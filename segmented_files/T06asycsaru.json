{
    "T06asycsaru:0": " pāpaṃ na kuryān manasā na vācā kāyena vā kiṃcana sarvaloke /",
    "T06asycsaru:1": " riktaḥ kāmaiḥ smṛtimān saṃprajānaṃ duḥkhaṃ na seveta anarthasaṃhitam // Śag_1.1",
    "T06asycsaru:2": " ākhyeyasaṃjñinaḥ satvā ākhyeye 'smin pratiṣṭhitāḥ /",
    "T06asycsaru:3": " ākhyeyam aparijñāya yogam āyānti mṛtyunaḥ // Śag_2.1",
    "T06asycsaru:4": " ākhyeyaṃ tu parijñāya ākhyātāraṃ na manyate /",
    "T06asycsaru:5": " tad vai na vidyate tasya vadeyur yena taṃ pare // Śag_2.2",
    "T06asycsaru:6": " samo viśeṣa uta vāpi hīno yo manyate sa vivadeta tena /",
    "T06asycsaru:7": " vidhātraye 'smin na vikampate yaḥ samo viśiṣṭaś ca na tasya bhavati // Śag_2.3",
    "T06asycsaru:8": " ācchidya tṛṣṇām iha nāmarūpe prahāya mānaṃ ca na saṃgam eti /",
    "T06asycsaru:9": " taṃ śāntadhūmam anighaṃ nirāśaṃ nādrākṣus te devamanuṣyaloke /",
    "T06asycsaru:10": " iha bāhirataś ca // Śag_2.4",
    "T06asycsaru:11": " kāmarāgābhibhūtatvāc cittaṃ me paridahyate /",
    "T06asycsaru:12": " aṃga me gautama brūhi śāntiṃ tvam anukaṃpayā // Śag_3.1",
    "T06asycsaru:13": " viparyāsena saṃjñānāṃ cittaṃ te paridahyate /",
    "T06asycsaru:14": " nimittaṃ varjyatāṃ tasmāc chubhaṃ rāgopasaṃhitaṃ // Śag_3.2",
    "T06asycsaru:15": " aśubhāṃ bhāvaya sadā tvam ekāgraḥ susamāhitaḥ /",
    "T06asycsaru:16": " nirvāpayāśu rāgāgniṃ dahyase mā punaḥ punaḥ // Śag_3.3",
    "T06asycsaru:17": " saṃskārāvaratāṃ paśya duḥkhato 'nātmatas tathā /",
    "T06asycsaru:18": " smṛtiṃ kāyagatāṃ kṛtvā nirvedabahulo bhava // Śag_3.4",
    "T06asycsaru:19": " bhāvyatām animittaṃ ca mānānuśayanāśanaṃ /",
    "T06asycsaru:20": " tato mānābhisamayād duḥkhasyāntaṃ kariṣyasi // Śag_3.5",
    "T06asycsaru:21": " kumārikāpraśnagāthā:",
    "T06asycsaru:22": " kathaṃvihārabahulo bhikṣuḥ pañcaughatīrṇas taratīha ṣaṣṭhaṃ /",
    "T06asycsaru:23": " kathaṃdhyāyī vipulāṃ kāmatṛṣṇāṃ tīrṇo bhavaty apratilabdhayoktraḥ // Śag_4.1",
    "T06asycsaru:24": " praśrabdhakāyaḥ suvimuktacitto hy asaṃskurvan smṛtimān akopyaḥ",
    "T06asycsaru:25": " ājñāya dharmam avitarkadhyāyī kopaspṛhāstyānadoṣaiḥ viyuktaḥ // Śag_4.2",
    "T06asycsaru:26": " evaṃvihārabahulo bhikṣuḥ pañcaughatīrṇas taratīha ṣaṣṭhaṃ /",
    "T06asycsaru:27": " evaṃdhyāyī vipulāṃ kāmatṛṣṇāṃ tīrṇo bhavaty apratilabdhayoktraḥ // Śag_4.3",
    "T06asycsaru:28": " nityotrasto hy ayaṃ loko nityodvignā iyaṃ prajā /",
    "T06asycsaru:29": " anutpanneṣu duḥkheṣu samutpanneṣu vā punaḥ /",
    "T06asycsaru:30": " yadi kiṃcid anutrastaṃ pṛṣṭa ācakṣva tan mama // Śag_5.1",
    "T06asycsaru:31": " nānyatra jñānatapaso nānyatrendriyanigrahāt /",
    "T06asycsaru:32": " nānyatra sarvasaṃtyāgān mokṣaṃ paśyāmi devate // Śag_5.2",
    "T06asycsaru:33": " cirasya bata paśyāmi brāhmaṇaṃ parinirvṛtaṃ /",
    "T06asycsaru:34": " sarvavairabhayātītaṃ tīrṇaṃ loke viṣaktikām // Śag_5.3",
    "T06asycsaru:35": " kenābhivarṇā janatā praṇītā mārgaś ca nairyāṇikataḥ prayuktaḥ /",
    "T06asycsaru:36": " kutra sthitaḥ kutra ca śikṣamāṇo nāyaṃ martyaḥ paralokād bibheti // Śag_6.1",
    "T06asycsaru:37": " yaḥ śīlavāñ jñānavān bhāvitātmā samāhitaḥ smṛtimān ṛjugataś ca /",
    "T06asycsaru:38": " sarve 'sya śokajvarathāḥ prahīṇāḥ samyaksmṛto yasya cittaṃ vimuktaṃ // Śag_6.2",
    "T06asycsaru:39": " tenābhivarṇā janatā praṇītā mārgaś ca nairyāṇikataḥ prayuktaḥ /",
    "T06asycsaru:40": " atra sthitaḥ atra ca śikṣamāṇo nāyaṃ martyaḥ paralokād bibheti // Śag_6.3",
    "T06asycsaru:41": " kathaṃ yaśasvī bhavati kathaṃ bhavati bhogavān /",
    "T06asycsaru:42": " kathaṃ kīrtim avāpnoti kathaṃ mitrāṇi vindati // Śag_7.1",
    "T06asycsaru:43": " śīlād yaśasvī bhavati dānād bhavati bhogavān /",
    "T06asycsaru:44": " satyena kīrtim āpnoti dadan mitrāṇi vindati // Śag_7.2",
    "T06asycsaru:45": " kutaḥ sarā nivartante kutra vartma na vartate /",
    "T06asycsaru:46": " kutra duḥkhasukhaṃ loke niḥśeṣam uparudhyate // Śag_8.1",
    "T06asycsaru:47": " cakṣuḥ śrotraṃ tathā ghrāṇaṃ jihvā kāyo manas tathā /",
    "T06asycsaru:48": " yatra nāma ca rūpaṃ ca niḥśeṣam uparuhyate // Śag_8.2",
    "T06asycsaru:49": " tataḥ sarā nivartante tatra vartma na vartate /",
    "T06asycsaru:50": " tatra duḥkhasukhaṃ loke niḥśeṣam uparudhyate // Śag_8.3",
    "T06asycsaru:51": " kena svid oghaṃ tarati kenottarati cārṇavaṃ /",
    "T06asycsaru:52": " duḥkhaṃ tyajati kena svit kena svit pariśudhyati // Śag_9.1",
    "T06asycsaru:53": " śraddhayā tarati hy ogham apramādena cārṇavaṃ /",
    "T06asycsaru:54": " vīryeṇa duḥkhaṃ tyajati prajñayā pariśudhyati // Śag_9.2",
    "T06asycsaru:55": " ka etam oghaṃ tarati rātriṃdivam atandritaḥ /",
    "T06asycsaru:56": " anālambe 'pratiṣṭhe ca ko gaṃbhīre na sīdati // Śag_10.1",
    "T06asycsaru:57": " sarvataḥ śīlasaṃpannaḥ prajñāvān susamāhitaḥ /",
    "T06asycsaru:58": " adhyātmacintī smṛtimāṃs taratīmaṃ sudustaraṃ // Śag_10.2",
    "T06asycsaru:59": " viraktaḥ kāmasaṃjñābhyo rūpasaṃyojanātigaḥ /",
    "T06asycsaru:60": " anālambe 'pratiṣṭhe ca sa gaṃbhīre na sīdati // Śag_10.3",
    "T06asycsaru:61": " rāgadveṣau bhagavan kinnidānāv aratiratī romaharṣaḥ kuto 'yam /",
    "T06asycsaru:62": " kutaḥsamutthāś ca mano vitarkāḥ kumārakā dhātrīm ivāśrayante // Śag_11.1",
    "T06asycsaru:63": " snehajā ātmasaṃbhūtā nyagrodhaskandhakā yathā /",
    "T06asycsaru:64": " pṛthagviṣaktāḥ kāmeṣu mālutā vā latā vane // Śag_11.2",
    "T06asycsaru:65": " rāgaś ca dveṣaś ca itonidānāv aratiratī romaharṣaḥ ito 'yaṃ /",
    "T06asycsaru:66": " itaḥsamutthāś ca mano vitarkāḥ kumārakā dhātrīm ivāśrayante // Śag_11.3",
    "T06asycsaru:67": " ye tān prajānanti yatonidānāṃs te tāṃ janā yakṣa vinodayanti /",
    "T06asycsaru:68": " ta arṇavaṃ saṃpratarantīhaugham atīrṇapūrvam apunarbhavāya // Śag_11.4",
    "T06asycsaru:69": " kāryam etad brāhmaṇena prahāṇam akilāsinā /",
    "T06asycsaru:70": " kāmānāṃ viprahāṇārthaṃ na hi kāṃkṣaty asau bhavaṃ // Śag_12.1",
    "T06asycsaru:71": " sa kāryaṃ brāhmaṇasyāsti kṛtārtho brāhmaṇaḥ smṛtaḥ // Śag_12.2",
    "T06asycsaru:72": " yāvan na gādhaṃ labhate na tīram āyūhate sarvagātraiḥ sa tāvat /",
    "T06asycsaru:73": " tīraṃ tu labdhveha saṃtiṣṭhati sthale nāyūhate pāragato nirucyate // Śag_12.3",
    "T06asycsaru:74": " eṣopamā dāmale brāhmaṇasya kṣīṇāsravo yo nipako dhyānalābhī /",
    "T06asycsaru:75": " sarve 'sya śokajvarathāḥ prahīṇāḥ samyaksmṛto yasya cittaṃ vimuktam // Śag_12.4",
    "T06asycsaru:76": " geya:",
    "T06asycsaru:77": " bhikṣo bhikṣo ogham atārṣīḥ /",
    "T06asycsaru:78": " āma devate /",
    "T06asycsaru:79": " anālambe 'pratiṣṭhe ogham atārṣīḥ /",
    "T06asycsaru:80": " āma devate /",
    "T06asycsaru:81": " yathā kathaṃ tvaṃ bhikṣo anālambe apratiṣṭhe ogham atārṣīḥ /",
    "T06asycsaru:82": " yathā yathāhaṃ devate āyūhāmi tathā tathā saṃsīdāmi /",
    "T06asycsaru:83": " yathā yathā saṃsīdāmi tathā tathā saṃtiṣṭhe /",
    "T06asycsaru:84": " yathā yathā saṃtiṣṭhe tathā tathā uhye /",
    "T06asycsaru:85": " yathā yathāhaṃ devate nāyūhāmi tathā tathā na saṃsīdāmīti vistareṇa śuklapakṣo veditavyaḥ // Śag_13",
    "T06asycsaru:86": " kumārikāpraśnagāthā:",
    "T06asycsaru:87": " eko 'raṇye prasṛto dhyāyase tvaṃ vittād vihīna uta vā prārthayānaḥ /",
    "T06asycsaru:88": " grāmasya vā kiṃcanāgo nv akārṣīḥ kasmāj janena na karoṣi sakhyaṃ",
    "T06asycsaru:89": " sakhyaṃ na saṃvidyate kena cit tava // Śag_14.1",
    "T06asycsaru:90": " arthāprāptyā hṛdayasyeha śāntir jitveha senāṃ priyaśātarūpaṃ /",
    "T06asycsaru:91": " eko dhyāyī sukham asmy anvabhotsaṃ tasmād janena na karomi sakhyaṃ",
    "T06asycsaru:92": " sakhyaṃ na saṃvidyate kena cid mama // Śag_14.2",
    "T06asycsaru:93": " anityā bata saṃskārā utpādavyayadharmiṇaḥ /",
    "T06asycsaru:94": " utpadya hi nirudhyante teṣāṃ vyupaśamaḥ sukham // Śag_15 (cf. Uv 1.3)",
    "T06asycsaru:95": " apramādo 'mṛtapadaṃ pramādo mṛtyunaḥ padaṃ /",
    "T06asycsaru:96": " apramattā na mriyante pramattās tu sadā mṛtāḥ // Śag_16 (cf. Uv 4.1)",
    "T06asycsaru:97": " vitarkapramathitasya dehinas tīvrarāgasya śubhānudarśinaḥ /",
    "T06asycsaru:98": " bhūyas tṛṣṇā vivardhate sā gāḍhīkurute 'sya bandhanaṃ // Śag_17 (cf. Uv 3.1)",
    "T06asycsaru:99": " dharmasthaṃ śīlasaṃpannaṃ hrīmantaṃ satyavādinaṃ /",
    "T06asycsaru:100": " ātmanaḥ priyakartāraṃ taṃ janaḥ kurute priyaṃ // Śag_18 (cf. Uv 5.24)",
    "T06asycsaru:101": " yat pareṣūpanidhyāyet karma dṛṣṭveha pāpakam /",
    "T06asycsaru:102": " ātmanā tan na kurvīta karmabaddho hi pāpakaḥ // Śag_19 (cf. Uv 9.6)",
    "T06asycsaru:103": " subhāṣitaṃ hy uttamam āhur āryāḥ priyaṃ vaden nāpriyaṃ tad dvitīyaṃ /",
    "T06asycsaru:104": " satyaṃ vaden nānṛtaṃ tat tṛtīyaṃ dharmaṃ vaden nādharmaṃ tat caturtham // Śag_20 (cf. Uv 8.11)",
    "T06asycsaru:105": " śraddhātha hrīḥ śīlam athāpi dānaṃ dharmā ime satpuruṣapraśastāḥ /",
    "T06asycsaru:106": " etaṃ hi mārgaṃ divigaṃ vadanti etena vai gacchati devalokam // Śag_21 (cf. Uv 10.1)",
    "T06asycsaru:107": " śrutvā dharmaṃ vijānāti śrutvā pāpān nivartate /",
    "T06asycsaru:108": " śrutvā anarthaṃ tyajati śrutvā prāpnoti nirvṛtim // Śag_22 (cf. Uv 22.6)",
    "T06asycsaru:109": " ākāśasamo na lipyate indrakīlapratimo na kaṃpate /",
    "T06asycsaru:110": " hrada iva samupetakardame saṃsāre ramate na paṇḍitaḥ // Śag_23 (cf. Uv 17.12)",
    "T06asycsaru:111": " ye rūpeṇa pramiṇvanti māṃ ghoṣeṇānuyānti ca /",
    "T06asycsaru:112": " cchandarāgavaśopetā na mā jānanti te janāḥ // Śag_24.1 (cf. Uv 22.12)",
    "T06asycsaru:113": " adhyātmaṃ ca vijānāti bahirdhā ca na paśyati /",
    "T06asycsaru:114": " adhyātmaphaladarśī yaḥ sa vai ghoṣeṇa nīyate // Śag_24.2 (cf. Uv 22.13)",
    "T06asycsaru:115": " adhyātmaṃ ca na jānāti bahirdhā ca vipaśyati /",
    "T06asycsaru:116": " bahirdhāphaladarśī yaḥ so 'pi ghoṣeṇa nīyate // Śag_24.3 (cf. Uv 22.14)",
    "T06asycsaru:117": " adhyātmaṃ ca na jānāti bahirdhā ca na paśyati /",
    "T06asycsaru:118": " samantāvaraṇo bālaḥ so 'pi ghoṣeṇa nīyate // Śag_24.4 (cf. Uv 22.15)",
    "T06asycsaru:119": " adhyātmaṃ ca vijānāti bahirdhā ca vipaśyati /",
    "T06asycsaru:120": " dhīro niḥsaraṇaprajño na sa ghoṣeṇa nīyate // Śag_24.5 (cf. Uv 22.16)",
    "T06asycsaru:121": " ṣaṣṭhe adhipatau rājñi rajyamāne rajasvalaḥ /",
    "T06asycsaru:122": " arajasy arajā bhavati rakto bālo nirucyate // Śag_25 (cf. Uv 16.22)",
    "T06asycsaru:123": " nagaram asthiprākāraṃ snāyumāṃsānulepanaṃ /",
    "T06asycsaru:124": " yatra rāgaś ca dveṣaś ca māno mrakṣaś ca gāhate // Śag_26 (cf. Uv 16.23)",
    "T06asycsaru:125": " kūrmaḥ svake 'ṅgāni yathā kapāle bhikṣur nidadhyān manaso vitarkāni /",
    "T06asycsaru:126": " aniśrito 'nyān aviheṭhamānaḥ parinirvṛto nāpavadeta kaṃ cit // Śag_27 (cf. Uv 26.1)",
    "T06asycsaru:127": " tulyam atulyaṃ ca saṃbhavaṃ bhavasaṃskāram avāsṛjan muniḥ /",
    "T06asycsaru:128": " adhyātmarataḥ samāhita abhinat kośam ivāṇḍasaṃbhavaḥ // Śag_28 (cf. Uv 26.30)",
    "T06asycsaru:129": " nāsti kāmasamaḥ paṃko nāsti dveṣasamo grahaḥ /",
    "T06asycsaru:130": " nāsti mohasamaṃ jālaṃ nāsti tṛṣṇāsamā nadī // Śag_29 (cf. Uv 29.37)",
    "T06asycsaru:131": " ākāśe vai padaṃ nāsti śramaṇo nāsti bāhyakaḥ /",
    "T06asycsaru:132": " prapañcābhiratā bālā niṣprapañcās tathāgatāḥ // Śag_30 (cf. Uv 29.38)",
    "T06asycsaru:133": " sthitiḥ prapaṃcāś ca na santi yasya yaḥ saṃdānaṃ parighaṃ cātivṛttaḥ /",
    "T06asycsaru:134": " taṃ nistṛṣṇaṃ muniṃ carantaṃ na vijānāti sadevako 'pi lokaḥ // Śag_31 (cf. Uv 29.51)",
    "T06asycsaru:135": " yasya vitarkā vidhūpitā adhyātmam avikalpitā aśeṣaṃ /",
    "T06asycsaru:136": " saṃgaṃ so 'tītya rūpasaṃjñāṃ caturyogāpagato na jātim eti // Śag_32 (cf. Uv 29.56)",
    "T06asycsaru:137": " dadataḥ puṇyaṃ pravardhate vairaṃ saṃyamato na cīyate /",
    "T06asycsaru:138": " kuśalī prajahāti pāpakaṃ kleśānāṃ kṣayatas tu nirvṛtaḥ // Śag_33 (cf. Uv 28.2)",
    "T06asycsaru:139": " sarvapāpasyākaraṇaṃ kuśalasyopasaṃpadā /",
    "T06asycsaru:140": " svacittaparyavadamanam etaṃ buddhānuśāsanaṃ // Śag_34 (cf. Uv 28.1)",
    "T06asycsaru:141": " durnigrahasya laghuno yatrakāmanipātinaḥ /",
    "T06asycsaru:142": " cittasya dāmanaṃ sādhu cittaṃ dāntaṃ sukhāvaham // Śag_35 (cf. Uv 31.1)",
    "T06asycsaru:143": " cittanimittasya kovidaḥ pravivekasya ca vindate rasaṃ /",
    "T06asycsaru:144": " dhyāyī nipakaḥ pratismṛto bhuṃkte prītisukhaṃ nirāmiṣaṃ // Śag_36 (cf. Uv 31.51)",
    "T06asycsaru:145": " aśilpajīvī laghur ātmakāmo jitendriyaḥ sarvato vipramuktaḥ /",
    "T06asycsaru:146": " anokasārī hy amamo nirāśaḥ kāmān prahāyaikacaro yas sa bhikṣuḥ // Śag_37 (cf. Uv 32.5)",
    "T06asycsaru:147": " dūraṃgamam ekacaram aśarīraṃ guhāśayaṃ /",
    "T06asycsaru:148": " damayati durdamaṃ cittaṃ brāhmaṇaṃ taṃ bravīmy ahaṃ // Śag_38 (cf. Uv 33.55)",
    "T06asycsaru:149": " pārāyaṇeṣv ajitapraśnaḥ:",
    "T06asycsaru:150": " kenāyaṃ nivṛto lokaḥ kenāyaṃ na prakāśate /",
    "T06asycsaru:151": " kiṃ cābhilepanaṃ brūṣe kiṃ ca tasya mahad bhayam // Śag_39.1",
    "T06asycsaru:152": " avidyānivṛto lokaḥ pramādān na prakāśate /",
    "T06asycsaru:153": " jalpābhilepanaṃ brūmi duḥkhaṃ tasya mahad bhayaṃ // Śag_39.2",
    "T06asycsaru:154": " sravanti sarvataḥ srotāḥ srotasāṃ kiṃ nivāraṇaṃ /",
    "T06asycsaru:155": " srotasāṃ saṃvaraṃ brūhi kena srotaḥ pidhīyate // Śag_39.3",
    "T06asycsaru:156": " yāni srotāṃsi lokasya smṛtiḥ teṣāṃ nivāraṇaṃ /",
    "T06asycsaru:157": " srotasāṃ saṃvaraṃ brūmi prajñayā hi pidhīyate // Śag_39.4",
    "T06asycsaru:158": " prajñāyāś ca smṛteś caiva nāmarūpasya sarvaśaḥ /",
    "T06asycsaru:159": " ācakṣva pṛṣṭa etan me kutraitad uparudhyate // Śag_39.5",
    "T06asycsaru:160": " prajñā caiva smṛtiś caiva nāmarūpaṃ ca sarvaśaḥ /",
    "T06asycsaru:161": " vijñānasya nirodhād dhi atraitad uparudhyate // Śag_39.6",
    "T06asycsaru:162": " kathaṃ smṛtasya carato vijñānam uparudhyate /",
    "T06asycsaru:163": " ācakṣva pṛṣṭa etan me yathātatham asaṃśayaḥ // Śag_39.7",
    "T06asycsaru:164": " adhyātaṃ ca bahirdhā ca vedanāṃ nābhinandataḥ /",
    "T06asycsaru:165": " evaṃ smṛtasya carato vijñānam uparudhyate // Śag_39.8",
    "T06asycsaru:166": " ye ca saṃkhyātadharmāṇo ye ca śaikṣāḥ pṛthagvidhāḥ /",
    "T06asycsaru:167": " teṣāṃ me nipakasyeryāṃ pṛṣṭaḥ prabrūhi mārṣa // Śag_39.9",
    "T06asycsaru:168": " kāmeṣu nābhigṛdhyeta manasānāvilo bhavet /",
    "T06asycsaru:169": " kuśalaḥ sarvadharmeṣu smṛto bhikṣuḥ parivrajet // Śag_39.10",
    "T06asycsaru:170": " arthavargīyeṣu kāmān ārabhya gāthā:",
    "T06asycsaru:171": " kāmān kāmāyamānasya tasya cet tat samṛdhyati /",
    "T06asycsaru:172": " addhā prītamanā bhavati labdhvā martyo yad īpsitaṃ // Śag_40.1",
    "T06asycsaru:173": " tasya cet kāmāyamānasya chandajātasya jaṃtunaḥ /",
    "T06asycsaru:174": " te kāmāḥ parihīyaṃte śalyaviddha iva rūpyate // Śag_40.2",
    "T06asycsaru:175": " yaḥ kāmāṃ parivarjayati sarpasyeva śirāt padaṃ /",
    "T06asycsaru:176": " sa imāṃ viṣaktikāṃ loke smṛtaḥ samativartate // Śag_40.3",
    "T06asycsaru:177": " kṣetravastuhiraṇ@yaṃ ca gavāśvamaṇikuṇḍalaṃ /",
    "T06asycsaru:178": " striyo dāsān pṛthakkāmān yo naro hy abhigṛdhyati // Śag_40.4",
    "T06asycsaru:179": " abalaṃ vā balīyāṃso mṛdnaṃty enaṃ parisravāḥ /",
    "T06asycsaru:180": " tata enaṃ duḥkham anveti bhinnāṃ nāvam ivodakaṃ // Śag_40.5",
    "T06asycsaru:181": " yasya tv etat samucchinnaṃ tālamastakavad dhataṃ /",
    "T06asycsaru:182": " śokās tasya nivartante udabindur iva puṣkarāt //",
    "T06asycsaru:183": " Śag_40.6 (cf. Uv 10.13ab und 3.10cd)",
    "T06asycsaru:184": " bhadraikarāgāthā (bhadragarātrīya,",
    "T06asycsaru:185": " bhadrakarātriya):",
    "T06asycsaru:186": " atītaṃ nānvāgamayen na pratikāṃkṣed anāgataṃ /",
    "T06asycsaru:187": " pratyutpannāś ca ye dharmās tatra tatra vipaśyakaḥ /",
    "T06asycsaru:188": " asaṃhāryam asaṃkṣobhyaṃ tad vidvān anubṛṃhayet // Śag_41.1"
}