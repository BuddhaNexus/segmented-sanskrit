{
  "GV05brup___u:0": "uṣā vā aśvasya medhyasya śiraḥ /",
  "GV05brup___u:1": "sūryaś cakṣur vātaḥ prāṇo vyāttam agnir vaiśvānaraḥ saṃvatsara ātmāśvasya medhyasya /",
  "GV05brup___u:2_0": "dyauḥ pṛṣṭham antarikṣam udaraṃ pṛthivī pājasyaṃ diśaḥ pārśve avāntaradiśaḥ parśava",
  "GV05brup___u:2_1": "ṛtavo 'ṅgāni māsāś cārdhamāsāś ca parvāṇy ahorātrāṇi pratiṣṭhā nakṣatrāṇy asthīni nabho māṃsāni /",
  "GV05brup___u:3": "ūvadhyaṃ sikatāḥ sindhavo gudā yakṛc ca klomānaś ca parvatā oṣadhayaś ca vanaspatayaś ca lomāni /",
  "GV05brup___u:4": "udyan pūrvārdho nimlocañ jaghanārdhaḥ /",
  "GV05brup___u:5": "yad vijṛmbhate tad vidyotate /",
  "GV05brup___u:6": "yad vidhūnute tat stanayati /",
  "GV05brup___u:7": "yan mehati tad varṣati /",
  "GV05brup___u:8": "vāg evāsya vāk // BrhUp_1,1.1 //",
  "GV05brup___u:9": "ahar vā aśvaṃ purastān mahimānvajāyata /",
  "GV05brup___u:10": "tasya pūrve samudre yoniḥ /",
  "GV05brup___u:11": "rātrir enaṃ paścān mahimānvajāyata /",
  "GV05brup___u:12": "tasyāpare samudre yonir /",
  "GV05brup___u:13": "etau vā aśvaṃ mahimānāv abhitaḥ sambabhūvatuḥ /",
  "GV05brup___u:14": "hayo bhūtvā devān avahad vājī gandharvān arvāsurān aśvo manuṣyān /",
  "GV05brup___u:15": "samudra evāsya bandhuḥ samudro yoniḥ // BrhUp_1,1.2 //",
  "GV05brup___u:16": "naiveha kiṃ canāgra āsīt /",
  "GV05brup___u:17": "mṛtyunaivedam āvṛtam āsīd aśanāyayā /",
  "GV05brup___u:18": "aśanāyā hi mṛtyuḥ /",
  "GV05brup___u:19": "tan mano 'kurutātmanvī syām iti /",
  "GV05brup___u:20": "so 'rcann acarat /",
  "GV05brup___u:21": "tasyārcata āpo 'jāyanta /",
  "GV05brup___u:22": "arcate vai me kam abhūd iti /",
  "GV05brup___u:23": "tad evārkyasyārkatvam /",
  "GV05brup___u:24": "kaṃ ha vā asmai bhavati ya evam etad arkyasyārkatvaṃ veda // BrhUp_1,2.1 //",
  "GV05brup___u:25": "āpo vā arkaḥ /",
  "GV05brup___u:26": "tad yad apāṃ śara āsīt tat samahanyata /",
  "GV05brup___u:27": "sā pṛthivy abhavat /",
  "GV05brup___u:28": "tasyām aśrāmyat /",
  "GV05brup___u:29": "tasya śrāntasya taptasya tejoraso niravartatāgniḥ // BrhUp_1,2.2 //",
  "GV05brup___u:30": "sa tredhātmānaṃ vyakurutādityaṃ tṛtīyaṃ vāyuṃ tṛtīyam /",
  "GV05brup___u:31": "sa eṣa prāṇas tredhāvihitaḥ /",
  "GV05brup___u:32": "tasya prācī dik śiro 'sau cāsau cermau /",
  "GV05brup___u:33": "athāsya pratīcī dik puccham asau cāsau ca sakthyau /",
  "GV05brup___u:34": "dakṣiṇā codīcī ca pārśve /",
  "GV05brup___u:35": "dyauḥ pṛṣṭham antarikṣam udaram iyam uraḥ /",
  "GV05brup___u:36": "sa eṣo 'psu pratiṣṭhitaḥ /",
  "GV05brup___u:37": "yatra kva caiti tad eva pratitiṣṭhaty evaṃ vidvān // BrhUp_1,2.3 //",
  "GV05brup___u:38": "so 'kāmayata -- dvitīyo ma ātmā jāyeteti /",
  "GV05brup___u:39": "sa manasā vācaṃ mithunaṃ samabhavad aśanāyā mṛtyuḥ /",
  "GV05brup___u:40": "tad yad reta āsīt sa saṃvatsaro 'bhavat /",
  "GV05brup___u:41": "na ha purā tataḥ saṃvatsara āsa /",
  "GV05brup___u:42": "tam etāvantaṃ kālam abibhar yāvānt saṃvatsaraḥ /",
  "GV05brup___u:43": "tam etāvataḥ kālasya parastād asṛjata /",
  "GV05brup___u:44": "taṃ jātam abhivyādadāt /",
  "GV05brup___u:45": "sa bhāṇ akarot /",
  "GV05brup___u:46": "saiva vāg abhavat // BrhUp_1,2.4 //",
  "GV05brup___u:47": "sa aikṣata yadi vā imam abhimaṃsye kanīyo 'nnaṃ kariṣya iti /",
  "GV05brup___u:48": "sa tayā vācā tenātmanedaṃ sarvam asṛjata yad idaṃ kiñca -- ṛco yajūṃṣi sāmāni chandāṃsi yajñān prajāṃ paśūn /",
  "GV05brup___u:49": "sa yad-yad evāsṛjata tattad attum adhriyata /",
  "GV05brup___u:50": "sarvaṃ vā attīti tad aditer adititvam /",
  "GV05brup___u:51": "sarvasyāttā bhavati sarvam asyānnaṃ bhavati ya evam etad aditer adititvaṃ veda // BrhUp_1,2.5 //",
  "GV05brup___u:52": "so 'kāmayata -- bhūyasā yajñena bhūyo yajeyeti /",
  "GV05brup___u:53": "so 'śrāmyat /",
  "GV05brup___u:54": "sa tapo 'tapyata /",
  "GV05brup___u:55": "tasya śrāntasya taptasya yaśo vīryam udakrāmat /",
  "GV05brup___u:56": "prāṇā vai yaśo vīryam /",
  "GV05brup___u:57": "tat prāṇeṣūtkrānteṣu śarīraṃ śvayitum adhriyata /",
  "GV05brup___u:58": "tasya śarīra eva mana āsīt // BrhUp_1,2.6 //",
  "GV05brup___u:59": "so 'kāmayata -- medhyaṃ ma idaṃ syād ātmanvy anena syām iti /",
  "GV05brup___u:60": "tato 'śvaḥ samabhavat /",
  "GV05brup___u:61": "yad aśvat tan medhyam abhūd iti tad evāśvamedhasyāśvamedhatvam /",
  "GV05brup___u:62": "eṣa ha vā aśvamedhaṃ veda ya enam evaṃ veda /",
  "GV05brup___u:63": "tam anavarudhyaivāmanyata /",
  "GV05brup___u:64": "taṃ saṃvatsarasya parastād ātmana ālabhata /",
  "GV05brup___u:65": "paśūn devatābhyaḥ pratyauhat /",
  "GV05brup___u:66": "tasmāt sarvadevatyaṃ prokṣitaṃ prājāpatyam ālabhante /",
  "GV05brup___u:67": "eṣa vā aśvamedho ya eṣa tapati /",
  "GV05brup___u:68": "tasya saṃvatsara ātmā /",
  "GV05brup___u:69": "ayam agnir arkaḥ /",
  "GV05brup___u:70": "tasyeme lokā ātmānaḥ /",
  "GV05brup___u:71": "tāv etāv arkāśvamedhau /",
  "GV05brup___u:72": "so punar ekaiva devatā bhavati mṛtyur eva /",
  "GV05brup___u:73": "apa punarmṛtyuṃ jayati /",
  "GV05brup___u:74": "nainaṃ mṛtyur āpnoti /",
  "GV05brup___u:75": "mṛtyur asyātmā bhavati /",
  "GV05brup___u:76": "sarvam āyur eti /",
  "GV05brup___u:77": "etāsāṃ devatānām eko bhavati // BrhUp_1,2.7 //",
  "GV05brup___u:78": "dvayā ha prājāpatyā devāś cāsurāś ca tataḥ kānīyasā eva devā jyāyasā asurāḥ /",
  "GV05brup___u:79": "ta eṣu lokeṣv aspardhanta /",
  "GV05brup___u:80": "te ha devā ūcur hantāsurān yajña udgīthenātyayāmeti // BrhUp_1,3.1 //",
  "GV05brup___u:81": "te ha vācam ūcus tvaṃ na udgāyeti /",
  "GV05brup___u:82": "tatheti tebhyo vāg udagāyat /",
  "GV05brup___u:83": "yo vāci bhogas taṃ devebhya āgāyat /",
  "GV05brup___u:84": "yat kalyāṇaṃ vadati tad ātmane /",
  "GV05brup___u:85": "te 'vidur anena vai na udgātrātyeṣyantīti /",
  "GV05brup___u:86": "tam abhidrutya pāpmanāvidhyan /",
  "GV05brup___u:87": "sa yaḥ sa pāpmā yad evedam apratirūpaṃ vadati /",
  "GV05brup___u:88": "sa eva sa pāpmā // BrhUp_1,3.2 //",
  "GV05brup___u:89": "atha ha prāṇam ūcus tvaṃ na udgāyeti /",
  "GV05brup___u:90": "tatheti tebhyaḥ prāṇa udagāyat /",
  "GV05brup___u:91": "yaḥ prāṇe bhogas taṃ devebhya āgāyat /",
  "GV05brup___u:92": "yat kalyāṇaṃ jighrati tad ātmane /",
  "GV05brup___u:93": "te 'vidur anena vai na udgātrātyeṣyantīti /",
  "GV05brup___u:94": "tam abhidrutya pāpmanāvidhyan /",
  "GV05brup___u:95": "sa yaḥ sa pāpmā yad evedam apratirūpaṃ jighrati /",
  "GV05brup___u:96": "sa eva sa pāpmā // BrhUp_1,3.3 //",
  "GV05brup___u:97": "atha ha cakṣur ūcus tvaṃ na udgāyeti /",
  "GV05brup___u:98": "tatheti tebhyaś cakṣur udagāyat /",
  "GV05brup___u:99": "yaś cakṣuṣi bhogas taṃ devebhya āgāyat /",
  "GV05brup___u:100": "yat kalyāṇaṃ paśyati tad ātmane /",
  "GV05brup___u:101": "te 'vidur anena vai na udgātrātyeṣyantīti /",
  "GV05brup___u:102": "tam abhidrutya pāpmanāvidhyan /",
  "GV05brup___u:103": "sa yaḥ sa pāpmā yad evedam apratirūpaṃ paśyati /",
  "GV05brup___u:104": "sa eva sa pāpmā // BrhUp_1,3.4 //",
  "GV05brup___u:105": "atha ha śrotram ūcus tvaṃ na udgāyeti /",
  "GV05brup___u:106": "tatheti tebhyaḥ śrotram udagāyat /",
  "GV05brup___u:107": "yaḥ śrotre bhogas taṃ devebhya āgāyat /",
  "GV05brup___u:108": "yat kalyāṇaṃ śṛṇoti tad ātmane /",
  "GV05brup___u:109": "te 'vidur anena vai na udgātrātyeṣyantīti /",
  "GV05brup___u:110": "tam abhidrutya pāpmanāvidhyan /",
  "GV05brup___u:111": "sa yaḥ sa pāpmā /",
  "GV05brup___u:112": "yad evedam apratirūpaṃ śṛṇoti /",
  "GV05brup___u:113": "sa eva sa pāpmā // BrhUp_1,3.5 //",
  "GV05brup___u:114": "atha ha mana ūcus tvaṃ na udgāyeti /",
  "GV05brup___u:115": "tatheti tebhyo mana udagāyat /",
  "GV05brup___u:116": "yo manasi bhogas taṃ devebhya āgāyat /",
  "GV05brup___u:117": "yat kalyāṇaṃ saṃkalpayati tad ātmane /",
  "GV05brup___u:118": "te 'vidur anena vai na udgātrātyeṣyantīti /",
  "GV05brup___u:119": "tam abhidrutya pāpmanāvidhyan /",
  "GV05brup___u:120": "sa yaḥ sa pāpmā /",
  "GV05brup___u:121": "yad evedam apratirūpaṃ saṃkalpayati /",
  "GV05brup___u:122": "sa eva sa pāpmā /",
  "GV05brup___u:123": "evam u khalv etā devatāḥ pāpmabhir upāsṛjan /",
  "GV05brup___u:124": "evam enāḥ pāpmanāvidhyan // BrhUp_1,3.6 //",
  "GV05brup___u:125": "atha hemam āsanyaṃ prāṇam ūcus tvaṃ na udgāyeti /",
  "GV05brup___u:126": "tatheti tebhya eṣa prāṇa udagāyat /",
  "GV05brup___u:127": "te 'vidur anena vai na udgātrātyeṣyantīti /",
  "GV05brup___u:128": "tam abhidrutya pāpmanāvivyatsan /",
  "GV05brup___u:129": "sa yathāśmānam ṛtvā loṣṭo vidhvaṃsetaivaṃ haiva vidhvaṃsamānā viṣvañco vineśuḥ /",
  "GV05brup___u:130": "tato devā abhavan, parāsurā /",
  "GV05brup___u:131": "bhavaty ātmanā,",
  "GV05brup___u:132": "parāsya dviṣan bhrātṛvyo bhavati ya evaṃ veda // BrhUp_1,3.7 //",
  "GV05brup___u:133": "te hocuḥ -- kva nu so 'bhūd yo na ittham asakteti /",
  "GV05brup___u:134": "ayam āsye 'ntar iti /",
  "GV05brup___u:135": "so 'yāsya āṅgiraso 'ṅgānāṃ hi rasaḥ // BrhUp_1,3.8 //",
  "GV05brup___u:136": "sā vā eṣā devatā dūr nāma /",
  "GV05brup___u:137": "dūraṃ hy asyā mṛtyur /",
  "GV05brup___u:138": "dūraṃ ha vā asmān mṛtyur bhavati ya evaṃ veda // BrhUp_1,3.9 //",
  "GV05brup___u:139": "sā vā eṣā devataitāsāṃ devatānāṃ pāpmānaṃ mṛtyum apahatya yatrāsāṃ diśām antas tad gamayāṃ cakāra /",
  "GV05brup___u:140": "tad āsāṃ pāpmano vinyadadhāt /",
  "GV05brup___u:141": "tasmān na janam iyān nāntam iyān net pāpmānaṃ mṛtyum anvavāyānīti // BrhUp_1,3.10 //",
  "GV05brup___u:142": "sā vā eṣā devataitāsāṃ devatānāṃ pāpmānaṃ mṛtyum apahatyāthainā mṛtyum atyavahat // BrhUp_1,3.11 //",
  "GV05brup___u:143": "sā vai vācam eva prathamām atyavahat /",
  "GV05brup___u:144": "sā yadā mṛtyum atyamucyata so 'gnir abhavat /",
  "GV05brup___u:145": "so 'yam agniḥ pareṇa mṛtyum atikrānto dīpyate // BrhUp_1,3.12 //",
  "GV05brup___u:146": "atha prāṇam atyavahat /",
  "GV05brup___u:147": "sa yadā mṛtyum atyamucyata sa vāyur abhavat /",
  "GV05brup___u:148": "so 'yaṃ vāyuḥ pareṇa mṛtyum atikrāntaḥ pavate // BrhUp_1,3.13 //",
  "GV05brup___u:149": "atha cakṣur atyavahat /",
  "GV05brup___u:150": "tad yadā mṛtyum atyamucyata sa ādityo 'bhavat /",
  "GV05brup___u:151": "so 'sāv ādityaḥ pareṇa mṛtyum atikrāntas tapati // BrhUp_1,3.14 //",
  "GV05brup___u:152": "atha śrotram atyavahat /",
  "GV05brup___u:153": "tad yadā mṛtyum atyamucyata tā diśo 'bhavan /",
  "GV05brup___u:154": "tā imā diśaḥ pareṇa mṛtyum atikrāntāḥ // BrhUp_1,3.15 //",
  "GV05brup___u:155": "atha mano 'tyavahat /",
  "GV05brup___u:156": "tad yadā mṛtyum atyamucyata sa candramā abhavat /",
  "GV05brup___u:157": "so 'sau candraḥ pareṇa mṛtyum atikrānto bhāti /",
  "GV05brup___u:158": "evaṃ ha vā enam eṣā devatā mṛtyum ativahati ya evaṃ veda // BrhUp_1,3.16 //",
  "GV05brup___u:159": "athātmane 'nnādyam āgāyat /",
  "GV05brup___u:160": "yad dhi kiñcānnam adyate 'nenaiva tad adyate /",
  "GV05brup___u:161": "iha pratitiṣṭhati // BrhUp_1,3.17 //",
  "GV05brup___u:162": "te devā abruvan /",
  "GV05brup___u:163": "etāvad vā idaṃ sarvaṃ yad annam /",
  "GV05brup___u:164": "tad ātmana āgāsīḥ /",
  "GV05brup___u:165": "anu no 'sminn anna ābhajasveti /",
  "GV05brup___u:166": "te vai mābhisaṃviśateti /",
  "GV05brup___u:167": "tatheti taṃ samantaṃ pariṇyaviśanta /",
  "GV05brup___u:168": "tasmād yad anenānnam atti tenaitās tṛpyanti /",
  "GV05brup___u:169": "evaṃ ha vā enaṃ svā abhisaṃviśanti bhartā svānāṃ śreṣṭhaḥ puraetā bhavaty annādo 'dhipatir ya evaṃ veda /",
  "GV05brup___u:170": "ya u haivaṃvidaṃ sveṣu pratir bubhūṣati na haivālaṃ bhāryebhyo bhavati /",
  "GV05brup___u:171": "atha ya evaitam anubhavati yo vaitam anu bhāryān bubhūrṣati sa haivālaṃ bhāryebhyo bhavati // BrhUp_1,3.18 //",
  "GV05brup___u:172": "so 'yāsya āṅgiraso 'ṅgānāṃ hi rasaḥ /",
  "GV05brup___u:173": "prāṇo vā aṅgānāṃ rasaḥ /",
  "GV05brup___u:174": "prāṇo hi vā aṅgānāṃ rasaḥ /",
  "GV05brup___u:175": "tasmād yasmāt kasmāccāṅgāt prāṇa utkrāmati tad eva tac chuṣyati /",
  "GV05brup___u:176": "eṣa hi vā aṅgānāṃ rasaḥ // BrhUp_1,3.19 //",
  "GV05brup___u:177": "eṣa u eva bṛhaspatiḥ /",
  "GV05brup___u:178": "vāg vai bṛhatī /",
  "GV05brup___u:179": "tasyā eṣa patis tasmād u bṛhaspatiḥ // BrhUp_1,3.20 //",
  "GV05brup___u:180": "eṣa u eva brahmaṇaspatiḥ /",
  "GV05brup___u:181": "vāg vai brahma /",
  "GV05brup___u:182": "tasyā eṣa patis tasmād u brahmaṇaspatiḥ // BrhUp_1,3.21 //",
  "GV05brup___u:183": "eṣa u eva sāma /",
  "GV05brup___u:184": "vāg vai sāmaiṣa sā cāmaś ceti tat sāmnaḥ sāmatvam /",
  "GV05brup___u:185": "yad v eva samaḥ pluṣiṇā samo maśakena samo nāgena sama ebhis tribhir lokaiḥ samo 'nena sarveṇa tasmād v eva sāma /",
  "GV05brup___u:186": "aśnute sāmnaḥ sāyujyaṃ salokatām /",
  "GV05brup___u:187": "ya evam etat sāma veda // BrhUp_1,3.22 //",
  "GV05brup___u:188": "eṣa u vā udgīthaḥ /",
  "GV05brup___u:189": "prāṇo vā ut prāṇena hīdaṃ sarvam uttabdham /",
  "GV05brup___u:190": "vāg eva gīthā /",
  "GV05brup___u:191": "uc ca gīthā ceti /",
  "GV05brup___u:192": "sa udgīthaḥ // BrhUp_1,3.23 //",
  "GV05brup___u:193": "tad dhāpi brahmadattaś caikitāneyo rājānaṃ bhakṣayann uvāca /",
  "GV05brup___u:194": "ayaṃ tyasya rājā mūrdhānaṃ vipātayatād yad ito 'yāsya āṅgiraso 'nyenodagāyad iti /",
  "GV05brup___u:195": "vācā ca hy eva sa prāṇena codagāyad iti // BrhUp_1,3.24 //",
  "GV05brup___u:196": "tasya haitasya sāmno yaḥ svaṃ veda bhavati hāsya svam /",
  "GV05brup___u:197": "tasya vai svara eva svam /",
  "GV05brup___u:198": "tasmād ārtvijyaṃ kariṣyan vāci svaram iccheta /",
  "GV05brup___u:199": "tayā vācā svarasampannayārtvijyaṃ kuryāt /",
  "GV05brup___u:200": "tasmād yajñe svaravantaṃ didṛkṣanta eva /",
  "GV05brup___u:201": "atho yasya svaṃ bhavati /",
  "GV05brup___u:202": "bhavati hāsya svaṃ ya evam etat sāmnaḥ svaṃ veda // BrhUp_1,3.25 //",
  "GV05brup___u:203": "tasya haitasya sāmno yaḥ suvarṇaṃ veda bhavati hāsya suvarṇam /",
  "GV05brup___u:204": "tasya vai svara eva suvarṇam /",
  "GV05brup___u:205": "bhavati hāsya suvarṇaṃ ya evam etat sāmnaḥ suvarṇaṃ veda // BrhUp_1,3.26 //",
  "GV05brup___u:206": "tasya haitasya sāmno yaḥ pratiṣṭhāṃ veda prati ha tiṣṭhati /",
  "GV05brup___u:207": "tasya vai vāg eva pratiṣṭhā /",
  "GV05brup___u:208": "vāci hi khalv eṣa etat prāṇaḥ pratiṣṭhito gīyate /",
  "GV05brup___u:209": "anna ity u haika āhuḥ // BrhUp_1,3.27 //",
  "GV05brup___u:210": "athātaḥ pavamānānām evābhyārohaḥ /",
  "GV05brup___u:211": "sa vai khalu prastotā sāma prastauti /",
  "GV05brup___u:212": "sa yatra prastuyāt tad etāni japet /",
  "GV05brup___u:213": "asato mā sad gamaya,",
  "GV05brup___u:214": "tamaso mā jyotir gamaya,",
  "GV05brup___u:215": "mṛtyor māmṛtaṃ gamayeti /",
  "GV05brup___u:216": "sa yad āhāsato mā sad gamayeti /",
  "GV05brup___u:217": "mṛtyur vā asat sad amṛtaṃ mṛtyor māmṛtaṃ gamayāmṛtaṃ mā kurv ity evaitad āha /",
  "GV05brup___u:218": "tamaso mā jyotir gamayeti /",
  "GV05brup___u:219": "mṛtyur vai tamo jyotir amṛtaṃ mṛtyor māmṛtaṃ gamayāmṛtaṃ mā kurv ity evaitad āha /",
  "GV05brup___u:220": "mṛtyor māmṛtaṃ gamayeti /",
  "GV05brup___u:221": "nātra tirohitam ivāsti /",
  "GV05brup___u:222": "atha yānītarāṇi stotrāṇi teṣv ātmane 'nnādyam āgāyet /",
  "GV05brup___u:223": "tasmād u teṣu varaṃ vṛṇīta /",
  "GV05brup___u:224": "yaṃ kāmaṃ kāmayet tam /",
  "GV05brup___u:225": "sa eṣa evaṃvid udgātātmane vā yajamānāya vā yaṃ kāmaṃ kāmayate tam āgāyati /",
  "GV05brup___u:226": "tad dhaital lokajid eva /",
  "GV05brup___u:227": "na haivālokyatāyā āśāsti ya evam etat sāma veda // BrhUp_1,3.28 //",
  "GV05brup___u:228": "ātmaivedam agra āsīt puruṣavidhaḥ /",
  "GV05brup___u:229": "so 'nuvīkṣya nānyad ātmano 'paśyat /",
  "GV05brup___u:230": "so 'ham asmīty agre vyāharat /",
  "GV05brup___u:231": "tato 'haṃnāmābhavat /",
  "GV05brup___u:232": "tasmād apy etarhy āmantrito 'ham ayam ity evāgra uktvāthānyan nāma prabrūte yad asya bhavati /",
  "GV05brup___u:233": "sa yat pūrvo 'smāt sarvasmāt sarvān pāpmana auṣat tasmāt puruṣaḥ /",
  "GV05brup___u:234": "oṣati ha vai sa taṃ yo 'smāt pūrvo bubhūṣati ya evaṃ veda // BrhUp_1,4.1 //",
  "GV05brup___u:235": "so 'bibhet tasmād ekākī bibheti /",
  "GV05brup___u:236": "sa hāyam īkṣāṃ cakre,",
  "GV05brup___u:237": "yan mad anyan nāsti kasmān nu bibhemīti /",
  "GV05brup___u:238": "tata evāsya bhayaṃ vīyāya /",
  "GV05brup___u:239": "kasmād dhy abheṣyat /",
  "GV05brup___u:240": "dvitīyād vai bhayaṃ bhavati // BrhUp_1,4.2 //",
  "GV05brup___u:241": "sa vai naiva reme /",
  "GV05brup___u:242": "tasmād ekākī na ramate /",
  "GV05brup___u:243": "sa dvitīyam aicchat /",
  "GV05brup___u:244": "sa haitāvān āsa yathā strīpumāṃsau sampariṣvaktau /",
  "GV05brup___u:245": "sa imam evātmānaṃ dvedhāpātayat /",
  "GV05brup___u:246": "tataḥ patiś ca patnī cābhavatām /",
  "GV05brup___u:247": "tasmād idam ardhabṛgalam iva sva iti ha smāha yājñavalkyaḥ /",
  "GV05brup___u:248": "tasmād ayam ākāśaḥ striyā pūryata eva /",
  "GV05brup___u:249": "tāṃ samabhavat /",
  "GV05brup___u:250": "tato manuṣyā ajāyanta // BrhUp_1,4.3 //",
  "GV05brup___u:251": "so heyam īkṣāṃ cakre -- kathaṃ nu mātmana eva janayitvā sambhavati /",
  "GV05brup___u:252": "hanta tiro 'sānīti /",
  "GV05brup___u:253": "sā gaur abhavad vṛṣabha itaraḥ /",
  "GV05brup___u:254": "tāṃ sam evābhavat /",
  "GV05brup___u:255": "tato gāvo 'jāyanta /",
  "GV05brup___u:256": "vaḍavetarābhavad aśvavṛṣa itaraḥ /",
  "GV05brup___u:257": "gardabhītarā gardabha itaraḥ /",
  "GV05brup___u:258": "tāṃ sam evābhavat /",
  "GV05brup___u:259": "tata ekaśapham ajāyata /",
  "GV05brup___u:260": "ajetarābhavad basta itaraḥ /",
  "GV05brup___u:261": "avir itarā meṣa itaraḥ /",
  "GV05brup___u:262": "tāṃ sam evābhavat /",
  "GV05brup___u:263": "tato 'jāvayo 'jāyanta /",
  "GV05brup___u:264": "evam eva yad idaṃ kiñca mithunam ā pipīlikābhyas tat sarvam asṛjata // BrhUp_1,4.4 //",
  "GV05brup___u:265": "so 'ved ahaṃ vāva sṛṣṭir asmy ahaṃ hīdaṃ sarvam asṛkṣīti /",
  "GV05brup___u:266": "tataḥ sṛṣṭir abhavat /",
  "GV05brup___u:267": "sṛṣṭyāṃ hāsyaitasyāṃ bhavati ya evaṃ veda // BrhUp_1,4.5 //",
  "GV05brup___u:268": "athety abhyamanthat /",
  "GV05brup___u:269": "sa mukhāc ca yoner hastābhyāṃ cāgnim asṛjata /",
  "GV05brup___u:270": "tasmād etad ubhayam alomakam antarataḥ /",
  "GV05brup___u:271": "alomakā hi yonir antarataḥ /",
  "GV05brup___u:272": "tad yad idam āhur amuṃ yajāmuṃ yajety ekaikaṃ devam etasyaiva sā visṛṣṭiḥ /",
  "GV05brup___u:273": "eṣa u hy eva sarve devāḥ /",
  "GV05brup___u:274": "atha yat kiñcedam ārdraṃ tad retaso 'sṛjata /",
  "GV05brup___u:275": "tad u soma /",
  "GV05brup___u:276": "etāvad vā idaṃ sarvam annaṃ caivānnādaś ca /",
  "GV05brup___u:277": "soma evānnam agnir annādaḥ /",
  "GV05brup___u:278": "saiṣā brahmaṇo 'tisṛṣṭiḥ /",
  "GV05brup___u:279": "yac chreyaso devān asṛjatātha yan martyaḥ sann amṛtān asṛjata tasmād atisṛṣṭir /",
  "GV05brup___u:280": "atisṛṣṭyāṃ hāsyaitasyāṃ bhavati ya evaṃ veda // BrhUp_1,4.6 //",
  "GV05brup___u:281": "tad dhedaṃ tarhy avyākṛtam āsīt /",
  "GV05brup___u:282": "tan nāmarūpābhyām eva vyākriyatāsau nāmāyam idaṃrūpa iti /",
  "GV05brup___u:283": "tad idam apy etarhi nāmarūpābhyām eva vyākriyata asau nāmāyam idaṃrūpa iti /",
  "GV05brup___u:284": "sa eṣa iha praviṣṭa ā nakhāgrebhyo yathā kṣuraḥ kṣuradhāne 'vahitaḥ syād viśvambharo vā viśvambharakulāye /",
  "GV05brup___u:285": "taṃ na paśyanti /",
  "GV05brup___u:286": "akṛtsno hi saḥ prāṇann eva prāṇo nāma bhavati /",
  "GV05brup___u:287": "vadan vāk paśyaṃś cakṣuḥ śṛṇvañ chrotraṃ manvāno manaḥ /",
  "GV05brup___u:288": "tāny asyaitāni karmanāmāny eva /",
  "GV05brup___u:289": "sa yo 'ta ekaikam upāste na sa veda /",
  "GV05brup___u:290": "akṛtsno hy eṣo 'ta ekaikena bhavati /",
  "GV05brup___u:291": "ātmety evopāsīta /",
  "GV05brup___u:292": "atra hy ete sarva ekaṃ bhavanti /",
  "GV05brup___u:293": "tad etat padanīyam asya sarvasya yad ayam ātmā /",
  "GV05brup___u:294": "anena hy etat sarvaṃ veda /",
  "GV05brup___u:295": "yathā ha vai padenānuvinded evaṃ kīrtiṃ ślokaṃ vindate ya evaṃ veda // BrhUp_1,4.7 //",
  "GV05brup___u:296": "tad etat preyaḥ putrāt preyo vittāt preyo 'nyasmāt sarvasmād antarataraṃ yad ayam ātmā /",
  "GV05brup___u:297": "sa yo 'nyam ātmanaḥ priyaṃ bruvāṇaṃ brūyāt priyaṃ rotsyatītīśvaro ha tathaiva syāt /",
  "GV05brup___u:298": "ātmānam eva priyam upāsīta /",
  "GV05brup___u:299": "sa ya ātmānam eva priyam upāste na hāsya priyaṃ pramāyukaṃ bhavati // BrhUp_1,4.8 //",
  "GV05brup___u:300": "tad āhur yad brahmavidyayā sarvaṃ bhaviṣyanto manuṣyā manyante /",
  "GV05brup___u:301": "kim u tad brahmāved yasmāt tat sarvam abhavad iti // BrhUp_1,4.9 //",
  "GV05brup___u:302": "brahma vā idam agra āsīt /",
  "GV05brup___u:303": "tad ātmānam evāvet /",
  "GV05brup___u:304": "ahaṃ brahmāsmīti /",
  "GV05brup___u:305": "tasmāt tat sarvam abhavat /",
  "GV05brup___u:306": "tad yo yo devānāṃ pratyabudhyata sa eva tad abhavat /",
  "GV05brup___u:307": "tatharṣīnām /",
  "GV05brup___u:308": "tathā manuṣyāṇām /",
  "GV05brup___u:309": "tad dhaitat paśyann ṛṣir vāmadevaḥ pratipede 'haṃ manur abhavaṃ sūryaś ceti /",
  "GV05brup___u:310": "tad idam apy etarhi ya evaṃ vedāhaṃ brahmāsmīti sa idaṃ sarvaṃ bhavati /",
  "GV05brup___u:311": "tasya ha na devāś canābhūtyā īśate /",
  "GV05brup___u:312": "ātmā hy eṣāṃ sa bhavati /",
  "GV05brup___u:313": "atha yo 'nyāṃ devatām upāste 'nyo 'sāv anyo 'ham asmīti na sa veda /",
  "GV05brup___u:314": "yathā paśur evaṃ sa devānām /",
  "GV05brup___u:315": "yathā ha vai bahavaḥ paśavo manuṣyaṃ bhuñjyur evam ekaikaḥ puruṣo devān bhunakti /",
  "GV05brup___u:316": "ekasminn eva paśāv ādīyamāne 'priyaṃ bhavati kim u bahuṣu /",
  "GV05brup___u:317": "tasmād eṣāṃ tan na priyaṃ yad etan manuṣyā vidyuḥ // BrhUp_1,4.10 //",
  "GV05brup___u:318": "brahma vā idam agra āsīd ekam eva /",
  "GV05brup___u:319": "tad ekaṃ san na vyabhavat /",
  "GV05brup___u:320": "tac chreyo rūpam atyasṛjata kṣatraṃ,",
  "GV05brup___u:321": "yāny etāni devatrā kṣatrāṇīndro varuṇaḥ somo rudraḥ parjanyo yamo mṛtyur īśāna iti /",
  "GV05brup___u:322": "tasmāt kṣatrāt paraṃ nāsti /",
  "GV05brup___u:323": "tasmād brāhmaṇaḥ kṣatriyaṃ adhastād upāste rājasūye /",
  "GV05brup___u:324": "kṣatra eva tad yaśo dadhāti /",
  "GV05brup___u:325": "saiṣā kṣatrasya yonir yad brahma /",
  "GV05brup___u:326": "tasmād yady api rājā paramatāṃ gacchati brahmaivāntata upaniśrayati svāṃ yonim /",
  "GV05brup___u:327": "ya u enaṃ hinasti svāṃ sa yonim ṛcchati /",
  "GV05brup___u:328": "sa pāpīyān bhavati yathā śreyāṃsaṃ hiṃsitvā // BrhUp_1,4.11 //",
  "GV05brup___u:329": "sa naiva vyabhavat /",
  "GV05brup___u:330": "sa viśam asṛjata /",
  "GV05brup___u:331": "yāny etāni devajātāni gaṇaśa ākhyāyante vasavo rudrā ādityā viśve devā maruta iti // BrhUp_1,4.12 //",
  "GV05brup___u:332": "sa naiva vyabhavat /",
  "GV05brup___u:333": "sa śaudraṃ varṇam asṛjata pūṣaṇam /",
  "GV05brup___u:334": "iyaṃ vai pūṣā /",
  "GV05brup___u:335": "iyaṃ hīdaṃ sarvaṃ puṣyati yad idaṃ kiñca // BrhUp_1,4.13 //",
  "GV05brup___u:336": "sa naiva vyabhavat /",
  "GV05brup___u:337": "tac chreyo rūpam atyasṛjata dharmam /",
  "GV05brup___u:338": "tad etat kṣatrasya kṣatraṃ yad dharmaḥ /",
  "GV05brup___u:339": "tasmād dharmāt paraṃ nāsti /",
  "GV05brup___u:340": "atho abalīyān balīyāṃsam āśaṃsate dharmeṇa /",
  "GV05brup___u:341": "yathā rājñaivam /",
  "GV05brup___u:342": "yo vai sa dharmaḥ satyaṃ vai tat /",
  "GV05brup___u:343": "tasmāt satyaṃ vadantam āhur dharmaṃ vadatīti /",
  "GV05brup___u:344": "dharmaṃ vā vadantaṃ satyaṃ vadatīti /",
  "GV05brup___u:345": "etad dhy evaitad ubhayaṃ bhavati // BrhUp_1,4.14 //",
  "GV05brup___u:346": "tad etad brahma kṣatraṃ viṭ śūdraḥ /",
  "GV05brup___u:347": "tad agninaiva deveṣu brahmābhavad brāhmaṇo manuṣyeṣu,",
  "GV05brup___u:348": "kṣatriyeṇa kṣatriyaḥ,",
  "GV05brup___u:349": "vaiśyena vaiśyaḥ,",
  "GV05brup___u:350": "śūdreṇa śūdraḥ /",
  "GV05brup___u:351": "tasmād agnāv eva deveṣu lokam icchante brāhmaṇe manuṣyeṣu /",
  "GV05brup___u:352": "etābhyāṃ hi rūpābhyāṃ brahmābhavat /",
  "GV05brup___u:353": "atha yo ha vā asmāl lokāt svaṃ lokam adṛṣṭvā praiti sa enam avidito na bhunakti yathā vedo vānanūkto 'nyad vā karmākṛtam /",
  "GV05brup___u:354": "yadi ha vā apy anevaṃvin mahatpuṇyaṃ karma karoti tad dhāsyāntataḥ kṣīyata eva /",
  "GV05brup___u:355": "ātmānam eva lokam upāsīta /",
  "GV05brup___u:356": "sa ya ātmānam eva lokam upāste na hāsya karma kṣīyate /",
  "GV05brup___u:357": "asmād dhy evātmano yadyat kāmayate tattat sṛjate // BrhUp_1,4.15 //",
  "GV05brup___u:358": "atho ayaṃ vā ātmā sarveṣāṃ bhūtānāṃ lokaḥ /",
  "GV05brup___u:359": "sa yaj juhoti yad yajate tena devānāṃ lokaḥ /",
  "GV05brup___u:360": "atha yad anubrūte tena ṛṣīṇām /",
  "GV05brup___u:361": "atha yat pitṛbhyo nipṛṇāti yat prajām icchate tena pitṝṇām /",
  "GV05brup___u:362": "atha yan manuṣyān vāsayate yad ebhyo 'śanaṃ dadāti tena manuṣyāṇām /",
  "GV05brup___u:363": "atha yat paśubhyas tṛṇodakaṃ vindati tena paśūnām /",
  "GV05brup___u:364": "yad asya gṛheṣu śvāpadā vayāṃsy ā pipīlikābhya upajīvanti tena teṣāṃ lokaḥ /",
  "GV05brup___u:365": "yathā ha vai svāya lokāyāriṣṭim icchet /",
  "GV05brup___u:366": "evaṃ haivaṃvide sarvadā sarvāṇi bhūtāny ariṣṭim icchanti /",
  "GV05brup___u:367": "tad vā etad viditaṃ mīmāṃsitam // BrhUp_1,4.16 //",
  "GV05brup___u:368": "ātmaivedam agra āsīd eka eva /",
  "GV05brup___u:369": "so 'kāmayata jāyā me syād atha prajāyeya /",
  "GV05brup___u:370": "atha vittaṃ me syād atha karma kurvīyeti /",
  "GV05brup___u:371": "etāvān vai kāmaḥ /",
  "GV05brup___u:372": "necchaṃś canāto bhūyo vindet /",
  "GV05brup___u:373": "tasmād apy etarhy ekākī kāmayate -- jāyā me syād atha prajāyeyātha vittaṃ me syād atha karma kurvīyeti /",
  "GV05brup___u:374": "sa yāvad apy eteṣām ekaikaṃ na prāpnoty akṛtsna eva tāvan manyate /",
  "GV05brup___u:375": "tasyo kṛtsnatā /",
  "GV05brup___u:376": "mana evāsyātmā /",
  "GV05brup___u:377": "vāg jāyā /",
  "GV05brup___u:378": "prāṇaḥ prajā /",
  "GV05brup___u:379": "cakṣur mānuṣaṃ vittam /",
  "GV05brup___u:380": "cakṣuṣā hi tad vindate /",
  "GV05brup___u:381": "śrotraṃ daivam /",
  "GV05brup___u:382": "śrotreṇa hi tac chṛṇoti /",
  "GV05brup___u:383": "ātmaivāsya karma /",
  "GV05brup___u:384": "ātmanā hi karma karoti /",
  "GV05brup___u:385": "sa eṣa pāṅkto yajñaḥ /",
  "GV05brup___u:386": "pāṅktaḥ paśuḥ /",
  "GV05brup___u:387": "pāṅktaḥ puruṣaḥ /",
  "GV05brup___u:388": "pāṅktam idaṃ sarvaṃ yad idaṃ kiñca /",
  "GV05brup___u:389": "tad idaṃ sarvam āpnoti ya evaṃ veda // BrhUp_1,4.17 //",
  "GV05brup___u:390": "yat saptānnāni medhayā tapasājanayat pitā /",
  "GV05brup___u:391": "ekam asya sādhāraṇaṃ dve devān abhājayat /",
  "GV05brup___u:392": "trīṇy ātmane 'kuruta paśubhya ekaṃ prāyacchat /",
  "GV05brup___u:393": "tasmin sarvaṃ pratiṣṭhitaṃ yacca prāṇiti yacca na /",
  "GV05brup___u:394": "kasmāt tāni na kṣīyante adyamānāni sarvadā /",
  "GV05brup___u:395": "yo vai tām akṣitiṃ veda so 'nnam atti pratīkena /",
  "GV05brup___u:396": "sa devān apigacchati sa ūṛjam upajīvati /",
  "GV05brup___u:397": "iti ślokāḥ // BrhUp_1,5.1 //",
  "GV05brup___u:398": "yat saptānnāni medhayā tapasājanayat piteti /",
  "GV05brup___u:399": "medhayā hi tapasājanayat pitaikam asya sādhāraṇam iti /",
  "GV05brup___u:400": "idam evāsya tat sādhāraṇam annaṃ yad idam adyate /",
  "GV05brup___u:401": "sa ya etad upāste na sa pāpmano vyāvartate /",
  "GV05brup___u:402": "miśraṃ hy etat /",
  "GV05brup___u:403": "dve devān abhājayad iti /",
  "GV05brup___u:404": "hutaṃ ca prahutaṃ ca /",
  "GV05brup___u:405": "tasmād devebhyo juhvati ca pra ca juhvati /",
  "GV05brup___u:406": "atho āhur darśapūrṇamāsāv iti /",
  "GV05brup___u:407": "tasmān neṣṭiyājukaḥ syāt /",
  "GV05brup___u:408": "paśubhya ekaṃ prāyacchad iti /",
  "GV05brup___u:409": "tat payaḥ /",
  "GV05brup___u:410": "payo hy evāgre manuṣyāś ca paśavaś copajīvanti /",
  "GV05brup___u:411": "tasmāt kumāraṃ jātaṃ ghṛtaṃ vaivāgre pratilehayanti stanaṃ vānudhāpayanti /",
  "GV05brup___u:412": "atha vatsaṃ jātam āhus tṛṇād iti /",
  "GV05brup___u:413": "tasmin sarvaṃ pratiṣṭhitaṃ yacca prāṇiti yacca neti /",
  "GV05brup___u:414": "payasi hīdaṃ sarvaṃ pratiṣṭhitaṃ yacca prāṇiti yacca na /",
  "GV05brup___u:415": "tad yad idam āhuḥ saṃvatsaraṃ payasā juhvad apa punarmṛtyuṃ jayatīti /",
  "GV05brup___u:416": "na tathā vidyāt /",
  "GV05brup___u:417": "yad ahar eva juhoti tad ahaḥ punarmṛtyum apajayaty evaṃ vidvān /",
  "GV05brup___u:418": "sarvaṃ hi devebhyo 'nnādyaṃ prayacchati /",
  "GV05brup___u:419": "kasmāt tāni na kṣīyante adyamānāni sarvadeti /",
  "GV05brup___u:420": "puruṣo vā akṣitiḥ /",
  "GV05brup___u:421": "sa hīdam annaṃ punaḥ punar janayate /",
  "GV05brup___u:422": "yo vaitām akṣitiṃ vedeti /",
  "GV05brup___u:423": "puruṣo vā akṣitiḥ /",
  "GV05brup___u:424": "sa hīdam annaṃ dhiyādhiyā janayate karmabhiḥ /",
  "GV05brup___u:425": "yad dhaitan na kuryāt kṣīyeta ha /",
  "GV05brup___u:426": "so 'nnam atti pratīkeneti /",
  "GV05brup___u:427": "mukhaṃ pratīkaṃ mukhenety etat /",
  "GV05brup___u:428": "sa devān apigacchati sa ūrjam upajīvatīti praśaṃsā // BrhUp_1,5.2 //",
  "GV05brup___u:429": "trīṇy ātmane 'kuruteti:",
  "GV05brup___u:430": "mano vācaṃ prāṇaṃ tāny ātmane 'kuruta /",
  "GV05brup___u:431": "anyatramanā abhūvaṃ nādarśam anyatramanā abhūvaṃ nāśrauṣam iti manasā hy eva paśyati manasā śṛṇoti /",
  "GV05brup___u:432": "kāmaḥ saṃkalpo vicikitsā śraddhāśraddhā dhṛtir adhṛtir hrīr dhīr bhīr ity etat sarvaṃ mana eva /",
  "GV05brup___u:433": "tasmād api pṛṣṭhata upaspṛṣṭo manasā vijānāti /",
  "GV05brup___u:434": "yaḥ kaśca śabdo vāg eva sā /",
  "GV05brup___u:435": "eṣā hy antaṃ āyattaiṣā hi na /",
  "GV05brup___u:436": "prāṇo 'pāno vyāna udānaḥ samāno 'na ity etat sarvaṃ prāṇa eva /",
  "GV05brup___u:437": "etanmayo vā ayam ātmā /",
  "GV05brup___u:438": "vāṅmayo manomayaḥ prāṇamayaḥ // BrhUp_1,5.3 //",
  "GV05brup___u:439": "trayo lokā eta eva /",
  "GV05brup___u:440": "vāg evāyaṃ loko mano 'ntarikṣalokaḥ prāṇo 'sau lokaḥ // BrhUp_1,5.4 //",
  "GV05brup___u:441": "trayo vedā eta eva /",
  "GV05brup___u:442": "vāg evargvedo mano yajurvedaḥ prāṇaḥ sāmavedaḥ // BrhUp_1,5.5 //",
  "GV05brup___u:443": "devā pitaro manuṣyā eta eva /",
  "GV05brup___u:444": "vāg eva devā manaḥ pitaraḥ,",
  "GV05brup___u:445": "prāṇo mānuṣyāḥ // BrhUp_1,5.6 //",
  "GV05brup___u:446": "pitā mātā prajaita eva /",
  "GV05brup___u:447": "mana eva pitā vāṅ mātā prāṇaḥ prajā // BrhUp_1,5.7 //",
  "GV05brup___u:448": "vijñātaṃ vijijñāsyam avijñātam eta eva /",
  "GV05brup___u:449": "yat kiñca vijñātaṃ vācas tad rūpam /",
  "GV05brup___u:450": "vāg ghi vijñātā /",
  "GV05brup___u:451": "vāg enaṃ tad bhūtvāvati // BrhUp_1,5.8 //",
  "GV05brup___u:452": "yat kiñca vijijñāsyaṃ manasas tad rūpam /",
  "GV05brup___u:453": "mano hi vijijñāsyam /",
  "GV05brup___u:454": "mana enaṃ tad bhūtvāvati // BrhUp_1,5.9 //",
  "GV05brup___u:455": "yat kiñcāvijñātaṃ prāṇasya tad rūpam /",
  "GV05brup___u:456": "prāṇo hy avijñātaḥ /",
  "GV05brup___u:457": "prāṇa enaṃ tad bhūtvāvati // BrhUp_1,5.10 //",
  "GV05brup___u:458": "tasyai vācaḥ pṛthivī śarīram /",
  "GV05brup___u:459": "jyotīrūpam ayam agniḥ /",
  "GV05brup___u:460": "tad yāvaty eva vāk tāvatī pṛthivī tāvān ayam agniḥ // BrhUp_1,5.11 //",
  "GV05brup___u:461": "athaitasya manaso dyauḥ śarīram /",
  "GV05brup___u:462": "jyotīrūpam asāv ādityaḥ /",
  "GV05brup___u:463": "tad yāvad eva manas tāvatī dyaus tāvān asāv ādityaḥ /",
  "GV05brup___u:464": "tau mithunaṃ samaitām /",
  "GV05brup___u:465": "tataḥ prāṇo 'jāyata /",
  "GV05brup___u:466": "sa indraḥ /",
  "GV05brup___u:467": "sa eṣo 'sapatnaḥ /",
  "GV05brup___u:468": "dvitīyo vai sapatnaḥ /",
  "GV05brup___u:469": "nāsya sapatno bhavati ya evaṃ veda // BrhUp_1,5.12 //",
  "GV05brup___u:470": "athaitasya prāṇasyāpaḥ śarīram /",
  "GV05brup___u:471": "jyotīrūpam asau candraḥ /",
  "GV05brup___u:472": "tad yāvān eva prāṇas tāvatya āpas tāvān asau candraḥ /",
  "GV05brup___u:473": "ta ete sarva eva samāḥ sarve 'nantāḥ /",
  "GV05brup___u:474": "sa yo haitān antavata upāste 'ntavantaṃ sa lokaṃ jayati /",
  "GV05brup___u:475": "atha yo haitān anantān upāste 'nantaṃ sa lokaṃ jayati // BrhUp_1,5.13 //",
  "GV05brup___u:476": "sa eṣa saṃvatsaraḥ prajāpatiṣ ṣoḍaśakalaḥ /",
  "GV05brup___u:477": "tasya rātraya eva pañcadaśa kalā /",
  "GV05brup___u:478": "dhruvaivāsya ṣoḍaśī kalā /",
  "GV05brup___u:479": "sa rātribhir evā ca pūryate 'pa ca kṣīyate /",
  "GV05brup___u:480": "so 'māvāsyāṃ rātrim etayā ṣoḍaśyā kalayā sarvam idaṃ prāṇabhṛd anupraviśya tataḥ prātar jāyate /",
  "GV05brup___u:481": "tasmād etāṃ rātriṃ prāṇabhṛtaḥ prāṇaṃ na vicchindyād api kṛkalāsasyaitasyā eva devatāyā apacityai // BrhUp_1,5.14 //",
  "GV05brup___u:482": "yo vai sa saṃvatsaraḥ prajāpatiḥ ṣoḍaśakālo 'yam eva sa yo 'yam evaṃvit puruṣaḥ /",
  "GV05brup___u:483": "tasya vittam eva pañcadaśa kalāḥ /",
  "GV05brup___u:484": "ātmaivāsya ṣoḍaśī kalā /",
  "GV05brup___u:485": "sa vittenaivā ca pūryate 'pa ca kṣīyate /",
  "GV05brup___u:486": "tad etan nabhyaṃ yad ayam ātmā /",
  "GV05brup___u:487": "pradhir vittam /",
  "GV05brup___u:488": "tasmād yady api sarvajyāniṃ jīyata ātmanā cej jīvati pradhināgād ity evāhuḥ // BrhUp_1,5.15 //",
  "GV05brup___u:489": "atha trayo vāva lokā manuṣyalokaḥ pitṛloko devaloka iti /",
  "GV05brup___u:490": "so 'yaṃ manuṣyalokaḥ putreṇaiva jayyo nānyena karmaṇā /",
  "GV05brup___u:491": "karmaṇā pitṛlokaḥ /",
  "GV05brup___u:492": "vidyayā devalokaḥ /",
  "GV05brup___u:493": "devaloko vai lokānāṃ śreṣṭhaḥ /",
  "GV05brup___u:494": "tasmād vidyāṃ praśaṃsanti // BrhUp_1,5.16 //",
  "GV05brup___u:495": "athātaḥ samprattiḥ /",
  "GV05brup___u:496": "yadā praiṣyan manyate 'tha putram āha -- tvaṃ brahma tvaṃ yajñas tvaṃ loka iti /",
  "GV05brup___u:497": "sa putraḥ pratyāhāhaṃ brahmāhaṃ yajño 'ham loka iti /",
  "GV05brup___u:498": "yad vai kiñcānūktaṃ tasya sarvasya brahmety ekatā /",
  "GV05brup___u:499": "ye vai ke ca yajñās teṣāṃ sarveṣāṃ yajña ity ekatā /",
  "GV05brup___u:500": "ye vai ke ca lokās teṣāṃ sarveṣāṃ loka ity ekatā /",
  "GV05brup___u:501": "etāvad vā idaṃ sarvam /",
  "GV05brup___u:502": "etan mā sarvaṃ sann ayam ito bhunajad iti /",
  "GV05brup___u:503": "tasmāt putram anuśiṣṭaṃ lokyam āhuḥ /",
  "GV05brup___u:504": "tasmād enam anuśāsati /",
  "GV05brup___u:505": "sa yadaivaṃvid asmāl lokāt praity athaibhir eva prāṇaiḥ saha putram āviśati /",
  "GV05brup___u:506": "sa yady anena kiñcid akṣṇayā kṛtaṃ bhavati tasmād enaṃ sarvasmāt putro muñcati tasmāt putro nāma /",
  "GV05brup___u:507": "sa putreṇaivāsmil loke pratitiṣṭhati /",
  "GV05brup___u:508": "athainam ete devāḥ prāṇā amṛtā āviśanti // BrhUp_1,5.17 //",
  "GV05brup___u:509": "pṛthivyai cainam agneś ca daivī vāg āviśati /",
  "GV05brup___u:510": "sā vai daivī vāg yayā yad yad eva vadati tat tad bhavati // BrhUp_1,5.18 //",
  "GV05brup___u:511": "divaś cainam ādityāc ca daivaṃ mana āviśati /",
  "GV05brup___u:512": "tad vai daivaṃ mano yenānandy eva bhavaty atho na śocati // BrhUp_1,5.19 //",
  "GV05brup___u:513": "adbhyaś cainaṃ candramasaś ca daivaḥ prāṇa āviśati /",
  "GV05brup___u:514": "sa vai daivaḥ prāṇo yaḥ saṃcaraṃś cāsaṃcaraṃś ca na vyathate 'tho na riṣyati /",
  "GV05brup___u:515": "sa eṣa evaṃvit sarveṣāṃ bhūtānām ātmā bhavati /",
  "GV05brup___u:516": "yathaiṣā devataivaṃ saḥ /",
  "GV05brup___u:517": "yathaitāṃ devatāṃ sarvāṇi bhūtāny avanty evaṃ haivaṃvidaṃ sarvāṇi bhūtāny avanti /",
  "GV05brup___u:518": "yad u kiñcemāḥ prajāḥ śocanty amaivāsāṃ tad bhavati /",
  "GV05brup___u:519": "puṇyam evāmuṃ gacchati /",
  "GV05brup___u:520": "na ha vai devān pāpaṃ gacchati // BrhUp_1,5.20 //",
  "GV05brup___u:521": "athāto vratamīmāṃsā /",
  "GV05brup___u:522": "prajāpatir ha karmāṇi sasṛje /",
  "GV05brup___u:523": "tāni sṛṣṭāny anyo 'nyenāspardhanta /",
  "GV05brup___u:524": "vadiṣyāmy evāham iti vāg dadhre /",
  "GV05brup___u:525": "drakṣyāmy aham iti cakṣuḥ /",
  "GV05brup___u:526": "śroṣyāmy aham iti śrotram /",
  "GV05brup___u:527": "evam anyāni karmāṇi yathākarmam /",
  "GV05brup___u:528": "tāni mṛtyuḥ śramo bhūtvopayeme /",
  "GV05brup___u:529": "tāny āpnot /",
  "GV05brup___u:530": "tāny āptvā mṛtyur avārundha /",
  "GV05brup___u:531": "tasmāc chrāmyaty eva vāk /",
  "GV05brup___u:532": "śrāmyati cakṣuḥ /",
  "GV05brup___u:533": "śrāmyati śrotram /",
  "GV05brup___u:534": "athemam eva nāpnot yo 'yaṃ madhyamaḥ prāṇaḥ /",
  "GV05brup___u:535": "tāni jñātuṃ dadhrire /",
  "GV05brup___u:536": "ayaṃ vai naḥ śreṣṭho yaḥ saṃcaraṃś cāsaṃcaraṃś ca na vyathate 'tho na riṣyati /",
  "GV05brup___u:537": "hantāsyaiva sarve rūpaṃ bhavāmeti /",
  "GV05brup___u:538": "ta etasyaiva sarve rūpam abhavan /",
  "GV05brup___u:539": "tasmād eta etenākhyāyante prāṇā iti /",
  "GV05brup___u:540": "tena ha vāva tat kulam ācakṣate yasmin kule bhavati ya evaṃ veda /",
  "GV05brup___u:541": "ya u haivaṃvidā spardhate 'nuśuṣyati /",
  "GV05brup___u:542": "anuśuṣya haivāntato mriyata ity adhyātmam // BrhUp_1,5.21 //",
  "GV05brup___u:543": "athādhidevataṃ:",
  "GV05brup___u:544": "jvaliṣyāmy evāham ity agnir dadhre /",
  "GV05brup___u:545": "tapsyāmy aham ity ādityaḥ /",
  "GV05brup___u:546": "bhāsyāmy aham iti candramāḥ /",
  "GV05brup___u:547": "evam anyā devatā yathādevatam /",
  "GV05brup___u:548": "sa yathaiṣāṃ prāṇānāṃ madhyamaḥ prāṇa evam etāsāṃ devatānāṃ vāyuḥ /",
  "GV05brup___u:549": "mlocanti hy anyā devatā na vāyuḥ /",
  "GV05brup___u:550": "saiṣānastamitā devatā yad vāyuḥ // BrhUp_1,5.22 //",
  "GV05brup___u:551": "athaiṣa śloko bhavati --",
  "GV05brup___u:552": "yataś codeti sūryo 'staṃ yatra ca gacchatīti /",
  "GV05brup___u:553": "prāṇād vā eṣa udeti prāṇe 'stam eti /",
  "GV05brup___u:554": "taṃ devāś cakrire dharmaṃ sa evādya sa u śva iti /",
  "GV05brup___u:555": "yad vā ete 'murhy adhriyanta tad evāpy adya kurvanti /",
  "GV05brup___u:556": "tasmād ekam eva vrataṃ caret prāṇyāc caivāpānyāc ca /",
  "GV05brup___u:557": "nen mā pāpmā mṛtyur āpnavad iti /",
  "GV05brup___u:558": "yady u caret samāpipayiṣet teno etasyai devatāyai sāyujyaṃ salokatāṃ jayati // BrhUp_1,5.23 //",
  "GV05brup___u:559": "trayaṃ vā idaṃ nāma rūpaṃ karma /",
  "GV05brup___u:560": "teṣāṃ nāmnāṃ vāg ity etad eṣām uktham /",
  "GV05brup___u:561": "ato hi sarvāṇi nāmāny uttiṣṭhanti /",
  "GV05brup___u:562": "etad eṣāṃ sāma /",
  "GV05brup___u:563": "etad dhi sarvair nāmabhiḥ samam /",
  "GV05brup___u:564": "etad eṣāṃ brahma /",
  "GV05brup___u:565": "etad dhi sarvāṇi nāmāni bibharti // BrhUp_1,6.1 //",
  "GV05brup___u:566": "atha rūpāṇāṃ cakṣur ity etad eṣām uktham /",
  "GV05brup___u:567": "ato hi sarvāṇi rūpāṇy uttiṣṭhanti /",
  "GV05brup___u:568": "etad eṣāṃ sāma /",
  "GV05brup___u:569": "etad dhi sarvai rūpaiḥ samam /",
  "GV05brup___u:570": "etad eṣāṃ brahma /",
  "GV05brup___u:571": "etad dhi sarvāṇi rūpāṇi bibharti // BrhUp_1,6.2 //",
  "GV05brup___u:572": "atha karmaṇām ātmety etad eṣām uktham /",
  "GV05brup___u:573": "ato hi sarvāṇi karmāṇy uttiṣṭhanti /",
  "GV05brup___u:574": "etad eṣāṃ sāma /",
  "GV05brup___u:575": "etad dhi sarvaiḥ karmabhiḥ samam /",
  "GV05brup___u:576": "etad eṣāṃ brahma /",
  "GV05brup___u:577": "etad dhi sarvāṇi karmāṇi bibharti /",
  "GV05brup___u:578": "tad etat trayaṃ sad ekam ayam ātmā /",
  "GV05brup___u:579": "ātmo ekaḥ sann etat trayam /",
  "GV05brup___u:580": "tad etad amṛtaṃ satyena channam /",
  "GV05brup___u:581": "prāṇo vā amṛtam /",
  "GV05brup___u:582": "nāmarūpe satyam /",
  "GV05brup___u:583": "tābhyām ayaṃ prāṇaś channaḥ // BrhUp_1,6.3 //",
  "GV05brup___u:584": "dṛptabālākir hānūcāno gārgya āsa /",
  "GV05brup___u:585": "sa hovācājātaśatruṃ kāśyaṃ -- brahma te bravāṇīti /",
  "GV05brup___u:586": "sa hovācājātaśatruḥ -- sahasram etasyāṃ vāci dadmaḥ,",
  "GV05brup___u:587": "janako janaka iti vai janā dhāvantīti // BrhUp_2,1.1 //",
  "GV05brup___u:588": "sa hovāca gārgyaḥ -- ya evāsāv āditye puruṣa etam evāhaṃ brahmopāsa iti /",
  "GV05brup___u:589": "sa hovācājātaśatrur -- mā maitasminsaṃvadiṣṭhāḥ /",
  "GV05brup___u:590": "atiṣṭhāḥ sarveṣāṃ bhūtānāṃ mūrdhā rājeti vā aham etam upāsa iti /",
  "GV05brup___u:591": "sa ya etam evam upāste 'tiṣṭhāḥ sarveṣāṃ bhūtānāṃ mūrdhā rājā bhavati // BrhUp_2,1.2 //",
  "GV05brup___u:592": "sa hovāca gārgyaḥ -- ya evāsau candre puruṣa etam evāhaṃ brahmopāsa iti /",
  "GV05brup___u:593": "sa hovācājātaśatruḥ -- mā maitasminsaṃvadiṣṭhāḥ /",
  "GV05brup___u:594": "bṛhan pāṇdaravāsāḥ somo rājeti vā aham etam upāsa iti /",
  "GV05brup___u:595": "sa ya etam evam upāste 'har-ahar sutaḥ prasuto bhavati /",
  "GV05brup___u:596": "nāsyānnaṃ kṣīyate // BrhUp_2,1.3 //",
  "GV05brup___u:597": "sa hovāca gārgyaḥ -- ya evāsau vidyuti puruṣa etam evāhaṃ brahmopāsa iti /",
  "GV05brup___u:598": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:599": "tejasvīti vā aham etam upāsa iti /",
  "GV05brup___u:600": "sa ya etam evam upāste tejasvī ha bhavati /",
  "GV05brup___u:601": "tejasvinī hāsya prajā bhavati // BrhUp_2,1.4 //",
  "GV05brup___u:602": "sa hovāca gārgyaḥ -- ya evāyam ākāśe puruṣa etam evāhaṃ brahmopāsa iti /",
  "GV05brup___u:603": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:604": "pūrṇam apravartīti vā aham etam upāsa iti /",
  "GV05brup___u:605": "sa ya etam evam upāste pūryate prajayā paśubhir nāsyāsmāl lokāt prajodvartate // BrhUp_2,1.5 //",
  "GV05brup___u:606": "sa hovāca gārgyaḥ -- ya evāyaṃ vāyau puruṣa etam evāhaṃ brahmopāsa iti /",
  "GV05brup___u:607": "sa hovācājātaśatruḥ -- mā maitasminsaṃvadiṣṭhāḥ /",
  "GV05brup___u:608": "indro vaikuṇṭho 'parājitā seneti vā aham etam upāsa iti /",
  "GV05brup___u:609": "sa ya etam evam upāste jiṣṇur hāparājiṣṇur bhavaty anyatastyajāyī // BrhUp_2,1.6 //",
  "GV05brup___u:610": "sa hovāca gārgyaḥ -- ya evāyam agnau puruṣa etam evāhaṃ brahmopāsa iti /",
  "GV05brup___u:611": "sa hovācājātaśatruḥ -- mā maitasminsaṃvadiṣṭhāḥ /",
  "GV05brup___u:612": "viṣāsahir iti vā aham etam upāsa iti /",
  "GV05brup___u:613": "sa ya etam evam upāste viṣāsahir ha bhavati /",
  "GV05brup___u:614": "viṣāsahir hāsya prajā bhavati // BrhUp_2,1.7 //",
  "GV05brup___u:615": "sa hovāca gārgyaḥ -- ya evāyam apsu puruṣa etam evāhaṃ brahmopāsa iti /",
  "GV05brup___u:616": "sa hovācājātaśatruḥ -- mā maitasminsaṃvadiṣṭhāḥ /",
  "GV05brup___u:617": "pratirūpa iti vā aham etam upāsa iti /",
  "GV05brup___u:618": "sa ya etam evam upāste pratirūpaṃ haivainam upagacchati nāpratirūpam /",
  "GV05brup___u:619": "atho pratirupo 'smāj jāyate // BrhUp_2,1.8 //",
  "GV05brup___u:620": "sa hovāca gārgyaḥ -- ya evāyam ādarśe puruṣa etam evāhaṃ brahmopāsa iti /",
  "GV05brup___u:621": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:622": "rociṣṇur iti vā aham etam upāsa iti /",
  "GV05brup___u:623": "sa ya etam evam upāste rociṣṇur ha bhavati /",
  "GV05brup___u:624": "rociṣṇur hāsya prajā bhavati /",
  "GV05brup___u:625": "atho yaiḥ saṃnigacchati /",
  "GV05brup___u:626": "sarvāṃs tān atirocate // BrhUp_2,1.9 //",
  "GV05brup___u:627": "sa hovāca gārgyaḥ -- ya evāyaṃ yantaṃ paścāc chabbo 'nūdety etam evāhaṃ brahmopāsa iti /",
  "GV05brup___u:628": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:629": "asur iti vā aham etam upāsa iti /",
  "GV05brup___u:630": "sa ya etam evam upāste sarvaṃ haivāsmiṃl loka āyur eti /",
  "GV05brup___u:631": "nainaṃ purā kālāt prāṇo jahāti // BrhUp_2,1.10 //",
  "GV05brup___u:632": "sa hovāca gārgyaḥ -- ya evāyaṃ dikṣu puruṣa etam evāhaṃ brahmopāsa iti /",
  "GV05brup___u:633": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:634": "dvitīyo 'napaga iti vā aham etam upāsa iti /",
  "GV05brup___u:635": "sa ya etam evam upāste dvitīyavān ha bhavati /",
  "GV05brup___u:636": "nāsmād gaṇaś chidyate // BrhUp_2,1.11 //",
  "GV05brup___u:637": "sa hovāca gārgyaḥ -- ya evāyaṃ chāyāmayaḥ puruṣa etam evāhaṃ brahmopāsa iti /",
  "GV05brup___u:638": "sa hovācājātaśatruḥ -- mā maitasminsaṃvadiṣṭhāḥ /",
  "GV05brup___u:639": "mṛtyur iti vā aham etam upāsa iti /",
  "GV05brup___u:640": "sa ya etam evam upāste sarvaṃ haivāsmiṃl loka āyur eti /",
  "GV05brup___u:641": "nainaṃ purā kālān mṛtyur āgacchati // BrhUp_2,1.12 //",
  "GV05brup___u:642": "sa hovāca gārgyaḥ -- ya evāyam ātmani puruṣa etam evāhaṃ brahmopāsa iti /",
  "GV05brup___u:643": "sa hovācājātaśatruḥ -- mā maitasmin saṃvadiṣṭhāḥ /",
  "GV05brup___u:644": "ātmanvīti vā aham etam upāsa iti /",
  "GV05brup___u:645": "sa ya etam evam upāsta ātmanvī ha bhavati /",
  "GV05brup___u:646": "ātmanvinī hāsya prajā bhavati /",
  "GV05brup___u:647": "sa ha tūṣṇīm āsa gārgyaḥ // BrhUp_2,1.13 //",
  "GV05brup___u:648": "sa hovācājātaśatruḥ -- etāvan nū3 iti /",
  "GV05brup___u:649": "etāvad dhīti /",
  "GV05brup___u:650": "naitāvatā viditaṃ bhavatīti /",
  "GV05brup___u:651": "sa hovāca gārgyaḥ -- upa tvāyānīti // BrhUp_2,1.14 //",
  "GV05brup___u:652": "sa hovācājātaśatruḥ -- pratilomaṃ caitad yad brāhmaṇaḥ kṣatriyam upeyād brahma me vakṣyatīti /",
  "GV05brup___u:653": "vy eva tvā jñapayiṣyāmīti /",
  "GV05brup___u:654": "taṃ pāṇāv ādāyottasthau /",
  "GV05brup___u:655": "tau ha puruṣaṃ suptam ājagmatuḥ /",
  "GV05brup___u:656": "tam etair nāmabhir āmantrayāṃ cakre bṛhan pāṇdaravāsaḥ soma rājann iti /",
  "GV05brup___u:657": "sa nottasthau /",
  "GV05brup___u:658": "taṃ pāṇināpeṣaṃ bodhayāṃ cakāra /",
  "GV05brup___u:659": "sa hottasthau // BrhUp_2,1.15 //",
  "GV05brup___u:660": "sa hovācājātaśatruḥ -- yatraiṣa etat supto 'bhūd ya eṣa vijñānamayaḥ puruṣaḥ kvaiṣa tadābhūt kuta etad āgād iti /",
  "GV05brup___u:661": "tad u ha na mene gārgyaḥ // BrhUp_2,1.16 //",
  "GV05brup___u:662": "sa hovācājātaśatruḥ -- yatraiṣa etat supto 'bhūd ya eṣa vijñānamayaḥ puruṣas tad eṣāṃ prāṇānāṃ vijñānena vijnānam ādāya ya eṣo 'ntar hṛdaya ākāśas tasmiñ chete /",
  "GV05brup___u:663": "tāni yadā gṛhṇāti /",
  "GV05brup___u:664": "atha haitat puruṣaḥ svapiti nāma /",
  "GV05brup___u:665": "tad gṛhīta eva prāṇo bhavati /",
  "GV05brup___u:666": "gṛhītā vāg /",
  "GV05brup___u:667": "gṛhītaṃ cakṣur /",
  "GV05brup___u:668": "gṛhītaṃ śrotram /",
  "GV05brup___u:669": "gṛhītaṃ manaḥ // BrhUp_2,1.17 //",
  "GV05brup___u:670": "sa yatraitat svapnyayā carati te hāsya lokāḥ /",
  "GV05brup___u:671": "tad uteva mahārājo bhavaty uteva mahābrāhmaṇaḥ /",
  "GV05brup___u:672": "utevoccāvacaṃ nigacchati /",
  "GV05brup___u:673": "sa yathā mahārājo jānapadān gṛhītvā sve janapade yathākāmaṃ parivartetaivam evaiṣa etat prāṇān gṛhītvā sve śarīre yathākāmaṃ parivartate // BrhUp_2,1.18 //",
  "GV05brup___u:674": "atha yadā suṣupto bhavati /",
  "GV05brup___u:675": "yadā na kasya cana veda /",
  "GV05brup___u:676": "hitā nāma nādyo dvāsaptatiḥ sahasrāṇi hṛdayāt purītatam abhipratiṣṭhante /",
  "GV05brup___u:677": "tābhiḥ pratyavasṛpya purītati śete /",
  "GV05brup___u:678": "sa yathā kumāro add. vā mahārājo vā mahābrāhmaṇo vātighnīm ānandasya gatvā śayīta /",
  "GV05brup___u:679": "evam evaiṣa etac chete // BrhUp_2,1.19 //",
  "GV05brup___u:680": "sa yathorṇavābhis tantunoccared yathā agneḥ kṣudrā viṣphuliṅgā vyuccaranty evam evāsmād ātmanaḥ sarve prāṇāḥ sarve lokāḥ sarve devāḥ sarvāṇi bhūtāni vyuccaranti /",
  "GV05brup___u:681": "tasyopaniṣat satyasya satyam iti /",
  "GV05brup___u:682": "prāṇā vai satyaṃ teṣām eṣa satyam // BrhUp_2,1.20 //",
  "GV05brup___u:683": "yo ha vai śiśuṃ sādhānaṃ sapratyādhānaṃ sasthūṇaṃ sadāmaṃ veda sapta ha dviṣato bhrātṛvyān avaruṇaddhi /",
  "GV05brup___u:684": "ayaṃ vāva śiśur yo 'yaṃ madhyamaḥ prāṇaḥ /",
  "GV05brup___u:685": "tasyedam evādhānam idaṃ pratyādhānaṃ prāṇaḥ sthūṇānnaṃ dāma // BrhUp_2,2.1 //",
  "GV05brup___u:686": "tam etāḥ saptākṣitaya upatiṣṭhante /",
  "GV05brup___u:687": "tad yā imā akṣaṃl lohinyo rājayas tābhir enaṃ rudro 'nvāyattaḥ /",
  "GV05brup___u:688": "atha yā akṣann āpas tābhiḥ parjanyaḥ /",
  "GV05brup___u:689": "yā kanīnakā tayādityaḥ /",
  "GV05brup___u:690": "yat kṛṣṇaṃ tenāgnir /",
  "GV05brup___u:691": "yac chuklaṃ tenendraḥ /",
  "GV05brup___u:692": "adharayainaṃ vartanyā pṛthivy anvāyattā /",
  "GV05brup___u:693": "dyaur uttarayā /",
  "GV05brup___u:694": "nāsyānnaṃ kṣīyate ya evaṃ veda // BrhUp_2,2.2 //",
  "GV05brup___u:695": "tad eṣa śloko bhavati --",
  "GV05brup___u:696": "arvāgbilaś camasa ūrdhvabudhnas tasmin yaśo nihitaṃ viśvarūpam /",
  "GV05brup___u:697": "tasyāsata ṛṣayaḥ sapta tīre vāg aṣṭamī brahmaṇā saṃvidāneti /",
  "GV05brup___u:698": "arvāgbilaś camasa ūrdhvabudhna iti /",
  "GV05brup___u:699": "idaṃ tac charīra eṣa hy arvāgbilaś camasa ūrdhvabudhnaḥ /",
  "GV05brup___u:700": "tasmin yaśo nihitaṃ viśvarūpam iti /",
  "GV05brup___u:701": "prāṇā vai yaśo viśvarūpam /",
  "GV05brup___u:702": "prāṇān etad āha /",
  "GV05brup___u:703": "tasyāsata ṛṣayaḥ sapta tīra iti /",
  "GV05brup___u:704": "prāṇā vā ṛṣayaḥ /",
  "GV05brup___u:705": "prāṇāṇ etad āha /",
  "GV05brup___u:706": "vāg aṣṭamī brahmaṇā saṃvidāneti /",
  "GV05brup___u:707": "vāg ghy aṣṭamī brahmaṇā saṃvitte // BrhUp_2,2.3 //",
  "GV05brup___u:708": "imāv eva gotamabharadvājau /",
  "GV05brup___u:709": "ayam eva gotamo 'yaṃ bharadvājaḥ /",
  "GV05brup___u:710": "imāv eva viśvāmitrajamadagnī /",
  "GV05brup___u:711": "ayam eva viśvāmitro 'yaṃ jamadagniḥ /",
  "GV05brup___u:712": "imāv eva vasiṣṭhakaśyapau /",
  "GV05brup___u:713": "ayam eva vasiṣṭho 'yaṃ kaśyapaḥ /",
  "GV05brup___u:714": "vāg evātriḥ /",
  "GV05brup___u:715": "vācā hy annam adyate /",
  "GV05brup___u:716": "attir ha vai nāmaitad yad autrir iti /",
  "GV05brup___u:717": "sarvasyāttā bhavati /",
  "GV05brup___u:718": "sarvam asyānnaṃ bhavati ya evaṃ veda // BrhUp_2,2.4 //",
  "GV05brup___u:719": "dve vāva brahmaṇo rūpe /",
  "GV05brup___u:720": "mūrtaṃ caivāmūrtaṃ ca /",
  "GV05brup___u:721": "martyaṃ cāmṛtaṃ ca /",
  "GV05brup___u:722": "sthitaṃ ca yac ca /",
  "GV05brup___u:723": "sac ca tyaṃ ca // BrhUp_2,3.1 //",
  "GV05brup___u:724": "tad etan mūrtaṃ yad anyad vāyoś cāntarikṣāc ca /",
  "GV05brup___u:725": "etan martyam /",
  "GV05brup___u:726": "etat sthitam /",
  "GV05brup___u:727": "etat sat /",
  "GV05brup___u:728": "tasyaitasya mūrtasyaitasya martyasyaitasya sthitasyaitasya sata eṣa raso ya eṣa tapati /",
  "GV05brup___u:729": "sato hy eṣa rasaḥ // BrhUp_2,3.2 //",
  "GV05brup___u:730": "athāmūrtam /",
  "GV05brup___u:731": "vāyuś cāntarikṣaś ca /",
  "GV05brup___u:732": "etad amṛtam /",
  "GV05brup___u:733": "etad yat /",
  "GV05brup___u:734": "etat tyam /",
  "GV05brup___u:735": "tasyaitasyāmūrtasyaitasyāmṛtasyaitasya yata etasya tyasyaiṣa raso ya eṣa etasmin maṇḍale puruṣaḥ /",
  "GV05brup___u:736": "tyasya hy eṣa rasa /",
  "GV05brup___u:737": "ity adhidaivatam // BrhUp_2,3.3 //",
  "GV05brup___u:738": "athādhyātmam /",
  "GV05brup___u:739": "idam eva mūrtaṃ yad anyat prāṇāc ca yaś cāyam antar ātmann ākāśaḥ /",
  "GV05brup___u:740": "etan martyam /",
  "GV05brup___u:741": "etat sthitam /",
  "GV05brup___u:742": "etat sat /",
  "GV05brup___u:743": "tasyaitasya mūrtasyaitasya martyasyaitasya sthitasyaitasya sata eṣa raso yac cakṣuḥ /",
  "GV05brup___u:744": "sato hy eṣa rasaḥ // BrhUp_2,3.4 //",
  "GV05brup___u:745": "athāmūrtaṃ prāṇaś ca yaś cāyam antar ātmann ākāśaḥ /",
  "GV05brup___u:746": "etad amṛtam /",
  "GV05brup___u:747": "etad yat /",
  "GV05brup___u:748": "etat tyat /",
  "GV05brup___u:749": "tasyaitasyāmūrtasyaitasyāmṛtasyaitasya yata etasya tyasyaiṣa raso yo 'yaṃ dakṣiṇe 'kṣan puruṣaḥ /",
  "GV05brup___u:750": "tyasya hy eṣa rasaḥ // BrhUp_2,3.5 //",
  "GV05brup___u:751": "tasya haitasya puruṣasya rūpam /",
  "GV05brup___u:752": "yathā māhārajanaṃ vāso yathā pāṇḍvāvikaṃ yathendragopo yathāgnyarcir yathā puṇḍarīkaṃ yathā sakṛdvidyuttam /",
  "GV05brup___u:753": "sakṛdvidyutteva ha vā asya śrīr bhavati ya evaṃ veda /",
  "GV05brup___u:754": "athāta ādeśo neti neti /",
  "GV05brup___u:755": "na hy etasmād iti nety anyat param asti /",
  "GV05brup___u:756": "atha nāmadheyaṃ satyasya satyam iti /",
  "GV05brup___u:757": "prāṇā vai satyam /",
  "GV05brup___u:758": "teṣām eṣa satyam // BrhUp_2,3.6 //",
  "GV05brup___u:759": "maitreyīti hovāca yājñavalkyaḥ -- udyāsyan vā are 'ham asmāt sthānād asmi /",
  "GV05brup___u:760": "hanta te 'nayā kātyāyanyāntaṃ karavāṇīti // BrhUp_2,4.1 //",
  "GV05brup___u:761": "sā hovāca maitreyī -- yan nu ma iyaṃ bhagoḥ sarvā pṛthivī vittena pūrṇā syāt kathaṃ tenāmṛtā syām iti /",
  "GV05brup___u:762": "neti hovāca yājñavalkyaḥ /",
  "GV05brup___u:763": "yathaivopakaraṇavatāṃ jīvitaṃ tathaiva te jīvitaṃ syāt /",
  "GV05brup___u:764": "amṛtatvasya tu nāśāsti vitteneti // BrhUp_2,4.2 //",
  "GV05brup___u:765": "sā hovāca maitreyī -- yenāhaṃ nāmṛtā syāṃ kim ahaṃ tena kuryām /",
  "GV05brup___u:766": "yad eva bhagavān veda tad eva me brūhīti // BrhUp_2,4.3 //",
  "GV05brup___u:767": "sa hovāca yājñavalkyaḥ -- priyā batāre naḥ satī priyaṃ bhāṣase /",
  "GV05brup___u:768": "ehy āssva /",
  "GV05brup___u:769": "vyākhyāsyāmi te /",
  "GV05brup___u:770": "vyācakṣāṇasya tu me nididhyāsasveti // BrhUp_2,4.4 //",
  "GV05brup___u:771": "sa hovāca -- na vā are patyuḥ kāmāya patiḥ priyo bhavaty ātmanas tu kāmāya patiḥ priyo bhavati /",
  "GV05brup___u:772": "na vā are jāyāyai kāmāya jāyā priyā bhavaty ātmanas tu kāmāya jāyā priyā bhavati /",
  "GV05brup___u:773": "na vā are putrāṇāṃ kāmāya putrāḥ priyā bhavanty ātmanas tu kāmāya putrāḥ priyā bhavanti /",
  "GV05brup___u:774": "na vā are vittasya kāmāya vittaṃ priyaṃ bhavaty ātmanas tu kāmāya vittaṃ priyaṃ bhavati /",
  "GV05brup___u:775": "na vā are brahmaṇaḥ kāmāya brahma priyaṃ bhavaty ātmanas tu kāmāya brahma priyaṃ bhavati /",
  "GV05brup___u:776": "na vā are kṣatrasya kāmāya kṣatraṃ priyaṃ bhavaty ātmanas tu kāmāya kṣatraṃ priyaṃ bhavati /",
  "GV05brup___u:777": "na vā are lokānāṃ kāmāya lokāḥ priyā bhavanty ātmanas tu kāmāya lokāḥ priyā bhavanti /",
  "GV05brup___u:778": "na vā are devānāṃ kāmāya devāḥ priyā bhavanty ātmanas tu kāmāya devāḥ priyā bhavanti /",
  "GV05brup___u:779": "na vā are bhūtānāṃ kāmāya bhūtāni priyāṇi bhavanty ātmanas tu kāmāya bhūtāni priyāṇi bhavanti /",
  "GV05brup___u:780": "na vā are sarvasya kāmāya sarvaṃ priyaṃ bhavaty ātmanas tu kāmāya sarvaṃ priyaṃ bhavati /",
  "GV05brup___u:781": "ātmā vā are draṣṭavyaḥ śrotavyo mantavyo nididhyāsitavyo maitreyi /",
  "GV05brup___u:782": "ātmano vā are darśanena śravaṇena matyā vijñānenedaṃ sarvaṃ viditam // BrhUp_2,4.5 //",
  "GV05brup___u:783": "brahma taṃ parādād yo 'nyatrātmano brahma veda /",
  "GV05brup___u:784": "kṣatraṃ taṃ parādād yo 'nyatrātmanaḥ kṣatraṃ veda /",
  "GV05brup___u:785": "lokās taṃ parādur yo 'nyatrātmano lokān veda /",
  "GV05brup___u:786": "devās taṃ parādur yo 'nyatrātmano devān veda /",
  "GV05brup___u:787": "bhūtāni taṃ parādur yo 'nyatrātmano bhūtāni veda /",
  "GV05brup___u:788": "sarvaṃ taṃ parādād yo 'nyatrātmanaḥ sarvaṃ veda /",
  "GV05brup___u:789": "idaṃ brahmedaṃ kṣatram ime lokā ime devā imāni bhūtānīdaṃ sarvaṃ yad ayam ātmā // BrhUp_2,4.6 //",
  "GV05brup___u:790": "sa yathā dundubher hanyamānasya na bāhyāñ chabdāñ chaknuyād grahaṇāya /",
  "GV05brup___u:791": "dundubhes tu grahaṇena dundubhyāghātasya vā śabdo gṛhītaḥ // BrhUp_2,4.7 //",
  "GV05brup___u:792": "sa yathā śaṅkhasya dhmāyamānasya na bāhyāñ chabdāñ chaknuyād grahaṇāya śaṅkhasya tu grahaṇena śaṅkhadhmasya vā śabdo gṛhītaḥ // BrhUp_2,4.8 //",
  "GV05brup___u:793": "sa yathā vīṇāyai vādyamānāyai na bāhyāñ chabdāñ chaknuyād grahaṇāya vīṇāyai tu grahaṇena vīṇāvādasya vā śabdo gṛhītaḥ // BrhUp_2,4.9 //",
  "GV05brup___u:794_0": "sa yathārdraidhāgner abhyāhitāt pṛthag dhūmā viniścaranty eva vā are 'sya mahato",
  "GV05brup___u:794_1": "bhūtasya niḥśvasitam etad yad ṛgvedo yajurvedaḥ sāmavedo 'tharvāṅgirasa itihāsaḥ",
  "GV05brup___u:794_2": "purāṇaṃ vidyā upaniṣadaḥ ślokāḥ sūtrāṇy anuvyākhyānāni vyākhyānani /",
  "GV05brup___u:795": "asyaivaitāni niśvasitāni // BrhUp_2,4.10 //",
  "GV05brup___u:796": "sa yathā sarvāsām apāṃ samudra ekāyanam /",
  "GV05brup___u:797": "evaṃ sarveṣāṃ sparśānāṃ tvag ekāyanam /",
  "GV05brup___u:798": "evaṃ sarveṣāṃ gandhānāṃ nāsike ekāyanam /",
  "GV05brup___u:799": "evaṃ sarveṣāṃ rasānāṃ jihvaikāyanam /",
  "GV05brup___u:800": "evaṃ sarveṣāṃ rūpāṇāṃ cakṣur ekāyanam /",
  "GV05brup___u:801": "evaṃ sarveṣaṃ śabdānāṃ śrotram ekāyanam /",
  "GV05brup___u:802": "evaṃ sarveṣāṃ saṃkalpānāṃ mana ekāyanam /",
  "GV05brup___u:803": "evaṃ sarvāsāṃ vidyānāṃ hṛdayam ekāyanam /",
  "GV05brup___u:804": "evaṃ sarveṣāṃ karmaṇāṃ hastāv ekāyanam /",
  "GV05brup___u:805": "evaṃ sarveṣām ānandānām upastha ekāyanam /",
  "GV05brup___u:806": "evaṃ sarveṣāṃ visargāṇāṃ pāyur ekāyanam /",
  "GV05brup___u:807": "evaṃ sarveṣām adhvanāṃ pādāv ekāyanam /",
  "GV05brup___u:808": "evaṃ sarveṣāṃ vedānāṃ vāg ekāyanam // BrhUp_2,4.11 //",
  "GV05brup___u:809": "sa yathā saindhavakhilya udake prāsta udakam evānuvilīyeta na hāsyodgrahaṇāyeva syāt /",
  "GV05brup___u:810": "yato-yatas tv ādadīta lavaṇam /",
  "GV05brup___u:811": "evaṃ vā ara idaṃ mahad bhūtam anantam apāraṃ vijñānaghana eva /",
  "GV05brup___u:812": "etebhyo bhūtebhyaḥ samutthāya tāny evānuvinaśyati /",
  "GV05brup___u:813": "na pretya saṃjñāstīty are bravīmi /",
  "GV05brup___u:814": "iti hovāca yājñavalkyaḥ // BrhUp_2,4.12 //",
  "GV05brup___u:815": "sā hovāca maitreyī -- atraiva mā bhagavān amūmuhan na pretya saṃjñāstīti /",
  "GV05brup___u:816": "sa hovāca -- na vā are 'haṃ mohaṃ bravīmi /",
  "GV05brup___u:817": "alaṃ vā ara idaṃ vijñānāya // BrhUp_2,4.13 //",
  "GV05brup___u:818_0": "yatra hi dvaitam iva bhavati tad itara itaraṃ jighrati tad itara itaraṃ paśyati tad",
  "GV05brup___u:818_1": "itara itaraṃ śṛṇoti tad itara itaraṃ jighrati tad itara itaram abhivadati tad itara",
  "GV05brup___u:818_2": "itaraṃ manute tad itara itaraṃ vijānāti /",
  "GV05brup___u:819_0": "yatra vāsya sarvam ātmaivābhūt tat kena kaṃ jighret tat kena kaṃ jighret tat kena",
  "GV05brup___u:819_1": "kaṃ paśyet tat kena kaṃ śṛṇuyāt tat kena kam abhivadet tat kena kaṃ manvīta tat kena kaṃ vijānīyāt /",
  "GV05brup___u:820": "yenedaṃ sarvaṃ vijānāti taṃ kena vijānīyāt /",
  "GV05brup___u:821": "vijñātāram are kena vijānīyād iti // BrhUp_2,4.14 //",
  "GV05brup___u:822": "iyaṃ pṛthivī sarveṣāṃ bhūtānāṃ madhu /",
  "GV05brup___u:823": "asyai pṛthivyai sarvāṇi bhūtāni madhu /",
  "GV05brup___u:824": "yaś cāyam asyāṃ pṛthivyāṃ tejomayo 'mṛtamayaḥ puruṣo yas cāyam adhyātmaṃ śārīras tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:825": "idam amṛtam idaṃ brahmedaṃ sarvam // BrhUp_2,5.1 //",
  "GV05brup___u:826": "imā āpaḥ sarveṣāṃ bhūtānāṃ madhu /",
  "GV05brup___u:827": "āsām apāṃ sarvāṇi bhūtāni madhu /",
  "GV05brup___u:828": "yaś cāyam āsv apsu tejomayo 'mṛtamayaḥ puruṣo yaś cāyam adhyātmaṃ raitasas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:829": "idam amṛtam idaṃ brahmedaṃ sarvam // BrhUp_2,5.2 //",
  "GV05brup___u:830": "ayam agniḥ sarveṣāṃ bhūtānāṃ madhu /",
  "GV05brup___u:831": "asyāgneḥ sarvāṇi bhūtāni madhu /",
  "GV05brup___u:832": "yaś cāyam asminn agnau tejomayo 'mṛtamayaḥ puruṣo yaś cāyam adhyātmaṃ vāṅmayas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:833": "idam amṛtam idaṃ brahmedaṃ sarvam // BrhUp_2,5.3 //",
  "GV05brup___u:834": "ayaṃ vāyuḥ sarveṣāṃ bhūtānāṃ madhu /",
  "GV05brup___u:835": "asya vāyoḥ sarvāṇi bhūtāni madhu /",
  "GV05brup___u:836": "yaś cāyam asmin vāyau tejomayo 'mṛtamayaḥ puruṣo yaś cāyam adhyātmaṃ prāṇas tejomayo 'mṛtamayaḥ puruṣo yam eva sa yo 'yam ātmā /",
  "GV05brup___u:837": "idaṃ amṛtam idaṃ brahmedaṃ sarvam // BrhUp_2,5.4 //",
  "GV05brup___u:838": "ayam ādityaḥ sarveṣāṃ bhūtānāṃ madhu /",
  "GV05brup___u:839": "asyādityasya sarvāṇi bhūtāni madhu /",
  "GV05brup___u:840": "yaś cāyam asminn āditye tejomayo 'mṛtamayaḥ puruṣo yaś cāyam adhyātmaṃ cākṣuṣas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:841": "idam amṛtam idaṃ brahmedaṃ sarvam // BrhUp_2,5.5 //",
  "GV05brup___u:842": "imā diśaḥ sarveṣāṃ bhūtānāṃ madhu /",
  "GV05brup___u:843": "āsāṃ diśāṃ sarvāṇi bhūtāni madhu /",
  "GV05brup___u:844": "yaś cāyam āsu dikṣu tejomayo 'mṛtamayaḥ puruṣo yaś cāyam adhyātmaṃ śrautraḥ prātiśrutkas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:845": "idam amṛtam idaṃ brahmedaṃ sarvam // BrhUp_2,5.6 //",
  "GV05brup___u:846": "ayaṃ candraḥ sarveṣāṃ bhūtānāṃ madhv /",
  "GV05brup___u:847": "asya candrasya sarvāṇi bhūtāni madhu /",
  "GV05brup___u:848": "yaś cāyam asmin candre tejomayo 'mṛtamayaḥ puruṣo yaś cāyam adhyātmaṃ mānasas tejomayo 'mṛtamayaḥ puruṣo 'yam eva sa yo 'yam ātmedam amṛtam /",
  "GV05brup___u:849": "idaṃ brahmedaṃ sarvam // BrhUp_2,5.7 //",
  "GV05brup___u:850": "iyaṃ vidyut sarveṣāṃ bhūtānaṃ madhu /",
  "GV05brup___u:851": "asyai vidyutaḥ sarvāṇi bhūtāni madhu /",
  "GV05brup___u:852": "yaś cāyam asyāṃ vidyuti tejomayo 'mṛtamayaḥ puruṣo yaś cāyam adhyātmaṃ taijasas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:853": "idam amṛtam idaṃ brahmedaṃ sarvam // BrhUp_2,5.8 //",
  "GV05brup___u:854": "ayaṃ stanayitnuḥ sarveṣāṃ bhutānāṃ madhu /",
  "GV05brup___u:855": "asya stanayitnoḥ sarvāṇi bhūtāni madhu /",
  "GV05brup___u:856": "yaś cāyam asminstanayitnau tejomayo 'mṛtamayaḥ puruṣo yaś cāyam adhyātmaṃ śābdaḥ sauvaras tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:857": "idam amṛtam idaṃ brahmedaṃ sarvam // BrhUp_2,5.9 //",
  "GV05brup___u:858": "ayam ākāśaḥ sarveṣāṃ bhūtānāṃ madhu /",
  "GV05brup___u:859": "asyākāśasya sarvāṇi bhūtāni madhu /",
  "GV05brup___u:860": "yaś cāyam asminn ākāśe tejomayo 'mṛtamayaḥ puruṣo yaś cāyam adhyātmaṃ hṛdy ākāśas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:861": "idam amṛtam idaṃ brahmedaṃ sarvam // BrhUp_2,5.10 //",
  "GV05brup___u:862": "ayaṃ dharmaḥ sarveṣāṃ bhūtānāṃ madhu /",
  "GV05brup___u:863": "asya dharmasya sarvāṇi bhūtāni madhu /",
  "GV05brup___u:864": "yaś cāyam asmin dharme tejomayo 'mṛtamayaḥ puruṣo yaś cāyam adhyātmaṃ dhārmas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:865": "idam amṛtam idaṃ brahmedaṃ sarvam // BrhUp_2,5.11 //",
  "GV05brup___u:866": "idaṃ satyaṃ sarveṣāṃ bhūtānāṃ madhu /",
  "GV05brup___u:867": "asya satyasya sarvāṇi bhūtāni madhu /",
  "GV05brup___u:868": "yaś cāyam asmin satye tejomayo 'mṛtamayaḥ puruṣo yaś cāyam adhyātmaṃ sātyas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:869": "idam amṛtam idaṃ brahmedaṃ sarvam // BrhUp_2,5.12 //",
  "GV05brup___u:870": "idaṃ mānuṣaṃ sarveṣāṃ bhūtānāṃ madhu /",
  "GV05brup___u:871": "asya mānuṣasya sarvāṇi bhūtāni madhu /",
  "GV05brup___u:872": "yaś cāyam asmin mānuṣe tejomayo 'mṛtamayaḥ puruṣo yaś cāyam adhyātmaṃ mānuṣas tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:873": "idam amṛtam idaṃ brahmedaṃ sarvam // BrhUp_2,5.13 //",
  "GV05brup___u:874": "ayam ātmā sarveṣāṃ bhūtānāṃ madhu /",
  "GV05brup___u:875": "asyātmanaḥ sarvāṇi bhūtāni madhu /",
  "GV05brup___u:876": "yaś cāyam asminn ātmani tejomayo 'mṛtamayaḥ puruṣo yaś cāyam ātmā tejomayo 'mṛtamayaḥ puruṣo 'yam eva sa yo 'yam ātmā /",
  "GV05brup___u:877": "idam amṛtam idaṃ brahmedaṃ sarvam // BrhUp_2,5.14 ////",
  "GV05brup___u:878": "sa vā ayam ātmā sarveṣāṃ adhipatiḥ sarveṣāṃ bhūtānāṃ rājā /",
  "GV05brup___u:879": "tad yathā rathanābhau ca rathanemau cārāḥ sarve samarpitāḥ /",
  "GV05brup___u:880": "evam evāsminn ātmani sarvāṇi bhūtāni sarve devāḥ sarve lokāḥ sarve prāṇāḥ sarva eta ātmānaḥ samarpitāḥ // BrhUp_2,5.15 //",
  "GV05brup___u:881": "idaṃ vai tan madhu dadhyaṅṅ ātharvaṇo 'śvibhyām uvāca /",
  "GV05brup___u:882": "tad etad ṛṣiḥ paśyann avocat -- tad vāṃ narā sanaye daṃsa ugram āviṣ kṛṇomi tanyatur na vṛṣṭim /",
  "GV05brup___u:883": "dadhyaṅ ha yan madhv ātharvaṇo vām aśvasya śīrṣṇā pra yad īm uvāceti // BrhUp_2,5.16 //",
  "GV05brup___u:884": "idaṃ vai tan madhu dadhyaṅṅ ātharvaṇo 'śvibhyām uvāca /",
  "GV05brup___u:885": "tad etad ṛṣiḥ paśyann avocat -- ātharvaṇāyāśvinau dadhīce 'śvyaṃ śiraḥ praty airayatam /",
  "GV05brup___u:886": "sa vāṃ madhu pra vocad ṛtāyan tvāṣṭraṃ yad dasrāv apikakṣyaṃ vām iti // BrhUp_2,5.17 //",
  "GV05brup___u:887": "idaṃ vai tan madhu dadhyaṅṅ ātharvaṇo 'śvibhyām uvāca /",
  "GV05brup___u:888": "tad etad ṛṣiḥ paśyann avocat -- puraś cakre dvipadaḥ puraś cakre catuṣpadaḥ /",
  "GV05brup___u:889": "puraḥ sa pakṣī bhutvā puraḥ puruṣa āviśad iti /",
  "GV05brup___u:890": "sa vā ayaṃ puruṣaḥ sarvāsu pūrṣu puriśayaḥ /",
  "GV05brup___u:891": "nainena kiṃ canānāvṛtam /",
  "GV05brup___u:892": "nainena kiṃ canāsaṃvṛtam // BrhUp_2,5.18 //",
  "GV05brup___u:893": "idaṃ vai tan madhu dadhyaṅṅ ātharvaṇo 'śvibhyām uvāca /",
  "GV05brup___u:894": "tad etad ṛṣiḥ paśyann avocat -- rūpaṃrūpaṃ pratirūpo babhūva tad asya rūpaṃ praticakṣaṇāya /",
  "GV05brup___u:895": "indro māyābhiḥ pururūpa īyate yuktā hy asya harayaḥ śatā daśeti /",
  "GV05brup___u:896": "ayaṃ vai harayo 'yaṃ vai daśa ca sahasraṇi bahūni cānantāni ca /",
  "GV05brup___u:897": "tad etad brahmāpūrvam anaparam anantaram abāhyam /",
  "GV05brup___u:898": "ayam ātmā brahma sarvānubhūḥ /",
  "GV05brup___u:899": "ity anuśāsanam // BrhUp_2,5.19 //",
  "GV05brup___u:900": "atha vaṃśaḥ:",
  "GV05brup___u:901": "pautimāṣyo gaupavanāt /",
  "GV05brup___u:902": "gaupavanaḥ paśutimāṣyāt /",
  "GV05brup___u:903": "paśutimāṣyo gaupavanāt /",
  "GV05brup___u:904": "gaupavanaḥ kauśikāt /",
  "GV05brup___u:905": "kauśikaḥ kauṇḍinyāt /",
  "GV05brup___u:906": "kauṇḍinyaḥ śāṇḍilyāt /",
  "GV05brup___u:907": "śāṇḍilyaḥ kauśikāc ca gautamāc ca /",
  "GV05brup___u:908": "gautamaḥ // BrhUp_2,6.1 //",
  "GV05brup___u:909": "āgniveśyāt /",
  "GV05brup___u:910": "āgniveśyaḥ śāṇḍilyāc cānabhimlātāc ca /",
  "GV05brup___u:911": "ānabhimlāta ānabhimlātāt /",
  "GV05brup___u:912": "ānabhimlāta ānabhimlātāt /",
  "GV05brup___u:913": "ānabhimlāto gautamāt /",
  "GV05brup___u:914": "gautamaḥ saitavaprācīnayogyābhyām /",
  "GV05brup___u:915": "saitavaprācīnayogyau pārāśaryāt /",
  "GV05brup___u:916": "pārāśaryo bhāradvājāt /",
  "GV05brup___u:917": "bhāradvājo bhāradvājāc ca gautamāc ca /",
  "GV05brup___u:918": "gautamo bhāradvājāt /",
  "GV05brup___u:919": "bhāradvājaḥ pārāśaryāt /",
  "GV05brup___u:920": "pārāśaryo vaijavāpāyanāt /",
  "GV05brup___u:921": "vaijavāpāyanaḥ kauśikāyaneḥ /",
  "GV05brup___u:922": "kauśikāyaniḥ // BrhUp_2,6.2 //",
  "GV05brup___u:923": "ghṛtakauśikāt /",
  "GV05brup___u:924": "ghṛtakauśikaḥ prāśaryāyaṇāt /",
  "GV05brup___u:925": "pāraśaryāyaṇaḥ pārāśaryāt /",
  "GV05brup___u:926": "pārāśaryo jātūkarṇyāt /",
  "GV05brup___u:927": "jātūkarṇya āsurāyaṇāc ca yāskāc ca /",
  "GV05brup___u:928": "āsurāyaṇas traivaṇeḥ /",
  "GV05brup___u:929": "traivaṇir aupajandhaneḥ /",
  "GV05brup___u:930": "aupajandhanir āsureḥ /",
  "GV05brup___u:931": "āsurir bhāradvājāt /",
  "GV05brup___u:932": "bhāradvāja ātreyāt /",
  "GV05brup___u:933": "ātreyo māṇṭeḥ /",
  "GV05brup___u:934": "māṇṭir gautamāt /",
  "GV05brup___u:935": "gautamo vātsyāt /",
  "GV05brup___u:936": "vātsyaḥ śāṇḍilyāt /",
  "GV05brup___u:937": "śāṇḍilyaḥ kaiśoryāt kāpyāt /",
  "GV05brup___u:938": "kaiśoryaḥ kāpyaḥ kumārahāritāt /",
  "GV05brup___u:939": "kumārahārito gālavāt /",
  "GV05brup___u:940": "gālavo vidarbhīkauṇḍinyāt /",
  "GV05brup___u:941": "vidarbhīkauṇḍinyo vatsanapāto bābhravāt /",
  "GV05brup___u:942": "vatsanapād bābhravaḥ pathaḥ saubharāt /",
  "GV05brup___u:943": "panthāḥ saubharo 'yāsyād āṅgirasāt /",
  "GV05brup___u:944": "ayāsya āṅgirasa ābhūtes tvāṣṭrāt /",
  "GV05brup___u:945": "ābhūtis tvāṣṭro viśvarūpāt tvāṣṭrāt /",
  "GV05brup___u:946": "viśvarūpas tvāṣṭro 'vśibhyām /",
  "GV05brup___u:947": "aśvinau dadhīca ātharvaṇāt /",
  "GV05brup___u:948": "dadhyaṅṅ ātharvaṇo 'tharvaṇo daivāt /",
  "GV05brup___u:949": "atharvā daivo mṛtyoḥ prādhvaṃsanāt /",
  "GV05brup___u:950": "mṛtyuḥ prādhvaṃsanaḥ pradhvaṃsanāt /",
  "GV05brup___u:951": "pradhvaṃsana ekarṣeḥ /",
  "GV05brup___u:952": "ekarṣir vipracitteḥ /",
  "GV05brup___u:953": "vipracittir vyaṣṭer /",
  "GV05brup___u:954": "vyaṣṭiḥ sanāroḥ /",
  "GV05brup___u:955": "sanāruḥ sanātanāt /",
  "GV05brup___u:956": "sanātanaḥ sanagāt /",
  "GV05brup___u:957": "sanagaḥ parameṣṭhinaḥ /",
  "GV05brup___u:958": "parameṣṭhī brahmaṇaḥ /",
  "GV05brup___u:959": "brahma svayaṃbhu /",
  "GV05brup___u:960": "brahmaṇe namaḥ // BrhUp_2,6.3 //",
  "GV05brup___u:961": "janako ha vaideho bahudakṣiṇena yajñeneje /",
  "GV05brup___u:962": "tatra ha kurupañcālānāṃ brāhmaṇā abhisametā babhūvuḥ /",
  "GV05brup___u:963": "tasya ha janakasya vaidehasya vijijñāsā babhūva -- kaḥ svid eṣāṃ brāhmaṇānām anūcānatama iti /",
  "GV05brup___u:964": "sa ha gavāṃ sahasram avarurodha /",
  "GV05brup___u:965": "daśadaśa pādā ekaikasyāḥ śṛṅgayor ābaddhā babhūvuḥ // BrhUp_3,1.1 //",
  "GV05brup___u:966": "tān hovāca -- brāhmaṇā bhagavanto yo vo brahmiṣṭhaḥ sa etā gā udajatām iti /",
  "GV05brup___u:967": "te ha brāhmaṇā na dadhṛṣuḥ /",
  "GV05brup___u:968": "atha ha yājñavalkyaḥ svam eva brahmacāriṇam uvāca -- etāḥ saumyodaja sāmaśravā3 iti /",
  "GV05brup___u:969": "tā hodācakāra /",
  "GV05brup___u:970": "te ha brāhmaṇāś cukrudhuḥ:",
  "GV05brup___u:971": "-- kathaṃ nu no brahmiṣṭho bruvīteti /",
  "GV05brup___u:972": "atha ha janakasya vaidehasya hotāśvalo babhūva /",
  "GV05brup___u:973": "sa hainaṃ papraccha -- tvaṃ nu khalu no yājñavalkya brahmiṣṭho 'sī3 iti /",
  "GV05brup___u:974": "sa hovāca -- namo vayaṃ brahmiṣṭhāya kurmo gokāmā eva vayaṃ sma iti /",
  "GV05brup___u:975": "taṃ ha tata eva praṣṭuṃ dadhre hotāśvalaḥ // BrhUp_3,1.2 //",
  "GV05brup___u:976": "yājñavalkyeti hovāca -- yad idaṃ sarvaṃ mṛtyunāptaṃ sarvaṃ mṛtyunābhipannaṃ kena yajamāno mṛtyor āptim atimucyata iti /",
  "GV05brup___u:977": "hotrartvijāgninā vācā /",
  "GV05brup___u:978": "vāg vai yajñasya hotā /",
  "GV05brup___u:979": "tad yeyaṃ vāk so 'yam agniḥ sa hotā sā muktiḥ sātimuktiḥ // BrhUp_3,1.3 //",
  "GV05brup___u:980": "yājñavalkyeti hovāca -- yad idaṃ sarvam ahorātrābhyām āptaṃ sarvam ahorātrābhyām abhipannaṃ kena yajamāno 'horātrayor āptim atimucyata iti /",
  "GV05brup___u:981": "adhvaryuṇartvijā cakṣuṣādityena /",
  "GV05brup___u:982": "cakṣur vai yajñasyādhvaryuḥ /",
  "GV05brup___u:983": "tad yad idaṃ cakṣuḥ so 'sāv ādityaḥ /",
  "GV05brup___u:984": "so 'dhvaryuḥ sā muktiḥ sātimuktiḥ // BrhUp_3,1.4 //",
  "GV05brup___u:985": "yājñavalkyeti hovāca -- yad idaṃ sarvaṃ pūrvapakṣāparapakṣābhyām āptaṃ sarvaṃ pūrvapakṣāparapakṣābhyām abhipannaṃ kena yajamānaḥ pūrvapakṣāparapakṣayor āptim atimucyata iti /",
  "GV05brup___u:986": "udgātrartvijā vayunā prāṇena /",
  "GV05brup___u:987": "prāṇo vai yajñasyodgātā /",
  "GV05brup___u:988": "tad yo 'yaṃ prāṇaḥ sa vāyuḥ sa udgātā /",
  "GV05brup___u:989": "sa muktiḥ sātimuktiḥ // BrhUp_3,1.5 //",
  "GV05brup___u:990": "yājñavalkyeti hovāca -- yad idam antarikṣam anārambaṇam iva kenākrameṇa yajamānaḥ svargaṃ lokam ākramata iti /",
  "GV05brup___u:991": "brahmaṇartvijā manasā candreṇa /",
  "GV05brup___u:992": "mano vai yajñasya brahmā /",
  "GV05brup___u:993": "tad yad idaṃ manaḥ so 'sau candraḥ sa brahmā sa muktiḥ sātimuktir ity atimokṣā /",
  "GV05brup___u:994": "atha saṃpadaḥ // BrhUp_3,1.6 //",
  "GV05brup___u:995": "yājñavalkyeti hovāca -- katibhir ayam adyargbhir hotāsmin yajñe kariṣyatīti /",
  "GV05brup___u:996": "tisṛbhir iti /",
  "GV05brup___u:997": "katamās tās tisra iti /",
  "GV05brup___u:998": "puronuvākyā ca yājyā ca śasyaiva tṛtīyā /",
  "GV05brup___u:999": "kiṃ tābhir jayatīti /",
  "GV05brup___u:1000": "yat kiñcedaṃ prāṇabhṛd iti // BrhUp_3,1.7 //",
  "GV05brup___u:1001": "yājñavalkyeti hovāca -- katy ayam adyādhvaryur asmin yajña āhutīr hoṣyatīti /",
  "GV05brup___u:1002": "tisra iti /",
  "GV05brup___u:1003": "katamās tās tisra iti /",
  "GV05brup___u:1004": "yā hutā ujjvalanti yā hutā atinedanti yā hutā adhiśerate /",
  "GV05brup___u:1005": "kiṃ tābhir jayatīti /",
  "GV05brup___u:1006": "yā hutā ujjvalanti devalokam eva tābhir jayati /",
  "GV05brup___u:1007": "dīpyata iva hi devaloko /",
  "GV05brup___u:1008": "yā hutā atinedante pitṛlokam eva tābhir jayati /",
  "GV05brup___u:1009": "atīva hi pitṛlokaḥ /",
  "GV05brup___u:1010": "yā hutā adhiśerate manuṣyalokam eva tābhir jayatyi /",
  "GV05brup___u:1011": "adha iva hi manuṣyalokaḥ // BrhUp_3,1.8 //",
  "GV05brup___u:1012": "yājñavalkyeti hovāca -- katibhir ayam adya brahmā yajñaṃ dakṣiṇato devatābhir gopāyatīti /",
  "GV05brup___u:1013": "ekayeti /",
  "GV05brup___u:1014": "katamā saiketi /",
  "GV05brup___u:1015": "mana eveti /",
  "GV05brup___u:1016": "anantaṃ vai mano 'nantā viśve devāḥ /",
  "GV05brup___u:1017": "anantam eva sa tena lokaṃ jayati // BrhUp_3,1.9 //",
  "GV05brup___u:1018": "yājñavalkyeti hovāca -- katy ayam adyodgātāsmin yajñe stotriyāḥ stoṣyatīti /",
  "GV05brup___u:1019": "tisra iti /",
  "GV05brup___u:1020": "katamās tās tisra iti /",
  "GV05brup___u:1021": "puronuvākyā ca yājyā ca śasyaiva tṛtīyā /",
  "GV05brup___u:1022": "katamās tāḥ /",
  "GV05brup___u:1023": "yā adhyātmam iti /",
  "GV05brup___u:1024": "prāṇa eva puronuvākyāpāno yājyā vyānaḥ śasyā /",
  "GV05brup___u:1025": "kiṃ tābhir jayatīti /",
  "GV05brup___u:1026": "pṛthivīlokam eva puronuvākyayā jayaty antarikṣalokaṃ yājyayā dyulokaṃ śasyayā /",
  "GV05brup___u:1027": "tato ha hotāśvala upararāma // BrhUp_3,1.10 //",
  "GV05brup___u:1028": "atha hainaṃ jāratkārava ārtabhāgaḥ papraccha /",
  "GV05brup___u:1029": "yājñavalkyeti hovāca -- kati grahāḥ katy atigrahā iti /",
  "GV05brup___u:1030": "aṣṭau grahā aṣṭāv atigrahā iti /",
  "GV05brup___u:1031": "ye te 'ṣṭau grahā aṣṭāv atigrahāḥ katame ta iti // BrhUp_3,2.1 //",
  "GV05brup___u:1032": "prāṇo vai grahaḥ /",
  "GV05brup___u:1033": "so 'pānenātigraheṇa gṛhītaḥ /",
  "GV05brup___u:1034": "prāṇena hi gandhāñ jighrati // BrhUp_3,2.2 //",
  "GV05brup___u:1035": "vāg vai grahaḥ /",
  "GV05brup___u:1036": "sa nāmnātigraheṇa gṛhītaḥ /",
  "GV05brup___u:1037": "vācā hi nāmāny abhivadati // BrhUp_3,2.3 //",
  "GV05brup___u:1038": "jihvā vai grahaḥ /",
  "GV05brup___u:1039": "sa rasenātigraheṇa gṛhītaḥ /",
  "GV05brup___u:1040": "jihvayā hi rasān vijānāti // BrhUp_3,2.4 //",
  "GV05brup___u:1041": "cakṣur vai grahaḥ /",
  "GV05brup___u:1042": "sa rūpeṇātigraheṇa gṛhītaḥ /",
  "GV05brup___u:1043": "cakṣuṣā hi rūpāṇi paśyati // BrhUp_3,2.5 //",
  "GV05brup___u:1044": "śrotraṃ vai grahaḥ /",
  "GV05brup___u:1045": "sa śabdenātigraheṇa gṛhītaḥ /",
  "GV05brup___u:1046": "śrotreṇa hi śabdāñ śṛṇoti // BrhUp_3,2.6 //",
  "GV05brup___u:1047": "mano vai grahaḥ /",
  "GV05brup___u:1048": "sa kāmenātigraheṇa gṛhītaḥ /",
  "GV05brup___u:1049": "manasā hi kāmān kāmayate // BrhUp_3,2.7 //",
  "GV05brup___u:1050": "hastau vai grahaḥ /",
  "GV05brup___u:1051": "sa karmaṇātigraheṇa gṛhītaḥ /",
  "GV05brup___u:1052": "hastābhyāṃ hi karma karoti // BrhUp_3,2.8 //",
  "GV05brup___u:1053": "tvag vai grahaḥ /",
  "GV05brup___u:1054": "sa sparśenātigraheṇa gṛhītaḥ /",
  "GV05brup___u:1055": "tvacā hi sparśān vedayata /",
  "GV05brup___u:1056": "ity aṣṭau grahā aṣṭāv atigrahāḥ // BrhUp_3,2.9 //",
  "GV05brup___u:1057": "yājñavalkyeti hovāca -- yad idaṃ sarvaṃ mṛtyor annaṃ kā svit sā devatā yasyā mṛtyur annam iti /",
  "GV05brup___u:1058": "agnir vai mṛtyuḥ so 'pām annam /",
  "GV05brup___u:1059": "apa punarmṛtyuṃ jayati // BrhUp_3,2.10 //",
  "GV05brup___u:1060": "yājñavalkyeti hovāca -- yatrāyaṃ puruṣo mriyata ud asmāt prāṇāḥ krāmanty āho neti /",
  "GV05brup___u:1061": "neti hovāca yājñavalkyaḥ /",
  "GV05brup___u:1062": "atraiva samavanīyante /",
  "GV05brup___u:1063": "sa ucchvayati /",
  "GV05brup___u:1064": "ādhmāyati /",
  "GV05brup___u:1065": "ādhmāto mṛtaḥ śete // BrhUp_3,2.11 //",
  "GV05brup___u:1066": "yājñavalkyeti hovāca -- yatrāyaṃ puruṣo mriyate /",
  "GV05brup___u:1067": "kim enaṃ na jahātīti /",
  "GV05brup___u:1068": "nāmeti /",
  "GV05brup___u:1069": "anantaṃ vai nāmānantā viśve devāḥ /",
  "GV05brup___u:1070": "anantam eva sa tena lokaṃ jayati // BrhUp_3,2.12 //",
  "GV05brup___u:1071_0": "yājñavalkyeti hovāca -- yatrāsya puruṣasya mṛtasyāgniṃ vāg apyeti vātaṃ prāṇaś cakṣur",
  "GV05brup___u:1071_1": "ādityaṃ manaś candraṃ diśaḥ śrotraṃ pṛthivīṃ śarīram ākāśam ātmauṣadhīr lomāni vanaspatīn",
  "GV05brup___u:1071_2": "keśā apsu lohitaṃ ca retaś ca nidhīyate kvāyaṃ tadā puruṣo bhavatīti /",
  "GV05brup___u:1072": "āhara saumya hastam ārtabhāga /",
  "GV05brup___u:1073": "āvām evaitasya vediṣyāvo na nāv etat sajana iti /",
  "GV05brup___u:1074": "tau hotkramya mantrayāṃ cakrāte /",
  "GV05brup___u:1075": "tau ha yad ūcatuḥ karma haiva tad ūcatuḥ /",
  "GV05brup___u:1076": "atha ha yat praśaṃsatuḥ karma haiva tat praśaśaṃsatuḥ /",
  "GV05brup___u:1077": "puṇyo vai puṇyena karmaṇā bhavati pāpaḥ pāpeneti /",
  "GV05brup___u:1078": "tato ha jāratkārava ārtabhāga upararāma // BrhUp_3,2.13 //",
  "GV05brup___u:1079": "atha hainaṃ bhujyur lāhyāyaniḥ papraccha -- yājñavalkyeti hovāca -- madreṣu carakāḥ paryavrajāma /",
  "GV05brup___u:1080": "te patañcalasya kāpyasya gṛhān aima /",
  "GV05brup___u:1081": "tasyāsīd duhitā gandharvagṛhītā /",
  "GV05brup___u:1082": "tam apṛcchāma ko 'sīti /",
  "GV05brup___u:1083": "so 'bravīt sudhanvāṅgirasa iti /",
  "GV05brup___u:1084": "taṃ yadā lokānām antān apṛcchāma /",
  "GV05brup___u:1085": "athainam abrūma -- kva pārikṣitā abhavann iti /",
  "GV05brup___u:1086": "kva pārikṣitā abhavan /",
  "GV05brup___u:1087": "sa tvā pṛcchāmi yājñavalkya /",
  "GV05brup___u:1088": "kva pārikṣitā abhavann iti // BrhUp_3,3.1 //",
  "GV05brup___u:1089": "sa hovāca -- uvāca vai saḥ /",
  "GV05brup___u:1090": "agacchan vai te tad yatrāśvamedhayājino gacchantīti /",
  "GV05brup___u:1091": "kva nv aśvamedhayājino gacchantīti /",
  "GV05brup___u:1092": "dvātriṃśataṃ vai devarathāhnyāny ayaṃ lokaḥ /",
  "GV05brup___u:1093": "taṃ samantaṃ pṛthivī dvistāvat paryeti /",
  "GV05brup___u:1094": "tāṃ samantaṃ pṛthivīṃ dvistāvat samudraḥ paryeti /",
  "GV05brup___u:1095": "tad yāvatī kṣurasya dhārā yāvad vā makṣikāyāḥ pattraṃ tāvān antareṇākāśaḥ tān aindraḥ suparṇo bhūtvā vāyave prāyacchat /",
  "GV05brup___u:1096": "tān vāyur ātmani dhitvā tatrāgamayad yatrāśvamedhayājino 'bhavann iti /",
  "GV05brup___u:1097": "evam iva vai sa vāyum eva praśaśaṃsa tasmād vāyur eva vyaṣṭir vāyuḥ samaṣṭiḥ /",
  "GV05brup___u:1098": "apa punarmṛtyuṃ jayati ya evaṃ veda /",
  "GV05brup___u:1099": "tato ha bhujyur lāhyāyanir upararāma // BrhUp_3,3.2 //",
  "GV05brup___u:1100": "atha hainam uṣastaś cākrāyaṇaḥ papraccha /",
  "GV05brup___u:1101": "yājñavalkyeti hovāca -- yat sākṣād aparokṣād brahma ya ātmā sarvāntaras taṃ me vyācakṣveti /",
  "GV05brup___u:1102": "eṣa ta ātmā sarvāntaraḥ /",
  "GV05brup___u:1103": "yaḥ prāṇena prāṇiti sa ta ātmā sarvāntaraḥ /",
  "GV05brup___u:1104": "yo 'pānenāpāniti sa ta ātmā sarvāntaraḥ /",
  "GV05brup___u:1105": "yo vyānena vyaniti sa ta ātmā sarvāntaraḥ /",
  "GV05brup___u:1106": "ya udānenodaniti sa ta ātmā sarvāntaraḥ /",
  "GV05brup___u:1107": "eṣa ta ātmā sarvāntaraḥ // BrhUp_3,4.1 //",
  "GV05brup___u:1108": "sa hovācoṣastaś cākrāyaṇaḥ -- yathā vai brūyād asau gaur asāv aśva ity evam evaitad vyapadiṣṭaṃ bhavati /",
  "GV05brup___u:1109": "yad eva sākṣād aparokṣād brahma ya ātmā sarvāntaras taṃ me vyācakṣveti /",
  "GV05brup___u:1110": "eṣa ta ātmā sarvāntaraḥ /",
  "GV05brup___u:1111": "katamo yājñavalkya sarvāntaraḥ /",
  "GV05brup___u:1112": "na dṛṣṭer draṣṭāraṃ paśyeḥ /",
  "GV05brup___u:1113": "na śruteḥ śrotāraṃ śṛṇuyāḥ /",
  "GV05brup___u:1114": "na mater mantāraṃ manvīthā /",
  "GV05brup___u:1115": "na vijñāter vijñātāraṃ vijānīyāḥ /",
  "GV05brup___u:1116": "eṣa ta ātmā sarvāntaraḥ /",
  "GV05brup___u:1117": "ato 'nyad ārtam /",
  "GV05brup___u:1118": "tato hoṣastaś cākrāyaṇa upararāma // BrhUp_3,4.2 //",
  "GV05brup___u:1119": "atha hainaṃ kaholaḥ kauṣītakeyaḥ papraccha -- yājñavalkyeti hovāca /",
  "GV05brup___u:1120": "yad eva sākṣād aparokṣād brahma ya ātmā sarvāntaras taṃ me vyācakṣveti /",
  "GV05brup___u:1121": "eṣa ta ātmā sarvāntaraḥ /",
  "GV05brup___u:1122": "katamo yājñavalkya sarvāntaraḥ /",
  "GV05brup___u:1123": "yo 'śanāyāpipāse śokaṃ mohaṃ jarāṃ mṛtyum atyeti /",
  "GV05brup___u:1124": "etaṃ vai tam ātmānaṃ viditvā brāhmaṇāḥ putraiṣaṇāyāś ca vittaiṣaṇāyāś ca lokaiṣaṇāyāś ca vyutthāyātha bhikṣācaryaṃ caranti /",
  "GV05brup___u:1125": "yā hy eva putraiṣaṇā sā vittaiṣaṇā yā vittaiṣaṇā sā lokaiṣaṇā /",
  "GV05brup___u:1126": "ubhe hy ete eṣaṇe eva bhavataḥ /",
  "GV05brup___u:1127": "tasmād brāmaṇaḥ pāṇḍityaṃ nirvidya bālyena tiṣṭhāset /",
  "GV05brup___u:1128": "bālyaṃ ca pāṇḍityaṃ ca nirvidyātha muniḥ /",
  "GV05brup___u:1129": "amaunaṃ ca maunaṃ ca nirvidyātha brāhmaṇaḥ /",
  "GV05brup___u:1130": "sa brāhmaṇaḥ kena syād yena syāt tenedṛśa eva /",
  "GV05brup___u:1131": "ato 'nyad ārtam /",
  "GV05brup___u:1132": "tato ha kaholaḥ kauṣītakeya upararāma // BrhUp_3,5.1 //",
  "GV05brup___u:1133": "atha hainaṃ gārgī vācaknavī papraccha -- yājñavalkyeti hovāca /",
  "GV05brup___u:1134": "yad idaṃ sarvam apsv otaṃ ca protaṃ ca kasmin nu khalv āpa otāś ca protāś ceti /",
  "GV05brup___u:1135": "vāyau gārgīti /",
  "GV05brup___u:1136": "kasmin nu khalu vāyur otaś ca protaś ceti /",
  "GV05brup___u:1137": "antarikṣalokeṣu gārgīti /",
  "GV05brup___u:1138": "kasmin nu khalv antarikṣalokā otaś ca protaś ceti /",
  "GV05brup___u:1139": "gandharvalokeṣu gārgīti /",
  "GV05brup___u:1140": "kasmin nu khalu gandharvalokā otāś ca protāś ceti /",
  "GV05brup___u:1141": "adityalokeṣu gārgīti /",
  "GV05brup___u:1142": "kasmin nu khalv ādityalokā otāś ca protāś ceti /",
  "GV05brup___u:1143": "candralokeṣu gārgīti /",
  "GV05brup___u:1144": "kasmin nu khalu candralokā otāś ca protāś ceti /",
  "GV05brup___u:1145": "nakṣatralokeṣu gārgīti /",
  "GV05brup___u:1146": "kasmin nu khalu nakṣatralokā otāś ca protāś ceti /",
  "GV05brup___u:1147": "devalokeṣu gārgīti /",
  "GV05brup___u:1148": "kasmin nu khalu devalokā otāś ca protāś ceti /",
  "GV05brup___u:1149": "indralokeṣu gārgīti /",
  "GV05brup___u:1150": "kasmin nu khalv indralokā otāś ca protāś ceti /",
  "GV05brup___u:1151": "prajāpatilokeṣu gārgīti /",
  "GV05brup___u:1152": "kasmin nu khalu prajāpatilokā otāś ca protāś ceti /",
  "GV05brup___u:1153": "brahmalokeṣu gārgīti /",
  "GV05brup___u:1154": "kasmin nu khalu brahmalokā otāś ca protāś ceti /",
  "GV05brup___u:1155": "sa hovāca -- gārgi mātiprākṣīḥ /",
  "GV05brup___u:1156": "mā te mūrdhā vyapaptat /",
  "GV05brup___u:1157": "anatipraśnyāṃ vai devatām atipṛcchasi /",
  "GV05brup___u:1158": "gārgi mātiprākṣīr iti /",
  "GV05brup___u:1159": "tato ha gārgī vācaknavy upararāma // BrhUp_3,6.1 //",
  "GV05brup___u:1160": "athainam uddālaka āruṇiḥ papraccha -- yājñavalkyeti hovāca /",
  "GV05brup___u:1161": "madreṣv avasāma patañcalasya kāpyasya gṛheṣu yajñam adhīyānāḥ /",
  "GV05brup___u:1162": "tasyāsīd bhāryā gandharvagṛhītā /",
  "GV05brup___u:1163": "tam apṛcchāma -- ko 'sīti /",
  "GV05brup___u:1164": "so 'bravīt kabandha ātharvaṇa iti /",
  "GV05brup___u:1165": "so 'bravīt patañcalaṃ kāpyaṃ yājñikāṃś ca -- vettha nu tvaṃ kāpya tat sūtraṃ yasminn ayaṃ ca lokaḥ paraś ca lokaḥ sarvāṇi ca bhūtāni saṃdṛbdhāni bhavantīti /",
  "GV05brup___u:1166": "so 'bravīt patañcalaḥ kāpyo nāhaṃ tad bhagavan vedeti /",
  "GV05brup___u:1167": "so 'bravīt patañcalaṃ kāpyaṃ yājñikāṃś ca /",
  "GV05brup___u:1168": "vettha nu tvaṃ kāpya tam antaryāmiṇaṃ ya imaṃ ca lokaṃ paraṃ ca lokaṃ sarvāṇi ca bhūtāny antaro yamayati /",
  "GV05brup___u:1169": "so 'bravīt patañcalaḥ kāpyo nāhaṃ taṃ bhagavan vedeti /",
  "GV05brup___u:1170": "so 'bravīt patañcalaṃ kāpyaṃ yājñikāṃś ca /",
  "GV05brup___u:1171": "yo vai tat kāpya sūtraṃ vidyāt taṃ cāntaryāmiṇam iti sa brahmavit sa lokavit sa devavit sa vedavit sa ātmavit sa sarvavit /",
  "GV05brup___u:1172": "iti tebhyo 'bravīt /",
  "GV05brup___u:1173": "tad ahaṃ veda /",
  "GV05brup___u:1174": "tac cet tvaṃ yājñavalkya sūtram avidvāṃs taṃ cāntaryāmiṇaṃ brahmagavīr udajase mūrdhā te vipatiṣyati /",
  "GV05brup___u:1175": "veda vā ahaṃ gautama tat sūtraṃ taṃ cāntaryāmiṇam iti /",
  "GV05brup___u:1176": "yo vā idaṃ kaśca brūyād veda vedeti yathā vettha tathā brūhīti // BrhUp_3,7.1 //",
  "GV05brup___u:1177": "sa hovaca -- vāyur vai gautama tat sūtram /",
  "GV05brup___u:1178": "vāyunā vai gautama sūtreṇāyaṃ ca lokaḥ paraś ca lokaḥ sarvāṇi ca bhūtāni saṃdṛbdhāni bhavanti /",
  "GV05brup___u:1179": "tasmād vai gautama puruṣaṃ pretam āhur vyasraṃsiṣatāsyāṅgānīti /",
  "GV05brup___u:1180": "vāyunā hi gautama sūtreṇa samdṛbdhāni bhavantīti /",
  "GV05brup___u:1181": "evam evaitad yājñavalkya /",
  "GV05brup___u:1182": "antaryāmiṇaṃ brūhīti // BrhUp_3,7.2 //",
  "GV05brup___u:1183": "yaḥ pṛthivyāṃ tiṣṭhan pṛthivyā antaro yaṃ pṛthivī na veda yasya pṛthivī śarīraṃ yaḥ pṛthivīm antaro yamayaty eṣa ta ātmāntaryāmy amṛtaḥ // BrhUp_3,7.3 //",
  "GV05brup___u:1184": "yo 'psu tiṣṭhann adbhyo 'ntaro yam āpo na vidur yasyāpaḥ śarīraṃ yo 'po 'ntaro yamayaty eṣa ta ātmāntaryāmy amṛtaḥ // BrhUp_3,7.4 //",
  "GV05brup___u:1185": "yo 'gnau tiṣṭhann agner antaro yam agnir na veda yasyāgniḥ śarīraṃ yo 'gnim antaro yamayaty eṣa ta ātmāntaryāmy amṛtaḥ // BrhUp_3,7.5 //",
  "GV05brup___u:1186": "yo 'ntarikṣe tiṣṭhann antarikṣād antaro yam antarikṣaṃ na veda yasyāntarikṣaṃ śarīraṃ yo 'ntarikṣam antaro yamayaty eṣa ta ātmāntaryāmy amṛtaḥ // BrhUp_3,7.6 //",
  "GV05brup___u:1187": "yo vāyau tiṣṭhan vāyor antaro yaṃ vāyur na veda yasya vāyuḥ śarīraṃ yo vāyum antaro yamayaty eṣa ta ātmāntaryāmy amṛtaḥ // BrhUp_3,7.7 //",
  "GV05brup___u:1188": "yo divi tiṣṭhan divo 'ntaro yaṃ dyaur na veda yasya dyauḥ śarīraṃ yo divam antaro yamayaty eṣa ta ātmāntaryāmy amṛtaḥ // BrhUp_3,7.8 //",
  "GV05brup___u:1189": "ya āditye tiṣṭhann ādityād antaro yam ādityo na veda yasyādityaḥ śarīraṃ ya ādityam antaro yamayaty eṣa ta ātmāntaryāmy amṛtaḥ // BrhUp_3,7.9 //",
  "GV05brup___u:1190": "yo dikṣu tiṣṭhan digbhyo 'ntaro yaṃ diśo na vidur yasya diśaḥ śarīraṃ yo diśo 'ntaro yamayaty eṣa ta ātmāntaryāmy amṛtaḥ // BrhUp_3,7.10 //",
  "GV05brup___u:1191": "yaś candratārake tiṣṭhañ candratārakād antaro yaṃ candratārakaṃ na veda yasya candratārakaṃ śarīraṃ yaś candratārakam antaro yamayaty eṣa ta ātmāntaryāmy amṛtaḥ // BrhUp_3,7.11 //",
  "GV05brup___u:1192": "ya ākāśe tiṣṭhann ākāśād antaro yam ākāśo na veda yasyākāśaḥ śarīraṃ ya ākāśam antaro yamayaty eṣa ta ātmāntaryāmy amṛtaḥ // BrhUp_3,7.12 //",
  "GV05brup___u:1193": "yas tamasi tiṣṭhaṃs tamaso 'ntaro yaṃ tamo na veda yasya tamaḥ śarīraṃ yas tamo 'ntaro yamayaty eṣa ta ātmāntaryāmy amṛtaḥ // BrhUp_3,7.13 //",
  "GV05brup___u:1194": "yas tejasi tiṣṭhaṃs tejaso 'ntaro yaṃ tejo na veda yasya tejaḥ śarīraṃ yas tejo 'ntaro yamayaty eṣa ta ātmāntaryāmy amṛtaḥ // BrhUp_3,7.14 //",
  "GV05brup___u:1195": "athādhibhūtam /",
  "GV05brup___u:1196": "yaḥ sarveṣu bhūteṣu tiṣṭhan sarvebhyo bhūtebhyo 'ntaro yaṃ sarvāṇi bhūtāni na vidur yasya sarvāṇi bhutāni śarīraṃ yaḥ sarvāṇi bhūtāny antaro yamayaty eṣa ta ātmāntaryāmy amṛtaḥ /",
  "GV05brup___u:1197": "ity adhibhūtam // BrhUp_3,7.15 //",
  "GV05brup___u:1198": "athādhyātmam /",
  "GV05brup___u:1199": "yaḥ prāṇe tiṣṭhan prāṇād antaro yaṃ prāṇo na veda yasya prāṇaḥ śarīraṃ yaḥ prāṇam antaro yamayati eṣa ta ātmāntaryāmy amṛtaḥ // BrhUp_3,7.16 //",
  "GV05brup___u:1200": "yo vāci tiṣṭhan vāco 'ntaro yaṃ vāṅ na veda yasya vāk śarīraṃ yo vācam antaro yamayaty eṣa ta ātmāntaryāmy amṛtaḥ // BrhUp_3,7.17 //",
  "GV05brup___u:1201": "yaś cakṣuṣi tiṣṭhañ cakṣuṣo 'ntaro yaṃ cakṣur na veda yasya cakṣuḥ śarīraṃ yaś cakṣur antaro yamayaty eṣa ta ātmāntaryāmy amṛtaḥ // BrhUp_3,7.18 //",
  "GV05brup___u:1202": "yaḥ śrotre tiṣṭhañ chrotrād antaro yaṃ śrotraṃ na veda yasya śrotraṃ śarīraṃ yaḥ śrotram antaro yamayaty eṣa ta ātmāntaryāmy amṛtaḥ // BrhUp_3,7.19 //",
  "GV05brup___u:1203": "yo manasi tiṣṭhan manaso 'ntaro yaṃ mano na veda yasya manaḥ śarīraṃ yo mano 'ntaro yamayaty eṣa ta ātmāntaryāmy amṛtaḥ // BrhUp_3,7.20 //",
  "GV05brup___u:1204": "yas tvaci tiṣṭhaṃs tvaco 'ntaro yaṃ tvaṅ na veda yasya tvak śarīraṃ yas tvacam antaro yamayaty eṣa ta ātmāntaryāmy amṛtaḥ // BrhUp_3,7.21 //",
  "GV05brup___u:1205": "yo vijñāne tiṣṭhan vijñānād antaro yaṃ vijñānaṃ na veda yasya vijñānaṃ śarīraṃ yo vijñānam antaro yamayaty eṣa ta ātmāntaryāmy amṛtaḥ // BrhUp_3,7.22 //",
  "GV05brup___u:1206": "yo retasi tiṣṭhaṃ retaso 'ntaro yaṃ reto na veda yasya retaḥ śarīraṃ yo reto 'ntaro yamayaty eṣa ta ātmāntaryāmy amṛtaḥ /",
  "GV05brup___u:1207": "adṛṣṭo draṣṭāśrutaḥ śrotāmato mantāvijñato vijñātā /",
  "GV05brup___u:1208": "nānyo 'to 'sti draṣṭā nānyo 'to 'sti śrotā nānyo 'to 'sti mantā nānyo 'to 'sti vijñātā /",
  "GV05brup___u:1209": "eṣa ta ātmāntaryāmy amṛtaḥ /",
  "GV05brup___u:1210": "ato 'nyad ārtam /",
  "GV05brup___u:1211": "tato hoddālaka āruṇir upararāma // BrhUp_3,7.23 //",
  "GV05brup___u:1212": "atha ha vācaknavy uvāca -- brāhmaṇā bhagavanto hantāham imaṃ dvau praśnau prakṣyāmi /",
  "GV05brup___u:1213": "tau cen me vivakṣyati /",
  "GV05brup___u:1214": "na vai jātu yuṣmākam imaṃ kaścid brahmodyaṃ jeteti /",
  "GV05brup___u:1215": "pṛccha gārgīti // BrhUp_3,8.1 //",
  "GV05brup___u:1216_0": "sā hovāca -- ahaṃ vai tvā yājñavalkya yathā kāśyo vā vaideho vograputra ujjyaṃ dhanur",
  "GV05brup___u:1216_1": "adhijyaṃ kṛtvā dvau bāṇavantau sapatnātivyādhinau haste kṛtvopottiṣṭhed evam evāhaṃ",
  "GV05brup___u:1216_2": "tvā dvābhyāṃ praśnābhyām upodasthām /",
  "GV05brup___u:1217": "tau me brūhīti /",
  "GV05brup___u:1218": "pṛccha gārgīti // BrhUp_3,8.2 //",
  "GV05brup___u:1219_0": "sā hovāca -- yad ūrdhvaṃ yājñavalkya divo yad avāk pṛthivyā yad antarā dyāvāpṛthivī",
  "GV05brup___u:1219_1": "ime yad bhūtaṃ ca bhavac ca bhaviṣyac cety ācakṣate kasmiṃs tad otaṃ ca protaṃ ceti // BrhUp_3,8.3 //",
  "GV05brup___u:1220": "sa hovāca -- yad ūrdhvaṃ gārgi divo yad avāk pṛthivyā yad antarā dyāvāpṛthivī ime yad bhūtaṃ ca bhavac ca bhaviṣyac cety ācakṣata ākāśe tad otaṃ ca protaṃ ceti // BrhUp_3,8.4 //",
  "GV05brup___u:1221": "sā hovaca -- namas te 'stu yājñavalkya yo ma etaṃ vyavoco 'parasmai dhārayasveti pṛccha gārgīti // BrhUp_3,8.5 //",
  "GV05brup___u:1222_0": "sā hovāca -- yad ūrdhvaṃ yājñavalkya divo yad avāk pṛthivyā yad antarā dyāvāpṛthivī",
  "GV05brup___u:1222_1": "ime yad bhūtaṃ ca bhavac ca bhaviṣyac cety ācakṣate kasmiṃs tad otaṃ ca protaṃ ceti // BrhUp_3,8.6 //",
  "GV05brup___u:1223": "sa hovāca -- yad ūrdhvaṃ gārgi divo yad avāk pṛthivyā yad antarā dyāvāpṛthivī ime yad bhūtaṃ ca bhavac ca bhaviṣyac cety ācakṣata ākāśa eva tad otaṃ ca protaṃ ceti /",
  "GV05brup___u:1224": "kasmin nu khalv ākāśa otaś ca protaś ceti // BrhUp_3,8.7 //",
  "GV05brup___u:1225_0": "sa hovāca -- etad vai tad akṣaraṃ gārgi brāhmaṇā abhivadanty asthūlam anaṇv ahrasvam",
  "GV05brup___u:1225_1": "adīrgham alohitam asneham acchāyam atamo 'vāyv anākāśam asaṅgam arasam agandham acakṣuṣkam",
  "GV05brup___u:1225_2": "aśrotram avāg amano 'tejaskam aprāṇam amukham agātram anantaram abāhyam (VAR for agātram: amātram) /",
  "GV05brup___u:1226": "na tad aśnāti kiṃ cana /",
  "GV05brup___u:1227": "na tad aśnāti kaś cana // BrhUp_3,8.8 //",
  "GV05brup___u:1228": "etasya vā akṣarasya praśāsane gārgi sūryacandramasau vidhṛtau tiṣṭhataḥ /",
  "GV05brup___u:1229": "etasya vā akṣarasya praśāsane gārgi dyāvāpṛthivyau vidhṛte tiṣṭhataḥ /",
  "GV05brup___u:1230": "etasya vā akṣarasya praśāsane gārgi nimeṣā muhūrtā ahorātrāṇy ardhamāsā māsā ṛtavaḥ saṃvatsarā iti vidhṛtās tiṣṭhanti /",
  "GV05brup___u:1231": "etasya vā akṣarasya praśāsane gārgi prācyo 'nyā nadyaḥ syandante śvetebhyaḥ parvatebhyaḥ pratīcyo 'nyā yāṃ yāṃ ca diśam anu /",
  "GV05brup___u:1232": "etasya vā akṣarasya praśāsane gārgi manuṣyāḥ praśasanti yajamānaṃ devā darvīṃ pitaro 'nvāyattāḥ //",
  "GV05brup___u:1233": "BrhUp_3,8.9 //",
  "GV05brup___u:1234": "vā akṣarasy",
  "GV05brup___u:1235": "yo vā etad akṣaram gārgy aviditvāsmiṃl loke juhoti yajate tapas tapyate bahūni varṣasahasrāṇy antavad evāsya tad bhavati",
  "GV05brup___u:1236": "yo vā etad akṣaram aviditvā gārgy aviditvāsmāl lokāt praiti sa kṛpaṇaḥ /",
  "GV05brup___u:1237": "atha ya etad akṣaraṃ gārgi viditvāsmāl lokāt praiti sa brāhmaṇaḥ // BrhUp_3,8.10 //",
  "GV05brup___u:1238": "tad vā etad akṣaraṃ gārgy adṛṣṭaṃ draṣṭraśrutaṃ śrotramataṃ mantravijñātaṃ vijñātṛ /",
  "GV05brup___u:1239": "nānyad ato 'sti draṣṭṛ /",
  "GV05brup___u:1240": "nānyad ato 'sti śrotṛ /",
  "GV05brup___u:1241": "nānyad ato 'sti mantṛ /",
  "GV05brup___u:1242": "nānyad ato 'sti vijñātṛ /",
  "GV05brup___u:1243": "etasmin nu khalv akṣare gārgy ākāśa otaś ca protaś ca // BrhUp_3,8.11 //",
  "GV05brup___u:1244": "sā hovāca -- brāhmaṇā bhagavantas tad eva bahu manyadhvaṃ yad asmān namaskāreṇa mucyedhvam /",
  "GV05brup___u:1245": "na vai jātu yuṣmākam imaṃ kaścid brahmodyaṃ jeteti /",
  "GV05brup___u:1246": "tato ha vācaknavy upararāma // BrhUp_3,8.12 //",
  "GV05brup___u:1247": "atha hainaṃ vidagdhaḥ śākalyaḥ papraccha -- kati devā yājñavalkyeti /",
  "GV05brup___u:1248": "sa haitayaiva nividā pratipede yāvanto vaiśvadevasya nividy ucyante /",
  "GV05brup___u:1249": "trayaś ca trī ca śatā trayaś ca trī ca sahasreti /",
  "GV05brup___u:1250": "om iti hovāca /",
  "GV05brup___u:1251": "katy eva devā yājñavalkyeti /",
  "GV05brup___u:1252": "trayastriṃśad iti /",
  "GV05brup___u:1253": "om iti hovāca /",
  "GV05brup___u:1254": "katy eva devā yājñavalkyeti /",
  "GV05brup___u:1255": "ṣaḍ iti /",
  "GV05brup___u:1256": "om iti hovāca /",
  "GV05brup___u:1257": "katy eva devā yājñavalkyeti /",
  "GV05brup___u:1258": "traya iti /",
  "GV05brup___u:1259": "om iti hovāca /",
  "GV05brup___u:1260": "katy eva devā yājñavalkyeti /",
  "GV05brup___u:1261": "dvāv iti /",
  "GV05brup___u:1262": "om iti hovāca /",
  "GV05brup___u:1263": "katy eva devā yājñavalkyeti /",
  "GV05brup___u:1264": "adhyardha iti /",
  "GV05brup___u:1265": "om iti hovāca /",
  "GV05brup___u:1266": "katy eva devā yājñavalkyeti /",
  "GV05brup___u:1267": "eka iti /",
  "GV05brup___u:1268": "om iti hovāca /",
  "GV05brup___u:1269": "katame te trayaś ca trī ca śatā trayaś ca trī ca sahasreti // BrhUp_3,9.1 //",
  "GV05brup___u:1270": "sa hovāca -- mahimāna evaiṣām ete /",
  "GV05brup___u:1271": "trayastriṃśat tv eva devā iti /",
  "GV05brup___u:1272": "katame te trayastriṃśad iti /",
  "GV05brup___u:1273": "aṣṭau vasava ekādaśa rudrā dvādaśādityāḥ ta ekatriṃśad aindraś caiva prajāpatiś ca trayastriṃśāv iti // BrhUp_3,9.2 //",
  "GV05brup___u:1274": "katame vasava iti /",
  "GV05brup___u:1275": "agniś ca pṛthivī ca vāyuś cāntarikṣaṃ cādityaś ca dyauḥ ca candramāś ca nakṣatrāṇi caite vasavaḥ /",
  "GV05brup___u:1276": "eteṣu hīdaṃ sarvaṃ vasu hitaṃ iti tasmād vasava iti // BrhUp_3,9.3 //",
  "GV05brup___u:1277": "katame rudrā iti /",
  "GV05brup___u:1278": "daśeme puruṣe prāṇā ātmaikādaśaḥ /",
  "GV05brup___u:1279": "te yadāsmāc charīrān martyād utkrāmanty atha rodayanti /",
  "GV05brup___u:1280": "tad yad rodayanti tasmād rudrā iti // BrhUp_3,9.4 //",
  "GV05brup___u:1281": "katama ādityā iti /",
  "GV05brup___u:1282": "dvādaśa vai māsāḥ saṃvatsarasyaita ādityāḥ /",
  "GV05brup___u:1283": "ete hīdaṃ sarvam ādadānā yanti /",
  "GV05brup___u:1284": "te yad idaṃ sarvam ādadānā yanti tasmād ādityā iti // BrhUp_3,9.5 //",
  "GV05brup___u:1285": "katama indraḥ katamaḥ prajāpatir iti /",
  "GV05brup___u:1286": "stanayitnur evendro yajñaḥ prajāpatir iti /",
  "GV05brup___u:1287": "katamaḥ stanayitnur iti /",
  "GV05brup___u:1288": "aśanir iti /",
  "GV05brup___u:1289": "katamo yajña iti /",
  "GV05brup___u:1290": "paśava iti // BrhUp_3,9.6 //",
  "GV05brup___u:1291": "katame ṣaḍ iti /",
  "GV05brup___u:1292": "agniś ca pṛthivī ca vāyuś cāntarikṣaś cādityaś ca dyauś caite ṣaṭ /",
  "GV05brup___u:1293": "ete hīdaṃ sarvaṃ ṣaḍ iti // BrhUp_3,9.7 //",
  "GV05brup___u:1294": "katame te trayo devā iti /",
  "GV05brup___u:1295": "ima eva trayo lokāḥ /",
  "GV05brup___u:1296": "eṣu hīme sarve devā iti /",
  "GV05brup___u:1297": "katamau tau dvau devā iti /",
  "GV05brup___u:1298": "annaṃ caiva prāṇaś ceti /",
  "GV05brup___u:1299": "katamo 'dhyardha iti /",
  "GV05brup___u:1300": "yo 'yaṃ pavata iti // BrhUp_3,9.8 //",
  "GV05brup___u:1301": "tad āhur yad ayam eka ivaiva pavate /",
  "GV05brup___u:1302": "atha katham adhyardha iti /",
  "GV05brup___u:1303": "yad asminn idaṃ sarvam adhyārdhnot tenādhyardha iti /",
  "GV05brup___u:1304": "katama eko deva iti /",
  "GV05brup___u:1305": "prāṇa iti /",
  "GV05brup___u:1306": "sa brahma tyad ity ācakṣate // BrhUp_3,9.9 //",
  "GV05brup___u:1307": "pṛthivy eva yasyāyatanam agnir loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1308": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1309": "ya evāyaṃ śārīraḥ puruṣaḥ sa eṣaḥ /",
  "GV05brup___u:1310": "vadaiva śākalya tasya kā devateti /",
  "GV05brup___u:1311": "amṛtam iti hovāca // BrhUp_3,9.10 //",
  "GV05brup___u:1312": "kāma eva yasyāyatanaṃ hṛdayaṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1313": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1314": "ya evāyaṃ kāmamayaḥ puruṣaḥ sa eṣaḥ /",
  "GV05brup___u:1315": "vadaiva śākalya tasya kā devateti /",
  "GV05brup___u:1316": "striya iti hovāca // BrhUp_3,9.11 //",
  "GV05brup___u:1317": "rūpāṇy eva yasyāyatanaṃ cakṣur loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1318": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1319": "ya evāsāv āditye puruṣaḥ sa eṣaḥ /",
  "GV05brup___u:1320": "vadaiva śākalya tasya kā devateti /",
  "GV05brup___u:1321": "satyam iti hovāca // BrhUp_3,9.12 //",
  "GV05brup___u:1322": "ākaśa eva yasyāyatanaṃ śrotraṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1323": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1324": "ya evāyam śrautaḥ prātiśrutkaḥ puruṣaḥ sa eṣa /",
  "GV05brup___u:1325": "vadaiva śākalya tasya kā devateti /",
  "GV05brup___u:1326": "diśa iti hovaca // BrhUp_3,9.13 //",
  "GV05brup___u:1327": "tama eva yasyāyatanaṃ hṛdayaṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1328": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1329": "ya evāyaṃ chāyāmayaḥ puruṣaḥ sa eṣaḥ /",
  "GV05brup___u:1330": "vadaiva śākalya tasya kā devateti /",
  "GV05brup___u:1331": "mṛtyur iti hovāca // BrhUp_3,9.14 //",
  "GV05brup___u:1332": "rūpāṇy eva yasyāyatanaṃ hṛdayaṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1333": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1334": "ya evāyam ādarśe puruṣaḥ sa eṣaḥ /",
  "GV05brup___u:1335": "vadaiva śākalya tasya kā devateti /",
  "GV05brup___u:1336": "satyam iti hovāca // BrhUp_3,9.15 //",
  "GV05brup___u:1337": "āpa eva yasyāyatanaṃ hṛdayaṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1338": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1339": "ya evāyaṃ apsu puruṣaḥ sa eṣaḥ /",
  "GV05brup___u:1340": "vadaiva śākalya tasya kā devateti /",
  "GV05brup___u:1341": "varuṇa iti hovāca // BrhUp_3,9.16 //",
  "GV05brup___u:1342": "reta eva yasyāyatanaṃ hṛdayaṃ loko mano jyotir yo vai taṃ puruṣaṃ vidyāt sarvasyātmanaḥ parāyaṇaṃ sa vai veditā syāt /",
  "GV05brup___u:1343": "yājñavalkya veda vā ahaṃ taṃ puruṣaṃ sarvasyātmanaḥ parāyaṇaṃ yam āttha /",
  "GV05brup___u:1344": "ya evāyaṃ putramayaḥ puruṣaḥ sa eṣaḥ /",
  "GV05brup___u:1345": "vadaiva śākalya tasya kā devateti /",
  "GV05brup___u:1346": "prajāpatir iti hovāca // BrhUp_3,9.17 //",
  "GV05brup___u:1347": "śākalyeti hovāca yājñavalkyaḥ /",
  "GV05brup___u:1348": "tvāṃ svid ime brāhmaṇā aṅgārāvakṣayaṇam akratā3 iti // BrhUp_3,9.18 //",
  "GV05brup___u:1349": "yājñavalkyeti hovāca śākalyaḥ /",
  "GV05brup___u:1350": "yad idaṃ kurupañcālānāṃ brāhmanān atyavādīḥ kiṃ brahma vidvān iti /",
  "GV05brup___u:1351": "diśo veda sadevāḥ sapratiṣṭhā iti /",
  "GV05brup___u:1352": "yad diśo vettha sadevāḥ sapratiṣṭhāḥ // BrhUp_3,9.19 //",
  "GV05brup___u:1353": "kiṃdevato 'syāṃ prācyāṃ diśy asīti /",
  "GV05brup___u:1354": "ādityadevata iti /",
  "GV05brup___u:1355": "sa ādityaḥ kasmin pratiṣṭhita iti /",
  "GV05brup___u:1356": "cakṣuṣīti /",
  "GV05brup___u:1357": "kasmin nu cakṣuḥ pratiṣṭhitam iti /",
  "GV05brup___u:1358": "rūpeṣv iti /",
  "GV05brup___u:1359": "cakṣuṣā hi rūpāṇi paśyati /",
  "GV05brup___u:1360": "kasmin nu rūpāṇi pratiṣṭhitānīti /",
  "GV05brup___u:1361": "hṛdaya iti hovāca /",
  "GV05brup___u:1362": "hṛdayena hi rūpāṇi jānāti /",
  "GV05brup___u:1363": "hṛdaye hy eva rūpāṇi pratiṣṭhitāni bhavantīti /",
  "GV05brup___u:1364": "evam evaitad yājñavalkya // BrhUp_3,9.20 //",
  "GV05brup___u:1365": "kiṃdevato 'syāṃ dakṣiṇāyāṃ diśy asīti /",
  "GV05brup___u:1366": "yamadevata iti /",
  "GV05brup___u:1367": "sa yamaḥ kasmin pratiṣṭhita iti /",
  "GV05brup___u:1368": "yajña iti /",
  "GV05brup___u:1369": "kasmin nu yajñaḥ pratiṣṭhita iti /",
  "GV05brup___u:1370": "dakṣiṇāyām iti /",
  "GV05brup___u:1371": "kasmin nu dakṣiṇā pratiṣṭhiteti /",
  "GV05brup___u:1372": "śraddhāyām iti /",
  "GV05brup___u:1373": "yadā hy eva śraddhatte 'tha dakṣiṇāṃ dadāti /",
  "GV05brup___u:1374": "śraddhāyāṃ hy eva dakṣiṇā pratiṣṭhiteti /",
  "GV05brup___u:1375": "kasmin nu śraddhā pratiṣṭhiteti /",
  "GV05brup___u:1376": "hṛdaya iti hovāca /",
  "GV05brup___u:1377": "hṛdayena hi śraddhām /",
  "GV05brup___u:1378": "hṛdaye hy eva śraddhā pratiṣṭhitā bhavatīti /",
  "GV05brup___u:1379": "evam evaitad yājñavalkya // BrhUp_3,9.21 //",
  "GV05brup___u:1380": "kiṃdevato 'syāṃ pratīcyāṃ diśy asīti /",
  "GV05brup___u:1381": "varuṇadevata iti /",
  "GV05brup___u:1382": "sa varuṇaḥ kasmin pratiṣṭhita iti /",
  "GV05brup___u:1383": "apsv iti /",
  "GV05brup___u:1384": "kasmin nv āpaḥ pratiṣṭhitā iti /",
  "GV05brup___u:1385": "retasīti /",
  "GV05brup___u:1386": "kasmin nu retaḥ pratiṣṭhitam iti /",
  "GV05brup___u:1387": "hṛdaya iti /",
  "GV05brup___u:1388": "tasmād api pratirūpaṃ jātam āhur hṛdayād iva sṛpto hṛdayād iva nirmita iti /",
  "GV05brup___u:1389": "hṛdaye hy eva retaḥ pratiṣṭhitaṃ bhavatīti /",
  "GV05brup___u:1390": "evam evaitad yājñavalkya // BrhUp_3,9.22 //",
  "GV05brup___u:1391": "kiṃdevato 'syām udīcyāṃ diśy asīti /",
  "GV05brup___u:1392": "somadevata iti /",
  "GV05brup___u:1393": "sa somaḥ kasmin pratiṣṭhita iti /",
  "GV05brup___u:1394": "dīkṣāyām iti /",
  "GV05brup___u:1395": "kasmin nu dikṣā pratiṣṭhiteti /",
  "GV05brup___u:1396": "satya iti /",
  "GV05brup___u:1397": "tasmād api dīkṣitam āhuḥ satyaṃ vadeti /",
  "GV05brup___u:1398": "satye hy eva dīkṣā pratiṣṭhiteti /",
  "GV05brup___u:1399": "kasmin nu satyaṃ pratiṣṭhitam iti /",
  "GV05brup___u:1400": "hṛdaya iti hovāca /",
  "GV05brup___u:1401": "hṛdayena hi satyaṃ jānāti /",
  "GV05brup___u:1402": "hṛdaye hy eva satyaṃ pratiṣṭhitaṃ bhavatīti /",
  "GV05brup___u:1403": "evam evaitad yājñavalkya // BrhUp_3,9.23 //",
  "GV05brup___u:1404": "kiṃdevato 'syāṃ dhruvāyāṃ diśy asīti /",
  "GV05brup___u:1405": "agnidevata iti /",
  "GV05brup___u:1406": "so 'gniḥ kasmin pratiṣṭhita iti /",
  "GV05brup___u:1407": "vācīti /",
  "GV05brup___u:1408": "kasmin nu vāk pratiṣṭhiteti /",
  "GV05brup___u:1409": "hṛdaya iti /",
  "GV05brup___u:1410": "kasmin nu hṛdayaṃ pratiṣṭhitam iti // BrhUp_3,9.24 //",
  "GV05brup___u:1411": "ahalliketi hovāca yājñavalkyaḥ /",
  "GV05brup___u:1412": "yatraitad anyatrāsman manyāsai /",
  "GV05brup___u:1413": "yad dhy etad anyatrāsmat syāc chvāno vainad adyur vayāṃsi vainad vimathnīrann iti // BrhUp_3,9.25 //",
  "GV05brup___u:1414": "kasmin nu tvaṃ cātmā ca pratiṣṭhitau stha iti /",
  "GV05brup___u:1415": "prāṇa iti /",
  "GV05brup___u:1416": "kasmin nu prāṇaḥ pratiṣṭhita iti /",
  "GV05brup___u:1417": "apāna iti /",
  "GV05brup___u:1418": "kasmin nv apānaḥ pratiṣṭhita iti /",
  "GV05brup___u:1419": "vyāna iti /",
  "GV05brup___u:1420": "kasmin nu vyānaḥ pratiṣṭhita iti /",
  "GV05brup___u:1421": "udāna iti /",
  "GV05brup___u:1422": "kasmin nūdānaḥ pratiṣṭhita iti /",
  "GV05brup___u:1423": "samāna iti /",
  "GV05brup___u:1424": "sa eṣa neti nety ātmā /",
  "GV05brup___u:1425": "agṛhyo na hi gṛhyate /",
  "GV05brup___u:1426": "aśīryo na hi śīryate /",
  "GV05brup___u:1427": "asaṅgo na sajyate /",
  "GV05brup___u:1428": "asito na vyathate /",
  "GV05brup___u:1429": "na riṣyati /",
  "GV05brup___u:1430": "etāny aṣṭāv āyatanāny aṣṭau lokā add. aṣṭau devā aṣṭau puruṣāḥ /",
  "GV05brup___u:1431": "sa yas tān puruṣān niruhya pratyuhyātyakrāmat taṃ tvaupaniṣadaṃ puruṣaṃ pṛcchāmi /",
  "GV05brup___u:1432": "taṃ cen me na vivakṣyasi mūrdhā te vipatiṣyatīti /",
  "GV05brup___u:1433": "taṃ ha na mene śākalyas /",
  "GV05brup___u:1434": "tasya ha mūrdhā vipapāta /",
  "GV05brup___u:1435": "api hāsya parimoṣiṇo 'sthīny apajahrur anyan manyamānāḥ // BrhUp_3,9.26 //",
  "GV05brup___u:1436": "atha hovāca -- brāhmaṇā bhagavanto yo vaḥ kāmayate sa mā pṛcchatu /",
  "GV05brup___u:1437": "sarve vā mā pṛcchata /",
  "GV05brup___u:1438": "yo vaḥ kāmayate taṃ vaḥ pṛcchāmi sarvān vā vaḥ pṛcchāmīti /",
  "GV05brup___u:1439": "te ha brāhmaṇā na dadhṛṣuḥ // BrhUp_3,9.27 //",
  "GV05brup___u:1440": "tān haitaiḥ ślokaiḥ papraccha --",
  "GV05brup___u:1441": "yathā vṛkṣo vanaspatis tathaiva puruṣo 'mṛṣā /",
  "GV05brup___u:1442": "tasya lomāni parṇāni tvag asyotpāṭikā bahiḥ // BrhUp_3,9.28:1 //",
  "GV05brup___u:1443": "tvaca evāsya rudhiraṃ prasyandi tvaca utpaṭaḥ /",
  "GV05brup___u:1444": "tasmāt tad ātṛṇṇāt praiti raso vṛkṣād ivāhatāt // BrhUp_3,9.28:2 //",
  "GV05brup___u:1445": "māṃsāny asya śakarāṇi kināṭaṃ snāva tat sthiram /",
  "GV05brup___u:1446": "asthīny antarato dāruṇi majjā majjopamā kṛtā // BrhUp_3,9.28:3 //",
  "GV05brup___u:1447": "yad vṛkṣo vṛkṇo rohati mūlān navataraḥ punaḥ /",
  "GV05brup___u:1448": "martyaḥ svin mṛtyunā vṛkṇaḥ kasmān mūlāt prarohati // BrhUp_3,9.28:4 //",
  "GV05brup___u:1449": "retasa iti mā vocata jīvatas tat prajāyate /",
  "GV05brup___u:1450": "dhānāruha iva vai vṛkṣo 'ñjasā pretya sambhavaḥ // BrhUp_3,9.28:5 //",
  "GV05brup___u:1451": "yat samūlam āvṛheyur vṛkṣaṃ na punar ābhavet /",
  "GV05brup___u:1452": "martyaḥ svin mṛtyunā vṛkṇaḥ kasmān mūlāt prarohati // BrhUp_3,9.28:6 //",
  "GV05brup___u:1453": "jāta eva na jāyate ko nv enaṃ janayet punaḥ /",
  "GV05brup___u:1454": "vijñānam ānandaṃ brahma rātir dātuḥ parāyaṇam // BrhUp_3,9.28:7 //",
  "GV05brup___u:1455": "jāta eva na jāyate ko nv enaṃ janayet punaḥ /",
  "GV05brup___u:1456": "vijñānam ānandaṃ brahma rātir dātuḥ parāyaṇam //",
  "GV05brup___u:1457": "tiṣṭhamānasya tadvida iti // BrhUp_3,9.28:8 //",
  "GV05brup___u:1458": "janako ha vaideha āsāṃ cakre /",
  "GV05brup___u:1459": "atha ha yājñavalkya āvavrāja /",
  "GV05brup___u:1460": "taṃ hovāca -- yājñavalkya kim artham acārīḥ paśūn icchan aṇvantānīti /",
  "GV05brup___u:1461": "ubhayam eva saṃrāḍ iti hovāca // BrhUp_4,1.1 //",
  "GV05brup___u:1462": "yat te kaścid abravīt tac chṛṇavāmeti /",
  "GV05brup___u:1463": "abravīn me jitvā śailiniḥ -- vāg vai brahmeti /",
  "GV05brup___u:1464": "yathā mātṛmān pitṛmān ācāryavān brūyāt tathā tac chailinir abravīd vāg vai brahmeti /",
  "GV05brup___u:1465": "avadato hi kiṃ syād iti /",
  "GV05brup___u:1466": "abravīt tu te tasyāyatanaṃ pratiṣṭhām /",
  "GV05brup___u:1467": "na me 'bravīd iti /",
  "GV05brup___u:1468": "ekapād vā etat samrāḍ iti /",
  "GV05brup___u:1469": "sa vai no brūhi yājñavalkya /",
  "GV05brup___u:1470": "vāg evāyatanam ākāśaḥ pratiṣṭhā prajñety enad upāsīta /",
  "GV05brup___u:1471": "kā prajñatā yājñavalkya /",
  "GV05brup___u:1472": "vāg eva samrāḍ iti hovāca /",
  "GV05brup___u:1473": "vācā vai samrāḍ bandhuḥ prajñāyate /",
  "GV05brup___u:1474_0": "ṛgvedo yajurvedaḥ sāmavedo 'tharvāṅgirasa itihāsaḥ purāṇaṃ vidyā upaniṣadaḥ ślokāḥ",
  "GV05brup___u:1474_1": "sūtrāṇy anuvyākhyānāni vyākhyānānīṣṭaṃ hutam āśitaṃ pāyitam ayaṃ ca lokaḥ paraś ca",
  "GV05brup___u:1474_2": "lokaḥ sarvāṇi ca bhūtāni vācaiva saṃrāṭ prajñāyante /",
  "GV05brup___u:1475": "vāg vai samrāṭ paramaṃ brahma /",
  "GV05brup___u:1476": "nainaṃ vāg jahāti /",
  "GV05brup___u:1477": "sarvāṇy enaṃ bhūtāny abhikṣaranti /",
  "GV05brup___u:1478": "devo bhūtvā devān apyeti /",
  "GV05brup___u:1479": "ya evaṃ vidvān etad upāste /",
  "GV05brup___u:1480": "hastyṛṣabhaṃ sahasraṃ dadāmīti hovāca janako vaidehaḥ /",
  "GV05brup___u:1481": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.2 //",
  "GV05brup___u:1482": "yad eva te kaścid abravīt tac chṛṇavāmeti /",
  "GV05brup___u:1483": "abravīn ma udaṅkaḥ śaulbāyanaḥ /",
  "GV05brup___u:1484": "prāṇo vai brahmeti /",
  "GV05brup___u:1485": "yathā mātṛmān pitṛmān ācāryavān brūyāt tathā tac chaulbāyano 'bravīt prāṇo vai brahmeti /",
  "GV05brup___u:1486": "aprāṇato hi kiṃ syād iti /",
  "GV05brup___u:1487": "abravīt tu te tasyāyatanaṃ pratiṣṭhām /",
  "GV05brup___u:1488": "na me 'bravīd iti /",
  "GV05brup___u:1489": "ekapād vā etat samrāḍ iti /",
  "GV05brup___u:1490": "sa vai no brūhi yājñavalkya /",
  "GV05brup___u:1491": "prāṇa evāyatanam ākāśaḥ pratiṣṭhā /",
  "GV05brup___u:1492": "priyam ity enad upāsīta /",
  "GV05brup___u:1493": "kā priyatā yājñavalkya /",
  "GV05brup___u:1494": "prāṇa eva samrāḍ iti hovāca /",
  "GV05brup___u:1495": "prāṇasya vai samrāṭ kāmāyāyājyaṃ yājayati /",
  "GV05brup___u:1496": "apratigṛhyasya pratigṛhṇāti /",
  "GV05brup___u:1497": "api tatra vadhāśaṅkā bhavati yāṃ diśam eti prāṇasyaiva samrāṭ kāmāya /",
  "GV05brup___u:1498": "prāṇo vai samrāṭ paramaṃ brahma /",
  "GV05brup___u:1499": "nainaṃ prāṇo jahāti /",
  "GV05brup___u:1500": "sarvāṇy enaṃ bhūtāny abhikṣaranti /",
  "GV05brup___u:1501": "devo bhūtvā devān apyeti /",
  "GV05brup___u:1502": "ya evaṃ vidvān etad upāste /",
  "GV05brup___u:1503": "hastyṛṣabhaṃ sahasraṃ dadāmīti hovāca janako vaidehah /",
  "GV05brup___u:1504": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.3 //",
  "GV05brup___u:1505": "yad eva te kaścid abravīt tac chṛṇavāmeti /",
  "GV05brup___u:1506": "abravīn me barkur vārṣṇaḥ /",
  "GV05brup___u:1507": "cakṣur vai brahmeti /",
  "GV05brup___u:1508": "yathā mātṛmān pitṛmān ācāryavān brūyāt tathā tad vārṣṇo 'bravīc cakṣur vai brahmeti /",
  "GV05brup___u:1509": "apaśyato hi kiṃ syād iti /",
  "GV05brup___u:1510": "abravīt tu te tasyāyatanaṃ pratiṣṭhām /",
  "GV05brup___u:1511": "na me 'bravīd iti /",
  "GV05brup___u:1512": "ekapād vā etat samrāḍ iti /",
  "GV05brup___u:1513": "sa vai no brūhi yājñavalkya /",
  "GV05brup___u:1514": "cakṣur evāyatanam ākāśaḥ pratiṣṭhā /",
  "GV05brup___u:1515": "satyam ity etad upāsīta /",
  "GV05brup___u:1516": "kā satyatā yājñavalkya /",
  "GV05brup___u:1517": "cakṣur eva samrāḍ iti hovāca /",
  "GV05brup___u:1518": "cakṣuṣā vai samrāṭ paśyantam āhur adrākṣīr iti /",
  "GV05brup___u:1519": "sa āhādrākṣam iti tat satyaṃ bhavati /",
  "GV05brup___u:1520": "cakṣur vai samrāṭ paramaṃ brahma /",
  "GV05brup___u:1521": "nainam cakṣur jahāti /",
  "GV05brup___u:1522": "sarvāṇy enaṃ bhūtāny abhikṣaranti /",
  "GV05brup___u:1523": "devo bhūtvā devān apyeti /",
  "GV05brup___u:1524": "ya evaṃ vidvān etad upāste /",
  "GV05brup___u:1525": "hastyṛṣabhaṃ sahasraṃ dadāmīti hovāca janako vaidehaḥ /",
  "GV05brup___u:1526": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.4 //",
  "GV05brup___u:1527": "yad eva te kaścid abravīt tac chṛṇavāmeti /",
  "GV05brup___u:1528": "abravīn me gardabhīvipīto bhāradvājaḥ /",
  "GV05brup___u:1529": "śrotraṃ vai brahmeti /",
  "GV05brup___u:1530": "yathā mātṛmān pitṛmān ācāryavān brūyāt tathā tad bhāradvājo 'bravīc chrotraṃ vai brahmeti /",
  "GV05brup___u:1531": "aśṛṇvato hi kiṃ syād iti /",
  "GV05brup___u:1532": "abravīt tu te tasyāyatanaṃ pratiṣṭhām /",
  "GV05brup___u:1533": "na me 'bravīd iti /",
  "GV05brup___u:1534": "ekapād vā etat samrāḍ iti /",
  "GV05brup___u:1535": "sa vai no brūhi yājñavalkya /",
  "GV05brup___u:1536": "śrotram evāyatanam ākāśaḥ pratiṣṭhānantam ity enad upāsīta /",
  "GV05brup___u:1537": "kānantatā yājñavalkya /",
  "GV05brup___u:1538": "diśa eva samrāḍ iti hovāca /",
  "GV05brup___u:1539": "tasmād vai samrāḍ api yāṃ kāñca diśaṃ gacchati naivāsyā antaṃ gacchati /",
  "GV05brup___u:1540": "anantā hi diśaḥ /",
  "GV05brup___u:1541": "diśo vai samrāṭ śrotram /",
  "GV05brup___u:1542": "śrotraṃ vai samrāṭ paramaṃ brahma /",
  "GV05brup___u:1543": "nainaṃ śrotraṃ jahāti /",
  "GV05brup___u:1544": "sarvāṇy enaṃ bhūtāny abhikṣaranti /",
  "GV05brup___u:1545": "devo bhūtvā devān apyeti /",
  "GV05brup___u:1546": "ya evaṃ vidvān etad upāste /",
  "GV05brup___u:1547": "hastyṛṣabhaṃ sahasraṃ dadāmīti hovāca janako vaidehaḥ /",
  "GV05brup___u:1548": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.5 //",
  "GV05brup___u:1549": "yad eva te kaścid abravīt tac chṛṇavāmeti /",
  "GV05brup___u:1550": "abravīn me satyakāmo jābālaḥ -- mano vai brahmeti /",
  "GV05brup___u:1551": "yathā mātṛmān pitṛmān ācāryavān brūyāt tathā taj jābālo 'bravīn mano vai brahmeti /",
  "GV05brup___u:1552": "amanaso hi kiṃ syād iti /",
  "GV05brup___u:1553": "abravīt tu te tasyāyatanaṃ pratiṣṭhām /",
  "GV05brup___u:1554": "na me 'bravīd iti /",
  "GV05brup___u:1555": "ekapād vā etat samrāḍ iti /",
  "GV05brup___u:1556": "sa vai no brūhi yājñāvalkya /",
  "GV05brup___u:1557": "mana evāyatanam ākāśaḥ pratiṣṭhānanda ity enad upāsīta /",
  "GV05brup___u:1558": "kānandatā yājñavalkya /",
  "GV05brup___u:1559": "mana eva samrāḍ iti hovāca manasā vai samrāṭ striyam abhi hāryati tasyāṃ pratirūpaḥ putro jāyate /",
  "GV05brup___u:1560": "sa ānandaḥ /",
  "GV05brup___u:1561": "mano vai samrāṭ paramaṃ brahma /",
  "GV05brup___u:1562": "nainaṃ mano jahāti /",
  "GV05brup___u:1563": "sarvāṇy enaṃ bhūtāny abhikṣaranti /",
  "GV05brup___u:1564": "devo bhūtvā devān apyeti /",
  "GV05brup___u:1565": "ya evaṃ vidvān etad upāste /",
  "GV05brup___u:1566": "hastyṛṣabhaṃ sahasraṃ dadāmīti hovāca janako vaidehaḥ /",
  "GV05brup___u:1567": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.6 //",
  "GV05brup___u:1568": "yad eva te kaścid abravīt tac chṛṇavāmeti /",
  "GV05brup___u:1569": "abravīn me vidagdhaḥ śākalyaḥ /",
  "GV05brup___u:1570": "hṛdayaṃ vai brahmeti /",
  "GV05brup___u:1571": "yathā mātṛmān pitṛmān ācāryavān brūyāt tathā tac chākalyo 'bravīd dhṛdayaṃ vai brahmeti /",
  "GV05brup___u:1572": "ahṛdayasya hi kiṃ syād iti /",
  "GV05brup___u:1573": "abravīt tu te tasyāyatanaṃ pratiṣṭhām /",
  "GV05brup___u:1574": "na me 'bravīd iti /",
  "GV05brup___u:1575": "ekapād vā etat samrāḍ iti /",
  "GV05brup___u:1576": "sa vai no brūhi yājñavalkya /",
  "GV05brup___u:1577": "hṛdayam evāyatanam ākāśaḥ pratiṣṭhā /",
  "GV05brup___u:1578": "sthitir ity enad upāsīta /",
  "GV05brup___u:1579": "kā sthititā yājñavalkya /",
  "GV05brup___u:1580": "hṛdayam eva samrāḍ iti hovāca /",
  "GV05brup___u:1581": "hṛdayaṃ vai samrāṭ sarveṣāṃ bhūtānām āyatanam /",
  "GV05brup___u:1582": "hṛdayaṃ vai samrāṭ sarveṣāṃ bhūtānāṃ pratiṣṭhā /",
  "GV05brup___u:1583": "hṛdaye hy eva samrāṭ sarvāṇi bhūtāni pratiṣṭhitāni bhavanti /",
  "GV05brup___u:1584": "hṛdayaṃ vai samrāṭ paramaṃ brahma /",
  "GV05brup___u:1585": "nainaṃ hṛdayaṃ jahāti /",
  "GV05brup___u:1586": "sarvāṇy enaṃ bhūtāny abhikṣaranti /",
  "GV05brup___u:1587": "devo bhūtvā devān apyeti /",
  "GV05brup___u:1588": "ya evaṃ vidvān etad upāste /",
  "GV05brup___u:1589": "hastyṛṣabhaṃ sahasraṃ dadāmīti hovāca janako vaidehaḥ /",
  "GV05brup___u:1590": "sa hovāca yājñavalkyaḥ -- pitā me 'manyata nānanuśiṣya hareteti // BrhUp_4,1.7 //",
  "GV05brup___u:1591": "janako ha vaidehaḥ kūrcād upāvasarpann uvāca -- namas te 'stu yājñavalkya /",
  "GV05brup___u:1592": "anu mā śādhīti /",
  "GV05brup___u:1593": "sa hovāca yathā vai samrāṇ mahāntam adhvānam eṣyan rathaṃ vā nāvaṃ vā samādadītaivam evaitābhir upaniṣadbhiḥ samāhitātmāsi /",
  "GV05brup___u:1594": "evaṃ vṛndāraka āḍhyaḥ sann adhītaveda uktopaniṣatka ito vimucyamānaḥ kva gamiṣyasīti /",
  "GV05brup___u:1595": "nāhaṃ tad bhagavan veda yatra gamiṣyāmīti /",
  "GV05brup___u:1596": "atha vai te 'haṃ tad vakṣyāmi yatra gamiṣyasīti /",
  "GV05brup___u:1597": "bravītu bhagavān iti // BrhUp_4,2.1 //",
  "GV05brup___u:1598": "indho ha vai nāmaiṣa yo 'yaṃ dakṣiṇe 'kṣan puruṣaḥ /",
  "GV05brup___u:1599": "taṃ vā etam indhaṃ santam indra ity ācakṣate parokṣeṇaiva /",
  "GV05brup___u:1600": "parokṣapriyā iva hi devāḥ pratyakṣadviṣaḥ // BrhUp_4,2.2 //",
  "GV05brup___u:1601": "athaitad vāme 'kṣaṇi puruṣarūpam eṣāsya patnī virāṭ /",
  "GV05brup___u:1602": "tayor eṣa saṃstāvo ya eṣo 'ntar hṛdaya ākāśaḥ /",
  "GV05brup___u:1603": "athainayor etad annaṃ ya eṣo 'ntar hṛdaye lohitapiṇḍaḥ /",
  "GV05brup___u:1604": "athainayor etat prāvaraṇaṃ yad etad antar hṛdaye jālakam iva /",
  "GV05brup___u:1605": "athainayor eṣā sṛtiḥ saṃcaraṇī yaiṣā hṛdayād ūrdhvā nāḍy uccarati /",
  "GV05brup___u:1606": "yathā keśaḥ sahasradhā bhinna evam asyaitā hitā nāma nāḍyo 'ntar hṛdaye pratiṣṭhitā bhavanti /",
  "GV05brup___u:1607": "etābhir vā etad āsravad āsravati /",
  "GV05brup___u:1608": "tasmād eṣa praviviktāhāratara iva bhavaty asmāc chārīrād ātmanaḥ // BrhUp_4,2.3 //",
  "GV05brup___u:1609": "tasya prācī dik prāñcaḥ prāṇāḥ /",
  "GV05brup___u:1610": "dakṣiṇā dig dakṣiṇe prāṇāḥ /",
  "GV05brup___u:1611": "pratīcī dik pratyañcaḥ prāṇāḥ /",
  "GV05brup___u:1612": "udīcī dig udañcaḥ prāṇāḥ /",
  "GV05brup___u:1613": "ūrdhvā dig ūrdhvāḥ prāṇāḥ /",
  "GV05brup___u:1614": "avācī dig avāñcaḥ prāṇāḥ /",
  "GV05brup___u:1615": "sarvā diśaḥ sarve prāṇāḥ /",
  "GV05brup___u:1616": "sa eṣa neti nety ātmā /",
  "GV05brup___u:1617": "agṛhyo na hi gṛhyate /",
  "GV05brup___u:1618": "aśīryo na hi śīryate /",
  "GV05brup___u:1619": "asaṅgo na hi sajyate /",
  "GV05brup___u:1620": "asito na vyathate /",
  "GV05brup___u:1621": "na riṣyati /",
  "GV05brup___u:1622": "abhayaṃ vai janaka prāpto 'sīti hovāca yājñavalkyaḥ /",
  "GV05brup___u:1623": "sa hovāca janako vaideho 'bhayaṃ tvā gacchatād yājñavalkya yo no bhagavann abhayaṃ vedayase /",
  "GV05brup___u:1624": "namas te 'stu /",
  "GV05brup___u:1625": "ime videhā ayam aham asmīti // BrhUp_4,2.4 //",
  "GV05brup___u:1626": "janakaṃ ha vaidehaṃ yājñavalkyo jagāma /",
  "GV05brup___u:1627": "sam enena vadiṣya iti /",
  "GV05brup___u:1628": "atha ha yaj janakaś ca vaideho yājñavalkyaś cāgnihotre samūdāte /",
  "GV05brup___u:1629": "tasmai ha yājñavalkyo varaṃ dadau /",
  "GV05brup___u:1630": "sa ha kāmapraśnam eva vavre /",
  "GV05brup___u:1631": "taṃ hāsmai dadau /",
  "GV05brup___u:1632": "taṃ ha samrāḍ eva pūrvaḥ papraccha // BrhUp_4,3.1 //",
  "GV05brup___u:1633": "yājñavalkya kiṃjyotir ayaṃ puruṣa iti /",
  "GV05brup___u:1634": "ādityajyotiḥ samrāḍ iti hovāca /",
  "GV05brup___u:1635": "ādityenaivāyaṃ jyotiṣāste palyayate karma kurute vipalyetīti /",
  "GV05brup___u:1636": "evam evaitad yājñavalkya // BrhUp_4,3.2 //",
  "GV05brup___u:1637": "astamita āditye yājñavalkya kiṃjyotir evāyaṃ puruṣa iti /",
  "GV05brup___u:1638": "candramā evāsya jyotir bhavatīti /",
  "GV05brup___u:1639": "candramasaivāyaṃ jyotiṣāste palyayate karma kurute vipalyetīti /",
  "GV05brup___u:1640": "evam evaitad yājñavalkya // BrhUp_4,3.3 //",
  "GV05brup___u:1641": "astamita āditye yājñavalkya candramasy astamite kiṃjyotir evāyaṃ puruṣa iti /",
  "GV05brup___u:1642": "agnir evāsya jyotir bhavatīti /",
  "GV05brup___u:1643": "agninaiva jyotiṣāste palyayate karma kurute vipalyetīti /",
  "GV05brup___u:1644": "evam evaitad yājñavalkya // BrhUp_4,3.4 //",
  "GV05brup___u:1645": "astamita āditye yājñavalkya candramasy astamite śānte 'gnau kiṃjyotir evāyaṃ puruṣa iti /",
  "GV05brup___u:1646": "vāg evāsya jyotir bhavatīti /",
  "GV05brup___u:1647": "vācaivāyaṃ jyotiṣāste palyayate karma kurute vipalyeti /",
  "GV05brup___u:1648": "tasmād vai samrāḍ api yatra svaḥ pāṇir na vinirjñāyate 'tha yatra vāg uccaraty upaiva tatra nyetīti /",
  "GV05brup___u:1649": "evam evaitad yājñavalkya // BrhUp_4,3.5 //",
  "GV05brup___u:1650": "astamita āditye yājñavalkya candramasy astamite śānte 'gnau śāntāyāṃ vāci kiṃjyotir evāyaṃ puruṣa iti /",
  "GV05brup___u:1651": "ātmaivāsya jyotir bhavatīti /",
  "GV05brup___u:1652": "ātmanaivāyaṃ jyotiṣāste palyayate karma kurute vipalyetīti // BrhUp_4,3.6 //",
  "GV05brup___u:1653": "katama ātmeti -- yo 'yaṃ vijñānamayaḥ prāṇeṣu hṛdy antarjyotiḥ puruṣaḥ /",
  "GV05brup___u:1654": "sa samānaḥ sann ubhau lokāv anusaṃcarati dhyāyatīva lelāyatīva /",
  "GV05brup___u:1655": "sa hi svapno bhūtvemaṃ lokam atikrāmati add. mṛtyo rūpāṇi // BrhUp_4,3.7 //",
  "GV05brup___u:1656": "sa vā ayaṃ puruṣo jāyamānaḥ śarīram abhisampadyamānaḥ pāpmabhiḥ saṃsṛjyate /",
  "GV05brup___u:1657": "sa utkrāman mriyamāṇaḥ pāpmano vijahāti // BrhUp_4,3.8 //",
  "GV05brup___u:1658": "tasya vā etasya puruṣasya dve eva sthāne bhavataḥ /",
  "GV05brup___u:1659": "idaṃ ca paralokasthānaṃ ca /",
  "GV05brup___u:1660": "sandhyaṃ tṛtīyaṃ svapnasthānam /",
  "GV05brup___u:1661": "tasminsandhye sthāne tiṣṭhan ubhe sthāne paśyatīdaṃ ca paralokasthānaṃ ca /",
  "GV05brup___u:1662": "atha yathākramo 'yaṃ paralokasthāne bhavati /",
  "GV05brup___u:1663": "tam ākramam ākramyobhayān pāpmana ānandāṃś ca paśyati /",
  "GV05brup___u:1664": "sa yatra prasvapity asya lokasya sarvāvato mātrām apādāya svayaṃ vihatya svayaṃ nirmāya svena bhāsā svena jyotiṣā prasvapiti /",
  "GV05brup___u:1665": "atrāyaṃ puruṣaḥ svayaṃjyotir bhavati // BrhUp_4,3.9 //",
  "GV05brup___u:1666": "na tatra rathā na rathayogā na panthāno bhavanti /",
  "GV05brup___u:1667": "atha rathān rathayogān pathaḥ sṛjate /",
  "GV05brup___u:1668": "na tatrānandā mudaḥ pramudo bhavanti /",
  "GV05brup___u:1669": "athānandān mudaḥ pramudaḥ sṛjate /",
  "GV05brup___u:1670": "na tatra veśāntāḥ puṣkariṇyaḥ sravantyo bhavanti /",
  "GV05brup___u:1671": "atha veśāntān puṣkariṇīḥ sravantīḥ sṛjate /",
  "GV05brup___u:1672": "sa hi kartā // BrhUp_4,3.10 //",
  "GV05brup___u:1673": "tad ete ślokā bhavanti --",
  "GV05brup___u:1674": "svapnena śārīram abhiprahatyāsuptaḥ suptān abhicākaśīti /",
  "GV05brup___u:1675": "śukram ādāya punar aiti sthānaṃ hiraṇmayaḥpuruṣa ekahaṃsaḥ // BrhUp_4,3.11 //",
  "GV05brup___u:1676": "prāṇena rakṣann avaraṃ kulāyaṃ bahiṣkulāyād amṛtaś caritvā /",
  "GV05brup___u:1677": "sa īyate 'mṛto yatrakāmaṃ hiraṇmayaḥ puruṣa ekahaṃsaḥ // BrhUp_4,3.12 //",
  "GV05brup___u:1678": "svapnānta uccāvacam īyamāno rūpāṇi devaḥ kurute bahūni /",
  "GV05brup___u:1679": "uteva strībhiḥ saha modamāno jakṣad utevāpi bhayāni paśyan // BrhUp_4,3.13 //",
  "GV05brup___u:1680": "ārāmam asya paśyanti na taṃ paśyati kaś caneti /",
  "GV05brup___u:1681": "taṃ nāyataṃ bodhayed ity āhuḥ /",
  "GV05brup___u:1682": "durbhiṣajyaṃ hāsmai bhavati yam eṣa na pratipadyate /",
  "GV05brup___u:1683": "atho khalv āhur jāgaritadeśa evāsyaisa iti /",
  "GV05brup___u:1684": "yāni hy eva jāgrat paśyati tāni supta iti /",
  "GV05brup___u:1685": "atrāyaṃ puruṣaḥ svayaṃjyotir bhavati /",
  "GV05brup___u:1686": "so 'haṃ bhagavate sahasraṃ dadāmi /",
  "GV05brup___u:1687": "ata ūrdhvaṃ vimokṣāya brūhīti // BrhUp_4,3.14 //",
  "GV05brup___u:1688": "sa vā eṣa etasmin saṃprasāde ratvā caritvā dṛṣṭvaiva puṇyaṃ ca pāpaṃ ca punaḥ pratinyāyaṃ pratiyony ādravati svapnāyaiva /",
  "GV05brup___u:1689": "sa yat tatra kiñcit paśyaty ananvāgatas tena bhavati /",
  "GV05brup___u:1690": "asaṅgo hy ayaṃ puruṣa iti /",
  "GV05brup___u:1691": "evam evaitat yājñavalkya /",
  "GV05brup___u:1692": "so 'haṃ bhagavate sahasraṃ dadāmi /",
  "GV05brup___u:1693": "ata ūrdhvaṃ vimokṣāyaiva brūhīti // BrhUp_4,3.15 //",
  "GV05brup___u:1694": "sa vā eṣa etasmin svapne ratvā caritvā dṛṣṭvaiva puṇyaṃ ca pāpaṃ ca punaḥ pratinyāyaṃ pratiyony ādravati buddhāntāyaiva /",
  "GV05brup___u:1695": "sa yat tatra kiñcit paśyaty ananvāgatas tena bhavati /",
  "GV05brup___u:1696": "asaṅgo hy ayaṃ puruṣa iti /",
  "GV05brup___u:1697": "evam evaitat yājñavalkya /",
  "GV05brup___u:1698": "so 'haṃ bhagavate sahasraṃ dadāmi /",
  "GV05brup___u:1699": "ata ūrdhvaṃ vimokṣāyaiva brūhīti // BrhUp_4,3.16 //",
  "GV05brup___u:1700": "sa vā eṣa etasmin buddhānte ratvā caritvā dṛṣṭvaiva puṇyaṃ ca pāpaṃ ca punaḥ pratinyāyaṃ pratiyony ādravati svapnāntāyaiva // BrhUp_4,3.17 //",
  "GV05brup___u:1701": "tad yathā mahāmatsya ubhe kūle anusaṃcarati pūrvaṃ cāparaṃ ca /",
  "GV05brup___u:1702": "evam evāyaṃ puruṣa etāv ubhāv antāv anusaṃcarati svapnāntaṃ ca buddhāntaṃ ca // BrhUp_4,3.18 //",
  "GV05brup___u:1703": "tad yathāsminn ākāśe śyeno vā suparṇo vā viparipatya śrāntaḥ saṃhatya pakṣau saṃlayāyaiva dhriyate /",
  "GV05brup___u:1704": "evam evāyaṃ puruṣa etasmā antāya dhavati /",
  "GV05brup___u:1705": "yatra supto na kaṃ cana kāmaṃ kāmayate na kaṃ cana svapnaṃ paśyati // BrhUp_4,3.19 //",
  "GV05brup___u:1706": "tā vā asyaitā hitā nāma nāḍyo yathā keśaḥ sahasradhā bhinnas tāvatāṇimnā tiṣṭhanti /",
  "GV05brup___u:1707": "śuklasya nīlasya piṅgalasya haritasya lohitasya pūrṇāḥ /",
  "GV05brup___u:1708": "atha yatrainaṃ ghnantīva jinantīva hastīva vicchāyayati gartam iva patati /",
  "GV05brup___u:1709": "yad eva jāgrad bhayaṃ paśyati tad atrāvidyayā manyate /",
  "GV05brup___u:1710": "atha yatra deva iva rājevāham evedaṃ sarvo 'smīti manyate /",
  "GV05brup___u:1711": "so 'sya paramo lokaḥ // BrhUp_4,3.20 //",
  "GV05brup___u:1712": "tad vā asyaitad aticchando 'pahatapāpmābhayaṃ rūpam /",
  "GV05brup___u:1713": "tad yathā priyayā striyā saṃpariṣvakto na bāhyaṃ kiṃ cana veda nāntaram /",
  "GV05brup___u:1714": "evam evāyaṃ puruṣaḥ prājñenātmanā saṃpariṣvakto na bāhyaṃ kiṃ cana veda nāntaram /",
  "GV05brup___u:1715": "tad vā asyaitad āptakāmam ātmakāmam akāmaṃ rūpam śokāntaram // BrhUp_4,3.21 //",
  "GV05brup___u:1716": "atra pitāpitā bhavati mātāmātā lokā alokā devā adevā vedā avedāḥ /",
  "GV05brup___u:1717": "atra steno 'steno bhavati bhrūṇahābhrūṇahā cāṇḍyālo 'caṇḍyālaḥ paulkaso 'paulkasaḥ śramaṇo 'śramaṇas tāpaso 'tāpasaḥ /",
  "GV05brup___u:1718": "ananvāgataṃ puṇyenānanvāgataṃ pāpena /",
  "GV05brup___u:1719": "tīrṇo hi tadā sarvāñ śokān hṛdayasya bhavati // BrhUp_4,3.22 //",
  "GV05brup___u:1720": "yad vai tan na paśyati paśyan vai tan na paśyati /",
  "GV05brup___u:1721": "na hi draṣṭur dṛṣṭer viparilopo vidyate 'vināśitvān /",
  "GV05brup___u:1722": "na tu tad dvitīyam asti tato 'nyad vibhaktaṃ yat paśyet // BrhUp_4,3.23 //",
  "GV05brup___u:1723": "yad vai tan na jighrati jighran vai tan na jighrati /",
  "GV05brup___u:1724": "na hi ghrātur ghrāter viparilopo vidyate 'vināśitvāt /",
  "GV05brup___u:1725": "na tu tad dvitīyam asti tato 'nyad vibhaktaṃ yaj jighret // BrhUp_4,3.24 //",
  "GV05brup___u:1726": "yad vai tan na rasayati rasayan vai tan na rasayati /",
  "GV05brup___u:1727": "na hi rasayitū rasayater viparilopo vidyate 'vināśitvāt /",
  "GV05brup___u:1728": "na tu tad dvitīyam asti tato 'nyad vibhaktaṃ yad rasayet // BrhUp_4,3.25 //",
  "GV05brup___u:1729": "yad vai tan na vadati vadan vai tan na vadati /",
  "GV05brup___u:1730": "na hi vaktur vakter viparilopo vidyate 'vināśitvāt /",
  "GV05brup___u:1731": "na tu tad dvitīyam asti tato 'nyad vibhaktaṃ yad vadet // BrhUp_4,3.26 //",
  "GV05brup___u:1732": "yad vai tan na śṛṇoti śṛṇvan vai tan na śṛṇoti /",
  "GV05brup___u:1733": "na hi śrotuḥ śruter viparilopo vidyate 'vināśitvāt /",
  "GV05brup___u:1734": "na tu tad dvitīyam asti tato 'nyad vibhaktaṃ yac chṛṇuyāt // BrhUp_4,3.27 //",
  "GV05brup___u:1735": "yad vai tan na manute manvāno vai tan na manute /",
  "GV05brup___u:1736": "na hi mantur mater viparilopo vidyate 'vināśitvāt /",
  "GV05brup___u:1737": "na tu tad dvitīyam asti tato 'nyad vibhaktaṃ yan manvīta // BrhUp_4,3.28 //",
  "GV05brup___u:1738": "yad vai tan na spṛśati spṛśan vai tan na spṛśati /",
  "GV05brup___u:1739": "na hi spraṣṭuḥ spṛṣṭer viparilopo vidyate 'vināśitvāt /",
  "GV05brup___u:1740": "na tu tad dvitīyam asti tato 'nyad vibhaktaṃ yat spṛśet // BrhUp_4,3.29 //",
  "GV05brup___u:1741": "yad vai tan na vijānāti vijānan vai tan na vijānāti /",
  "GV05brup___u:1742": "na hi vijñātur vijñāter viparilopo vidyate 'vināśitvāt /",
  "GV05brup___u:1743": "na tu tad dvitīyam asti tato 'nyad vibhaktaṃ yad vijānīyāt // BrhUp_4,3.30 //",
  "GV05brup___u:1744_0": "yatra vā anyad iva syāt tatrānyo 'nyat paśyed anyo 'nyaj jighred anyo 'nyad rasayed",
  "GV05brup___u:1744_1": "anyo 'nyad vaded anyo 'nyac chṛṇuyād anyo 'nyan manvītānyo 'nyat spṛśed anyo 'nyad",
  "GV05brup___u:1744_2": "vijānīyāt // BrhUp_4,3.31 //",
  "GV05brup___u:1745": "salila eko draṣṭādvaito bhavati /",
  "GV05brup___u:1746": "eṣa brahmalokaḥ samrāṭ /",
  "GV05brup___u:1747": "iti hainam anuśaśāsa yājñavalkyaḥ /",
  "GV05brup___u:1748": "eṣāsya paramā gatiḥ /",
  "GV05brup___u:1749": "eṣāsya paramā saṃpat /",
  "GV05brup___u:1750": "eṣo 'sya paramo lokaḥ /",
  "GV05brup___u:1751": "eṣo 'sya parama ānandaḥ /",
  "GV05brup___u:1752": "etasyaivānandasyānyāni bhūtāni mātrām upajīvanti // BrhUp_4,3.32 //",
  "GV05brup___u:1753": "sa yo manūṣyāṇāṃ rāddhaḥ samṛddho bhavaty anyeṣām adhipatiḥ sarvair mānuṣyakair bhogaiḥ sampannatamaḥ sa manuṣyāṇāṃ parama ānandaḥ /",
  "GV05brup___u:1754": "atha ye śataṃ manuṣyāṇām ānandāḥ sa ekaḥ pitṝṇāṃ jitalokānām ānandaḥ /",
  "GV05brup___u:1755": "atha ye śataṃ pitṝṇāṃ jitalokānām ānandāḥ sa eko gandharvaloka ānandaḥ /",
  "GV05brup___u:1756": "atha ye śataṃ gandharvaloka ānandāḥ sa ekaḥ karmadevānām ānando ye karmaṇā devatvam abhisampadyante /",
  "GV05brup___u:1757": "atha ye śataṃ karmadevānām ānandāḥ sa eka ājānadevānām ānandaḥ /",
  "GV05brup___u:1758": "yaś ca śrotriyo 'vṛjino 'kāmahataḥ /",
  "GV05brup___u:1759": "atha ye śatam ājānadevānām ānandāḥ sa ekaḥ prajāpatiloka ānandaḥ /",
  "GV05brup___u:1760": "yaś ca śrotriyo 'vṛjino 'kāmahataḥ /",
  "GV05brup___u:1761": "atha ye śataṃ prajāpatiloka ānandāḥ sa eko brahmaloka ānandaḥ /",
  "GV05brup___u:1762": "yaś ca śrotriyo 'vṛjino 'kāmahataḥ /",
  "GV05brup___u:1763": "athaiṣa eva parama ānandaḥ /",
  "GV05brup___u:1764": "eṣa brahmalokaḥ samrāṭ /",
  "GV05brup___u:1765": "iti hovāca yājñavalkyaḥ /",
  "GV05brup___u:1766": "so 'haṃ bhagavate sahasraṃ dadāmi /",
  "GV05brup___u:1767": "ata ūrdhvaṃ vimokṣāyaiva brūhīti /",
  "GV05brup___u:1768": "atra ha yājñavalkyo bibhayāṃ cakāra -- medhāvī rājā sarvebhyo māntebhya udarautsīd iti // BrhUp_4,3.33 //",
  "GV05brup___u:1769": "sa vā eṣa etasmin svapnānte ratvā caritvā dṛṣṭvaiva puṇyaṃ ca pāpaṃ ca punaḥ pratinyāyaṃ pratiyony ādravati buddhāntāyaiva // BrhUp_4,3.34 //",
  "GV05brup___u:1770": "tad yathānaḥ susamāhitam utsarjaṃ yāyād evam evāyaṃ śārīra ātmā prājñenātmanānvārūḍha utsarjaṃ yāti /",
  "GV05brup___u:1771": "yatraitad ūrdhvocchvāsī bhavati // BrhUp_4,3.35 //",
  "GV05brup___u:1772": "sa yatrāyam aṇimānaṃ nyeti jarayā vopatapatā vāṇimānaṃ nigacchati /",
  "GV05brup___u:1773": "tad yathāmraṃ vodumbaraṃ vā pippalaṃ vā bandhanāt pramucyate /",
  "GV05brup___u:1774": "evam evāyaṃ puruṣa ebhyo 'ṅgebhyaḥ saṃpramucya punaḥ pratinyāyaṃ pratiyony ādravati prāṇāyaiva // BrhUp_4,3.36 //",
  "GV05brup___u:1775": "tad yathā rājānam āyantam ugrāḥ pratyenasaḥ sūtagrāmaṇyo 'nnaiḥ pānair avasathaiḥ pratikalpante 'yam āyāty ayam āgacchatīti /",
  "GV05brup___u:1776": "evaṃ haivaṃvidaṃ sarvāṇi bhūtāni pratikalpanta idaṃ brahmāyātīdam āgacchatīti // BrhUp_4,3.37 //",
  "GV05brup___u:1777": "tad yathā rājānaṃ prayiyāsantam ugrāḥ pratyenasaḥ sūtagrāmaṇyo 'bhisamāyanti /",
  "GV05brup___u:1778": "evam evemam ātmānam antakāle sarve prāṇā abhisamāyanti /",
  "GV05brup___u:1779": "yatraitad ūrdhvocchvāsī bhavati // BrhUp_4,3.38 //",
  "GV05brup___u:1780": "sa yatrāyam ātmābalyaṃ nyetya saṃmoham iva nyeti /",
  "GV05brup___u:1781": "athainam ete prāṇā abhisamāyanti /",
  "GV05brup___u:1782": "sa etās tejomātrāḥ samabhyādadāno hṛdayam evānvavakrāmati /",
  "GV05brup___u:1783": "sa yatraiṣa cākṣuṣaḥ puruṣaḥ parāṅ paryāvartate /",
  "GV05brup___u:1784": "athārūpajño bhavati // BrhUp_4,4.1 //",
  "GV05brup___u:1785": "ekībhavati na paśyatīty āhuḥ /",
  "GV05brup___u:1786": "ekībhavati na jighratīty āhuḥ /",
  "GV05brup___u:1787": "ekībhavati na rasayatīty āhuḥ /",
  "GV05brup___u:1788": "ekībhavati na vadatīty āhuḥ /",
  "GV05brup___u:1789": "ekībhavati na śṛṇotīty āhuḥ /",
  "GV05brup___u:1790": "ekībhavati na manuta ity āhuḥ /",
  "GV05brup___u:1791": "ekībhavati na spṛśatīty āhuḥ /",
  "GV05brup___u:1792": "ekībhavati na vijānātīty āhuḥ /",
  "GV05brup___u:1793": "tasya haitasya hṛdayasyāgraṃ pradyotate /",
  "GV05brup___u:1794": "tena pradyotenaiṣa ātmā niṣkrāmati /",
  "GV05brup___u:1795": "cakṣuṣṭo vā mūrdhno vānyebhyo vā śarīradeśebhyaḥ /",
  "GV05brup___u:1796": "tam utkrāmantaṃ prāṇo 'nūtkrāmati /",
  "GV05brup___u:1797": "prāṇam anūtkrāmantaṃ sarve prāṇā anūtkrāmanti /",
  "GV05brup___u:1798": "savijñano bhavati /",
  "GV05brup___u:1799": "saṃjānam evānvavakrāmati /",
  "GV05brup___u:1800": "taṃ vidyākarmaṇī samanvārabhete pūrvaprajñā ca // BrhUp_4,4.2 //",
  "GV05brup___u:1801": "tad yathā tṛṇajalāyukā tṛṇasyāntaṃ gatvānyam ākramam ākramyātmānam upasaṃharati /",
  "GV05brup___u:1802": "evam evāyam ātmedaṃ śarīraṃ nihatyāvidyāṃ gamayitvānyam ākramam ākramyātmānam upasaṃharati // BrhUp_4,4.3 //",
  "GV05brup___u:1803": "tad yathā peśaskārī peśaso mātrām apādāyānyan navataraṃ kalyāṇataraṃ rūpaṃ tanute /",
  "GV05brup___u:1804": "evam evāyam ātmedaṃ śarīraṃ nihatyāvidyāṃ gamayitvānyan navataraṃ kalyāṇataraṃ rūpaṃ kurute /",
  "GV05brup___u:1805": "pitryaṃ vā gāndharvaṃ vā daivaṃ vā prājāpatyaṃ vā brāhmaṃ vānyeṣāṃ vā bhūtānām // BrhUp_4,4.4 //",
  "GV05brup___u:1806_0": "sa vā ayam ātmā brahma vijñānamayo manomayo prāṇamayaś cakṣurmayaḥ śrotramayaḥ pṛthivīmaya",
  "GV05brup___u:1806_1": "āpomayo vāyumaya ākāśamayas tejomayo 'tejomayaḥ kāmamayo 'kāmamayaḥ krodhamayo 'krodhamayo",
  "GV05brup___u:1806_2": "dharmamayo 'dharmamayaḥ sarvamayaḥ /",
  "GV05brup___u:1807": "tad yad etad idaṃmayo 'domaya iti /",
  "GV05brup___u:1808": "yathākārī yathācārī tathā bhavati /",
  "GV05brup___u:1809": "sādhukārī sādhur bhavati /",
  "GV05brup___u:1810": "pāpakārī pāpo bhavati /",
  "GV05brup___u:1811": "puṇyaḥ puṇyena karmaṇā pāpaḥ pāpena /",
  "GV05brup___u:1812": "atho khalv āhuḥ /",
  "GV05brup___u:1813": "kāmamaya evāyaṃ puruṣa iti /",
  "GV05brup___u:1814": "sa yathākāmo bhavati tatkratur bhavati /",
  "GV05brup___u:1815": "yatkratur bhavati tat karma kurute /",
  "GV05brup___u:1816": "yat karma kurute tad abhisaṃpadyate // BrhUp_4,4.5 //",
  "GV05brup___u:1817": "tad eṣa śloko bhavati --",
  "GV05brup___u:1818": "tad eva saktaḥ saha karmaṇaiti liṅgaṃ mano yatra niṣaktam asya /",
  "GV05brup___u:1819": "prāpyāntaṃ karmaṇas tasya yat kiñceha karoty ayam /",
  "GV05brup___u:1820": "tasmāl lokāt punar aity asmai lokāya karmaṇe /",
  "GV05brup___u:1821": "iti nu kāmayamānaḥ /",
  "GV05brup___u:1822": "athākāmayamāno yo 'kāmo niṣkāma āptakāma ātmakāmo na tasya prāṇā utkrāmanti /",
  "GV05brup___u:1823": "brahmaiva san brahmāpyeti // BrhUp_4,4.6 //",
  "GV05brup___u:1824": "tad eṣa śloko bhavati --",
  "GV05brup___u:1825": "yadā sarve pramucyante kāmā ye 'sya hṛdi śritāḥ /",
  "GV05brup___u:1826": "atha martyo 'mṛto bhavaty atra brahma samaśnuta iti /",
  "GV05brup___u:1827": "tad yathāhinirlvayanī valmīke mṛtā pratyastā śayīta /",
  "GV05brup___u:1828": "evam evedaṃ śarīraṃ śete /",
  "GV05brup___u:1829": "athāyam aśarīro 'mṛtaḥ prāṇo brahmaiva teja eva /",
  "GV05brup___u:1830": "so 'haṃ bhagavate sahasraṃ dadāmīti hovāca janako vaidehaḥ // BrhUp_4,4.7 //",
  "GV05brup___u:1831": "tad ete ślokā bhavanti --",
  "GV05brup___u:1832": "aṇuḥ panthā vitataḥ purāṇo māṃ spṛṣṭo 'nuvitto mayaiva /",
  "GV05brup___u:1833": "tena dhīrā apiyanti brahmavidaḥ svargaṃ lokam ita ūrdhvaṃ vimuktāḥ // BrhUp_4,4.8 //",
  "GV05brup___u:1834": "tasmiñ śuklam uta nīlam āhuḥ piṅgalaṃ haritaṃ lohitaṃ ca /",
  "GV05brup___u:1835": "eṣa panthā brahmaṇā hānuvittas tenaiti brahmavit puṇyakṛt taijasaś ca // BrhUp_4,4.9 //",
  "GV05brup___u:1836": "andhaṃ tamaḥ praviśanti ye 'vidyām upāsate /",
  "GV05brup___u:1837": "tato bhūya iva te tamo ya u vidyāyāṃ ratāḥ // BrhUp_4,4.10 //",
  "GV05brup___u:1838": "anandā nāma te lokā andhena tamasāvṛtāḥ /",
  "GV05brup___u:1839": "tāṃs te pretyābhigacchaty avidvāṃso 'budhā janāḥ // BrhUp_4,4.11 //",
  "GV05brup___u:1840": "ātmānaṃ ced vijānīyād ayam asmīti puruṣaḥ /",
  "GV05brup___u:1841": "kim icchan kasya kāmāya śarīram anu saṃjvaret // BrhUp_4,4.12 //",
  "GV05brup___u:1842": "yasyānuvittaḥ pratibuddha ātmāsmin saṃdehye gahane praviṣṭaḥ /",
  "GV05brup___u:1843": "sa viśvakṛt sa hi sarvasya kartā tasya lokaḥ sa u loka eva // BrhUp_4,4.13 //",
  "GV05brup___u:1844": "ihaiva santo 'tha vidmas tad vayaṃ na ced avedir mahatī vinaṣṭiḥ /",
  "GV05brup___u:1845": "ye tad vidur amṛtās te bhavanty athetare duḥkham evāpiyanti // BrhUp_4,4.14 //",
  "GV05brup___u:1846": "yadaitam anupaśyaty atmānaṃ devam aṅjasā /",
  "GV05brup___u:1847": "īśānaṃ bhūtabhavyasya na tato vijugupsate // BrhUp_4,4.15 //",
  "GV05brup___u:1848": "yasmād arvāk saṃvatsaro 'hobhiḥ parivartate /",
  "GV05brup___u:1849": "tad devā jyotiṣāṃ jyotir āyur hopāsate 'mṛtam // BrhUp_4,4.16 //",
  "GV05brup___u:1850": "yasmin pañca pañcajanā ākāśaś ca pratiṣṭhitaḥ /",
  "GV05brup___u:1851": "tam eva manya ātmānaṃ vidvān brahmāmṛto 'mṛtam // BrhUp_4,4.17 //",
  "GV05brup___u:1852": "prāṇasya prāṇam uta cakṣuṣaś cakṣur uta śrotrasya śrotram manaso ye mano viduḥ /",
  "GV05brup___u:1853": "te nicikyur brahma purāṇam agryam // BrhUp_4,4.18 //",
  "GV05brup___u:1854": "manasaivānudraṣṭavyaṃ neha nānāsti kiṃ cana /",
  "GV05brup___u:1855": "mṛtyoḥ sa mṛtyum āpnoti ya iha nāneva paśyati/ BrhUp_4,4.19 //",
  "GV05brup___u:1856": "ekadhaivānudraṣṭavyam etad apramayaṃ dhruvam /",
  "GV05brup___u:1857": "virajaḥ para ākāśād aja ātmā mahān dhruvaḥ // BrhUp_4,4.20 //",
  "GV05brup___u:1858": "tam eva dhīro vijñāya prajñāṃ kurvīta brāhmaṇaḥ /",
  "GV05brup___u:1859": "nānudhyāyād bahūñ chabdān vāco viglāpanaṃ hi tad iti // BrhUp_4,4.21 //",
  "GV05brup___u:1860": "sa vā eṣa mahān aja ātmā yo 'yaṃ vijñānamayaḥ prāṇeṣu /",
  "GV05brup___u:1861": "ya eṣo 'ntar hṛdaya ākāśas tasmiñ chete /",
  "GV05brup___u:1862": "sarvasya vaśī /",
  "GV05brup___u:1863": "sarvasyeśānaḥ /",
  "GV05brup___u:1864": "sarvasyādhipatiḥ /",
  "GV05brup___u:1865": "sa na sādhunā karmaṇā bhūyān /",
  "GV05brup___u:1866": "no evāsādhunā kanīyān /",
  "GV05brup___u:1867": "eṣa sarveśvaraḥ /",
  "GV05brup___u:1868": "eṣa bhūtādhipatiḥ /",
  "GV05brup___u:1869": "eṣa bhūtapālaḥ /",
  "GV05brup___u:1870": "eṣa setur vidharaṇa eṣāṃ lokānām asaṃbhedāya /",
  "GV05brup___u:1871": "tam etaṃ vedānuvacanena brāhmaṇā vividiṣanti yajñena dānena tapasānāśakena /",
  "GV05brup___u:1872": "etam eva viditvā munir bhavati /",
  "GV05brup___u:1873": "etam eva pravrājino lokam icchantaḥ pravrajanti // BrhUp_4,4.22 //",
  "GV05brup___u:1874": "tad etad ṛcābhyuktam --",
  "GV05brup___u:1875": "eṣa nityo mahimā brāhmaṇasya na karmaṇā vardhate no kanīyān /",
  "GV05brup___u:1876": "tasyaiva syāt padavittaṃ viditvā na lipyate karmaṇā pāpakeneti /",
  "GV05brup___u:1877": "tasmād evaṃvic chānto dānta uparatas titikṣuḥ samāhito bhūtvātmany evātmānaṃ paśyati /",
  "GV05brup___u:1878": "sarvam ātmānaṃ paśyati /",
  "GV05brup___u:1879": "nainaṃ pāpmā tarati /",
  "GV05brup___u:1880": "sarvaṃ pāpmānaṃ tarati /",
  "GV05brup___u:1881": "nainaṃ pāpmā tapati /",
  "GV05brup___u:1882": "sarvaṃ pāpmānaṃ tapati /",
  "GV05brup___u:1883": "vipāpo virajo 'vicikitso brāhmaṇo bhavati /",
  "GV05brup___u:1884": "eṣa brahmalokaḥ samrāṭ /",
  "GV05brup___u:1885": "enaṃ prāpito 'sīti hovāca yājñavalkyaḥ /",
  "GV05brup___u:1886": "so 'haṃ bhagavate videhān dadāmi mām cāpi saha dāsyāyeti // BrhUp_4,4.23 //",
  "GV05brup___u:1887": "sa vā eṣa mahān aja ātmānnādo vasudānaḥ /",
  "GV05brup___u:1888": "vindate vasu ya evaṃ veda // BrhUp_4,4.24 //",
  "GV05brup___u:1889": "sa vā eṣa mahān aja ātmājaro 'maro 'mṛto 'bhayo brahma /",
  "GV05brup___u:1890": "abhayaṃ vai brahma /",
  "GV05brup___u:1891": "abhayaṃ hi vai brahma bhavati ya evaṃ veda // BrhUp_4,4.25 //",
  "GV05brup___u:1892": "atha ha yājñavalkyasya dve bhārye babhūvatur maitreyī ca kātyāyanī ca /",
  "GV05brup___u:1893": "tayor ha maitreyī brahmavādinī babhūva /",
  "GV05brup___u:1894": "strīprajñaiva tarhi kātyāyanī /",
  "GV05brup___u:1895": "atha ha yājñavalkyo 'nyad vṛttam upākariṣyan // BrhUp_4,5.1 //",
  "GV05brup___u:1896": "maitreyīti hovāca yājñavalkyaḥ /",
  "GV05brup___u:1897": "pravrajiṣyan vā are 'ham asmāt sthānād asmi /",
  "GV05brup___u:1898": "hanta te 'nayā katyāyanyāntaṃ karavāṇīti // BrhUp_4,5.2 //",
  "GV05brup___u:1899": "sā hovāca maitreyī --",
  "GV05brup___u:1900": "yan nu ma iyam bhagoḥ sarvā pṛthivī vittena pūrṇā syāt syāṃ nv ahaṃ tenāmṛtāho3 neti /",
  "GV05brup___u:1901": "neti hovāca yājñavalkyaḥ /",
  "GV05brup___u:1902": "yathaivopakaraṇavatāṃ jīvitam /",
  "GV05brup___u:1903": "tathaiva te jīvitaṃ syāt /",
  "GV05brup___u:1904": "amṛtatvasya tu nāśāsti vitteneti // BrhUp_4,5.3 //",
  "GV05brup___u:1905": "sā hovāca maitreyī --",
  "GV05brup___u:1906": "yenāhaṃ nāmṛtā syām kim ahaṃ tena kuryām /",
  "GV05brup___u:1907": "yad eva bhagavān veda tad eva me brūhīti // BrhUp_4,5.4 //",
  "GV05brup___u:1908": "sa hovāca yājñavalkyaḥ --",
  "GV05brup___u:1909": "priyā vai khalu no bhavatī satī priyam avṛdhat /",
  "GV05brup___u:1910": "hanta tarhi /",
  "GV05brup___u:1911": "bhavaty etad vyākhyāsyāmi te /",
  "GV05brup___u:1912": "vyācakṣāṇasya tu me nididhyāsasveti // BrhUp_4,5.5 //",
  "GV05brup___u:1913": "sa hovāca /",
  "GV05brup___u:1914": "na vā are patyuḥ kāmāya patiḥ priyo bhavaty ātmanas tu kāmāya patiḥ priyo bhavati /",
  "GV05brup___u:1915": "na vā are jāyāyai kāmāya jāyā priyā bhavaty ātmanas tu kāmāya jāyā priyā bhavati /",
  "GV05brup___u:1916": "na vā are putrāṇāṃ kāmāya putrāḥ priyā bhavanty ātmanas tu kāmāya putrāḥ priyā bhavanti /",
  "GV05brup___u:1917": "na vā are vittasya kāmāya vittaṃ priyaṃ bhavaty ātmanas tu kāmāya vittaṃ priyaṃ bhavati /",
  "GV05brup___u:1918": "na vā are paśūnāṃ kāmāya paśavaḥ priyaṃ bhavaty ātmanas tu kāmāya paśavaḥ priyaṃ bhavati /",
  "GV05brup___u:1919": "na vā are brahmaṇaḥ kāmāya brahma priyaṃ bhavaty ātmanas tu kāmāya brahma priyaṃ bhavati /",
  "GV05brup___u:1920": "na vā are kṣatrasya kāmāya kṣatraṃ priyaṃ bhavaty ātmanas tu kāmāya kṣatraṃ priyaṃ bhavati /",
  "GV05brup___u:1921": "na vā are lokānāṃ kāmāya lokāḥ priyā bhavanty ātmanas tu kāmāya lokāḥ priyā bhavanti /",
  "GV05brup___u:1922": "na vā are devānāṃ kāmāya devāḥ priyā bhavanty ātmanas tu kāmāya devāḥ priyā bhavanti /",
  "GV05brup___u:1923": "na vā are vedānāṃ kāmāya vedāḥ priyā bhavanty ātmanas tu kāmāya vedāḥ priyā bhavanti /",
  "GV05brup___u:1924": "na vā are bhūtānāṃ kāmāya bhūtāni priyāṇi bhavanty ātmanas tu kāmāya bhūtāni priyāṇi bhavanti /",
  "GV05brup___u:1925": "na vā are sarvasya kāmāya sarvaṃ priyaṃ bhavaty ātmanas tu kāmāya sarvaṃ priyaṃ bhavati /",
  "GV05brup___u:1926": "ātmā vā are draṣṭavyaḥ śrotavyo mantavyo nididhyāsitavyo maitreyi /",
  "GV05brup___u:1927": "ātmani khalv are dṛṣṭe śrute mate vijñāta idaṃ sarvaṃ viditam // BrhUp_4,5.6 //",
  "GV05brup___u:1928": "brahma taṃ parādād yo 'nyatrātmano vedān veda /",
  "GV05brup___u:1929": "kṣatraṃ taṃ parādād yo 'nyatrātmanaḥ kṣatraṃ veda /",
  "GV05brup___u:1930": "lokās taṃ parādur yo 'nyatrātmano lokān veda /",
  "GV05brup___u:1931": "devās taṃ parādur yo 'nyatrātmano devān veda /",
  "GV05brup___u:1932": "vedās taṃ parādur yo 'nyatrātmano vedān veda /",
  "GV05brup___u:1933": "bhūtāni taṃ parādur yo 'nyatrātmano bhūtāni veda /",
  "GV05brup___u:1934": "sarvaṃ taṃ parādād yo 'nyatrātmanaḥ sarvaṃ veda /",
  "GV05brup___u:1935": "idaṃ brahmedaṃ kṣatram ime lokā ime devā ime vedā imāni bhūtānīdaṃ sarvaṃ yad ayam ātmā // BrhUp_4,5.7 //",
  "GV05brup___u:1936": "sa yathā dundubher hanyamānasya na bāhyāñ chabdāñ chaknuyād grahaṇāya /",
  "GV05brup___u:1937": "dundubhes tu grahaṇena dundubhyāghātasya vā śabdo gṛhītaḥ // BrhUp_4,5.8 //",
  "GV05brup___u:1938": "sa yathā śaṅkhasya dhmāyamānasya na bāhyāñ chabdāñ chaknuyād grahaṇāya /",
  "GV05brup___u:1939": "śaṅkhasya tu grahaṇena śaṅkhadhmasya vā śabdo gṛhītaḥ // BrhUp_4,5.9 //",
  "GV05brup___u:1940": "sa yathā vīṇāyai vādyamānāyai na bāhyāñ chabdāñ chaknuyād grahaṇāya /",
  "GV05brup___u:1941": "vīṇāyai tu grahaṇena vīṇāvādasya vā śabdo grhītaḥ // BrhUp_4,5.10 //",
  "GV05brup___u:1942_0": "sa yathārdraidhāgner abhyāhitasya pṛthag dhūmā viniścaranty evaṃ vā are 'sya mahato",
  "GV05brup___u:1942_1": "bhūtasya niḥśvasitam etad yad ṛgvedo yajurvedaḥ sāmavedo 'tharvāṅgirasa itihāsaḥ",
  "GV05brup___u:1942_2": "purāṇaṃ vidyā upaniṣadaḥ ślokāḥ sūtrāṇy anuvyākhyānāni vyākhyānanīṣṭaṃ hutam āśitaṃ",
  "GV05brup___u:1942_3": "pāyitam ayaṃ ca lokaḥ paraś ca lokaḥ sarvāṇi ca bhūtāni /",
  "GV05brup___u:1943": "asyaivaitāni sarvāṇi niśvasitāni // BrhUp_4,5.11 //",
  "GV05brup___u:1944": "sa yathā sarvāsām apāṃ samudra ekāyanam /",
  "GV05brup___u:1945": "evaṃ sarveṣāṃ sparśānāṃ tvag ekāyanam /",
  "GV05brup___u:1946": "evaṃ sarveṣāṃ gandhānāṃ nāsike ekāyanam /",
  "GV05brup___u:1947": "evaṃ sarveṣāṃ rasānāṃ jihvaikāyanam /",
  "GV05brup___u:1948": "evaṃ sarveṣāṃ rūpāṇāṃ cakṣur ekāyanam /",
  "GV05brup___u:1949": "evaṃ sarveṣaṃ śabdānāṃ śrotram ekāyanam /",
  "GV05brup___u:1950": "evaṃ sarveṣāṃ saṃkalpānāṃ mana ekāyanam /",
  "GV05brup___u:1951": "evaṃ sarvāsāṃ vidyānāṃ hṛdayam ekāyanam /",
  "GV05brup___u:1952": "evaṃ sarveṣāṃ karmaṇāṃ hastāv ekāyanam /",
  "GV05brup___u:1953": "evaṃ sarveṣām ānandānām upastha ekāyanam /",
  "GV05brup___u:1954": "evaṃ sarveṣāṃ visargāṇāṃ pāyur ekāyanam /",
  "GV05brup___u:1955": "evaṃ sarveṣām adhvanāṃ pādāv ekāyanam /",
  "GV05brup___u:1956": "evaṃ sarveṣāṃ vedānāṃ vāg ekāyanam // BrhUp_4,5.12 //",
  "GV05brup___u:1957": "sa yathā saindhavaghano 'nantaro 'bāhyaḥ kṛtsno rasaghana eva /",
  "GV05brup___u:1958": "evaṃ vā are 'yam ātmānantaro 'bāhyaḥ kṛtsnaḥ prajñānaghana eva /",
  "GV05brup___u:1959": "etebhyo bhūtebhyaḥ samutthāya tāny evānuvinayati /",
  "GV05brup___u:1960": "na pretya saṃjñāstīty are bravīmi /",
  "GV05brup___u:1961": "iti hovāca yājñavalkyaḥ // BrhUp_4,5.13 //",
  "GV05brup___u:1962": "sā hovāca maitreyī --",
  "GV05brup___u:1963": "atraiva mā bhagavān mohāntam āpīpadat /",
  "GV05brup___u:1964": "na vā aham imaṃ vijānāmīti /",
  "GV05brup___u:1965": "sa hovāca -- na vā are 'haṃ mohaṃ bravīmi /",
  "GV05brup___u:1966": "avināśī vā are 'yam ātmānucchittidharmā // BrhUp_4,5.14 //",
  "GV05brup___u:1967": "yatra hi dvaitam iva bhavati tad itara itaraṃ paśyati,",
  "GV05brup___u:1968": "tad itara itaraṃ jighrati,",
  "GV05brup___u:1969": "tad itara itaraṃ rasayate,",
  "GV05brup___u:1970": "tad itara itaram abhivadati,",
  "GV05brup___u:1971": "tad itara itaraṃ śṛṇoti,",
  "GV05brup___u:1972": "tad itara itaraṃ manute. tad itara itaraṃ spṛśati,",
  "GV05brup___u:1973": "tad itara itaraṃ vijānāti /",
  "GV05brup___u:1974_0": "yatra tv asya sarvam ātmaivābhūt tat kena kaṃ paśyet tat kena kaṃ jighret tat kena",
  "GV05brup___u:1974_1": "kaṃ rasayet tat kena kam abhivadet tat kena kaṃ śṛṇuyāt tat kena kaṃ manvīta tat",
  "GV05brup___u:1974_2": "kena kaṃ spṛśet tat kena kaṃ vijānīyāt /",
  "GV05brup___u:1975": "yenedaṃ sarvaṃ vijānāti taṃ kena vijānīyāt /",
  "GV05brup___u:1976": "sa eṣa neti nety ātmā /",
  "GV05brup___u:1977": "agṛhyo na hi gṛhyate /",
  "GV05brup___u:1978": "aśīryo na hi śīryate /",
  "GV05brup___u:1979": "asaṅgo na hi sajyate /",
  "GV05brup___u:1980": "asito na vyathate na riṣyati /",
  "GV05brup___u:1981": "vijñātāram are kena vijānīyād ity uktānuśāsanāsi maitreyi /",
  "GV05brup___u:1982": "etāvad are khalv amṛtatvam iti hoktvā yājñavalkyo vijahāra // BrhUp_4,5.15 //",
  "GV05brup___u:1983": "atha vaṃśaḥ /",
  "GV05brup___u:1984": "pautimāṣyo gaupavanāt /",
  "GV05brup___u:1985": "gaupavanaḥ pautimāṣyāt /",
  "GV05brup___u:1986": "pautimāṣyo gaupavanāt /",
  "GV05brup___u:1987": "gaupavanaḥ kauśikāt /",
  "GV05brup___u:1988": "kauśikaḥ kauṇḍinyāt /",
  "GV05brup___u:1989": "kauṇḍinyaḥ śāṇḍilyāt /",
  "GV05brup___u:1990": "śāṇḍilyaḥ kauśikāc ca gautamāc ca /",
  "GV05brup___u:1991": "gautamaḥ // BrhUp_4,6.1 //",
  "GV05brup___u:1992": "agniveśyāt /",
  "GV05brup___u:1993": "agniveśyo gārgyāt /",
  "GV05brup___u:1994": "gārgyo gārgyāt /",
  "GV05brup___u:1995": "gārgyo gautamāt /",
  "GV05brup___u:1996": "gautamaḥ saitavāt /",
  "GV05brup___u:1997": "saitavaḥ pārāśaryāyaṇāt /",
  "GV05brup___u:1998": "pārāśaryāyaṇo gārgyāyaṇāt /",
  "GV05brup___u:1999": "gārgyāyaṇa uddālakāyanāt /",
  "GV05brup___u:2000": "uddālakāyano jābālāyanāt /",
  "GV05brup___u:2001": "jābālāyano mādhyandināyanāt /",
  "GV05brup___u:2002": "mādhyandināyanaḥ saukarāyaṇāt /",
  "GV05brup___u:2003": "saukarāyaṇaḥ kāṣāyaṇāt /",
  "GV05brup___u:2004": "kāṣāyaṇaḥ sāyakāyanāt /",
  "GV05brup___u:2005": "sākāyanaḥ kauśikāyaneḥ",
  "GV05brup___u:2006": "kauśikāyaniḥ // BrhUp_4,6.2 //",
  "GV05brup___u:2007": "ghṛtakauśikāt /",
  "GV05brup___u:2008": "ghṛtakauśikaḥ pārāśaryāt /",
  "GV05brup___u:2009": "pārāśaryaḥ pārāśaryāt /",
  "GV05brup___u:2010": "pārāśaryo jātukarṇyāt /",
  "GV05brup___u:2011": "jātukarṇya āsurāyaṇāc ca yaskāc ca /",
  "GV05brup___u:2012": "āsurāyaṇas traivaṇeḥ /",
  "GV05brup___u:2013": "traivaṇir aupajandhaneḥ /",
  "GV05brup___u:2014": "aupajandhanir āsureḥ /",
  "GV05brup___u:2015": "āsurir bhāradvājāt /",
  "GV05brup___u:2016": "bhāradvāja ātreyāt /",
  "GV05brup___u:2017": "ātreyo māṇṭeḥ /",
  "GV05brup___u:2018": "māṇṭir gautamāt /",
  "GV05brup___u:2019": "gautamo gautamāt /",
  "GV05brup___u:2020": "gautamo vātsyāt /",
  "GV05brup___u:2021": "vātsyaḥ śāṇḍilyāt /",
  "GV05brup___u:2022": "śāṇḍilyaḥ kaiśoryāt kāpyāt /",
  "GV05brup___u:2023": "kaiśoryaḥ kāpyaḥ kumāraharitāt /",
  "GV05brup___u:2024": "kumāraharito gālavāt /",
  "GV05brup___u:2025": "gālavo vidarbhīkauṇḍinyāt /",
  "GV05brup___u:2026": "vidarbhīkauṇḍinyo vatsanapāto bābhravāt /",
  "GV05brup___u:2027": "vatsanapād bābhravaḥ pathaḥ saubharāt /",
  "GV05brup___u:2028": "panthāḥ saubharo 'yāsyād aṅgirasāt /",
  "GV05brup___u:2029": "ayāsya āṅgirasa ābhutes tvāṣṭrāt /",
  "GV05brup___u:2030": "ābhutis tvāṣṭro viśvarūpāt tvāṣṭrāt /",
  "GV05brup___u:2031": "viśvarūpas tvāṣṭro 'śvibhyām /",
  "GV05brup___u:2032": "aśvinau dadhica ātharvaṇāt /",
  "GV05brup___u:2033": "dadhyaṅṅ ātharvaṇo 'tharvaṇo daivāt /",
  "GV05brup___u:2034": "atharvā daivo mṛtyoḥ prādhvaṃsanāt /",
  "GV05brup___u:2035": "mṛtyuḥ prādhvaṃsanaḥ prādhvaṃsanāt /",
  "GV05brup___u:2036": "prādhvaṃsanaḥ ekarṣeḥ /",
  "GV05brup___u:2037": "ekarṣir viprajitteḥ /",
  "GV05brup___u:2038": "viprajittir vyaṣṭer /",
  "GV05brup___u:2039": "vyaṣṭiḥ sanāroḥ /",
  "GV05brup___u:2040": "sanāruḥ sanātanāt /",
  "GV05brup___u:2041": "sanātanaḥ sanagāt /",
  "GV05brup___u:2042": "sanagaḥ parameṣṭiṇaḥ /",
  "GV05brup___u:2043": "parameṣṭī brahmaṇaḥ /",
  "GV05brup___u:2044": "brahma svayambhu /",
  "GV05brup___u:2045": "brahmaṇe namaḥ // BrhUp_4,6.3 //",
  "GV05brup___u:2046": "pūrṇam adaḥ pūrṇam idaṃ pūrṇāt pūrṇam udacyate /",
  "GV05brup___u:2047": "pūrṇasya pūrṇam ādāya pūrṇam evāvaśiṣyate /",
  "GV05brup___u:2048": "khaṃ brahma /",
  "GV05brup___u:2049": "khaṃ purāṇam /",
  "GV05brup___u:2050": "vāyuraṃ kham /",
  "GV05brup___u:2051": "iti ha smāha kauravyāyaṇīputraḥ /",
  "GV05brup___u:2052": "vedo 'yaṃ brāhmaṇā viduḥ /",
  "GV05brup___u:2053": "vedainena yad veditavyam // BrhUp_5,1.1 //",
  "GV05brup___u:2054": "trayāḥ prājāpatyāḥ prajāpatau pitari brahmacaryam ūṣuḥ /",
  "GV05brup___u:2055": "devā manuṣyā asurāḥ /",
  "GV05brup___u:2056": "uṣitvā brahmacaryaṃ devā ūcur bravītu no bhavān iti /",
  "GV05brup___u:2057": "tebhyo haitad akṣaram uvāca da iti /",
  "GV05brup___u:2058": "vyajñāsiṣṭā3 iti /",
  "GV05brup___u:2059": "vyajñāsiṣmeti hocuḥ /",
  "GV05brup___u:2060": "dāmyateti na āttheti /",
  "GV05brup___u:2061": "om iti hovāca vyajñāsiṣṭeti // BrhUp_5,2.1 //",
  "GV05brup___u:2062": "atha hainaṃ manuṣyā ūcur bravītu no bhavān iti /",
  "GV05brup___u:2063": "tebhyo haitad evākṣaram uvāca da iti /",
  "GV05brup___u:2064": "vyajñāsiṣṭā3 iti /",
  "GV05brup___u:2065": "vyajñāsiṣmeti hocuḥ /",
  "GV05brup___u:2066": "datteti na āttheti /",
  "GV05brup___u:2067": "om iti hovāca vyajñāsiṣṭeti // BrhUp_5,2.2 //",
  "GV05brup___u:2068": "atha hainam asurā ūcur bravītu no bhavān iti /",
  "GV05brup___u:2069": "tebhyo haitad evākṣaram uvāca da iti /",
  "GV05brup___u:2070": "vyajñāsiṣṭā3 iti /",
  "GV05brup___u:2071": "vyajñāsiṣmeti hocuḥ /",
  "GV05brup___u:2072": "dayadhvam iti na āttheti /",
  "GV05brup___u:2073": "om iti hovāca vyajñāsiṣṭeti /",
  "GV05brup___u:2074": "tad etad evaiṣā daivī vāg anuvadati stanayitnur da da da iti /",
  "GV05brup___u:2075": "damyata datta dayadhvam iti /",
  "GV05brup___u:2076": "tad etat trayaṃ śikṣed damam dānam dayām iti // BrhUp_5,2.3 //",
  "GV05brup___u:2077": "eṣa prajāpatir yad dhṛdayam /",
  "GV05brup___u:2078": "etad brahma /",
  "GV05brup___u:2079": "etat sarvam /",
  "GV05brup___u:2080": "tad etat tryakṣaraṃ hṛdayam iti /",
  "GV05brup___u:2081": "hṛ ity ekam akṣaram /",
  "GV05brup___u:2082": "abhiharanty asmai svāś cānye ca ya evaṃ veda /",
  "GV05brup___u:2083": "da ity ekam akṣaram /",
  "GV05brup___u:2084": "dadaty asmai svāś cānye ca ya evaṃ veda /",
  "GV05brup___u:2085": "yam ity ekam akṣaram /",
  "GV05brup___u:2086": "eti svargaṃ lokaṃ ya evaṃ veda // BrhUp_5,3.1 //",
  "GV05brup___u:2087": "tad vai tad etad eva tad āsa /",
  "GV05brup___u:2088": "satyam eva /",
  "GV05brup___u:2089": "sa yo haitaṃ mahad yakṣaṃ prathamajaṃ veda satyaṃ brahmeti jayatīmāṃl lokān -- jita in nv asāv asat -- ya evam etan mahad yakṣaṃ prathamajaṃ veda satyaṃ brahmeti /",
  "GV05brup___u:2090": "satyaṃ hy eva brahma // BrhUp_5,4.1 //",
  "GV05brup___u:2091": "āpa evedam agra āsuḥ /",
  "GV05brup___u:2092": "tā āpaḥ satyam asṛjanta /",
  "GV05brup___u:2093": "satyaṃ brahma /",
  "GV05brup___u:2094": "brahma prajāpatim /",
  "GV05brup___u:2095": "prajāpatir devān /",
  "GV05brup___u:2096": "te devāḥ satyam evopāsate /",
  "GV05brup___u:2097": "tad etat tryakṣaraṃ sa-ti-yam iti sa ity ekam akṣaram /",
  "GV05brup___u:2098": "tīty ekam akṣaram /",
  "GV05brup___u:2099": "yam ity ekam akṣaram /",
  "GV05brup___u:2100": "prathamottame akṣare satyam madhyato 'nṛtam /",
  "GV05brup___u:2101": "tad etad anṛtam ubhayataḥ satyena parigṛhītam /",
  "GV05brup___u:2102": "satyabhūyam eva bhavati /",
  "GV05brup___u:2103": "naivaṃvidvāṃsam anṛtaṃ hinasti // BrhUp_5,5.1 //",
  "GV05brup___u:2104": "tad yat tat satyam asau sa ādityaḥ /",
  "GV05brup___u:2105": "ya eṣa etasmin maṇḍale puruṣo yaś cāyaṃ dakṣiṇe 'kṣan puruṣas tāv etāv anyo 'nyasmin pratiṣṭhitau /",
  "GV05brup___u:2106": "raśmibhir eṣo 'smin pratiṣṭhitaḥ prāṇair ayam amuṣmin /",
  "GV05brup___u:2107": "sa yadotkramiṣyan bhavati śuddham evaitan maṇḍalaṃ paśyati /",
  "GV05brup___u:2108": "nainam ete raśmayaḥ pratyāyanti // BrhUp_5,5.2 //",
  "GV05brup___u:2109": "ya eṣa etasmin maṇḍale puruṣas tasya bhūr iti śiraḥ /",
  "GV05brup___u:2110": "ekaṃ śira ekam etad akṣaram /",
  "GV05brup___u:2111": "bhuva iti bāhū /",
  "GV05brup___u:2112": "dvau bāhū dve ete akṣare /",
  "GV05brup___u:2113": "svar iti pratiṣṭhā /",
  "GV05brup___u:2114": "dve pratiṣṭhe dve ete akṣare /",
  "GV05brup___u:2115": "tasyopaniṣad ahar iti /",
  "GV05brup___u:2116": "hanti pāpmānaṃ jahāti ca ya evaṃ veda // BrhUp_5,5.3 //",
  "GV05brup___u:2117": "yo 'yaṃ dakṣiṇe 'kṣan puruṣas tasya bhūr iti śiraḥ /",
  "GV05brup___u:2118": "ekaṃ śira ekam etad akṣaram /",
  "GV05brup___u:2119": "bhuva iti bāhū /",
  "GV05brup___u:2120": "dvau bāhū dve ete akṣare /",
  "GV05brup___u:2121": "svar iti pratiṣṭhā /",
  "GV05brup___u:2122": "dve pratiṣṭhe dve ete akṣare /",
  "GV05brup___u:2123": "tasyopaniṣad aham iti /",
  "GV05brup___u:2124": "hanti pāpmānaṃ jahāti ca ya evaṃ veda // BrhUp_5,5.4 //",
  "GV05brup___u:2125": "manomayo 'yaṃ puruṣo bhāḥsatyaḥ /",
  "GV05brup___u:2126": "tasminn antar hṛdaye yathā vrīhir vā yavo vā /",
  "GV05brup___u:2127": "sa eṣa sarvasyeśānaḥ sarvasyādhipatiḥ sarvam idaṃ praśāsti yad idaṃ kiñca // BrhUp_5,6.1 //",
  "GV05brup___u:2128": "vidyud brahmety āhuḥ /",
  "GV05brup___u:2129": "vidānād vidyut /",
  "GV05brup___u:2130": "vidyaty enaṃ pāpmano ya evaṃ veda vidyud brahmeti /",
  "GV05brup___u:2131": "vidyud dhy eva brahma // BrhUp_5,7.1 //",
  "GV05brup___u:2132": "vācaṃ dhenum upāsīta /",
  "GV05brup___u:2133": "tasyāś catvāraḥ stanāḥ /",
  "GV05brup___u:2134": "svāhākāro vaṣaṭkāro hantakāraḥ svadhākāraḥ /",
  "GV05brup___u:2135": "tasyai dvau stanau devā upajīvanti /",
  "GV05brup___u:2136": "svāhākāraṃ ca vaṣaṭkāraṃ ca /",
  "GV05brup___u:2137": "hantakāraṃ manuṣyāḥ /",
  "GV05brup___u:2138": "svadhākāraṃ pitaraḥ /",
  "GV05brup___u:2139": "tasyāḥ prāṇa ṛṣabho mano vatsaḥ // BrhUp_5,8.1 //",
  "GV05brup___u:2140": "ayam agnir vaiśvānaro yo 'yam antaḥ puruṣe /",
  "GV05brup___u:2141": "yenedam annaṃ pacyate /",
  "GV05brup___u:2142": "yad idam adyate /",
  "GV05brup___u:2143": "tasyaiṣa ghoṣo bhavati /",
  "GV05brup___u:2144": "yam etat karṇāv apidhāya śṛṇoti /",
  "GV05brup___u:2145": "sa yadotkramiṣyan bhavati nainaṃ ghoṣaṃ śṛṇoti // BrhUp_5,9.1 //",
  "GV05brup___u:2146": "yadā vai puruṣo 'smāl lokāt praiti sa vāyum āgacchati /",
  "GV05brup___u:2147": "tasmai sa tatra vijihīte yathā rathacakrasya kham /",
  "GV05brup___u:2148": "tena sa ūrdhva ākramate /",
  "GV05brup___u:2149": "sa ādityam āgacchati /",
  "GV05brup___u:2150": "tasmai sa tatra vijihīte /",
  "GV05brup___u:2151": "yathā lambarasya kham /",
  "GV05brup___u:2152": "tena sa ūrdhva ākramate /",
  "GV05brup___u:2153": "sa candramasam āgacchati /",
  "GV05brup___u:2154": "tasmai sa tatra vijihīte /",
  "GV05brup___u:2155": "yathā dundubheḥ kham /",
  "GV05brup___u:2156": "tena sa ūrdhva ākramate /",
  "GV05brup___u:2157": "sa lokam āgacchaty aśokam ahimam /",
  "GV05brup___u:2158": "tasmin vasati śāśvatīḥ samāḥ // BrhUp_5,10.1 //",
  "GV05brup___u:2159": "etad vai paramaṃ tapo yad vyāhitas tapyate /",
  "GV05brup___u:2160": "paramaṃ haiva lokaṃ jayati ya evaṃ veda /",
  "GV05brup___u:2161": "etad vai paramaṃ tapo yaṃ pretam araṇyaṃ haranti /",
  "GV05brup___u:2162": "paramaṃ haiva lokaṃ jayati ya evaṃ veda /",
  "GV05brup___u:2163": "etad vai paramaṃ tapo yaṃ pretam agnāv abhyādadhati /",
  "GV05brup___u:2164": "paramaṃ haiva lokaṃ jayati ya evaṃ veda // BrhUp_5,11.1 //",
  "GV05brup___u:2165": "annaṃ brahmety eka āhuḥ /",
  "GV05brup___u:2166": "tan na tathā /",
  "GV05brup___u:2167": "pūyati vā annam ṛte prāṇāt /",
  "GV05brup___u:2168": "prāṇo brahmety eka āhuḥ /",
  "GV05brup___u:2169": "tan na tathā /",
  "GV05brup___u:2170": "śuṣyati vai praṇa ṛte 'nnāt /",
  "GV05brup___u:2171": "ete ha tv eva devate ekadhābhūyaṃ bhūtvā paramatāṃ gacchataḥ /",
  "GV05brup___u:2172": "tad dha smāha prātṛdaḥ pitaram /",
  "GV05brup___u:2173": "kiṃ svid evaivaṃ viduṣe sādhu kuryāṃ kim evāsmā asādhu kuryām iti /",
  "GV05brup___u:2174": "sa ha smāha pāṇinā mā prātṛda /",
  "GV05brup___u:2175": "kas tv enayor ekadhābhūyaṃ bhūtvā paramatāṃ gacchatīti /",
  "GV05brup___u:2176": "tasmā u haitad uvāca vīti /",
  "GV05brup___u:2177": "annaṃ vai vi /",
  "GV05brup___u:2178": "anne hīmāni sarvāṇi bhūtāni viṣṭāni /",
  "GV05brup___u:2179": "ram iti /",
  "GV05brup___u:2180": "prāṇo vai ram /",
  "GV05brup___u:2181": "prāṇe hīmāni sarvāṇi bhūtāni ramante /",
  "GV05brup___u:2182": "sarvāṇi ha vā asmin bhūtāni viśanti /",
  "GV05brup___u:2183": "sarvāṇi bhūtāni ramante ya evaṃ veda // BrhUp_5,12.1 //",
  "GV05brup___u:2184": "uktham /",
  "GV05brup___u:2185": "prāṇo vā uktham /",
  "GV05brup___u:2186": "prāṇo hīdaṃ sarvam utthāpayati /",
  "GV05brup___u:2187": "ud dhasmād ukthavid vīras tiṣṭhati /",
  "GV05brup___u:2188": "ukthasya sāyujyaṃ salokatāṃ jayati ya evaṃ veda // BrhUp_5,13.1 //",
  "GV05brup___u:2189": "yajuḥ /",
  "GV05brup___u:2190": "prāṇo vai yajuḥ /",
  "GV05brup___u:2191": "prāṇe hīmāni sarvāṇi bhūtāni yujyante /",
  "GV05brup___u:2192": "yujyante hāsmai sarvāṇi bhūtāni śraiṣṭhyāya /",
  "GV05brup___u:2193": "yajuṣaḥ sāyujyaṃ salokatāṃ jayati ya evaṃ veda // BrhUp_5,13.2 //",
  "GV05brup___u:2194": "sāma /",
  "GV05brup___u:2195": "prāṇo vai sāma /",
  "GV05brup___u:2196": "prāṇe hīmāni sarvāṇi bhūtāni samyañci /",
  "GV05brup___u:2197": "samyañci hāsmai sarvāṇi bhūtāni śraiṣṭhyāya kalpante /",
  "GV05brup___u:2198": "sāmnaḥ sāyujyaṃ salokatāṃ jayati ya evaṃ veda // BrhUp_5,13.3 //",
  "GV05brup___u:2199": "kṣatram /",
  "GV05brup___u:2200": "prāṇo vai kṣatram /",
  "GV05brup___u:2201": "prāṇo hi vai kṣatram /",
  "GV05brup___u:2202": "trāyate hainaṃ prāṇaḥ kṣaṇitoḥ /",
  "GV05brup___u:2203": "pra kṣatram atram āpnoti /",
  "GV05brup___u:2204": "kṣatrasya sāyujyaṃ salokatāṃ jayati ya evaṃ veda // BrhUp_5,13.4 //",
  "GV05brup___u:2205": "bhūmir antarikṣaṃ dyaur ity aṣṭāv akṣarāṇi /",
  "GV05brup___u:2206": "aṣṭākṣaraṃ ha vā ekaṃ gāyatryai padam /",
  "GV05brup___u:2207": "etad u haivāsyā etat /",
  "GV05brup___u:2208": "sa yāvad eṣu triṣu lokeṣu tāvad dha jayati yo 'syā etad evaṃ padaṃ veda // BrhUp_5,14.1 //",
  "GV05brup___u:2209": "ṛco yajūṣi sāmānīty aṣṭāv akṣarāṇi /",
  "GV05brup___u:2210": "aṣṭākṣaraṃ ha vā ekaṃ gāyatryai padam /",
  "GV05brup___u:2211": "etad u haivāsyā etat /",
  "GV05brup___u:2212": "sa yāvatīyaṃ trayī vidyā tāvad dha jayati yo 'syā etad evaṃ padaṃ veda // BrhUp_5,14.2 //",
  "GV05brup___u:2213": "prāṇo 'pāno vyāna ity aṣṭāv akṣarāṇi /",
  "GV05brup___u:2214": "aṣṭākṣaraṃ ha vā ekaṃ gāyatryai padam /",
  "GV05brup___u:2215": "etad u haivāsyā etat /",
  "GV05brup___u:2216": "sa yāvad idaṃ prāṇi tāvad dha jayati yo 'syā etad evaṃ padaṃ veda /",
  "GV05brup___u:2217": "athāsyā etad eva turīyaṃ darśataṃ padaṃ parorajā ya eṣa tapati /",
  "GV05brup___u:2218": "yad vai caturthaṃ tat turīyam /",
  "GV05brup___u:2219": "darśataṃ padam iti dadṛśa iva hy eṣaḥ /",
  "GV05brup___u:2220": "parorajā iti sarvam u hy evaiṣa raja upary upari tapati /",
  "GV05brup___u:2221": "evaṃ haiva śriyā yaśasā tapati yo 'syā etad evaṃ padaṃ veda // BrhUp_5,14.3 //",
  "GV05brup___u:2222": "saiṣā gāyatry etasmiṃs turīye darśate pade parorajasi pratiṣṭhitā /",
  "GV05brup___u:2223": "tad vai tat satye pratiṣṭhitam /",
  "GV05brup___u:2224": "cakṣur vai satyam /",
  "GV05brup___u:2225": "cakṣur hi vai satyam /",
  "GV05brup___u:2226": "tasmād yad idānīṃ dvau vivadamānāv eyātam aham adarśam aham aśrauṣam iti /",
  "GV05brup___u:2227": "ya evaṃ brūyād aham adarśam iti /",
  "GV05brup___u:2228": "tasmā eva śraddadhyāma /",
  "GV05brup___u:2229": "tad vai tat satyaṃ bale pratiṣṭhitam /",
  "GV05brup___u:2230": "prāṇo vai balam /",
  "GV05brup___u:2231": "tat prāṇe pratiṣṭhitam /",
  "GV05brup___u:2232": "tasmād āhur balaṃ satyād ogīya iti /",
  "GV05brup___u:2233": "evaṃ v eṣā gāyatry adhyātmaṃ pratiṣṭhitā /",
  "GV05brup___u:2234": "sā haiṣā gayāṃs tatre /",
  "GV05brup___u:2235": "prāṇā vai gayāḥ /",
  "GV05brup___u:2236": "tat prāṇās tatre /",
  "GV05brup___u:2237": "tad yad gayāṃs tatre tasmād gāyatrī nāma /",
  "GV05brup___u:2238": "sa yām evāmūṃ sāvitrīm anvāhaiṣaiva sā /",
  "GV05brup___u:2239": "sa yasmā anvāha tasya prāṇāṃs trāyate // BrhUp_5,14.4 //",
  "GV05brup___u:2240": "tāṃ haitām eke sāvitrīm anuṣṭubham anvāhuḥ /",
  "GV05brup___u:2241": "vāg anuṣṭup /",
  "GV05brup___u:2242": "etad vācam anubrūma iti /",
  "GV05brup___u:2243": "na tathā kuryāt /",
  "GV05brup___u:2244": "gāyatrīm eva sāvitrīm ānubrūyāt /",
  "GV05brup___u:2245": "yadi ha vā apy evaṃvid bahv iva pratigṛhṇāti na haiva tad gāyatryā ekaṃ cana padaṃ prati // BrhUp_5,14.5 //",
  "GV05brup___u:2246": "sa ya imāṃs trīṃl lokān pūrṇān pratigṛhṇīyāt so 'syā etat prathamaṃ padam āpnuyāt /",
  "GV05brup___u:2247": "atha yāvatīyaṃ trayī vidyā yas tāvat pratigṛhṇīyāt so 'syā etad dvitīyaṃ padam āpnuyāt /",
  "GV05brup___u:2248": "atha yāvad idaṃ prāṇi yas tāvat pratigṛhṇīyāt so 'syā etat tṛtīyaṃ padam āpnuyāt /",
  "GV05brup___u:2249": "athāsyā etad eva turīyaṃ darśataṃ padaṃ parorajā ya eṣa tapati /",
  "GV05brup___u:2250": "naiva kena canāpyam /",
  "GV05brup___u:2251": "kuta u etāvat pratigṛhṇīyāt // BrhUp_5,14.6 //",
  "GV05brup___u:2252": "tasyā upasthānam /",
  "GV05brup___u:2253": "gāyatry asy ekapadī dvipadī tripadī catuṣpadi /",
  "GV05brup___u:2254": "apad asi /",
  "GV05brup___u:2255": "na hi padyase /",
  "GV05brup___u:2256": "namas te turīyāya darśatāya padāya parorajase /",
  "GV05brup___u:2257": "asāv ado mā prāpad iti /",
  "GV05brup___u:2258": "yaṃ dviṣyād asāv asmai kāmo mā samardhīti vā /",
  "GV05brup___u:2259": "na haivāsmai sa kāmaḥ samṛdhyate yasmā evam upatiṣṭhate /",
  "GV05brup___u:2260": "aham adaḥ prāpam iti vā // BrhUp_5,14.7 //",
  "GV05brup___u:2261": "etad dha vai taj janako vaideho buḍilam āśvatarāśvim uvāca -- yan nu ho tad gāyatrīvid abrūthāḥ /",
  "GV05brup___u:2262": "atha kathaṃ hastībhūto vahasīti /",
  "GV05brup___u:2263": "mukhaṃ hy asyāḥ samrāṇ na vidāṃ cakareti hovāca /",
  "GV05brup___u:2264": "tasyā agnir eva mukham /",
  "GV05brup___u:2265": "yadi ha vā api bahv ivāgnāv abhyādadhati sarvam eva tat saṃdahati /",
  "GV05brup___u:2266": "evaṃ haivaivaṃvid yady api bahv iva pāpaṃ kurute sarvam eva tat saṃpsāya śuddhaḥ pūto 'jaro 'mṛtaḥ saṃbhavati // BrhUp_5,14.8 //",
  "GV05brup___u:2267": "hiraṇmayena pātreṇa satyasyāpihitaṃ mukham /",
  "GV05brup___u:2268": "tat tvam pūṣann apāvṛṇu satyadharmāya dṛṣṭaye /",
  "GV05brup___u:2269": "pūṣann ekarṣe yama sūrya prājāpatya vyūha raśmīn samūha tejaḥ /",
  "GV05brup___u:2270": "yat te rūpaṃ kalyāṇatamam tat te paśyāmi yo 'sāv asau puruṣaḥ so 'ham asmi /",
  "GV05brup___u:2271": "vāyur anilam amṛtam athedaṃ bhasmāntaṃ śarīram /",
  "GV05brup___u:2272": "oṃ krato smara kṛtaṃ smara krato smara kṛtaṃ smara /",
  "GV05brup___u:2273": "agne naya supathā rāye 'smān viśvāni deva vayunāni vidvān /",
  "GV05brup___u:2274": "yuyodhy asmaj juhurāṇam eno bhūyiṣṭhāṃ te namauktiṃ vidhema // BrhUp_5,15.1 //",
  "GV05brup___u:2275": "yo ha vai jyeṣṭhaṃ ca śreṣṭhaṃ ca veda jyeṣṭhaś ca śreṣṭhaś ca svānāṃ bhavati /",
  "GV05brup___u:2276": "prāṇo vai jyeṣṭhaś ca śreṣṭhaś ca /",
  "GV05brup___u:2277": "jyeṣṭhaś ca śreṣṭhaś ca svānāṃ bhavati /",
  "GV05brup___u:2278": "api ca yeṣāṃ bubhūṣati /",
  "GV05brup___u:2279": "ya evaṃ veda // BrhUp_6,1.1 //",
  "GV05brup___u:2280": "yo ha vai vasiṣṭhāṃ veda vasiṣṭhaḥ svānāṃ bhavati /",
  "GV05brup___u:2281": "vāg vai vasiṣṭhā /",
  "GV05brup___u:2282": "vasiṣṭhaḥ svānāṃ bhavati /",
  "GV05brup___u:2283": "api ca yeṣāṃ bubhūṣati /",
  "GV05brup___u:2284": "ya evaṃ veda // BrhUp_6,1.2 //",
  "GV05brup___u:2285": "yo ha vai pratiṣṭhāṃ veda pratitiṣṭhati same /",
  "GV05brup___u:2286": "pratitiṣṭhati durge /",
  "GV05brup___u:2287": "cakṣur vai pratiṣṭhā /",
  "GV05brup___u:2288": "cakṣuṣā hi same ca durge ca pratitiṣṭhati /",
  "GV05brup___u:2289": "pratitiṣṭhati same pratitiṣṭhati durge /",
  "GV05brup___u:2290": "ya evaṃ veda // BrhUp_6,1.3 //",
  "GV05brup___u:2291": "yo ha vai saṃpadaṃ veda saṃ hāsmai padyate yaṃ kāmaṃ kāmayate /",
  "GV05brup___u:2292": "śrotraṃ vai saṃpat /",
  "GV05brup___u:2293": "śrotre hīme sarve vedā abhisaṃpannāḥ /",
  "GV05brup___u:2294": "saṃ hāsmai padyate yaṃ kāmaṃ kāmayate /",
  "GV05brup___u:2295": "ya evaṃ veda // BrhUp_6,1.4 //",
  "GV05brup___u:2296": "yo ha vā āyatanaṃ vedāyatanaṃ svānāṃ bhavaty āyatanaṃ janānām /",
  "GV05brup___u:2297": "mano vā āyatanam /",
  "GV05brup___u:2298": "āyatanaṃ svānāṃ bhavaty āyatanaṃ janānām /",
  "GV05brup___u:2299": "ya evaṃ veda // BrhUp_6,1.5 //",
  "GV05brup___u:2300": "yo ha vai prajātiṃ veda prajāyate ha prajayā paśubhiḥ /",
  "GV05brup___u:2301": "reto vai prajātiḥ /",
  "GV05brup___u:2302": "prajāyate ha prajayā paśubhiḥ /",
  "GV05brup___u:2303": "ya evaṃ veda // BrhUp_6,1.6 //",
  "GV05brup___u:2304": "te heme prāṇā ahaṃśreyase vivadamānā brahma jagmuḥ /",
  "GV05brup___u:2305": "tad dhocuḥ -- ko no vasiṣṭha iti /",
  "GV05brup___u:2306": "tad dhovāca -- yasmin va utkrānta idaṃ śarīraṃ pāpiyo manyate sa vo vasiṣṭha iti // BrhUp_6,1.7 //",
  "GV05brup___u:2307": "vāg ghoccakrāma /",
  "GV05brup___u:2308": "sā saṃvatsaraṃ proṣyāgatyovāca -- katham aśakata mad ṛte jīvitum iti /",
  "GV05brup___u:2309": "te hocuḥ -- yathākalā avadanto vācā prāṇantaḥ prāṇena paśyantaś cakṣuṣā śṛṇvantaḥ śrotreṇa vidvāṃso manasā prajāyamānā retasaivam ajīviṣmeti /",
  "GV05brup___u:2310": "praviveśa ha vāk // BrhUp_6,1.8 //",
  "GV05brup___u:2311": "cakṣur hoccakrāma /",
  "GV05brup___u:2312": "tat saṃvatsaraṃ proṣyāgatyovāca -- katham aśakata mad ṛte jīvitum iti /",
  "GV05brup___u:2313": "te hocuḥ -- yathāndhā apaśyantaś cakṣuṣā prāṇantaḥ prāṇena vadanto vācā śṛṇvantaḥ śrotreṇa vidvāṃso manasā prajāyamānā retasaivam ajīviṣmeti /",
  "GV05brup___u:2314": "praviveśa ha cakṣuḥ // BrhUp_6,1.9 //",
  "GV05brup___u:2315": "śrotraṃ hoccakrāma /",
  "GV05brup___u:2316": "tat saṃvatsaraṃ proṣyāgatyovāca -- katham aśakata mad ṛte jīvitum iti /",
  "GV05brup___u:2317": "te hocuḥ -- yathā badhirā aśṛṇvantaḥ śrotreṇa prāṇantaḥ prāṇena vadanto vācā paśyantaś cakṣuṣā vidvāṃso manasā prajāyamānā retasaivam ajīviṣmeti /",
  "GV05brup___u:2318": "praviveśa ha śrotram // BrhUp_6,1.10 //",
  "GV05brup___u:2319": "mano hoccakrāma /",
  "GV05brup___u:2320": "tat saṃvatsaraṃ proṣyāgatyovāca -- katham aśakata mad ṛte jīvitum iti /",
  "GV05brup___u:2321": "te hocuḥ -- yathā mugdhā avidvāṃso manasā prāṇantaḥ prāṇena vadanto vācā paśyantaś cakṣuṣā śṛṇvantaḥ śrotreṇa prajāyamānā retasaivam ajīviṣmeti /",
  "GV05brup___u:2322": "praviveśa ha manaḥ // BrhUp_6,1.11 //",
  "GV05brup___u:2323": "reto hoccakrāma /",
  "GV05brup___u:2324": "tat saṃvatsaraṃ proṣyāgatyovāca -- katham aśakata mad ṛte jīvitum iti /",
  "GV05brup___u:2325": "te hocuḥ -- yathā klībā aprajāyamānā retāsā prāṇantaḥ prāṇena vadanto vācā paśyantaś cakṣuṣā śṛṇvantaḥ śrotreṇa vidvāṃso manasaivam ajīviṣmeti /",
  "GV05brup___u:2326": "praviveśa ha retaḥ // BrhUp_6,1.12 //",
  "GV05brup___u:2327": "atha ha prāṇa utkramiṣyan yathā mahāsuhayaḥ saindhavaḥ paḍvīśaśaṅkhūnt saṃvṛhed evaṃ haivemān prāṇānt saṃvavarha /",
  "GV05brup___u:2328": "te hocuḥ -- mā bhagava utkramīḥ /",
  "GV05brup___u:2329": "na vai śakṣyāmas tvad ṛte jīvitum iti /",
  "GV05brup___u:2330": "tasyo me baliṃ kuruteti /",
  "GV05brup___u:2331": "tatheti // BrhUp_6,1.13 //",
  "GV05brup___u:2332": "sā ha vāg uvāca -- yad vā ahaṃ vasiṣṭhāsmi tvaṃ tad vasiṣṭho 'sīti /",
  "GV05brup___u:2333": "yad vā ahaṃ pratiṣṭhāsmi tvaṃ tat pratiṣṭho 'sīti cakṣuḥ /",
  "GV05brup___u:2334": "yad vā ahaṃ saṃpad asmi tvaṃ tat saṃpad asīti śrotram /",
  "GV05brup___u:2335": "yad vā aham āyatanam asmi tvaṃ tad āyatanam asīti manaḥ /",
  "GV05brup___u:2336": "yad vā ahaṃ prajātir asmi tvaṃ tat prajātir asīti retaḥ /",
  "GV05brup___u:2337": "tasyo me kim annaṃ kiṃ vāsa iti /",
  "GV05brup___u:2338": "yad idaṃ kiñcā śvabhya ā kṛmibhya ā kīṭapataṅgebhyas tat te 'nnam /",
  "GV05brup___u:2339": "āpo vāsa iti /",
  "GV05brup___u:2340": "na ha vā asyānannaṃ jagdhaṃ bhavati nānannaṃ pratigṛhītaṃ ya evam etad anasyānnaṃ veda /",
  "GV05brup___u:2341": "tad vidvāṃsaḥ śrotriyā aśiṣyanta ācāmanty aśitvācāmanti /",
  "GV05brup___u:2342": "etam eva tad annam anagnaṃ kurvanto manyante // BrhUp_6,1.14 //",
  "GV05brup___u:2343": "śvetaketur vā āruṇeyaḥ pancālānāṃ pariṣadam ājagāma /",
  "GV05brup___u:2344": "sa ājagāma jaivaliṃ pravāhaṇaṃ paricārayamāṇam /",
  "GV05brup___u:2345": "tam udīkṣyābhyuvāda kumārā3 iti /",
  "GV05brup___u:2346": "sa bho3 iti pratiśuśrāva /",
  "GV05brup___u:2347": "anuśiṣṭo nv asi pitreti /",
  "GV05brup___u:2348": "om iti hovāca // BrhUp_6,2.1 //",
  "GV05brup___u:2349": "vettha yathemāḥ prajāḥ prayatyo vipratipadyantā3 iti /",
  "GV05brup___u:2350": "neti hovāca /",
  "GV05brup___u:2351": "vettho yathemaṃ lokaṃ punar āpadyantā3 iti /",
  "GV05brup___u:2352": "neti haivovāca /",
  "GV05brup___u:2353": "vettho yathāsau loka evaṃ bahubhiḥ punaḥ punaḥ prayadbhir na saṃpūryatā3 iti /",
  "GV05brup___u:2354": "neti haivovāca /",
  "GV05brup___u:2355": "vettho yatithyām āhutyāṃ hutāyām āpaḥ puruṣavāco bhūtvā samutthāya vadantī3 iti /",
  "GV05brup___u:2356": "neti haivovāca /",
  "GV05brup___u:2357": "vettho devayānasya vā pathaḥ pratipadaṃ pitṛyāṇasya vā /",
  "GV05brup___u:2358": "yat kṛtvā devayānaṃ vā panthānaṃ pratipadyante pitṛyāṇaṃ vā /",
  "GV05brup___u:2359": "api hi na ṛṣer vacaḥ śrutaṃ --",
  "GV05brup___u:2360": "dve sṛtī aśṛṇavaṃ pitṝṇām ahaṃ devānām uta martyānām /",
  "GV05brup___u:2361": "tābhyām idaṃ viśvam ejat sameti yad antarā pitaraṃ mātaraṃ ceti /",
  "GV05brup___u:2362": "nāham ata ekaṃ cana vedeti hovāca // BrhUp_6,2.2 //",
  "GV05brup___u:2363": "athainaṃ vasatyopamantrayāṃ cakre /",
  "GV05brup___u:2364": "anādṛtya vasatiṃ kumāraḥ pradudrāva /",
  "GV05brup___u:2365": "sa ājagāma pitaram /",
  "GV05brup___u:2366": "taṃ hovāca -- iti vāva kila no bhavān purānuśiṣṭān avoca iti /",
  "GV05brup___u:2367": "katham sumedha iti /",
  "GV05brup___u:2368": "pañca mā praśnān rājanyabandhur aprākṣīt /",
  "GV05brup___u:2369": "tato naikaṃ cana vedeti /",
  "GV05brup___u:2370": "katame ta iti /",
  "GV05brup___u:2371": "ima iti ha pratīkāny udājahāra // BrhUp_6,2.3 //",
  "GV05brup___u:2372": "sa hovāca -- tathā nas tvaṃ tata jānīthā yathā yad ahaṃ kiṃca veda sarvam ahaṃ tat tubham avocam /",
  "GV05brup___u:2373": "prehi tu tatra /",
  "GV05brup___u:2374": "pratītya brahmacaryaṃ vatsyāva iti /",
  "GV05brup___u:2375": "bhavān eva gacchatv iti /",
  "GV05brup___u:2376": "sa ājagāma gautamo yatra pravāhaṇasya jaivaler āsa /",
  "GV05brup___u:2377": "tasmā āsanam āhṛtyodakam āhārayāṃ cakāra /",
  "GV05brup___u:2378": "atha hāsmā arghyaṃ cakāra /",
  "GV05brup___u:2379": "taṃ hovāca -- varaṃ bhagavate gautamāya dadma iti // BrhUp_6,2.4 //",
  "GV05brup___u:2380": "sa hovāca -- pratijñato ma eṣa varaḥ /",
  "GV05brup___u:2381": "yāṃ tu kumārasyānte vācam abhāṣathās tāṃ me brūhīti // BrhUp_6,2.5 //",
  "GV05brup___u:2382": "sa hovāca -- daiveṣu vai gautama tad vareṣu /",
  "GV05brup___u:2383": "mānuṣāṇāṃ brūhīti // BrhUp_6,2.6 //",
  "GV05brup___u:2384": "sa hovāca -- vijñāyate hāstihiraṇyasyāpāttaṃ goaśvānāṃ dāsīnāṃ pravārāṇāṃ paridhānasya /",
  "GV05brup___u:2385": "mā no bhavān bahor anantasyāparyantasyābhyavadānyo bhūd iti /",
  "GV05brup___u:2386": "sa vai gautama tīrthenecchasā iti /",
  "GV05brup___u:2387": "upaimy ahaṃ bhavantam iti /",
  "GV05brup___u:2388": "vācā ha smaiva pūrva upayanti /",
  "GV05brup___u:2389": "sa hopāyanakīrtyovāsa // BrhUp_6,2.7 //",
  "GV05brup___u:2390": "sa hovāca -- tathā nas tvam gautama māparādhās tava ca pitāmahāḥ /",
  "GV05brup___u:2391": "yatheyaṃ vidyetaḥ pūrvaṃ na kasmiṃś cana brāhmana uvāsa /",
  "GV05brup___u:2392": "tāṃ tv ahaṃ tubhyaṃ vakṣyāmi /",
  "GV05brup___u:2393": "ko hi tvaivaṃ bruvantam arhati pratyākhyātum iti // BrhUp_6,2.8 //",
  "GV05brup___u:2394": "asau vai loko 'gnir gautama /",
  "GV05brup___u:2395": "tasyāditya eva samit /",
  "GV05brup___u:2396": "raśmayo dhūmaḥ /",
  "GV05brup___u:2397": "ahar arciḥ /",
  "GV05brup___u:2398": "diśo 'ṅgārāḥ /",
  "GV05brup___u:2399": "avāntaradiśo viṣphuliṅgāḥ /",
  "GV05brup___u:2400": "tasminn etasminn agnau devāḥ śraddhāṃ juhvati /",
  "GV05brup___u:2401": "tasyā āhutyai somo rājā saṃbhavati // BrhUp_6,2.9 //",
  "GV05brup___u:2402": "parjanyo vā agnir gautama /",
  "GV05brup___u:2403": "tasya saṃvatsara eva samit /",
  "GV05brup___u:2404": "abhrāṇi dhūmaḥ /",
  "GV05brup___u:2405": "vidyud arciḥ /",
  "GV05brup___u:2406": "aśanir aṅgārāḥ /",
  "GV05brup___u:2407": "hrādunayo viṣphuliṅgāḥ /",
  "GV05brup___u:2408": "tasminn etasminn agnau devāḥ somaṃ rājānaṃ juhvati /",
  "GV05brup___u:2409": "tasyā āhutyai vṛṣṭiḥ saṃbhavati // BrhUp_6,2.10 //",
  "GV05brup___u:2410": "ayaṃ vai loko 'gnir gautama /",
  "GV05brup___u:2411": "tasya pṛthivy eva samit /",
  "GV05brup___u:2412": "agnir dhūmaḥ /",
  "GV05brup___u:2413": "rātrir arciḥ /",
  "GV05brup___u:2414": "candramā aṅgārāḥ /",
  "GV05brup___u:2415": "nakṣatrāṇi viṣphuliṅgāḥ /",
  "GV05brup___u:2416": "tasminn etasminn agnau devā vṛṣṭiṃ juhvati /",
  "GV05brup___u:2417": "tasyā āhutyā annaṃ saṃbhavati // BrhUp_6,2.11 //",
  "GV05brup___u:2418": "puruṣo vā agnir gautama /",
  "GV05brup___u:2419": "tasya vyāttam eva samit /",
  "GV05brup___u:2420": "prāṇo dhūmaḥ /",
  "GV05brup___u:2421": "vāg arciḥ /",
  "GV05brup___u:2422": "cakṣur aṅgārāḥ /",
  "GV05brup___u:2423": "śrotraṃ viṣphuliṅgāḥ /",
  "GV05brup___u:2424": "tasminn etasminn agnau devā annaṃ juhvati /",
  "GV05brup___u:2425": "tasyā āhutyai retaḥ saṃbhavati // BrhUp_6,2.12 //",
  "GV05brup___u:2426": "yoṣā vā agnir gautama /",
  "GV05brup___u:2427": "tasyā upastha eva samit /",
  "GV05brup___u:2428": "lomāni dhūmaḥ /",
  "GV05brup___u:2429": "yonir arciḥ /",
  "GV05brup___u:2430": "yad antaḥ karoti te 'ṅgārāḥ /",
  "GV05brup___u:2431": "abhinandā viṣphuliṅgāḥ /",
  "GV05brup___u:2432": "tasminn etasminn agnau devā reto juhvati /",
  "GV05brup___u:2433": "tasyā āhutyai puruṣaḥ saṃbhavati /",
  "GV05brup___u:2434": "sa jīvati yāvaj jīvati /",
  "GV05brup___u:2435": "atha yadā mriyate // BrhUp_6,2.13 //",
  "GV05brup___u:2436": "athainam agnaye haranti /",
  "GV05brup___u:2437": "tasyāgnir evāgnir bhavati /",
  "GV05brup___u:2438": "samit samit /",
  "GV05brup___u:2439": "dhūmo dhūmaḥ /",
  "GV05brup___u:2440": "arcir arciḥ /",
  "GV05brup___u:2441": "aṅgārā aṅgārāḥ /",
  "GV05brup___u:2442": "viṣphuliṅgā viṣphuliṅgāḥ /",
  "GV05brup___u:2443": "tasminn etasminn agnau devāḥ puruṣaṃ juhvati /",
  "GV05brup___u:2444": "tasyā āhutyai puruṣo bhāsvaravarṇaḥ saṃbhavati // BrhUp_6,2.14 //",
  "GV05brup___u:2445": "te ya evam etad vidur ye cāmī araṇye śraddhāṃ satyam upāsate te 'rcir abhisaṃbhavanti /",
  "GV05brup___u:2446": "arciṣo 'haḥ /",
  "GV05brup___u:2447": "ahna āpūryamāṇapakṣam /",
  "GV05brup___u:2448": "āpūryamāṇapakṣād yān ṣaṇ māsān udaṅṅ āditya eti /",
  "GV05brup___u:2449": "māsebhyo devalokam /",
  "GV05brup___u:2450": "devalokād ādityam /",
  "GV05brup___u:2451": "ādityād vaidyutam /",
  "GV05brup___u:2452": "tān vaidyutān puruṣo mānasa etya brahmalokān gamayati /",
  "GV05brup___u:2453": "te teṣu brahmalokeṣu parāḥ parāvato vasanti /",
  "GV05brup___u:2454": "teṣāṃ na punar āvṛttiḥ // BrhUp_6,2.15 //",
  "GV05brup___u:2455": "atha ye yajñena dānena tapasā lokāñ jayanti te dhūmam abhisaṃbhavanti /",
  "GV05brup___u:2456": "dhūmād rātrim /",
  "GV05brup___u:2457": "rātrer apakṣīyamāṇapakṣam /",
  "GV05brup___u:2458": "apakṣīyamāṇapakṣād yān ṣaṇ māsān dakṣiṇāditya eti /",
  "GV05brup___u:2459": "māsebhyaḥ pitṛlokam /",
  "GV05brup___u:2460": "pitṛlokāc candram /",
  "GV05brup___u:2461": "te candraṃ prāpyānnaṃ bhavanti /",
  "GV05brup___u:2462": "tāṃs tatra devā yathā somaṃ rājānam āpyāyasvāpakṣīyasvety evam enāṃs tatra bhakṣayanti /",
  "GV05brup___u:2463": "teṣāṃ yadā tat paryavaity athemam evākāśam abhiniṣpadyante /",
  "GV05brup___u:2464": "ākāśād vāyum /",
  "GV05brup___u:2465": "vāyor vṛṣṭim /",
  "GV05brup___u:2466": "vṛṣṭeḥ pṛthivīm /",
  "GV05brup___u:2467": "te pṛthivīṃ prāpyānnaṃ bhavanti /",
  "GV05brup___u:2468": "te punaḥ puruṣāgnau hūyante tato yoṣāgnau jāyante /",
  "GV05brup___u:2469": "lokān pratyuthāyinas ta evam evānuparivartante /",
  "GV05brup___u:2470": "atha ya etau panthānau na vidus te kīṭāḥ pataṅgā yad idaṃ dandaśūkam // BrhUp_6,2.16 //",
  "GV05brup___u:2471_0": "sa yaḥ kāmayeta -- mahat prāpnuyām ity udagayana āpūryamāṇapakṣasya puṇyāhe dvādaśāham",
  "GV05brup___u:2471_1": "upasadvratī bhūtvaudumbare kaṃse camase vā sarvauṣadhaṃ phalānīti saṃbhṛtya parisamuhya",
  "GV05brup___u:2471_2": "parilipyāgnim upasamādhāya paristīryāvṛtājyaṃ saṃskṛtya puṃsā nakṣatreṇa manthaṃ saṃnīya juhoti --",
  "GV05brup___u:2472": "yāvanto devās tvayi jātavedas tiryañco ghnanti puruṣasya kāmān /",
  "GV05brup___u:2473": "tebhyo 'haṃ bhāgadheyaṃ juhomi te mā tṛptāḥ sarvaiḥ kāmais tarpayantu svāhā /",
  "GV05brup___u:2474": "yā tiraścī nipadyase 'haṃ vidharaṇī iti /",
  "GV05brup___u:2475": "tāṃ tvā ghṛtasya dhārayā yaje saṃrādhanīm ahaṃ svāhā // BrhUp_6,3.1 //",
  "GV05brup___u:2476": "jyeṣṭhāya svāhā śreṣṭhāya svāhety agnau hutvā manthe saṃsravam avanayati /",
  "GV05brup___u:2477": "prāṇāya svāhā vasiṣṭhāyai svāhety agnau hutvā manthe saṃsravam avanayati /",
  "GV05brup___u:2478": "vāce svāhā pratiṣṭhāyai svāhety agnau hutvā manthe saṃsravam avanayati /",
  "GV05brup___u:2479": "cakṣuṣe svāhā saṃpade svāhety agnau hutvā manthe saṃsravam avanayati /",
  "GV05brup___u:2480": "śrotrāya svāhāyatanāya svāhety agnau hutvā manthe saṃsravam avanayati /",
  "GV05brup___u:2481": "manase svāhā prajātyai svāhety agnau hutvā manthe saṃsravam avanayati /",
  "GV05brup___u:2482": "retase svāhety agnau hutvā manthe saṃsravam avanayati // BrhUp_6,3.2 //",
  "GV05brup___u:2483": "agnaye svāhety agnau hutvā manthe saṃsravam avanayati /",
  "GV05brup___u:2484": "somāya svāhety agnau hutvā manthe saṃsravam avanayati /",
  "GV05brup___u:2485": "bhūḥ svāhety agnau hutvā manthe saṃsravam avanayati /",
  "GV05brup___u:2486": "bhuvaḥ svāhety agnau hutvā manthe saṃsravam avanayati /",
  "GV05brup___u:2487": "svaḥ svāhety agnau hutvā manthe saṃsravam avanayati /",
  "GV05brup___u:2488": "bhūr bhuvaḥ svaḥ svāhety agnau hutvā manthe saṃsravam avanayati /",
  "GV05brup___u:2489": "brahmaṇe svāhety agnau hutvā manthe saṃsravam avanayati /",
  "GV05brup___u:2490": "kṣatrāya svāhety agnau hutvā manthe saṃsravam avanayati /",
  "GV05brup___u:2491": "bhūtāya svāhety agnau hutvā manthe saṃsravam avanayati /",
  "GV05brup___u:2492": "bhaviṣyate svāhety agnau hutvā manthe saṃsravam avanayati /",
  "GV05brup___u:2493": "viśvāya svāhety agnau hutvā manthe saṃsravam avanayati /",
  "GV05brup___u:2494": "sarvāya svāhety agnau hutvā manthe saṃsravam avanayati /",
  "GV05brup___u:2495": "prajāpataye svāhety agnau hutvā manthe saṃsravam avanayati // BrhUp_6,3.3 //",
  "GV05brup___u:2496": "athainam abhimṛśati -- bhramad asi /",
  "GV05brup___u:2497": "jvalad asi /",
  "GV05brup___u:2498": "pūrṇam asi /",
  "GV05brup___u:2499": "prastabdham asi /",
  "GV05brup___u:2500": "ekasabham asi /",
  "GV05brup___u:2501": "hiṅkṛtam asi /",
  "GV05brup___u:2502": "hiṅkriyamānam asi /",
  "GV05brup___u:2503": "udgītham asi /",
  "GV05brup___u:2504": "udgīyamānam asi /",
  "GV05brup___u:2505": "śrāvitam asi /",
  "GV05brup___u:2506": "pratyāśrāvitam asi /",
  "GV05brup___u:2507": "ārdre saṃdīptam asi /",
  "GV05brup___u:2508": "vibhūr asi /",
  "GV05brup___u:2509": "prabhūr asi /",
  "GV05brup___u:2510": "annam asi /",
  "GV05brup___u:2511": "jyotir asi /",
  "GV05brup___u:2512": "nidhanam asi /",
  "GV05brup___u:2513": "saṃvargo 'sīti // BrhUp_6,3.4 //",
  "GV05brup___u:2514": "athainam udyacchaty āmaṃsy āmaṃ hi te mahi /",
  "GV05brup___u:2515": "sa hi rājeśāno 'dhipatiḥ /",
  "GV05brup___u:2516": "sa māṃ rājeśano 'dhipatiṃ karotv iti // BrhUp_6,3.5 //",
  "GV05brup___u:2517": "athainam ācāmati --",
  "GV05brup___u:2518": "tat savitur vareṇyam /",
  "GV05brup___u:2519": "madhu vātā ṛtāyate madhu kṣaranti sindhavaḥ /",
  "GV05brup___u:2520": "mādhvīr naḥ santv oṣadhīḥ /",
  "GV05brup___u:2521": "bhūḥ svāhā /",
  "GV05brup___u:2522": "bhargo devasya dhīmahi",
  "GV05brup___u:2523": "madhu naktam utoṣaso madhumat pārthivaṃ rajaḥ /",
  "GV05brup___u:2524": "madhu dyaur astu naḥ pitā /",
  "GV05brup___u:2525": "bhuvaḥ svāhā /",
  "GV05brup___u:2526": "dhiyo yo naḥ pracodayāt /",
  "GV05brup___u:2527": "madhumān no vanaspatir madhumāṃ astu sūryaḥ /",
  "GV05brup___u:2528": "mādhvīr gavo bhavantu naḥ /",
  "GV05brup___u:2529": "svaḥ svāhā /",
  "GV05brup___u:2530": "sarvāṃ ca sāvitrīm anvāha /",
  "GV05brup___u:2531": "sarvāś ca madhumatīr aham evedaṃ sarvaṃ bhūyāsaṃ bhūr bhuvaḥ svaḥ svāheti antata ācamya pāṇī prakṣālya jaghanenāgniṃ prākśirāḥ saṃviśati /",
  "GV05brup___u:2532": "prātar ādityam upatiṣṭhate /",
  "GV05brup___u:2533": "diśām ekapuṇḍarīkam asi /",
  "GV05brup___u:2534": "ahaṃ manuṣyāṇām ekapuṇḍarīkaṃ bhūyāsam iti /",
  "GV05brup___u:2535": "yathetam etya jaghanenāgnim āsīno vaṃśaṃ japati // BrhUp_6,3.6 //",
  "GV05brup___u:2536": "taṃ haitam uddālaka āruṇir vājasaneyāya yājñavalkyāyāntevāsina uktvovāca -- api ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti // BrhUp_6,3.7 //",
  "GV05brup___u:2537": "etam u haiva vājasaneyo yājnavalkyo madhukāya paiṅgyāyāntevāsina uktvovāca -- api ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti // BrhUp_6,3.8 //",
  "GV05brup___u:2538": "etam u haiva madhukaḥ paiṅgyaś cūlāya bhāgavittaye 'ntevāsina uktvovāca -- api ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti // BrhUp_6,3.9 //",
  "GV05brup___u:2539": "etam u haiva cūlo bhāgavittir jānakaya āyaḥsthūṇāyāntevāsina uktvovāca -- api ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti // BrhUp_6,3.10 //",
  "GV05brup___u:2540": "etam u haiva jānakir āyasthūṇaḥ satyakāmāya jābālāyāntevāsina uktvovāca -- api ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti // BrhUp_6,3.11 //",
  "GV05brup___u:2541": "etam u haiva satyakāmo jābālo 'ntevāsibhya uktvova -- acāpi ya enaṃ śuṣke sthāṇau niṣiñcej jāyerañ chākhāḥ praroheyuḥ palāśānīti /",
  "GV05brup___u:2542": "tam etaṃ nāputrāya vānantevāsine vā brūyāt // BrhUp_6,3.12 //",
  "GV05brup___u:2543": "caturaudumbaro bhavati /",
  "GV05brup___u:2544": "audumbaraḥ sruva audumbaraś camasa audumbara idhma audumbaryā upamanthanyau /",
  "GV05brup___u:2545": "daśa grāmyāṇi dhānyāni bhavanti /",
  "GV05brup___u:2546": "vrīhiyavās tilamāṣā aṇupriyaṃgavo godhūmāś ca masūrāś ca khalvāś ca khalakulāś ca /",
  "GV05brup___u:2547": "tān piṣṭān dadhani madhuni ghṛta upasiñcati /",
  "GV05brup___u:2548": "ājyasya juhoti // BrhUp_6,3.13 //",
  "GV05brup___u:2549": "eṣāṃ vai bhūtānāṃ pṛthivī rasaḥ /",
  "GV05brup___u:2550": "pṛthivyā āpaḥ /",
  "GV05brup___u:2551": "apām oṣadhayaḥ /",
  "GV05brup___u:2552": "oṣadhīnāṃ puṣpāṇi /",
  "GV05brup___u:2553": "puṣpāṇāṃ phalāni /",
  "GV05brup___u:2554": "phalānāṃ puruṣaḥ /",
  "GV05brup___u:2555": "puruṣasya retaḥ // BrhUp_6,4.1 //",
  "GV05brup___u:2556": "sa ha prajāpatir īkṣāṃ cakre -- hantāsmai pratiṣṭhāṃ kalpayānīti sa striyaṃ sasṛje /",
  "GV05brup___u:2557": "tāṃ sṛṣṭvādha upāsta /",
  "GV05brup___u:2558": "tasmāt striyam adha upāsīta /",
  "GV05brup___u:2559": "sa etaṃ prāñcaṃ grāvāṇam ātmana eva samudapārayat /",
  "GV05brup___u:2560": "tenainām abhyasṛjata // BrhUp_6,4.2 //",
  "GV05brup___u:2561": "tasyā vedir upasthaḥ /",
  "GV05brup___u:2562": "lomāni barhiś /",
  "GV05brup___u:2563": "carmādhiṣavaṇe /",
  "GV05brup___u:2564": "samiddho madhyatas tau muṣkau /",
  "GV05brup___u:2565": "sa yāvān ha vai vājapeyena yajamanasya loko bhavati tāvān asya loko bhavati /",
  "GV05brup___u:2566": "ya evaṃ vidvān adhopahāsaṃ caraty āsāṃ strīṇāṃ sukṛtaṃ vṛṅkte /",
  "GV05brup___u:2567": "atha ya idam avidvān adhopahāsaṃ caraty āsya striyaḥ sukṛtaṃ vṛñjate // BrhUp_6,4.3 //",
  "GV05brup___u:2568": "etad dha sma vai tad vidvān uddālaka ārunir āha /",
  "GV05brup___u:2569": "etad dha sma vai tad vidvān nāko maudgalya āha /",
  "GV05brup___u:2570": "etad dha sma vai tad vidvān kumārahārita āha -- bahavo maryā brāhmanāyanā nirindriyā visukṛto 'smāl lokāt prayanti ya idam avidvāṃso 'dhopahāsaṃ carantīti /",
  "GV05brup___u:2571": "bahu vā idaṃ suptasya vā jāgrato vā retaḥ skandati // BrhUp_6,4.4 //",
  "GV05brup___u:2572": "tad abhimṛśed anu vā mantrayeta -- yan me 'dya retaḥ pṛthivīm askāntsīd yad oṣadhīr apy asarad yad apaḥ /",
  "GV05brup___u:2573": "idam ahaṃ tad reta ādade /",
  "GV05brup___u:2574": "punar mām aitu indriyaṃ punas tejaḥ punar bhagaḥ /",
  "GV05brup___u:2575": "punar agnir dhiṣṇyā yathāsthānaṃ kalpantām /",
  "GV05brup___u:2576": "ity anāmikāṅguṣṭhābhyām ādāyāntareṇa stanau vā bhruvau vā nimṛjyāt // BrhUp_6,4.5 //",
  "GV05brup___u:2577": "atha yady udaka ātmānaṃ paśyet tad abhimantrayeta -- mayi teja indriyaṃ yaśo draviṇaṃ sukṛtam iti /",
  "GV05brup___u:2578": "śrīr ha vā eṣā strīṇāṃ yan malodvāsāḥ /",
  "GV05brup___u:2579": "tasmān malodvāsasaṃ yaśasvinīm abhikramyopamantrayeta // BrhUp_6,4.6 //",
  "GV05brup___u:2580": "sā ced asmai na dadyāt kāmam enām avakriṇīyāt /",
  "GV05brup___u:2581": "sā ced asmai naiva dadyāt kāmam enāṃ yaṣṭyā vā pāṇinā vopahatyātikrāmet /",
  "GV05brup___u:2582": "indriyena te yaśasā yaśa ādada iti /",
  "GV05brup___u:2583": "ayaśā eva bhavati // BrhUp_6,4.7 //",
  "GV05brup___u:2584": "sā ced asmai dadyād indriyeṇa te yaśasā yaśa ādadhāmīti /",
  "GV05brup___u:2585": "yaśasvināv eva bhavataḥ // BrhUp_6,4.8 //",
  "GV05brup___u:2586": "sa yām icchet -- kāmayeta meti tasyām arthaṃ niṣṭhāya mukhena mukhaṃ saṃdhāyopastham asyā abhimṛśya japet --",
  "GV05brup___u:2587": "aṅgād aṅgāt saṃbhavasi hṛdayād adhijāyase /",
  "GV05brup___u:2588": "sa tvam aṅgakaṣāyo 'si digdhaviddhām iva mādayemām amūṃ mayīti // BrhUp_6,4.9 //",
  "GV05brup___u:2589": "atha yām icchen na garbhaṃ dadhīteti tasyām arthaṃ niṣṭhāya mukhena mukhaṃ saṃdhāyābhiprāṇyāpānyāt /",
  "GV05brup___u:2590": "indriyeṇa te retasā reta ādada iti /",
  "GV05brup___u:2591": "aretā eva bhavati // BrhUp_6,4.10 //",
  "GV05brup___u:2592": "atha yām icched dadhīteti tasyām arthaṃ niṣṭhāya mukhena mukhaṃ saṃdhāyāpānyābhiprāṇyāt /",
  "GV05brup___u:2593": "indriyeṇa te retasā reta ādadhāmīti /",
  "GV05brup___u:2594": "garbhiṇy eva bhavati // BrhUp_6,4.11 //",
  "GV05brup___u:2595": "atha yasya jāyāyai jāraḥ syāt taṃ ced dviṣyād āmapātre 'gnim upasamādhāya pratilomaṃ śarabarhiḥ stīrtvā tasminn etāḥ śarabhṛṣṭīḥ pratilomāḥ sarpiṣāktā juhuyāt /",
  "GV05brup___u:2596": "mama samiddhe 'hauṣīḥ /",
  "GV05brup___u:2597": "prāṇāpānau ta ādade 'sāv iti /",
  "GV05brup___u:2598": "mama samiddhe 'hauṣīḥ /",
  "GV05brup___u:2599": "putrapaśūṃs ta ādade 'sāv iti /",
  "GV05brup___u:2600": "mama samiddhe 'hauṣīḥ /",
  "GV05brup___u:2601": "iṣṭāsukṛte ta ādade 'sāv iti /",
  "GV05brup___u:2602": "mama samiddhe 'hauṣīḥ /",
  "GV05brup___u:2603": "aśāparākāśau ta ādade 'sāv iti /",
  "GV05brup___u:2604": "sa vā eṣa nirindriyo visukṛto 'smāl lokād praiti yam evaṃvid brāhmaṇaḥ śapati /",
  "GV05brup___u:2605": "tasmād evaṃvitśrotriyasya dāreṇa nopahāsam icchet /",
  "GV05brup___u:2606": "uta hy evaṃvit paro bhavati // BrhUp_6,4.12 //",
  "GV05brup___u:2607": "atha yasya jāyām ārtavaṃ vindet tryahaṃ kaṃse na pibet /",
  "GV05brup___u:2608": "ahatavāsāḥ /",
  "GV05brup___u:2609": "naināṃ vṛṣalo na vṛṣaly apahanyāt /",
  "GV05brup___u:2610": "trirātrānta āplutya vrīhīn avaghātayet // BrhUp_6,4.13 //",
  "GV05brup___u:2611": "sa ya icchet -- putro me śuklo jāyeta vedam anubruvīta sarvam āyur iyād iti kṣīraudanaṃ pācayitvā sarpiṣmantam aśnīyātām /",
  "GV05brup___u:2612": "īśvarau janayitavai // BrhUp_6,4.14 //",
  "GV05brup___u:2613": "atha ya icchet -- putro me kapilaḥ piṅgalo jāyeta dvau vedāv anubruvīta sarvam āyur iyād iti dadhyodanaṃ pācayitvā sarpiṣmantam aśnīyātām /",
  "GV05brup___u:2614": "īśvarau janayitavai // BrhUp_6,4.15 //",
  "GV05brup___u:2615": "atha ya icchet -- putro me śyāmo lohitākṣo jāyeta trīn vedān anubruvīta sarvam āyur iyād iti udaudanaṃ pācayitvā sarpiṣmantam aśnīyātām /",
  "GV05brup___u:2616": "īśvarau janayitavai // BrhUp_6,4.16 //",
  "GV05brup___u:2617": "atha ya icched -- duhitā me paṇḍitā jāyeta sarvam āyur iyād iti tilaudanaṃ pācayitvā sarpiṣmantam aśnīyātām /",
  "GV05brup___u:2618": "īśvarau janayitavai // BrhUp_6,4.17 //",
  "GV05brup___u:2619": "atha ya icchet -- putro me paṇḍito vigītaḥ samitiṃgamaḥ śuśrūṣitāṃ vācaṃ bhāṣitā jāyeta sarvān vedān anubruvīta sarvam āyur iyād iti māṃsaudanaṃ pācayitvā sarpiṣmantam aśnīyātām /",
  "GV05brup___u:2620": "īśvarau janayitavāi /",
  "GV05brup___u:2621": "aukṣeṇa vārṣabheṇa vā // BrhUp_6,4.18 //",
  "GV05brup___u:2622": "athābhiprātar eva sthālīpākāvṛtājyaṃ ceṣṭitvā sthālīpākasyopaghātaṃ juhoty agnaye svāhānumataye svāhā devāya savitre satyaprasavāya svāheti /",
  "GV05brup___u:2623": "hutvoddhṛtya prāśnāti /",
  "GV05brup___u:2624": "prāśyetarasyāḥ prayacchati /",
  "GV05brup___u:2625": "prakṣālya pāṇī udapātraṃ pūrayitvā tenaināṃ trir abhyukṣati --",
  "GV05brup___u:2626": "uttiṣṭhāto viśvāvaso 'nyām iccha prapūrvyām /",
  "GV05brup___u:2627": "saṃ jāyāṃ patyā saheti // BrhUp_6,4.19 //",
  "GV05brup___u:2628": "athainām abhipadyate -- amo 'ham asmi sā tvam /",
  "GV05brup___u:2629": "sā tvam asy amo 'ham /",
  "GV05brup___u:2630": "sāmāham asmi ṛk tvam /",
  "GV05brup___u:2631": "dyaur aham pṛthivī tvam /",
  "GV05brup___u:2632": "tāv ehi saṃrabhāvahai saha reto dadhāvahai /",
  "GV05brup___u:2633": "puṃse putrāya vittaya iti // BrhUp_6,4.20 //",
  "GV05brup___u:2634": "athāsyā ūrū vihāpayati -- vijihīthāṃ dyāvāpṛthivī iti /",
  "GV05brup___u:2635": "tasyām arthaṃ niṣṭhāya mukhena mukhaṃ saṃdhāya trir enām anulomām anumārṣṭi --",
  "GV05brup___u:2636": "viṣṇur yoniṃ kalpayatu tvaṣṭā rūpāṇi piṃśatu /",
  "GV05brup___u:2637": "ā siñcatu prajāpatir dhātā garbhaṃ dadhātu te /",
  "GV05brup___u:2638": "garbhaṃ dhehi sinīvāli garbhaṃ dhehi pṛthuṣṭuke /",
  "GV05brup___u:2639": "garbhaṃ te aśvinau devāv ādhattāṃ puṣkarasrajau // BrhUp_6,4.21 //",
  "GV05brup___u:2640": "hiraṇmayī araṇī yābhyāṃ nirmanthatām aśvinau /",
  "GV05brup___u:2641": "taṃ te garbhaṃ havāmahe daśame māsi sūtaye /",
  "GV05brup___u:2642": "yathāgnigarbhā pṛthivī yathā dyaur aindreṇa garbhiṇī /",
  "GV05brup___u:2643": "vāyur diśāṃ yathā garbha evaṃ garbhaṃ dadhāmi te 'sāv iti // BrhUp_6,4.22 //",
  "GV05brup___u:2644": "soṣyantīm adbhir abhyukṣati --",
  "GV05brup___u:2645": "yathā vāyuḥ puṣkariṇīṃ samiṅgayati sarvataḥ /",
  "GV05brup___u:2646": "evā te garbha ejatu sahāvaitu jarāyuṇā /",
  "GV05brup___u:2647": "indrasyāyaṃ vrajaḥ kṛtaḥ sārgalaḥ sapariśrayaḥ /",
  "GV05brup___u:2648": "tam indra nirjahi garbheṇa sāvarāṃ saheti // BrhUp_6,4.23 //",
  "GV05brup___u:2649": "jāte 'gnim upasamādhāyāṅka ādhāya kaṃse pṛṣadājyaṃ saṃnīya pṛṣadājyasyopaghātaṃ juhoti --",
  "GV05brup___u:2650": "asminsahasraṃ puṣyāsam edhamānaḥ sve gṛhe /",
  "GV05brup___u:2651": "asyopasandyāṃ mā chaitsīt prajayā ca paśubhiś ca svāhā /",
  "GV05brup___u:2652": "mayi prāṇāṃs tvayi manasā juhomi svāhā /",
  "GV05brup___u:2653": "yat karmaṇātyarīricam yad vā nyūnam ihākaram /",
  "GV05brup___u:2654": "agniṣṭat sviṣṭakṛd vidvān sviṣṭaṃ suhutaṃ karotu naḥ svāheti // BrhUp_6,4.24 //",
  "GV05brup___u:2655": "athāsya dakṣiṇaṃ karṇam abhinidhāya vāg vāg iti triḥ /",
  "GV05brup___u:2656": "atha dadhi madhu ghṛtaṃ saṃnīyānantarhitena jātarūpeṇa prāśayati /",
  "GV05brup___u:2657": "bhūs te dadhāmi bhuvas te dadhāmi svas te dadhāmi bhūr bhuvaḥ svaḥ sarvaṃ tvayi dadhāmīti // BrhUp_6,4.25 //",
  "GV05brup___u:2658": "athāsya nāma karoti vedo 'sīti /",
  "GV05brup___u:2659": "tad asyaitad guhyam eva nāma bhavati // BrhUp_6,4.26 //",
  "GV05brup___u:2660": "athainaṃ mātre pradāya stanaṃ prayacchati -- yas te stanaḥ śaśayo yo mayobhūr yo ratnadhā vasuvid yaḥ sudatraḥ /",
  "GV05brup___u:2661": "yena viśvā puṣyasi vāryāṇi sarasvati tam iha dhātave kar iti // BrhUp_6,4.27 //",
  "GV05brup___u:2662": "athāsya mātaram abhimantrayate -- ilāsi maitrāvaruṇī vīre vīram ajījanat /",
  "GV05brup___u:2663": "sā tvaṃ vīravatī bhava yāsmān vīravato 'karad iti /",
  "GV05brup___u:2664": "taṃ vā etam āhuḥ -- atipitā batābhūḥ /",
  "GV05brup___u:2665": "atipitāmaho batābhūḥ /",
  "GV05brup___u:2666": "paramāṃ bata kāṣṭhāṃ prāpa śriyā yaśasā brahmavarcasena /",
  "GV05brup___u:2667": "ya evaṃvido brāhmaṇasya putro jāyata iti // BrhUp_6,4.28 //",
  "GV05brup___u:2668": "atha vaṃśaḥ /",
  "GV05brup___u:2669": "pautimāṣīputraḥ kātyāyanīputrāt /",
  "GV05brup___u:2670": "kātyāyanīputro gautamīputrāt /",
  "GV05brup___u:2671": "gautamīputro bhāradvājīputrāt /",
  "GV05brup___u:2672": "bhāradvājīputraḥ pārāśarīputrāt /",
  "GV05brup___u:2673": "pārāśarīputra aupasvastīputrāt /",
  "GV05brup___u:2674": "aupasvastīputraḥ pārāśarīputrāt /",
  "GV05brup___u:2675": "pārāśarīputraḥ kātyāyanīputrāt /",
  "GV05brup___u:2676": "kātyāyanīputraḥ kauśikīputrāt /",
  "GV05brup___u:2677": "kauśikīputra ālambīputrāc ca vaiyāghrapadīputrāc ca /",
  "GV05brup___u:2678": "vaiyāghrapadīputrah kāṇvīputrāc ca kāpīputrāc ca /",
  "GV05brup___u:2679": "kāpīputraḥ // BrhUp_6,5.1 //",
  "GV05brup___u:2680": "ātreyīputrāt /",
  "GV05brup___u:2681": "ātreyīputro gautamīputrāt /",
  "GV05brup___u:2682": "gautamīputro bhāradvājīputrāt /",
  "GV05brup___u:2683": "bhāradvājīputraḥ pārāśarīputrāt /",
  "GV05brup___u:2684": "pārāśarīputro vātsīputrāt /",
  "GV05brup___u:2685": "vātsīputraḥ pārāśarīputrāt /",
  "GV05brup___u:2686": "pārāśarīputro vārkārunīputrāt /",
  "GV05brup___u:2687": "vārkāruṇīputro vārkāruṇīputrāt /",
  "GV05brup___u:2688": "vārkāruṇīputra ārtabhāgīputrāt /",
  "GV05brup___u:2689": "ārtabhāgīputraḥ śauṅgīputrāt /",
  "GV05brup___u:2690": "śauṅgīputraḥ sānkṛtīputrāt /",
  "GV05brup___u:2691": "sāṅṛtīputra ālambāyanīputrāt /",
  "GV05brup___u:2692": "ālambāyanīputra ālambīputrāt /",
  "GV05brup___u:2693": "ālambīputro jāyantīputrāt /",
  "GV05brup___u:2694": "jāyantīputro māṇḍūkāyanīputrāt /",
  "GV05brup___u:2695": "māṇḍūkāyanīputro māṇḍūkīputrāt /",
  "GV05brup___u:2696": "māṇḍūkīputraḥ śāṇḍilīputrāt /",
  "GV05brup___u:2697": "śāṇḍilīputro rāthītarīputrāt /",
  "GV05brup___u:2698": "rāthītarīputro bhālukīputrāt /",
  "GV05brup___u:2699": "bhālukīputraḥ krauñcikīputrābhyām /",
  "GV05brup___u:2700": "krauñcikīputrau vaidabhṛtīputrāt /",
  "GV05brup___u:2701": "vaidabhṛtīputraḥ kārśakeyīputrāt /",
  "GV05brup___u:2702": "kārśakeyīputraḥ prācīnayogīputrāt /",
  "GV05brup___u:2703": "prācīnayogīputraḥ sāñjīvīputrāt /",
  "GV05brup___u:2704": "sāñjīvīputraḥ prāśnīputrād āsurivāsinaḥ /",
  "GV05brup___u:2705": "prāśnīputra āsurāyaṇāt /",
  "GV05brup___u:2706": "āsurāyaṇa āsureḥ /",
  "GV05brup___u:2707": "āsuriḥ/ BrhUp_6,5.2 //",
  "GV05brup___u:2708": "yājñavalkyāt /",
  "GV05brup___u:2709": "yājñavalkya uddālakāt /",
  "GV05brup___u:2710": "uddālako 'ruṇāt /",
  "GV05brup___u:2711": "aruṇa upaveśeḥ /",
  "GV05brup___u:2712": "upaveśiḥ kuśreḥ /",
  "GV05brup___u:2713": "kuśrir vājaśravasaḥ /",
  "GV05brup___u:2714": "vājaśravā jīhvāvato bādhyogāt /",
  "GV05brup___u:2715": "jīhvāvān bādhyogo 'sitād vārṣagaṇāt /",
  "GV05brup___u:2716": "asito vārṣagaṇo haritāt kaśyapāt /",
  "GV05brup___u:2717": "haritaḥ kaśyapaḥ śilpāt kaśyapāt /",
  "GV05brup___u:2718": "śilpaḥ kaśyapaḥ kaśyapān naidhruveḥ /",
  "GV05brup___u:2719": "kaśyapo naidhruvir vācaḥ /",
  "GV05brup___u:2720": "vāg ambhiṇyāḥ /",
  "GV05brup___u:2721": "ambhiṇy ādityāt /",
  "GV05brup___u:2722": "ādityānīmāni śuklāni yajūṃṣi vājasaneyena yājñavalkyenākhyayante // BrhUp_6,5.3 //",
  "GV05brup___u:2723": "samānam ā sāñjīvīputrāt /",
  "GV05brup___u:2724": "sañjivīputro māṇḍūkāyaneḥ /",
  "GV05brup___u:2725": "māṇḍūkāyanir māṇḍavyāt /",
  "GV05brup___u:2726": "māṇḍavyaḥ kautsāt /",
  "GV05brup___u:2727": "kautso māhittheḥ /",
  "GV05brup___u:2728": "māhitthir vāmakakṣāyaṇāt /",
  "GV05brup___u:2729": "vāmakakṣāyaṇaḥ śāṇḍilyāt /",
  "GV05brup___u:2730": "śāṇḍilyo vātsyāt /",
  "GV05brup___u:2731": "vātsyaḥ kuśreḥ /",
  "GV05brup___u:2732": "kuśrir yajñavacasaḥ rājastambāyanāt /",
  "GV05brup___u:2733": "yajñavacā rājastambāyanaḥ turāt kāvaṣeyāt /",
  "GV05brup___u:2734": "turaḥ kāvaṣeyaḥ prajāpateḥ /",
  "GV05brup___u:2735": "prajāpatir brahmaṇaḥ /",
  "GV05brup___u:2736": "brahma svayaṃbhu /",
  "GV05brup___u:2737": "brahmaṇe namaḥ // BrhUp_6,5.4 //"
}