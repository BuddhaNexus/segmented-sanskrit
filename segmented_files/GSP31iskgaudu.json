{
  "GSP31iskgaudu:0": "sāṅkhyakārikā gauḍapādabhāṣya",
  "GSP31iskgaudu:1": "kapilāya namastasmai yenāvidyodadhau jagati magne /",
  "GSP31iskgaudu:2": "kāruṇyātsāṅkhyamayī nauriva vihitā prataraṇāya //",
  "GSP31iskgaudu:3": "alpagranthaṃ spaṣṭaṃ pramāṇasiddhāntahetubhiryuktam /",
  "GSP31iskgaudu:4": "śāstraṃ śiṣyahitāya samāsato 'haṃ pravakṣyāmi //",
  "GSP31iskgaudu:5": "-----------------------------------------------------------------",
  "GSP31iskgaudu:6": "duḥkhatrayābhighātājjijñāsā tadabhighātake hetau /",
  "GSP31iskgaudu:7": "dṛṣṭe sāpārthā cennaikāntātyantato 'bhāvāt // ISk_1 //",
  "GSP31iskgaudu:8": "duḥkhatrayeti / asyā āryyāyā upodghātaḥ kriyate / iha bhagavānbrahmasutaḥ kapilo nāma / tadyathā -",
  "GSP31iskgaudu:9": "sanakaśca sanandaśca tṛtīyaśca sanātanaḥ /",
  "GSP31iskgaudu:10": "āsuriḥ kapilaścaiva voḍhuḥ pañcaśikhastathā /",
  "GSP31iskgaudu:11": "ityete brahmaṇaḥ putrāḥ sapta proktā maharṣayaḥ //",
  "GSP31iskgaudu:12_0": "kapilasya sahotpannā dharmmo jñānaṃ vairāgyamaiśvaryyañceti / evaṃ sa utpannaḥ sannandhatamasi",
  "GSP31iskgaudu:12_1": "majjajjagadālokya saṃsārapāramparyyeṇa satkāruṇyo jijñāsamānāya āsurisagotrāya brahmaṇāyedaṃ",
  "GSP31iskgaudu:12_2": "pañcaviṃśatitattvānāṃ jñānamuktavān / yasya jñānādduḥkhakṣayo bhavati /",
  "GSP31iskgaudu:13": "pañcaviṃśatitatvajño yatra tatrāśrame vaset /",
  "GSP31iskgaudu:14": "jaṭī muṇḍī śikhī vāpi mucyate nātra saṃśayaḥ //",
  "GSP31iskgaudu:15_0": "tadidamāhuḥ / duḥkhatrayābhighātājjijñāseti / tatra duḥkhatrayaṃ- ādhyātmikaṃ ādhibhautikaṃ",
  "GSP31iskgaudu:15_1": "ādhidaivikaṃ ceti / tatrādhyātmikaṃ dvividhaṃ - śārīraṃ mānasaṃ ceti / śārīraṃ vātapittaśleṣmaviparyyayakṛtaṃ",
  "GSP31iskgaudu:15_2": "jvarātīsārādi / mānasaṃ priyaviyogāpriyasaṃyogādi / ādhibhautikaṃ caturvidhaṃ - bhūtagrāmanimittaṃ",
  "GSP31iskgaudu:15_3": "manuṣyapaśumṛgapakṣisarīsṛpadaṃśamaśakayūkāmatkuṇamatsyamakaragrāhasthāvarebhyo jarāyujāṇḍajasvedajodbhijjebhyaḥ",
  "GSP31iskgaudu:15_4": "sakāśādupajāyate / ādhidaivikaṃ - devānāmidaṃ daivikam / divaḥ prabhavatīti vā daivaṃ",
  "GSP31iskgaudu:15_5": "tadadhikṛtya yadupajāyate śītoṣṇavātavarṣāśanipātādikam / evaṃ yathā duḥkhatrayābhijñātājjijñāsā",
  "GSP31iskgaudu:15_6": "kāryyā kva / tadabhighātake hetau / tasya duḥkhatrayasya abhighātako yo 'sau hetustatreti /",
  "GSP31iskgaudu:15_7": "dṛṣṭe sāpārthā cet / dṛṣṭe hetau duḥkhatrayābhighātake sā jijñāsāpārthā cedyadi /",
  "GSP31iskgaudu:15_8": "tatrādhyātmikasya dvividhasyāpi āyurvedaśāstrakriyayā priyasamāgamāpriyaparihārakaṭutiktakaṣāyādikvāthādibhirdṛṣṭa",
  "GSP31iskgaudu:15_9": "eva ādhyātmikopāyaḥ / ādhibhautikasya rakṣādinābhighāto dṛṣṭaḥ / dṛṣṭe sāpārthā cedevaṃ",
  "GSP31iskgaudu:15_10": "manyase / na / ekāntyātyantato 'bhāvāt / yata ekāntato 'vaśyaṃ atyantato nityaṃ dṛṣṭena",
  "GSP31iskgaudu:15_11": "hetunābhighāto na bhavati tasmādanyatra ekāntātyantābhighātake hetau jijñāsā vividiṣā kāryeti // 1 //",
  "GSP31iskgaudu:16": "-----------------------------------------------------------------",
  "GSP31iskgaudu:17": "yadi dṛṣṭānyatra jijñāsā kāryyā tato 'pi naiva yata ānuśraviko heturduḥkhatrayābhighātakaḥ / anuśravatītyanuśravastatrabhavaḥ ānuśravikaḥ sa ca āgamātsiddhaḥ / yathā",
  "GSP31iskgaudu:18": "apāma somamamṛtā abhūmāganma jyotiravidāma devān /",
  "GSP31iskgaudu:19": "kinnūnamasmān kṛṇavadarātiḥ kimu dhūrttiramṛtamartyasya //",
  "GSP31iskgaudu:20_0": "kadācidindrādīnāṃ devānāṃ kalpa āsīt / kathaṃ vayamamṛtā abhūmeti vicāryyāmuṃ yasmādvayamapāma",
  "GSP31iskgaudu:20_1": "somaṃ pītavantaḥ somaṃ tasmādamṛtā abhūma amarā bhūtavanta ityarthaḥ kiṃca aganma",
  "GSP31iskgaudu:20_2": "jyotiḥ gatavato labdhavato jyotiḥ svargamiti / avidāma devān divyān viditavantaḥ /",
  "GSP31iskgaudu:20_3": "evaṃ ca kinnūnamasmān kṛṇavadarātiḥ nūnaṃ niścitaṃ kiṃ arātiḥ śatrurasmān kṛṇavat",
  "GSP31iskgaudu:20_4": "kartteti kimu dhūrttiramṛtamartyasya dhūrttirjarā hiṃsā vā kiṃ kariṣyati amṛtamartyasya /",
  "GSP31iskgaudu:20_5": "anyacca śrūyate ātyantikaṃ phalaṃ paśuvadhena / sarvvaṃllokāñjayati mṛtyuṃ tarati",
  "GSP31iskgaudu:20_6": "pāpmānaṃ tarati brahmahatyāṃ tarati yo yo 'śvamedhena yajata iti / ekāntātyantike",
  "GSP31iskgaudu:20_7": "eva vedokte apārthe 'vajijñāsā iti na / ucyate /",
  "GSP31iskgaudu:21": "dṛṣṭavadānuśravikaḥ sa hyaviśuddhikṣayātiśayayuktaḥ /",
  "GSP31iskgaudu:22": "tadviparītaḥ śreyān vyaktāvyaktajñavijñānāt // ISk_2 //",
  "GSP31iskgaudu:23": "dṛṣṭavadānuśravika iti dṛṣṭena tulyo dṛṣṭavat / ko 'sau ānuśravikaḥ kasmātsa yasmādaviśuddhikṣayātiśayayuktaḥ / aviśuddhiyuktaḥ paśughātāt tathā coktam /",
  "GSP31iskgaudu:24": "ṣaṭ śatāni niyujyante paśunāṃ madhyame 'hani /",
  "GSP31iskgaudu:25": "aśvamedhasya vacanādūnāni paśuhistribhiḥ //",
  "GSP31iskgaudu:26": "yadyapi śrutismṛtivihito dharmmastathāpi miśrībhāvādaviśuddhiyukta iti / yathā",
  "GSP31iskgaudu:27": "bahūnīndrasahasrāṇi devānāṃ ca yuge yuge /",
  "GSP31iskgaudu:28": "kālena samatītāni kālo hi duratikramaḥ //",
  "GSP31iskgaudu:29": "evamindrādināśātkṣayayuktaḥ / tathātiśayo viśeṣastena yuktaḥ / viśeṣaguṇādarśanāditarasya duḥkhaṃ syāditi / evamānuśraviko 'pi heturdṛṣṭavat / kastarhi śreyāniti cet / ucyate /",
  "GSP31iskgaudu:30": "tadviparītaḥ śreyān tābhyāṃ dṛṣṭānuśravikābhyāṃ viparītaḥ śreyān praśasyatara iti / aviśuddhikṣayātiśayāyuktatvāt / sa kathamityāha /",
  "GSP31iskgaudu:31_0": "vyaktāvyaktajñavijñānāt tatra vyaktaṃ mahadādibuddhirahaṃkāraḥ pañca tanmātrāṇi ekādaśendriyāṇi",
  "GSP31iskgaudu:31_1": "pañcamahābhūtāni / avyaktaṃ pradhānam / jñaḥ puruṣaḥ / evametāni pañcaviṃśatitattvāni",
  "GSP31iskgaudu:31_2": "vyaktāvyaktajñāni kathyante etadvijñānācchreya ityuktaṃ ca pañcaviṃśatitattvajña iti // 2 //",
  "GSP31iskgaudu:32": "-----------------------------------------------------------------",
  "GSP31iskgaudu:33": "atha vyaktāvyaktajñānāṃ ko viśeṣa ityucyate /",
  "GSP31iskgaudu:34": "mūlaprakṛtiravikṛtirmahadādyāḥ prakṛtivikṛtayaḥ sapta /",
  "GSP31iskgaudu:35": "ṣoḍaśakastu vikāro na prakṛtirna vikṛtiḥ puruṣaḥ // ISk_3 //",
  "GSP31iskgaudu:36_0": "mūlaprakṛtiḥ pradhānam / prakṛtivikṛtisaptakasya mūlabhūtatvāt / mūlaṃ ca sā prakṛtiśca",
  "GSP31iskgaudu:36_1": "mūlaprakṛtiravikṛtiḥ / anyasmānnotpadyate tena prakṛtiḥ kasyacidvikāro na bhavati /",
  "GSP31iskgaudu:36_2": "mahadādyāḥ prakṛtivikṛtayaḥ sapta / mahābhūtāditi buddhiḥ buddhyādyāḥ sapta buddhi",
  "GSP31iskgaudu:36_3": "1 ahaṃkāraḥ 2 pañcatanmātrāṇi 5 etāni saptaprakṛtivikṛtayaḥ / tadyathā / pradhānādbuddhirutpadyate",
  "GSP31iskgaudu:36_4": "tena vikṛtiḥ pradhānasya vikāra iti saivāhaṃkāramutpādayati ataḥ prakṛtiḥ / ahaṃkāro",
  "GSP31iskgaudu:36_5": "'pi buddherutpadyata iti vikṛtiḥ sa ca pañcatanmātrāṇyutpādayatīti prakṛtiḥ / tatra",
  "GSP31iskgaudu:36_6": "śabdatanmātramahaṃkārādutpadyata iti vikṛtistasmādākāśamutpadyata iti prakṛtiḥ /",
  "GSP31iskgaudu:36_7": "tathā sparśatanmātramahaṃkārādutpadyata iti vikṛtistadevaṃ vāyumutpādayatīti prakṛtiḥ /",
  "GSP31iskgaudu:36_8": "gandhatanmātramahaṃkārādutpadyata iti vikṛtistadevaṃ pṛthivīmutpādayatīti prakṛtiḥ /",
  "GSP31iskgaudu:36_9": "rūpatanmātramahaṃkārādutpadyata iti vikṛtistadevaṃ teja utpādayatīti prakṛtiḥ / rasatanmātramahaṃkārādutpadyata",
  "GSP31iskgaudu:36_10": "iti vikṛtistadevaṃ āpa utpādayatīti prakṛtiḥ / evaṃ mahadādyāḥ sapta prakṛtayo vikṛtayaśca /",
  "GSP31iskgaudu:36_11": "ṣoḍaśakaśca vikāraḥ pañcabuddhīndriyāṇi pañcakarmmendriyāṇi ekādaśaṃ manaḥ pañcamahābhūtāni",
  "GSP31iskgaudu:36_12": "eṣa ṣoḍaśako gaṇo vikṛtireva / vikāro vikṛtiḥ / na prakṛtirna vikṛtiḥ puruṣaḥ // 3 //",
  "GSP31iskgaudu:37": "-----------------------------------------------------------------",
  "GSP31iskgaudu:38_0": "evameṣāṃ vyaktāvyaktajñānāṃ trayāṇāṃ padārthānāṃ kaiḥ kiyadbhiḥ pramāṇaiḥ kena kasya",
  "GSP31iskgaudu:38_1": "vā pramāṇena siddhirbhavati / iha loke prameyavastu pramāṇena sādhyate yathā prasthādibhirvrīhayastulayā",
  "GSP31iskgaudu:38_2": "candanādi / tasmāt pramāṇamabhidheyam /",
  "GSP31iskgaudu:39": "dṛṣṭamanumānamāptavacanaṃ ca sarvapramāṇasiddhatvāt /",
  "GSP31iskgaudu:40": "trividhaṃ pramāṇamiṣṭaṃ prameyasiddhiḥ pramāṇāddhi // ISk_4 //",
  "GSP31iskgaudu:41_0": "dṛṣṭaṃ yathā śrotraṃ tvak cakṣurjihvā ghrāṇamiti pañcabuddhīndriyāṇi śabdasparśarūparasagandhā",
  "GSP31iskgaudu:41_1": "eṣāṃ pañcānāṃ pañcaiva viṣayā yathāsaṃkhyaṃ śabdaṃ śrotraṃ tvak sparśaṃ cakṣū rūpaṃ",
  "GSP31iskgaudu:41_2": "jihvā rasaṃ ghrāṇaṃ gandhamiti / etaddṛṣṭamityucyate pramāṇam / pratyakṣeṇānumānena",
  "GSP31iskgaudu:41_3": "va yo 'rtho na gṛhyate sa āptavacanādgrāhyaḥ / yathendroḥ devarājaḥ uttarāḥ kuravaḥ",
  "GSP31iskgaudu:41_4": "svarge 'psarasa ityādi / pratyakṣānumānāgrāhyamathāptavacanādgṛhyate / api coktam /",
  "GSP31iskgaudu:42": "āgamo hyāptavacanamāptaṃ doṣakṣayādviduḥ /",
  "GSP31iskgaudu:43": "kṣīṇadoṣo 'nṛtaṃ vākyaṃ na brūyāddhetvasambhavāt //",
  "GSP31iskgaudu:44": "svakarmmaṇyabhiyukto yaḥ saṅgadveṣavivarjjitaḥ /",
  "GSP31iskgaudu:45": "pūjitastadvidhairnityamāpto jñeyaḥ sa tādṛśaḥ //",
  "GSP31iskgaudu:46_0": "eteṣu pramāṇeṣu sarvapramāṇāni siddhāni bhavanti / ṣaṭ pramāṇāni jaiminiḥ / atha",
  "GSP31iskgaudu:46_1": "kāni tānyapramāṇāni / arthāpattiḥ sambhavaḥ abhāvaḥ pratibhā aitihyaṃ upamānaṃ ceti",
  "GSP31iskgaudu:46_2": "ṣaṭ pramāṇāni / tatrārthāpattirdvividhā dṛṣṭā śrutā ca / tatra dṛṣṭā / ekasmin pakṣe",
  "GSP31iskgaudu:46_3": "ātmabhāvo gṛhītaścedanyasminnapyātmabhāvo gṛhyata eva / śrutā yathā / divā devadatto",
  "GSP31iskgaudu:46_4": "na bhuṅkte atha ca pīno dṛśyate ato 'vagamyate rātrau bhuṅkta iti / sambhavo yathā /",
  "GSP31iskgaudu:46_5": "prastha ityukte catvāraḥ kuḍavāḥ sambhāvyante / abhāvo nāma / prāgitaretarātyantasarvābhāvalakṣaṇaḥ /",
  "GSP31iskgaudu:46_6": "prāgabhāvo yathā devadattaḥ kaumārayauvanādiṣu / itaretarābhāvaḥ paṭe ghaṭābhāvaḥ /",
  "GSP31iskgaudu:46_7": "atyantābhāvaḥ kharaviṣāṇavandhyāsutakhapuṣpavaditi / sarvābhāvaḥ pradhvaṃsābhāvo",
  "GSP31iskgaudu:46_8": "dagdhapaṭavaditi / yathā śuṣkadhānyadarśanadvṛṣṭerabhāvo 'vagamyate / evamabhāvo",
  "GSP31iskgaudu:46_9": "'nekadhā / pratibhā yathā / dakṣiṇena vindhyasya sahyasya ca yaduttaram / pṛthivyāmāsamudrāyāṃ",
  "GSP31iskgaudu:46_10": "sa pradeśo manoramaḥ / evamukte tasmin pradeśe śobhanāḥ guṇāḥ santīti pratibhotpadyate",
  "GSP31iskgaudu:46_11": "pratibhānvāsasaṃjñānamiti / aitihyaṃ yathā / bravīti loko yathātra vaṭe yakṣiṇī pravasatītyeva",
  "GSP31iskgaudu:46_12": "aitihyam / upamānaṃ yathā / gauriva gavayaḥ samudra iva taḍāgam / etāni ṣaṭ pramāṇāni",
  "GSP31iskgaudu:46_13": "triṣu dṛṣṭādiṣvantarbhūtāni / tatrānumāne tāvadarthāpattirantarbhūtā / sambhavābhāvapratibhaitihyopamāścāptavacane /",
  "GSP31iskgaudu:46_14": "tasmāttriṣveva sarvapramāṇasiddhatvāt trividhaṃ pramāṇamiṣṭaṃ tadāha tena trividhena",
  "GSP31iskgaudu:46_15": "pramāṇena pramāṇasiddhirbhavatītita vākyaśeṣaḥ / prameyasiddhiḥ pramāṇāddhi / prameyaṃ",
  "GSP31iskgaudu:46_16": "pradhānaṃ buddhirahaṃkāraḥ pañcatanmātrāṇi ekādaśendriyāṇi pañcamahābhūtāni puruṣa",
  "GSP31iskgaudu:46_17": "iti etāni pañcaviṃśatitattvāni vyaktāvyaktajñānyucyante / tatra kiñcit pratyakṣeṇa",
  "GSP31iskgaudu:46_18": "sādhyaṃ kiñcidanumānena kiñcidāgameneti trividhaṃ pramāṇamuktaṃ // 4 //",
  "GSP31iskgaudu:47": "-----------------------------------------------------------------",
  "GSP31iskgaudu:48": "tasya kiṃ lakṣaṇametadāha /",
  "GSP31iskgaudu:49": "prativiṣayādhyavasāyo dṛṣṭaṃ trividhamanumānamākhyātam /",
  "GSP31iskgaudu:50": "talliṅgaliṅgipūrvakamāptaśrutirāptavacanaṃ tu // ISk_5 //",
  "GSP31iskgaudu:51_0": "prativiṣayeṣu śrotrādināṃ śabdādiviṣayeṣu adhyavasāyo dṛṣṭaṃ pratyakṣamityarthaḥ /",
  "GSP31iskgaudu:51_1": "trividhamanumānamākhyātaṃ śeṣavat pūrvavat sāmānyato dṛṣṭaṃ ceti / pūrvamasyāstīti",
  "GSP31iskgaudu:51_2": "pūrvavad yathā meghonnatyā vṛṣṭiṃ sādhayati pūrvavṛṣṭitvāt / śeṣavadyathā samudrādekaṃ",
  "GSP31iskgaudu:51_3": "jalapalaṃ lavaṇamāsādya śeṣasyāpyasti lavaṇabhāva iti / sāmānyato dṛṣṭam / deśāntarāddeśāntaraṃ",
  "GSP31iskgaudu:51_4": "prāptaṃ dṛṣṭam / gatimaccandratārakaṃ caitravat / yathā caitranāmānaṃ deśāntarāddeśāntaraṃ",
  "GSP31iskgaudu:51_5": "prāptamavalokya gatimānayāmīti tadvaccandratārakamiti tathā puṣpitāmradarśanādanyatrapuṣpitāmrā",
  "GSP31iskgaudu:51_6": "iti sāmānyato dṛṣṭena sādhayati / etatsāmānyadṛṣṭam /",
  "GSP31iskgaudu:52_0": "kiñca talliṅgaliṅgipūrvakamiti tadanumānaṃ liṅgapūrvakaṃ yatra liṅgena liṅgī anumīyate",
  "GSP31iskgaudu:52_1": "yathā daṇḍena yatiḥ / liṅgipūrvakaṃ ca yatra liṅginā liṅgamanumīyate yathā dṛṣṭvā",
  "GSP31iskgaudu:52_2": "yatimasyedaṃ tridaṇḍamiti / āptaśrutirāptavacanaṃ ca / āptā ācāryyā brahmādayaḥ /",
  "GSP31iskgaudu:52_3": "śrutirvedaḥ / āptaśca śrutiśca āptaśrutī taduktamāptavacanamiti // 5 //",
  "GSP31iskgaudu:53": "-----------------------------------------------------------------",
  "GSP31iskgaudu:54": "evaṃ trividhaṃ pramāṇamuktaṃ tatra kena pramāṇena kiṃ sādhyamucyate /",
  "GSP31iskgaudu:55": "sāmānyatastu dṛṣṭādatīndriyāṇāṃ prasiddhiranumānāt /",
  "GSP31iskgaudu:56": "tasmādapi cāsiddhaṃ parokṣamāptāgamātsiddham // ISk_6 //",
  "GSP31iskgaudu:57_0": "sāmānyato dṛṣṭādanumānādatīndriyāṇamindriyāṇyatītyavarttamānānāṃ siddhiḥ pradhānapuruṣāvatīndriyau",
  "GSP31iskgaudu:57_1": "sāmānyato dṛṣṭenānumānena sādhyete yasmānmahadādiliṅgaṃ triguṇam / yasyedaṃ triguṇaṃ",
  "GSP31iskgaudu:57_2": "kāryaṃ tatpradhānamiti / yataścātenaṃ cetanamivābhāti ato 'nyo 'dhiṣṭhātā puruṣa",
  "GSP31iskgaudu:57_3": "iti / vyaktaṃ pratyakṣasādhyam / tasmādapi cāsiddhaṃ parokṣamāptāgamāt siddhaṃ yathendro",
  "GSP31iskgaudu:57_4": "devarājaḥ uttarāḥ kuravaḥ svarge 'psarasa iti parokṣamāptavacanāt siddham // 6 //",
  "GSP31iskgaudu:58": "-----------------------------------------------------------------",
  "GSP31iskgaudu:59_0": "atra kaścidāha pradhānaḥ puruṣo vā nopalabhyate yaśca nopalabhyate loke tannāsti",
  "GSP31iskgaudu:59_1": "tasmāttāvapi na staḥ / yathā dvitīyaṃ śirastṛtīyo bāhuriti / taducyate / atra satāmapyarthānāmaṣṭadhopalabdhirna bhavati tadyathā /",
  "GSP31iskgaudu:60": "atidūrātsāmīpyādindriyaghātānmano 'navasthānāt /",
  "GSP31iskgaudu:61": "saukṣmyādvyavadhānādabhibhavātsamānābhihārācca // ISk_7 //",
  "GSP31iskgaudu:62_0": "iha satāmapyarthānāmatidūrādanupalabdhirdṛṣṭā / yathā deśāntarasthānāṃ caitramaitraviṣṇumitrāṇām /",
  "GSP31iskgaudu:62_1": "sāmīpyādyathā cakṣuṣo 'ñjanānupalabdhiḥ / indriyābhighātādyathā badhirāndhayoḥ śabdarūpānupalabdhiḥ /",
  "GSP31iskgaudu:62_2": "mano 'navasthānādyathā vyagracittaḥ samyakkathitamapi nāvadhārayati / saukṣmyādyathā",
  "GSP31iskgaudu:62_3": "dhūmoṣmajalanīhāraparamāṇavo gaganagatā nopalabhyante / vyavadhānādyathā kuḍyena",
  "GSP31iskgaudu:62_4": "pihitaṃ vastu nopalabhyate / abhibhavādyathā sūryatejasābhibhūtā grahanakṣatratārakādayo",
  "GSP31iskgaudu:62_5": "nopalabhyante / samānābhihārādyathā mudgarāśau mudgaḥ kṣiptaḥ kuvalayāmalakamadhye",
  "GSP31iskgaudu:62_6": "kuvalayāmalake kṣipte kapotamadhye kapoto nopalabhyate sanānadravyamadhyāhṛtatvāt /",
  "GSP31iskgaudu:62_7": "evamaṣṭadhānupalabdhiḥ satāmarthānāmiha dṛṣṭā // 7 //",
  "GSP31iskgaudu:63": "-----------------------------------------------------------------",
  "GSP31iskgaudu:64": "evaṃ cāsti kimabhyupagamyate pradhānapuruṣayorapyetayorvānupalabdhiḥ kena hetunā kena copalabdhistaducyate /",
  "GSP31iskgaudu:65": "saukṣmyāttadanupalabdhirnābhāvātkāryatastadupalabdhiḥ /",
  "GSP31iskgaudu:66": "mahadādi tacca kāryaṃ prakṛtivirūpaṃ svarūpaṃ ca // ISk_8 //",
  "GSP31iskgaudu:67_0": "saukṣmyāttadanupalabdhiḥ pradhānasyetyarthaḥ / pradhānaṃ saukṣmyānnopalabhyate yathākāśe",
  "GSP31iskgaudu:67_1": "dhūmoṣmajalanīhāraparamāṇavaḥ santo 'pi nopalabhyante / kathaṃ tarhi tadupalabdhiḥ /",
  "GSP31iskgaudu:67_2": "kāryatastadupalabdhiḥ / kāryaṇa dṛṣṭvā kāraṇamanumīyate / asti pradhānaṃ kāraṇaṃ",
  "GSP31iskgaudu:67_3": "yasyedaṃ kāryam / buddhirahaṃkārapañcatanmātrāṇi ekādaśendriyāṇi pañcamahābhūtāni",
  "GSP31iskgaudu:67_4": "eva tatkāryam / tacca kāryaṃ prakṛtivirūpam / prakṛtiḥ pradhānaṃ tasya virūpaṃ prakṛterasadṛśaṃ",
  "GSP31iskgaudu:67_5": "svarūpaṃ ca samānarūpaṃ ca tathā loke 'pi pitustulya eva putro bhavatyatulyaśca /",
  "GSP31iskgaudu:67_6": "yena hetunā tulyamatulyaṃ tadupariṣṭādvakṣyāmaḥ // 8 //",
  "GSP31iskgaudu:68": "-----------------------------------------------------------------",
  "GSP31iskgaudu:69_0": "yadidaṃ mahadādikāryaṃ tatkiṃ pradhāne sadutādahosvidasadācāryavipratipatterayaṃ",
  "GSP31iskgaudu:69_1": "saṃśayaḥ / yato 'tra sāṃkhyadarśane satkāryaṃ bauddhādīnāmasatkāryam / yadi sadasanna",
  "GSP31iskgaudu:69_2": "bhavatyasatsanna bhavatīti vipratiṣedhastatrāha /",
  "GSP31iskgaudu:70": "asadakaraṇādupādānagrahaṇātsarvasambhavābhāvāt /",
  "GSP31iskgaudu:71": "śaktasya śakyakaraṇātkāraṇabhāvācca satkāryam // ISk_9 //",
  "GSP31iskgaudu:72": "asadakaraṇānna sadasato 'karaṇaṃ tasmātsatkāryaṃ ihaloke 'satkaraṇaṃ nāsti yathā sikatābhyastailotpattistasmātsataḥ karaṇādasti prāgu(tpa)",
  "GSP31iskgaudu:73_0": "pteḥ / pradhāne vyaktamataḥ satkāryam / kiṃ cānyadupādānagrahaṇādupādānaṃ kāraṇaṃ",
  "GSP31iskgaudu:73_1": "tasya grahaṇādihaloke yo yenārthī sa tadupādānagrahaṇaṃ karoti dadhyarthī kṣīrasya",
  "GSP31iskgaudu:73_2": "na tu jalasya tasmāt satkāryam / itaśca sarvasambhavābhāvāt sarvasya sarvatrasambhavo",
  "GSP31iskgaudu:73_3": "nāsti yathā suvarṇasya rajatādau tṛṇapāṃśusikatāsu tasmāt sarvasambhavābhāvāt satkāryam /",
  "GSP31iskgaudu:73_4": "itaśaca śaktasya śakyakaraṇāt / iha kulālaḥ śakto mṛddaṇḍacakracīvararajjunīrādikaraṇopakaraṇaṃ",
  "GSP31iskgaudu:73_5": "vā śakyameva ghaṭāṃ mṛtpiṇḍādutpādayati tasmāt satkāryam / itaśca kāraṇabhāvācca",
  "GSP31iskgaudu:73_6": "satkāryam / kāraṇaṃ yallakṣaṇaṃ tallakṣaṇameva kāryameva yathā yavebhyo 'pi yavāḥ",
  "GSP31iskgaudu:73_7": "vrīhībhyo vrīhayaḥ yadāsatkāryaṃ syāttataḥ kodravebhyaḥ śālayaḥ syurna ca santīti",
  "GSP31iskgaudu:73_8": "tasmāt satkāryam / evaṃ pañcabhirhetubhiḥ pradhāne mahadādiliṅgamasti tasmātsata",
  "GSP31iskgaudu:73_9": "utpattirnāsata iti // 9 //",
  "GSP31iskgaudu:74": "-----------------------------------------------------------------",
  "GSP31iskgaudu:75": "prakṛtivirūpaṃ sarūpaṃ ca yaduktaṃ kathamityucyate /",
  "GSP31iskgaudu:76": "hetumadanityamavyāpi sakriyamanekamāśritaṃ liṅgam /",
  "GSP31iskgaudu:77": "sāvayavaṃ paratantraṃ vyaktaṃ viparītamavyaktam // ISk_10 //",
  "GSP31iskgaudu:78_0": "vyaktaṃ mahadādikāryyaṃ hetumaditi heturasyāsti hetumat / upādānaṃ hetuḥ kāraṇaṃ",
  "GSP31iskgaudu:78_1": "nimittamiti paryāyāḥ / vyaktasya pradhānaṃ heturasti ato hetumadvyaktaṃ bhūtaparyyantaṃ",
  "GSP31iskgaudu:78_2": "hetumadbuddhimattvaṃ pradhānena hetumānahaṃkāro buddhyā pañcatanmātrāṇi ekādaśendriyāṇi",
  "GSP31iskgaudu:78_3": "hetumantyahaṃkāreṇa / ākāśaṃ śabdatanmātreṇa hetumat / vāyuḥ sparśatanmātreṇa hetumān /",
  "GSP31iskgaudu:78_4": "tejo rūpatanmātreṇa hetumat / āpo rasatanmātreṇa hetumatyaḥ / pṛthivī gandhatanmātrena",
  "GSP31iskgaudu:78_5": "hetumatī / evaṃ bhūtaparyyantaṃ vyaktaṃ hetumat / kiṃ cānyadanityaṃ yasmādanyasmādutpadyate",
  "GSP31iskgaudu:78_6": "yathā mṛtpiṇḍādutpadyate ghaṭaḥ sa cānityaḥ / kiṃ cāvyāpyasarvvagamityarthaḥ yathā",
  "GSP31iskgaudu:78_7": "pradhānapuruṣau sarvvagatau naiva vyaktam / kiṃcānyat sakriyaṃ saṃsārakāle saṃsarati",
  "GSP31iskgaudu:78_8": "trayodaśavidhena karaṇena saṃyuktaṃ sūkṣmaṃ śarīramāśritya saṃsarati tasmāt sakriyam /",
  "GSP31iskgaudu:78_9": "kiṃcānyadanekaṃ buddhirahaṃkāraḥ pañcatanmātrānyekādaśendriyāṇi ca pañcamahābhūtāni",
  "GSP31iskgaudu:78_10": "pañcatanmātrāśritāni / kiṃca liṅgaṃ layayuktaṃ layakāle pañcamahābhūtāni tanmātreṣu",
  "GSP31iskgaudu:78_11": "līyante tānyekādaśendriyaiḥ sahāhaṃkāre sa ca buddhau sā ca pradhāne layaṃ yātīti /",
  "GSP31iskgaudu:78_12": "tathā sāvayavaṃ avayavāḥ śabdasparśarasarūpagandhāḥ taiḥ saha / kiṃca paratantraṃ",
  "GSP31iskgaudu:78_13": "nātmanaḥ prabhavati yathā pradhānatantrā buddhiḥ buddhitantro 'haṃkāraḥ ahaṃkāratantrāṇi",
  "GSP31iskgaudu:78_14": "tanmātrāṇīndriyāṇi ca tanmātratantrāṇi pañcamahābhūtāni ca / evaṃ paratantraṃ parāyattaṃ",
  "GSP31iskgaudu:78_15": "vyākhyātaṃ vyaktam / atho 'vyaktaṃ vyākhyāmaḥ / viparītamavyaktam / etaireva guṇairyathoktairviparītamavyaktaṃ",
  "GSP31iskgaudu:78_16": "hetumadvyaktamuktam / nahi pradhānāt paraṃ kiñcidasti yataḥ pradhānasyānutpattiḥ",
  "GSP31iskgaudu:78_17": "tasmādahetumadavyaktam / tathānityaṃ ca vyaktaṃ nityamavyaktamanutpādyatvāt nahi",
  "GSP31iskgaudu:78_18": "bhūtāni kutaścidutpadyanteti pradhānam / kiṃ cāvyāpi vyaktaṃ vyāpi pradhānaṃ kāryyaṃ",
  "GSP31iskgaudu:78_19": "syāt / tathā vyaktaṃ liṅgamaliṅgamavyaktaṃ nityatvānmahadādi liṅgaṃ pralayakāle parasparaṃ",
  "GSP31iskgaudu:78_20": "pralīyate naivaṃ pradhānaṃ tasmādaliṅgaṃ pradhānam / tathā sāvayavaṃ vyaktaṃ niravayavamavyaktaṃ",
  "GSP31iskgaudu:78_21": "nahi śabdasparśarasarūpagandhāḥ pradhāne santi / tathā paratantraṃ vyaktaṃ svatantramavyaktaṃ",
  "GSP31iskgaudu:78_22": "prabhavatyātmanaḥ // 10 //",
  "GSP31iskgaudu:79": "-----------------------------------------------------------------",
  "GSP31iskgaudu:80": "evaṃ vyaktāvyaktayorvaidharmmyamuktaṃ sādharmmyamucyate yaduktaṃ sarūpaṃ ca /",
  "GSP31iskgaudu:81": "triguṇamaviveki viṣayaḥ sāmānyamacetanaṃ prasavadharmi /",
  "GSP31iskgaudu:82": "vyaktaṃ tathā pradhānaṃ tadviparītastathā ca pumān // ISk_11 //",
  "GSP31iskgaudu:83_0": "triguṇaṃ vyaktaṃ sattvarajastamāṃsi trayo guṇā yasyeti / aviveki vyaktaṃ na viveko",
  "GSP31iskgaudu:83_1": "'syāstīti / idaṃ vyaktamime guṇā iti na vivekakarttuṃ yāti ayaṃ gaurayamaśva iti",
  "GSP31iskgaudu:83_2": "yathā ye guṇāstadvyaktaṃ yadvyaktaṃ te ca guṇā iti / tathā viṣayo vyaktaṃ bhojyamityarthaḥ",
  "GSP31iskgaudu:83_3": "sarvapuruṣāṇāṃ viṣayabhūtatvāt / tathā sāmānyaṃ vyaktaṃ mūlyadāsīvat sarvasādhāraṇatvāt /",
  "GSP31iskgaudu:83_4": "acetanaṃ vyaktaṃ sukhaduḥkhamohānna cetayatītyarthaḥ / tathā prasavadharmi vyaktaṃ",
  "GSP31iskgaudu:83_5": "tadyathā buddherahaṃkāraḥ prasūyate tasmāt pañcatanmātrāṇi ekādaśendriyāṇi ca prasūyante",
  "GSP31iskgaudu:83_6": "tanmātrebhyaḥ pañcamahābhūtāni / evamete vyaktadharmāḥ prasavadharmāntā uktā evamebhiravyaktaṃ",
  "GSP31iskgaudu:83_7": "sarūpaṃ yathā vyaktaṃ tathā pradhānamiti / tatra triguṇaṃ vyaktamavyaktamapi triguṇaṃ",
  "GSP31iskgaudu:83_8": "yasyaitanmahadādi kāryaṃ triguṇam / iha yadātmakaṃ kāraṇaṃ tadātmakaṃ kāryamiti yathā",
  "GSP31iskgaudu:83_9": "kṛṣṇatantukṛtaḥ kṛṣṇa eva paṭo bhavati / tathāviveki vyaktaṃ pradhānamapi guṇairna",
  "GSP31iskgaudu:83_10": "bhidyate anye guṇā anyat pradhānameva vivaktuṃ na yāti tadaviveki pradhānam / tathā",
  "GSP31iskgaudu:83_11": "viṣayo vyaktaṃ pradhānamapi sarvapuruṣaviṣayabhūtatvādviṣaya iti / tathā sāmānyaṃ",
  "GSP31iskgaudu:83_12": "vyaktaṃ pradhānamapi sarvasādhāraṇatvāt / tathācetanaṃ vyaktaṃ pradhānamapi sukhaduḥkhamohānna",
  "GSP31iskgaudu:83_13": "cetayatīti kathamanumīyata iha hyacetanānmṛtpiṇḍādacetano ghaṭā utpadyate / evaṃ",
  "GSP31iskgaudu:83_14": "pradhānamapi vyākhyātam / idānīṃ tadviparītastathā pumānityetadvyākhyāyate / sadviparītastābhyāṃ",
  "GSP31iskgaudu:83_15": "vyaktāvyaktābhyāṃ viparītaḥ pumān / tadyathā triguṇaṃ vyaktamavyaktaṃ cāguṇaḥ puruṣaḥ /",
  "GSP31iskgaudu:83_16": "aviveki vyaktamavyaktaṃ ca vivekī puruṣaḥ / tathā viṣayo vyaktamavyaktaṃ cāviṣayaḥ",
  "GSP31iskgaudu:83_17": "puruṣaḥ / tathā sāmānyaṃ vyaktamavyaktaṃ cāsāmānyaḥ puruṣaḥ / acetanaṃ vyaktamavyaktaṃ",
  "GSP31iskgaudu:83_18": "ca cetanaḥ puruṣaḥ sukhaduḥkhamohāṃścetayati saṃjānīte tasmāccetanaḥ puruṣa iti /",
  "GSP31iskgaudu:83_19": "prasavadharmi vyaktaṃ pradhānaṃ cāprasavadharmī puruṣo nahi kiñcit puruṣāt prasūyate /",
  "GSP31iskgaudu:83_20": "tasmāduktaṃ tadviparītaḥ pumāniti / taduktaṃ tathā ca pumāniti / tat pūrvasyāmāryāyāṃ",
  "GSP31iskgaudu:83_21": "pradhānamahetumadyathā vyākhyātaṃ tathā ca pumān tadyathā hetumadananityamityādi",
  "GSP31iskgaudu:83_22": "vyaktaṃ tadviparītamavyaktaṃ tatra hetumadvyaktamahetumat pradhānaṃ tathā ca pumānahetumānanutpādyatvāt /",
  "GSP31iskgaudu:83_23": "anityaṃ vyaktaṃ nityaṃ pradhānaṃ tathā ca nityaḥ pumān / akriyaḥ sarvagatatvādeva /",
  "GSP31iskgaudu:83_24": "anekaṃ vyaktamekamavyaktaṃ tathā pumānyapyekaḥ / āśritaṃ vyaktamanāśritamavyaktaṃ",
  "GSP31iskgaudu:83_25": "tathā ca pumānanāśritaḥ / liṅgaṃ vyaktamaliṅgaṃ pradhānaṃ tathā ca pumānapyaliṅgaḥ /",
  "GSP31iskgaudu:83_26": "na kvacillīyata iti / sāvayavaṃ vyaktaṃ niravayavamavyaktaṃ tathā ca pumān niravayavaḥ /",
  "GSP31iskgaudu:83_27": "nahi puruṣe śabdādayo 'vayavāḥ santi / kiṃca paratantraṃ vyaktaṃ svatantramavyaktaṃ",
  "GSP31iskgaudu:83_28": "tathā ca pumānapi svatantraḥ / ātmanaḥ prabhavatītyarthaḥ / evametadavyaktapuruṣayoḥ",
  "GSP31iskgaudu:83_29": "sādharmyaṃ vyākhyātaṃ pūrvasyāmāryāyām / vyaktapradhānayoḥ sādharmyaṃ puruṣasya vaidharmyaṃ",
  "GSP31iskgaudu:83_30": "ca triguṇamavivekītyādi prakṛtyāryāyāṃ vyākhyātam // 11 //",
  "GSP31iskgaudu:84": "-----------------------------------------------------------------",
  "GSP31iskgaudu:85": "tatra yaduktaṃ triguṇamiti vyaktamavyaktaṃ ca tat ke te guṇā iti tat svarūpapratipādanāyedamāha /",
  "GSP31iskgaudu:86": "prītyaprītiviṣādātmakāḥ prakāśapravṛttiniyamārthāḥ /",
  "GSP31iskgaudu:87": "anyo 'nyābhibhavāśrayajananamithunavṛttayaśca guṇāḥ // ISk_12 //",
  "GSP31iskgaudu:88_0": "prītyātmakā aprītyātmakāḥ viṣādātmakāśca guṇāḥ sattvarajastamāṃsītyarthaḥ / tatra",
  "GSP31iskgaudu:88_1": "prītyātmakaṃ sattvaṃ prītiḥ sukhaṃ tadātmakamiti / aprītyātmakaṃ rajaḥ / viṣādātmakaṃ",
  "GSP31iskgaudu:88_2": "tamaḥ / viṣādo mohaḥ / tathā prakāśapravṛtti niyamārthāḥ / arthaḥ śabdaḥ sāmarthyavācī",
  "GSP31iskgaudu:88_3": "prakāśārthaṃ sattvaṃ prakāśasamarthamityarthaḥ / pravṛttyarthaṃ rajo niyamārthaṃ",
  "GSP31iskgaudu:88_4": "tamaḥ sthitau samarthamityarthaḥ prakāśakriyāsthitiśīlā guṇā iti / tathānyonyābhibhavāśrayajananamithunavṛttayaśca /",
  "GSP31iskgaudu:88_5": "anyonyābhibhavāḥ anyonyāśrayāḥ anyonyajananāḥ anyonyamithunāḥ anyonyavṛttayaśca te",
  "GSP31iskgaudu:88_6": "tathoktāḥ / anyonyābhibhavā iti anyonyaṃ parasparamabhibhavantīti prītyaprītyādibhirdharmmairāvirbhavanti",
  "GSP31iskgaudu:88_7": "yathā yadā sattvamutkaṭaṃ bhavati tadā rajastamasī aprītipravṛttidharmmeṇa yadā tamastadā",
  "GSP31iskgaudu:88_8": "sattvarajasī viṣādasthityātmakena iti / tathānyonyāśrayāśca dvyaṇukavadguṇāḥ / anyonyajananāḥ",
  "GSP31iskgaudu:88_9": "yathā mṛtpiṇḍo ghaṭaṃ janayati / tathānyonyamithunāśca yathā strīpuṃsau anyonyamithunau",
  "GSP31iskgaudu:88_10": "tathā guṇāḥ / uktaṃ ca /",
  "GSP31iskgaudu:89": "rajaso mithunaṃ sattvaṃ sattvasya mithunaṃ rajaḥ /",
  "GSP31iskgaudu:90": "ubhayoḥ sattvarajarormithunaṃ tama ucyate //",
  "GSP31iskgaudu:91_0": "parasparasahāyā ityarthaḥ / anyonyavṛttayaśca parasparaṃ varttante guṇāḥ guṇeṣu varttanta",
  "GSP31iskgaudu:91_1": "iti vacanāt / yathā surūpā suśīlā strī sarvvasukhahetuḥ sapatnīnāṃ saiva duḥkhahetuḥ",
  "GSP31iskgaudu:91_2": "saiva rāgiṇāṃ mohaṃ janayati eva satvaṃ rajastamasorvṛttiheturyathā rājā sadodyuktaḥ",
  "GSP31iskgaudu:91_3": "prajāpālane duṣṭanigrahe śiṣṭānāṃ sukhamutpādayati duṣṭānāṃ duḥkhaṃ mohaṃ ca evaṃ",
  "GSP31iskgaudu:91_4": "rajassattvatamasorvṛttiṃ janayati / tathā tamaḥ svarūpeṇāvaraṇātmakena sattvarajasorvṛttiṃ",
  "GSP31iskgaudu:91_5": "janayati yathā meghāḥ khamāvṛtya jagataḥ sukhamutpādayanti te vṛṣṭyā karṣukāṇāṃ karṣaṇodyogaṃ",
  "GSP31iskgaudu:91_6": "janayanti virahiṇāṃ mohamevamanyonyavṛttayo guṇāḥ // 12 //",
  "GSP31iskgaudu:92": "-----------------------------------------------------------------",
  "GSP31iskgaudu:93": "kiṃcānyat /",
  "GSP31iskgaudu:94": "sattvaṃ laghu prakāśakamiṣṭamupaṣṭambhakaṃ calaṃ ca rajaḥ /",
  "GSP31iskgaudu:95": "guru varaṇakameva tamaḥ pradīpavaccārthato vṛttiḥ // ISk_13 //",
  "GSP31iskgaudu:96_0": "sattvaṃ laghu prakāśakaṃ ca yadā sattvamutkaṭaṃ bhavati tadā laghūnyaṅgāni buddhiprakāśaśca",
  "GSP31iskgaudu:96_1": "prasannatendriyāṇāṃ bhavati / upaṣṭambhakaṃ calaṃ ca rajaḥ upaṣṭambhātītyupaṣṭambhakamudyotakaṃ",
  "GSP31iskgaudu:96_2": "yathā vṛṣo vṛṣadarśane utkaṭamupaṣṭambhaṃ karoti eva rajovṛttiḥ / tathā rajaśca calaṃ",
  "GSP31iskgaudu:96_3": "dṛṣṭaṃ rajovṛttiścalacitto bhavati / guru varaṇamekameva tamaḥ yadā tama utkaṭaṃ",
  "GSP31iskgaudu:96_4": "bhavati tadā gurūṇyaṅgānyāvṛtānīndriyāṇi bhavanti svārthāsamarthāni / atrāha yadi",
  "GSP31iskgaudu:96_5": "guṇāḥ parasparaṃ viruddhāḥ svamatenaiva kamarthaṃ niṣpādayanti tarhi kathaṃ pradīpavaccārthato",
  "GSP31iskgaudu:96_6": "vṛttiḥ pradīpena tulyaṃ pradīpavadarthataḥ sādhanā vṛttiriṣṭā yathā pradīpaḥ parasparaviruddhatailāgnivarttisaṃyogādarthaprakāśān",
  "GSP31iskgaudu:96_7": "janayati evaṃ sattvarajastamāṃsi parasparaṃ viruddhānyarthaṃ niṣpādayanti // 13 //",
  "GSP31iskgaudu:97": "-----------------------------------------------------------------",
  "GSP31iskgaudu:98": "antarapraśno bhavati triguṇamaviveki viṣaya ityādi pradhānaṃ vyaktaṃ ca vyākhyātaṃ tatra pradhānamupalabhyamānaṃ mahadādi ca triguṇamavivekyādīti ca kathamavagamyate tatrāha /",
  "GSP31iskgaudu:99": "avivekyādiḥ siddhastraiguṇyāttadviparyayābhāvāt /",
  "GSP31iskgaudu:100": "kāraṇaguṇātmakatvātkāryasyāvyaktamapi siddham // ISk_14 //",
  "GSP31iskgaudu:101_0": "yo 'yamavivekyādirguṇaḥ sa traiguṇyānmahadādau 'vyaktenāyaṃ siddhyati / atrocyate",
  "GSP31iskgaudu:101_1": "tadviparyayābhāvāttasya viparyayastadviparyayastasyābhāvastadviparyayābhāvastasmāt",
  "GSP31iskgaudu:101_2": "siddhamavyaktam / yathā yatraiva tantavastatraiva paṭaḥ / anye tantavo 'nyaḥ paṭo",
  "GSP31iskgaudu:101_3": "na kutastadviparyayābhāvāt / evaṃ vyaktāvyaktasampanno bhavati dūraṃ pradhānamāsannaṃ",
  "GSP31iskgaudu:101_4": "vyaktaṃ yo vyaktaṃ paśyati sa pradhānamapi paśyati tadviparyayābhāvāt / itaścāvyaktaṃ",
  "GSP31iskgaudu:101_5": "siddhaṃ kāraṇaguṇātmakatvāt kāryasya / loke yadātmakaṃ kāraṇaṃ tadātmakaṃ kāryamapi",
  "GSP31iskgaudu:101_6": "tathā kṛṣṇebhyastantubhyaḥ kṛṣṇa eva paṭo bhavati / evaṃ mahadādiliṅgamavivekiviṣayaḥ",
  "GSP31iskgaudu:101_7": "sāmānyacetanaṃ prasavadharmi yadātmakaṃ liṅgaṃ tadātmakamavyaktamapi siddham // 14 //",
  "GSP31iskgaudu:102": "-----------------------------------------------------------------",
  "GSP31iskgaudu:103_0": "traiguṇyādavivekyādirvyakte siddhastadviparyayābhāvāt / evaṃ kāraṇaguṇātmakatvāt",
  "GSP31iskgaudu:103_1": "kāryasyāvyaktamapi siddhamityetanmithyā loke yannopalabhyate tannāsti evaṃ pradhānamapyasti",
  "GSP31iskgaudu:103_2": "kiṃ tu nopalabhyate /",
  "GSP31iskgaudu:104": "bhedānāṃ parimāṇātsamanvayācchaktitaḥ pravṛtteśca /",
  "GSP31iskgaudu:105": "kāraṇakāryavibhāgādavibhāgādvaiśvarūpyasya // ISk_15 //",
  "GSP31iskgaudu:106_0": "kāraṇamastyavyaktamiti kriyākārakasambandhaḥ / bhedānāṃ parimāṇāloke yatra karttāsti",
  "GSP31iskgaudu:106_1": "tasya parimāṇaṃ dṛṣṭaṃ yathā kulālaḥ parimitairmṛtpiṇḍaiḥ parimitāneva ghaṭān karoti",
  "GSP31iskgaudu:106_2": "evaṃ mahadapi mahadādiliṅgaṃ parimitaṃ bhedataḥ pradhānakāryamekā buddhireko 'haṃkāraḥ",
  "GSP31iskgaudu:106_3": "pañca tanmātrāṇi ekādaśendriyāṇi pañcatanmātrāṇi ekādaśendriyāṇi pañcamahābhūtānītyevaṃ",
  "GSP31iskgaudu:106_4": "bhedānāṃ parimāṇādasti pradhānaṃ kāraṇaṃ yadvyaktaṃ parimitamutpādayati /yadi pradhānaṃ",
  "GSP31iskgaudu:106_5": "na syāttadā niḥparimāṇamidaṃ vyaktamapi na syāt parimāṇācca bhedānāmasti pradhānaṃ",
  "GSP31iskgaudu:106_6": "yasmādvyaktamutpannam / tathā samanvayādiha loke prasiddhirdṛṣṭā yathā vratadhāriṇaṃ",
  "GSP31iskgaudu:106_7": "baṭuṃ dṛṣṭvā samanvayati nūnamasya pitarau brāhmaṇāviti evamidaṃ triguṇaṃ mahadādiliṅgaṃ",
  "GSP31iskgaudu:106_8": "dṛṣṭvā sādhayāmo 'sya yat kāraṇaṃ bhaviṣyatīti ataḥ samanvayādasti pradhānam / tathā",
  "GSP31iskgaudu:106_9": "śaktitaḥ pravṛtteśca iha yo yasmin śaktaḥ sa tasminnevārthe pravarttate yathā kulālo",
  "GSP31iskgaudu:106_10": "ghaṭāsya karaṇe samartho ghaṭameva karoti na paṭaṃ rathaṃ vā / tathāsti pradhānaṃ",
  "GSP31iskgaudu:106_11": "kāraṇaṃ kutaḥ kāraṇakāryavibhāgāt / karotīti kāraṇam / kriyata iti kāryam / kāraṇasya",
  "GSP31iskgaudu:106_12": "kāryasya ca vibhāgo yathā ghaṭo dadhimadhūdakapayasāṃ dhāraṇe samartho na tathā taktāraṇaṃ",
  "GSP31iskgaudu:106_13": "mṛtpiṇḍaḥ / mṛtpiṇḍo vā ghaṭaṃ niṣpādayati na caivaṃ ghaṭo mṛtpiṇḍam / evaṃ mahadādiliṅgaṃ",
  "GSP31iskgaudu:106_14": "dṛṣṭvānumīyate / asti vibhaktaṃ tat kāraṇaṃ yasya vibhāga idaṃ vyaktamiti / itaśca",
  "GSP31iskgaudu:106_15": "avibhāgādvaiśvarūpasya viśvaṃ jagat tasya rūpaṃ vyaktiḥ / viśvarūpasya bhāvo vaiśvarūpaṃ",
  "GSP31iskgaudu:106_16": "tasyāvibhāgādasti pradhānaṃ yasmātrailokyasya pañcānāṃ pṛthivyādīnāṃ mahābhūtānāṃ",
  "GSP31iskgaudu:106_17": "parasparaṃ vibhāgo nāsti mahābhūteṣvantarbhūtāstrayo lokā iti pṛthivyāpastejovāyurākāśamiti",
  "GSP31iskgaudu:106_18": "etāni pañcamahābhūtāni pralayakāle sṛṣṭikrameṇaivāvibhāgaṃ yānti tanmātreṣu pariṇāmiṣu",
  "GSP31iskgaudu:106_19": "tanmātrāṇyekādaśendriyāṇi cāhaṃkāre ahaṃkāro buddhau buddhiḥ pradhāne evaṃ trayo",
  "GSP31iskgaudu:106_20": "lokāḥ pralayakāle prakṛtāvavibhāgaṃ gacchanti tasmādavibhāgāt kṣīradadhivadvyaktāvyaktayoravyaktaṃ kāraṇam // 15 //",
  "GSP31iskgaudu:107": "-----------------------------------------------------------------",
  "GSP31iskgaudu:108": "ataśca /",
  "GSP31iskgaudu:109": "kāraṇamastyavyaktaṃ pravartate triguṇataḥ samudayācca /",
  "GSP31iskgaudu:110": "pariṇāmataḥ salilavatpratipratiguṇāśrayaviśeṣāt // ISk_16 //",
  "GSP31iskgaudu:111_0": "avyaktaṃ prakhyātaṃ kāraṇamasti yasmānmahadādiliṅgaṃ pravarttate / triguṇataḥ triguṇāt",
  "GSP31iskgaudu:111_1": "sattvarajastamoguṇā yasmiṃstattriguṇaṃ tatkimuktaṃ bhavati sattvarajastamasāṃ sāmyāvasthā",
  "GSP31iskgaudu:111_2": "pradhānam / tathā samudayāt yathā gaṃgāśrotāṃsi triṇī rudramūrddhani patitāni ekaṃ",
  "GSP31iskgaudu:111_3": "sroto janayati evaṃ triguṇamavyaktamekaṃ vyaktaṃ janayati tathā vā tantavaḥ samuditāḥ",
  "GSP31iskgaudu:111_4": "paṭaṃ janayanti evamavyaktaṃ gunasamudayānmahadādi janayatīti triguṇataḥ samudayācca",
  "GSP31iskgaudu:111_5": "vyaktaṃ jagat pravarttate / yasmādekasmāt pradhānādvyaktaṃ tasmādekarūpeṇa bhavitavyam /",
  "GSP31iskgaudu:111_6": "naiṣa doṣaḥ pariṇāmataḥ salilavat pratipratiguṇāśrayaviśeṣādekasmāt pradhānāt trayo",
  "GSP31iskgaudu:111_7": "lokāḥ samutpannāstulyabhāvā na bhavanti devāḥ sukhena yuktā manuṣyā duḥkhena tiryañco",
  "GSP31iskgaudu:111_8": "mohena ekasmāt pradhānāt pravṛttaṃ vyaktaṃ pratipratiguṇāśrayaviśeṣāt pariṇamātaḥ",
  "GSP31iskgaudu:111_9": "salilavadbhavati / pratipratīti vīpsā / guṇānāmāśrayo guṇāśrayastadviśeṣastaṃ guṇāśrayaviśeṣaṃ",
  "GSP31iskgaudu:111_10": "pratinidhāya pratipratiguṇāśrayaviśeṣaṃ pariṇāmāt pravarttate vyaktaṃ yathā ākāśādekarasaṃ",
  "GSP31iskgaudu:111_11": "salilaṃ patitaṃ nānārūpātsaṃśleṣādbhidyate tadrasāntarairevamekasmāt pradhānāt pravṛttāstrayo",
  "GSP31iskgaudu:111_12": "lokā naikasvabhāvā bhavanti deveṣu sattvamutkaṭaṃ rajastamasī udāsīne tena te 'tyantasukhino",
  "GSP31iskgaudu:111_13": "manuṣyeṣu raja utkaṭaṃ bhavati sattvatamasī udāsīne tena te 'tyantaduḥkhino tiryakṣu",
  "GSP31iskgaudu:111_14": "tama utkaṭaṃ bhavati sattvajasī udāsīne tena te 'tyantamūḍhāḥ // 16 //",
  "GSP31iskgaudu:112": "-----------------------------------------------------------------",
  "GSP31iskgaudu:113": "evamāryādvayena pradhānasyāstitvamabhyupagamyate / itaścottaraṃ puruṣāstitvapratipādanārthamāha /",
  "GSP31iskgaudu:114": "saṅghātaparārthatvāttriguṇādiviparyayādadhiṣṭhānāt /",
  "GSP31iskgaudu:115": "puruṣo 'sti bhoktṛbhāvātkaivalyārthapravṛtteśca // ISk_17 //",
  "GSP31iskgaudu:116_0": "yaduktaṃ vyaktāvyaktavijñānānmokṣaḥ prāpyata iti tatra vyaktādanantaramavyaktaṃ pañcabhiḥ",
  "GSP31iskgaudu:116_1": "kāraṇairadhigatamavyaktavat puruṣo 'pi sūkṣmastasyādhunānumitāstitvaṃ pratikriyate /",
  "GSP31iskgaudu:116_2": "asti puruṣaḥ kasmāt saṃghātaparārthatvāt / yo 'yaṃ mahadādi saṃghātaḥ sa puruṣārtha",
  "GSP31iskgaudu:116_3": "ityanumīyate acetanatvāt paryaṅgavat / yathā paryaṅka pratyekaṃ gātrotpalakapādavaṭatūlīprachādanapaṭopadhānasaṃghataḥ",
  "GSP31iskgaudu:116_4": "parārtho nahi svārthaḥ paryaṅkasya nahi kiñcidapi gātrotpalādyavayavānāṃ parasparaṃ",
  "GSP31iskgaudu:116_5": "kṛtyamasti / ato 'vagamyate 'sti puruṣo yaḥ paryaṅke śete yasyārthaṃ paryaṅkastatparārthamidaṃ",
  "GSP31iskgaudu:116_6": "śarīraṃ pañcānāṃ mahābhūtānāṃ saṃghāto varttate 'sti puruṣo yasyedaṃ bhogyaśarīraṃ",
  "GSP31iskgaudu:116_7": "bhogyaṃ mahadādisaṃghātarūpaṃ samutpannamiti / itaścātmāsti triguṇādiviparyayāt yaduktaṃ",
  "GSP31iskgaudu:116_8": "pūrvasyāmāryāyāṃ trigunamavivekiviṣaya ityādi / tasmādviparyayādyenoktaṃ tadviparītastathā",
  "GSP31iskgaudu:116_9": "pumān / adhiṣṭhānādyatheha laṃghanalpavanadhāvanasamarthairaśvairyukto rathaḥ sārathinādhiṣṭhitaḥ",
  "GSP31iskgaudu:116_10": "pravarttate tathātmādhiṣṭhānāccharīramiti / tathā coktaṃ ṣaṣṭhitantre puruṣādhiṣṭhitaṃ",
  "GSP31iskgaudu:116_11": "pradhānaṃ pravarttate / ato 'styātmābhoktṛtvāt / yathā madhurāmlalavaṇakaṭutiktakaṣāyaṣaḍrasopabṛṃhitsya",
  "GSP31iskgaudu:116_12": "saṃyktasyānnasya sādhyate evaṃ mahadādiliṅgasya bhoktṛtvābhāvādasti sa ātmā yasyedaṃ",
  "GSP31iskgaudu:116_13": "bhogyaṃ śarīramti / itaśca kaivalyārthama pravṛtteśca kevalasya bhāvaḥ kaivalyaṃ",
  "GSP31iskgaudu:116_14": "tannimitaṃ yā ca pravṛttistasyāḥ svakaivalyārthaṃ pravṛtteḥ sakāśādanumīyate astyātmeti",
  "GSP31iskgaudu:116_15": "yato sarvo vidvānavidvāṃśca saṃsārasantānakṣayamicchati / evamebhirhetubhirastyātmā",
  "GSP31iskgaudu:116_16": "śarīrādvyatiriktaḥ // 17 //",
  "GSP31iskgaudu:117": "-----------------------------------------------------------------",
  "GSP31iskgaudu:118": "atha sa kimekaha sarvaśarīre 'dhiṣṭhātā maṇirasanātmakasūtravat āhosvidbahava ātmānaḥ pratiśarīramadhiṣṭhātāra ityatrocyate /",
  "GSP31iskgaudu:119": "janmamaraṇakaraṇānāṃ pratiniyamādayugapatpravṛtteśca /",
  "GSP31iskgaudu:120": "puruṣabahutvaṃ siddhaṃ traiguṇyaviparyayāccaiva // ISk_18 //",
  "GSP31iskgaudu:121_0": "janma ca maraṇaṃ ca karaṇāni ca janmamaraṇakaraṇāni teṣāṃ pratiniyamāt pratyekaniyamādityarthaḥ /",
  "GSP31iskgaudu:121_1": "yadyeka eva ātmā syāttata ekasya janmani sarva eva jāyeran ekasya maraṇe sarve 'pi",
  "GSP31iskgaudu:121_2": "mriyeran ekasya karaṇavaikalye bādhiryāndhamūkatvakuṇatvakhaṃjatvalakṣaṇe sarve 'pi",
  "GSP31iskgaudu:121_3": "badhirāndhakuṇikhaṃjāḥ syurna caivaṃ bhavati tasmājjanmamaraṇakaraṇānāṃ pratiniyamāt",
  "GSP31iskgaudu:121_4": "puruṣabahutvaṃ siddham / itaścāyugapat pravṛtteśca yugapadekakālaṃ na yugapadayugapat",
  "GSP31iskgaudu:121_5": "pravarttanaṃ yasmādayugapaddharmādiṣu pravṛttirdṛśyate eke dharme pravṛttā anye 'dharme",
  "GSP31iskgaudu:121_6": "vairāgye 'nye jñāne 'nye pravṛttāḥ tasmādayugapat pravṛtteśca bahava iti siddham /",
  "GSP31iskgaudu:121_7": "kiñcānyattraiguṇyāviparyayāccaiva triguṇabhāvaviparyayācca puruṣabahutvaṃ siddham /",
  "GSP31iskgaudu:121_8": "yathā sāmānye janmani ekaḥ sāttvikaḥ sukhī / anyo rājaso duḥkhī / anyastāmaso mohavān /",
  "GSP31iskgaudu:121_9": "evaṃ traiguṇyaviparyayādbahutvaṃ siddhamiti // 18 //",
  "GSP31iskgaudu:122": "-----------------------------------------------------------------",
  "GSP31iskgaudu:123": "akarttā puruṣa ityetaducyate /",
  "GSP31iskgaudu:124": "tasmācca viparyāsātsiddhaṃ sākṣitvamasya puruṣasya /",
  "GSP31iskgaudu:125": "kaivalyaṃ mādhyasthyaṃ draṣṭṛtvamakartṛbhāvaśca // ISk_19 //",
  "GSP31iskgaudu:126_0": "tasmācca viparyāsāttasmācca yathoktatraiguṇyaviparyāsādviparyayānnirguṇaḥ puruṣo",
  "GSP31iskgaudu:126_1": "vivekī bhoktetyādiguṇānāṃ puruṣasya yo viparyāsa uktastasmāt sattvarajastamaḥsu karttṛbhūteṣu",
  "GSP31iskgaudu:126_2": "sākṣitvaṃ siddhaṃ puruṣasyeti yo 'yamadhikṛto bahutvaṃ prati / guṇā eva karttāraḥ",
  "GSP31iskgaudu:126_3": "pravarttante sākṣī na pravattate nāpi nivarttata eva / kiṃcānyat kaivalyaṃ kevalabhāvaḥ",
  "GSP31iskgaudu:126_4": "kaivalyamanyatvamityarthaḥ / triguṇebhyaḥ kevalaḥ / anyanmādhyasthyaṃ madhyasthabhāvaḥ",
  "GSP31iskgaudu:126_5": "parivrājakavat madhyasthaḥ puruṣaḥ / yathā kaścit parivrājako grāmīṇeṣu karṣaṇārtheṣu",
  "GSP31iskgaudu:126_6": "pravṛtteṣu kevalo madhyasthaḥ puruṣo 'pyevaṃ guṇeṣu varttamāneṣu na pravarttate /",
  "GSP31iskgaudu:126_7": "tasmāddraṣṭṛtvamakarttṛbhāvāśca yasmānmadhyasthastasmāddraṣṭā tasmādakarttā puruṣasteṣāṃ",
  "GSP31iskgaudu:126_8": "karmaṇāmiti sattvarajastamāṃsi trayo guṇāḥ karmakarttṛbhāvena pravarttante na puruṣa",
  "GSP31iskgaudu:126_9": "evaṃ puruṣasyāstitvaṃ ca siddham / yasmātkarttā puruṣastatkathamadhyavasāyaṃ karoti",
  "GSP31iskgaudu:126_10": "dharmaṃ kariṣyāmyadharmaṃ na kariṣyāmītyataḥ karttā bhavati na ca karttā puruṣa evamubhayātra",
  "GSP31iskgaudu:126_11": "doṣaḥ syāditi // 19 //",
  "GSP31iskgaudu:127": "-----------------------------------------------------------------",
  "GSP31iskgaudu:128": "ata ucyate /",
  "GSP31iskgaudu:129": "tasmāttatsaṃyogādacetanaṃ cetanāvadiva liṅgam /",
  "GSP31iskgaudu:130": "guṇakartṛtve 'pi tathā karteva bhavatyudāsīnaḥ // ISk_20 //",
  "GSP31iskgaudu:131_0": "iha puruṣaścetanākṛt tena cetanāvabhāsaṃ yuktaṃ mahadādiliṅgaṃ cetanāvadiva bhavati",
  "GSP31iskgaudu:131_1": "yathā loke ghaṭāḥ śītasaṃyuktaḥ śīta uṣṇasaṃyukta uṣṇa evaṃ mahadādi liṅgaṃ tasya",
  "GSP31iskgaudu:131_2": "saṃyogāt puruṣasaṃyogāccetanāvadiva bhavati tasmādguṇā adhyavasāyaṃ kurvanti na puruṣaḥ /",
  "GSP31iskgaudu:131_3": "yadyapi loke puruṣaḥ karttā gaṃtetyādi prayujyate tathāpyakarttā puruṣaḥ kathaṃ guṇakarttṛtve",
  "GSP31iskgaudu:131_4": "ca tathā kartteva bhavatyudāsīno guṇānāṃ karttṛtve sati udāsīno 'pi puruṣaḥ kartteva",
  "GSP31iskgaudu:131_5": "bhavati na karttā / atra dṛṣṭānto bhavati yathācauraścauraiḥ saha gṛhītaścaura ityavagamyata",
  "GSP31iskgaudu:131_6": "evaṃ trayo guṇāḥ karttārastaiḥ saṃyuktaḥ puruṣo 'karttāpi karttā bhavati karttṛsaṃyogāt /",
  "GSP31iskgaudu:131_7": "evaṃ vyaktāvyaktajñānāṃ vibhāgo vikhyāto yadvibhāgānmokṣaprāptiriti // 20 //",
  "GSP31iskgaudu:132": "-----------------------------------------------------------------",
  "GSP31iskgaudu:133": "athaitayoḥ pradhānapuruṣayoḥ kiṃ hetuḥ saṃghāta ucyate /",
  "GSP31iskgaudu:134": "puruṣasya darśanārthaṃ kaivalyārthaṃ tathā pradhānasya /",
  "GSP31iskgaudu:135": "paṅgvandhavadubhayorapi saṃyogastatkṛtaḥ sargaḥ // ISk_21 //",
  "GSP31iskgaudu:136_0": "puruṣasya pradhānena saha saṃyogo darśanārthaṃ prakṛtiṃ mahadādikāryabhūtaparyantaṃ",
  "GSP31iskgaudu:136_1": "puruṣaḥ paśyati etadarthaṃ pradhānasyāpi puruṣeṇa saṃyogaḥ / kaivalyārthaṃ sa ca",
  "GSP31iskgaudu:136_2": "saṃyogaḥ paṅgvandhavadubhayorapi draṣṭavyaḥ yathā ekaḥ paṅgurekaścāndha etau dvāvapi",
  "GSP31iskgaudu:136_3": "gacchantau mahatā sāmarthyenāṭavyāṃ sārthasya stenakṛtādupaplavāt svabandhuparityakto",
  "GSP31iskgaudu:136_4": "daivāditaśceruśca svagatyā ca tau saṃyogamupayātau punastayoḥ svavacaso viśvastatvena",
  "GSP31iskgaudu:136_5": "saṃyogo gamanārthaṃ darśanārthaṃ ca bhavatyandhena paṃguḥ skandhamāropitaḥ evaṃ śarīrārūḍhapaṃgudarśitena",
  "GSP31iskgaudu:136_6": "mārgeṇāndho yāti paṃguścāndhaskandhārūḍhaḥ / evaṃ puruṣe darśanaśaktirasti paṃguvannakriyā",
  "GSP31iskgaudu:136_7": "pradhāne kriyāśaktirastyandhavannadarśanaśaktiḥ / yathā vānayoḥ paṃgvandhayoḥ kṛtārthayorvibhāgo",
  "GSP31iskgaudu:136_8": "bhaviṣyatīpsitasthānaprāptayorevaṃ pradhānamapi puruṣasya mokṣaṃ kṛtvā nivarttate",
  "GSP31iskgaudu:136_9": "puruṣo 'pi pradhānaṃ dṛṣṭvā kaivalyaṃ gacchati tayoḥ kṛtārthayorvibhāgo bhaviṣyati /",
  "GSP31iskgaudu:136_10": "kiṃ cānyat tatkṛtaḥ sargastena saṃyogena kṛtastatkṛtaḥ sargaḥ sṛṣṭiḥ / yathā strī",
  "GSP31iskgaudu:136_11": "puruṣasaṃyogāt sutotpattistataḥ pradhānapuruṣasaṃyogāt sargasyotpattiḥ // 21 //",
  "GSP31iskgaudu:137": "-----------------------------------------------------------------",
  "GSP31iskgaudu:138": "idānīṃ sarvavibhāgadarśanārthamāha /",
  "GSP31iskgaudu:139": "prakṛtermahāṃstato 'haṅkārastasmādgaṇaśca ṣoḍaśakaḥ /",
  "GSP31iskgaudu:140": "tasmādapi ṣoḍaśakātpañcabhyaḥ pañca bhūtāni // ISk_22 //",
  "GSP31iskgaudu:141_0": "prakṛtiḥ pradhānaṃ brahma avyaktaṃ bahudhānakaṃ māyeti paryāyāḥ / aliṅgasyāḥ prakṛteḥ",
  "GSP31iskgaudu:141_1": "sakāśānmahānutpadyate mahān buddhirāsurī matiḥ khyātirjñānaṃ prajñāparyāyairutpadyate",
  "GSP31iskgaudu:141_2": "tasmācca mahato 'haṃkāra utpadyate 'haṃkāro bhūtādivaikṛtastaijaso 'bhimāna iti paryāyāḥ",
  "GSP31iskgaudu:141_3": "tasmādgaṇaśca ṣoḍaśakaḥ tasmādahaṃkārācchoḍaśakaḥ ṣoḍaśasvarūpeṇa guṇa utpadyate /",
  "GSP31iskgaudu:141_4": "sa yathā / pañcatanmātrāṇi śabdatanmātraṃ sparśatanmātraṃ rupatanmātraṃ rasatanmātraṃ",
  "GSP31iskgaudu:141_5": "gandhatanmātramiti / tanmātrasūkṣmaparyāyavācyāni / tata ekādaśendriyāṇi śrotraṃ",
  "GSP31iskgaudu:141_6": "tvak cakṣuṣī jihvā ghrāṇamiti pañca buddhīndriyāṇi / vākpāṇipādapāyūpasthāḥ pañcakarmendriyāṇyubhayātmakamekādaśaṃ",
  "GSP31iskgaudu:141_7": "mana eṣa ṣoḍaśako gaṇo 'haṃkārādutpadyate / kiṃca pañcabhyaḥ pañca bhūtāni tasmācchoḍaśakādgaṇāt",
  "GSP31iskgaudu:141_8": "pañcabhyastanmātrebhyaḥ sakāśāt pañca vai mahābhūtānyutpadyante / yaduktaṃ śabdatanmātrādākāśaṃ",
  "GSP31iskgaudu:141_9": "sparśatanmātrādvāyuḥ rūpatanmātrāttejaḥ rasatanmātrādāpaḥ gandhatanmātrāt pṛthivī",
  "GSP31iskgaudu:141_10": "evaṃ pañcabhyaḥ paramāṇubhyaḥ pañcamahābhūtānyutpadyante // 22 //",
  "GSP31iskgaudu:142": "-----------------------------------------------------------------",
  "GSP31iskgaudu:143_0": "yaduktaṃ vyaktāvyaktajñavijñānānmokṣa iti tatra mahadādibhūtāntaṃ trayoviṃśatibhedaṃ",
  "GSP31iskgaudu:143_1": "vyākhyātamavyaktamapi bhedānāṃ parimāṇādityādinā vyākhyātaṃ puruṣo 'pi saṃghātaparārthatvādityādibhirhetubhirvyākhyātaḥ /",
  "GSP31iskgaudu:143_2": "evametāni pañcaviṃśatitattvāni yastrailokyaṃ vyāptaṃ jānāti tasya bhāvo 'stitvaṃ tattvaṃ yathoktam /",
  "GSP31iskgaudu:144": "pañcaviṃśatitattvajño yatra tatrāśrame rataḥ /",
  "GSP31iskgaudu:145": "jaṭī muṇḍī śikhī vāpi mucyate nātra saṃśayaḥ /",
  "GSP31iskgaudu:146_0": "tāni yathā prakṛtiḥ puruṣo buddhirahaṃkāraḥ pañcatanmātrā ekādaśendriyāṇi pañcamahābhūtāni",
  "GSP31iskgaudu:146_1": "ityetāni pañcaviṃśatitattvāni / tatroktaṃ prakṛtermahānutpadyate tasya mahataḥ kiṃ",
  "GSP31iskgaudu:146_2": "lakṣaṇamityetadāha /",
  "GSP31iskgaudu:147": "adhyavasāyo buddhirdharmo jñānaṃ virāga aiśvaryam /",
  "GSP31iskgaudu:148": "sāttvikametadrūpaṃ tāmasamasmādviparyastam // ISk_23 //",
  "GSP31iskgaudu:149_0": "adhyavasāyo buddhilakṣaṇam / adhyavasanamadhyavasāyaḥ yathā bīje bhaviṣyadvṛttiko",
  "GSP31iskgaudu:149_1": "'ṅkurastadvadadhyavasāyo 'yaṃ ghaṭo 'yaṃ paṭa ityevaṃ syati yā sā buddhiriti lakṣyate",
  "GSP31iskgaudu:149_2": "sā ca buddhiraṣṭāṅgikā sāttvikatāmasarūpabhedāt tatra buddheḥ sāttvikaṃ rūpaṃ caturvidhaṃ",
  "GSP31iskgaudu:149_3": "bhavati dharmo jñānaṃ vairāgyamaiśvaryaṃ ceti tatra dharmo nāma dayādānayamaniyamalakṣaṇastatra",
  "GSP31iskgaudu:149_4": "yamā niyamāśca pātañjale 'bhihitā ahiṃsāsatyāsteyabrahmacaryāparigrahā yamāḥ śaucasaṃtoṣatapaḥsvādhyāyeśvarapraṇidhā",
  "GSP31iskgaudu:149_5": "niyamāḥ / jñānaṃ prakāśo 'vagamo bhānamiti paryāyāstacca dvividhaṃ bāhyamābhyantaraṃ",
  "GSP31iskgaudu:149_6": "ceti tatra bāhyaṃ nāma vedāḥ śikṣā kalpo vyākaraṇaṃ niruktaṃ chandojyotiṣākhyaṣaḍaṅgasahitāḥ",
  "GSP31iskgaudu:149_7": "purāṇāni nyāyamīmāṃsādharmaśāstrāṇi ceti / ābhyantaraṃ prakṛtipuruṣajñānamiyaṃ prakṛtiḥ",
  "GSP31iskgaudu:149_8": "sattvarajastamasāṃ sāmyāvasthāyaṃ puruṣaḥ siddho nirguṇovyāpī cetana iti / tatra",
  "GSP31iskgaudu:149_9": "bāhyajñānena lokapaṃktirlokānurāga ityarthaḥ / ābhyantareṇa jñānena mokṣa ityarthaḥ",
  "GSP31iskgaudu:149_10": "vairāgyamapi dvividhaṃ bāhyamābhyantaraṃ ca bāhyaṃ dṛṣṭaviṣayavaitṛṣṇyamarjanarakṣaṇakṣayasaṃgahiṃsādoṣadarśanāt",
  "GSP31iskgaudu:149_11": "viraktasyābhyantaraṃ pradhānamapyatra svapnendrajālasadṛśamiti viraktasya gokṣepsoryadutpadyate",
  "GSP31iskgaudu:149_12": "tadābhyantaraṃ vairāgyam / aiśvaryamīśvarabhāvastaccāṣṭaguṇamaṇimā mahimā garimā",
  "GSP31iskgaudu:149_13": "laghimā prāptiḥ prākāmyamīśitvaṃ vaśitvaṃ yatrakāmāvasāyitvaṃ ceti / aṇorbhāvo 'ṇimā",
  "GSP31iskgaudu:149_14": "sūkṣmo bhūtvā jagati vicaratīti / mahimā mahān bhūtvā vicaratīti / laghimā mṛṇālītūlāvayavādapi",
  "GSP31iskgaudu:149_15": "laghutayā puṣpakesarāgreṣvapi tiṣṭhati / prāptirabhimataṃ vastu yatra tatrāvasthitaḥ",
  "GSP31iskgaudu:149_16": "prāpnoti / prākāmyaṃ prakāmato yadeveṣyati tadeva vidadhāti / īśitvaṃ prabhutayā",
  "GSP31iskgaudu:149_17": "trailokyamapīṣṭe / vaśitvaṃ sarvaṃ vaśībhavati / yatra kāmāvasāyitvaṃ brahmādistambaparyantaṃ",
  "GSP31iskgaudu:149_18": "yatra kāmastatraivāsya svecchayā sthānāsanavihārānācaratīti / catvāra etāni buddheḥ",
  "GSP31iskgaudu:149_19": "sāttvikāni rūpāṇi yadā sattvena rajastamasī abhibhūte tadā pumān buddhiguṇān dharmādīnāpnoti /",
  "GSP31iskgaudu:149_20": "kiṃcānyat tāmasamasmādviparyastamasmāddharmāderviparītaṃ tāmasaṃ buddhirūpaṃ dharmādviparīto",
  "GSP31iskgaudu:149_21": "'dharma evamajñānamavairāgyamānaiśvaryamiti / evaṃ sāttvikaistāmasaiḥ svarūpairaṣṭāṃgā",
  "GSP31iskgaudu:149_22": "buddhistriguṇādavyaktādutpadyate // 23 //",
  "GSP31iskgaudu:150": "-----------------------------------------------------------------",
  "GSP31iskgaudu:151": "evaṃ buddhilakṣaṇamuktamahaṃkāralakṣaṇamucyate /",
  "GSP31iskgaudu:152": "abhimāno 'haṅkārastasmāddvividhaḥ pravartate sargaḥ /",
  "GSP31iskgaudu:153": "aindriya ekādaśakastanmātrapañcakaścaiva // ISk_24 //",
  "GSP31iskgaudu:154": "ekādaśakaśca gaṇa ekādaśendriyāṇi tathā tanmātro gaṇaḥ pañcakaḥ pañcalakṣaṇopetaḥ śabdatanmātrasparśatanmātrarūpatanmātrarasatanmātragandhatanmātralakṣaṇopetaḥ // 24 //",
  "GSP31iskgaudu:155": "-----------------------------------------------------------------",
  "GSP31iskgaudu:156": "kiṃ lakṣaṇāt sarga ityetadāha /",
  "GSP31iskgaudu:157": "sāttvika ekādaśakaḥ pravartate vaikṛtādahaṅkārāt /",
  "GSP31iskgaudu:158": "bhūtādestanmātraḥ sa tāmasastaijasādubhayam // ISk_25 //",
  "GSP31iskgaudu:159_0": "sattvenābhibhūte yadā rajastamasī ahaṃkāre bhavatastadā so 'haṃkāraḥ sāttvikastasya",
  "GSP31iskgaudu:159_1": "ca pūrvācāryaiḥ saṃjñā kṛtā vaikṛta iti tasmādvikṛtādahaṃkārādekādaśaka indriyagaṇa",
  "GSP31iskgaudu:159_2": "utpadyate / tasmāt sāttvikāni viśuddhānīndriyāṇi svaviṣayasamarthāni tasmāducyate",
  "GSP31iskgaudu:159_3": "sāttvika ekādaśaka iti / kiṃcānyadbhūtādestanmātraḥ sa tāmasaḥ tamasābhibhūte sattvarajasī",
  "GSP31iskgaudu:159_4": "ahaṃkāre yadā bhavataḥ so 'haṃkārastāmasa ucyate tasya pūrvācāryakṛtā saṃjñā bhūtādistasmādbhūtāderahaṃkārāttanmātraḥ",
  "GSP31iskgaudu:159_5": "pañcako gaṇa utpadyate bhūtānāmādibhūtastamobahulastenoktaḥ sa tāmasa iti / tasmādbhūtādeḥ",
  "GSP31iskgaudu:159_6": "pañcatanmātrako gaṇaḥ kiṃca taijasādubhayaṃ yadārajasābhibhūte sattvatamasī bhavatastadā",
  "GSP31iskgaudu:159_7": "tasmāt so 'haṃkārastaijasa iti saṃjñāṃ labhate tasmāttaijasādubhayamutpadyate / ubhayamiti",
  "GSP31iskgaudu:159_8": "ekādaśo gaṇastanmātraḥ pañcakaḥ / yo 'yaṃ sāttviko 'haṃkāro vaikṛtiko vaikṛto bhūtvā",
  "GSP31iskgaudu:159_9": "ekādaśendriyāṇyutpādayati sa taijasamahaṃkāraṃ sahāyaṃ gṛhṇāti sāttviko niṣkriyaḥ",
  "GSP31iskgaudu:159_10": "sa taijasayukta indriyotpattau samarthaḥ tathā tāmaso 'haṃkāro bhūtādiḥ saṃjñito",
  "GSP31iskgaudu:159_11": "niṣkriyatvāttaijasenāhaṃkāreṇa kriyāvatā yuktastanmātrāṇyutpādayati tenoktaṃ taijasādubhayamiti",
  "GSP31iskgaudu:159_12": "evaṃ taijasenāhaṃkāreṇaindriyāṇyekādaśa pañcatanmātrāṇi kṛtāni bhavanti // 25 //",
  "GSP31iskgaudu:160": "-----------------------------------------------------------------",
  "GSP31iskgaudu:161": "ekādaśaka ityuktaḥ yo vaikṛtāt sāttvikādahaṃkārādutpadyate tasya kā saṃjñetyāha /",
  "GSP31iskgaudu:162": "buddhīndriyāṇi cakṣuḥśrotraghrāṇarasanasparśanakāni /",
  "GSP31iskgaudu:163": "vākpāṇipādapāyūpasthān karmendriyāṇyāhuḥ // ISk_26 //",
  "GSP31iskgaudu:164_0": "cakṣurādīni sparśanaparyantāni buddhīndriyāṇyucyante / spṛśyate aneneti sparśanaṃ",
  "GSP31iskgaudu:164_1": "tvagindriyaṃ tadvācī siddhaḥ sparśanaśabdo 'sti tenedaṃ paṭhyate sparśanakānīti śabdasparśarūparasagandhān",
  "GSP31iskgaudu:164_2": "pañcaviṣayān budhyante avagacchantīti pañca buddhīndriyāṇi / vākpāṇipādapāyūpasthān",
  "GSP31iskgaudu:164_3": "karmendriyāṇyāhuḥ karma kurvantīti karmendriyāṇi / tatra vāgvadati hastau nānāvyāpāraṃ",
  "GSP31iskgaudu:164_4": "kurutaḥ pādau gamanāgamanaṃ pāyurutsargaṃ karoti upastha ānaṃdaṃ prajotpattyā // 26 //",
  "GSP31iskgaudu:165": "-----------------------------------------------------------------",
  "GSP31iskgaudu:166": "evaṃ buddhīndriyakarmendriyabhedena daśendriyāṇi vyākhyātāni mana ekādaśakaṃ kimātmakaṃ kiṃ svarūpaṃ ceti taducyate /",
  "GSP31iskgaudu:167": "ubhayātmakamatra manaḥ saṅkalpakamindriyaṃ ca sādharmyāt /",
  "GSP31iskgaudu:168": "guṇapariṇāmaviśeṣānnānātvaṃ bāhyabhedācca // ISk_27 //",
  "GSP31iskgaudu:169_0": "atrendriyavarge mana ubhayātmakaṃ buddhīndriyeṣu buddhīndriyavat karmendriyeṣu karmendriyavat",
  "GSP31iskgaudu:169_1": "kasmādbuddhīndriyāṇāṃ pravṛttiṃ kalpayati karmendriyāṇāṃ ca tasmādubhayātmakaṃ manaḥ",
  "GSP31iskgaudu:169_2": "saṃkalpayatīti saṃkalpakam / kiṃcānyadindriyaṃ ca sādharmyāt samānadharmabhāvāt sāttvikāhaṃkārādbuddhīndriyāṇi",
  "GSP31iskgaudu:169_3": "karmendriyāṇi manasā sahotpadyamānāni manasaḥ sādharmyaṃ prati tasmātsādharmyānmano",
  "GSP31iskgaudu:169_4": "'pīndriyamevametānyekādaśendriyāṇi sāttvikādvaikṛtādahaṃkārādutpannāni / tatra manasaḥ",
  "GSP31iskgaudu:169_5": "kā vṛttiriti / saṃkalpo vṛttiḥ / buddhīndriyāṇāṃ śabdādayo vṛttayaḥ karmendriyāṇāṃ",
  "GSP31iskgaudu:169_6": "vacanādayo 'thaitānīndriyāṇi bhinnāni bhinnārthagrāhakāṇi kimīśvareṇota svabhāvena",
  "GSP31iskgaudu:169_7": "kṛtāni yataḥ pradhānabuddhyahaṃkārā acetanāḥ puruṣo 'pyakarttetyatrāha / iha sāṃkhyānāṃ",
  "GSP31iskgaudu:169_8": "svabhāvo nāma kaścitkāraṇamasti / atrocyate guṇapariṇāmaviśeṣānnānātvaṃ bāhyabhedāśca /",
  "GSP31iskgaudu:169_9": "imānyekādaśendriyāṇi śabdasparśarūparasagandhāḥ pañcānāṃ vacanādānaviharaṇotsargānandāśca",
  "GSP31iskgaudu:169_10": "pañcānāṃ saṃkalpaśca manasa evamete bhinnānāmevendriyāṇāmarthāḥ guṇapariṇāmaviśeṣāt",
  "GSP31iskgaudu:169_11": "guṇānāṃ pariṇāmo guṇapariṇāmastasya viśeṣādindriyāṇāṃ nānātvaṃ bāhyārthabhedāśca /",
  "GSP31iskgaudu:169_12": "athaitannānātvaṃ neśvareṇa nāhaṃkāreṇa na buddhyā na pradhānena na puruṣeṇa svabhāvāt",
  "GSP31iskgaudu:169_13": "kṛtaguṇapariṇāmeneti / guṇānāmacetanatvānna pravarttate pravarttata eva kathaṃ vakṣyatīhaiva",
  "GSP31iskgaudu:169_14": "vatsavivṛddhinimittaṃ kṣīrasya yathā pravṛttirajñasya puruṣasya vimokṣārthaṃ tathā",
  "GSP31iskgaudu:169_15": "pravṛttiḥ pradhānasya / evamacetanaguṇāḥ ekādaśendriyabhāvena pravarttante viśeṣā",
  "GSP31iskgaudu:169_16": "api tatkṛtā eva yenoccaiḥ pradeśe cakṣuḥkhalokanāya sthitaṃ tathā ghrāṇaṃ tathā śrotraṃ",
  "GSP31iskgaudu:169_17": "tathā jihvā svadeśe svārthagrahaṇāya / evaṃ karmendriyāṇyapi yathāyathaṃ svārthasamarthāni",
  "GSP31iskgaudu:169_18": "svadeśāvasthitāni svabhāvato guṇapariṇāmaviśeṣādeva na tadarthā api yata uktaṃ śāstrāntare /",
  "GSP31iskgaudu:169_19": "guṇā guṇeṣu varttante guṇānāṃ yā vṛttiḥ sā guṇaviṣayā eveti bāhyārthā vijñeyā guṇakṛtā",
  "GSP31iskgaudu:169_20": "evetyarthaḥ / pradhānaṃ yasya kāraṇamiti // 27 //",
  "GSP31iskgaudu:170": "-----------------------------------------------------------------",
  "GSP31iskgaudu:171": "athendriyasya kasya kā vṛttirityucyate /",
  "GSP31iskgaudu:172": "śabdādiṣu pañcānāmālocanamatramiṣyate vṛttiḥ /",
  "GSP31iskgaudu:173": "vacanādānaviharaṇotsargānandāśca pañcānām // ISk_28 //",
  "GSP31iskgaudu:174_0": "mātraśabdo viśeṣārthaḥ / aviśeṣavyāvṛtyartho yathā bhikṣā mātraṃ labhyate nānyo viśeṣa",
  "GSP31iskgaudu:174_1": "iti / tatha cakṣū rūpamatre na rasādiṣu evaṃ śeṣāṇyapi tadyathā cakṣuṣo rūpaṃ jihvāyā",
  "GSP31iskgaudu:174_2": "raso ghrāṇasya gandhaḥ śrotrasya śabdaḥ tvacaḥ sparśaḥ / evameṣāṃ buddhīndriyāṇāṃ",
  "GSP31iskgaudu:174_3": "vṛttiḥ kathitā karmendriyāṇāṃ vṛttiḥ kathyate vacanādānaviharaṇotsargānandāśca pañcānāṃ",
  "GSP31iskgaudu:174_4": "karmendriyāṇāmityarthaḥ / vāco vacanaṃ hastayorādānaṃ pādayorviharaṇaṃ pāyorbhuktasyāhārasya",
  "GSP31iskgaudu:174_5": "pariṇatamalotsargaḥ upasthasyānandaḥ sutotpattirviṣayā vṛttiriti sambandhaḥ // 28 //",
  "GSP31iskgaudu:175": "-----------------------------------------------------------------",
  "GSP31iskgaudu:176": "adhunā buddhyahaṃkāramanasāmucyate /",
  "GSP31iskgaudu:177": "svālakṣaṇyā vṛttistrayasya saiṣā bhavatyasāmānyā /",
  "GSP31iskgaudu:178": "sāmānyakaraṇavṛttiḥ prāṇādyā vāyavaḥ pañca // ISk_29 //",
  "GSP31iskgaudu:179_0": "svalakṣaṇasvabhāvā svālakṣaṇyā / adhyavasāyo yo buddhiriti lakṣaṇamuktaṃ saiva buddhivṛttiḥ /",
  "GSP31iskgaudu:179_1": "tathābhimāno 'haṃkāra ityabhimānalakṣaṇo 'bhimānavṛttiśca / saṃkalpakaṃ mana iti",
  "GSP31iskgaudu:179_2": "lakṣaṇamuktaṃ tena saṃkalpa eva manaso vṛttiḥ / trayasya buddhyahaṃkāramanasāṃ svālakṣaṇyā",
  "GSP31iskgaudu:179_3": "vṛttirasāmānyā yā prāgabhihitā buddhīndriyāṇāṃ ca vṛttiḥ sāpyasāmānyaiveti / idānīṃ",
  "GSP31iskgaudu:179_4": "sāmānyā vṛttirākhyāyate / sāmānyakāranavṛttiḥ sāmānyena karaṇānāṃ vṛttiḥ prāṇādyā",
  "GSP31iskgaudu:179_5": "vāyavaḥ pañca prāṇāpānasamānodānavyānā iti pañca vāyavaḥ sarvendriyāṇāṃ sāmānyā vṛttiryataḥ /",
  "GSP31iskgaudu:179_6": "prāṇo nāma vāyurmukhanāsikāntargocarastasya yat spandanaṃ karma tat trayodaśavidhasyāpi",
  "GSP31iskgaudu:179_7": "sāmānyā vṛttiḥ sati prāṇe yasmāt karaṇānāmātmalābha iti / prāṇo 'pi pañcaraśakunivat",
  "GSP31iskgaudu:179_8": "sarvasya calanaṃ karotīti / prāṇanāt prāṇa ityucyate / tathāpanayanādapānastatra",
  "GSP31iskgaudu:179_9": "yatspandanaṃ tadapi sāmānyavṛttirindriyasya / tathā samāno madhyadeśavartī ya āhārādinayanātsamaṃ",
  "GSP31iskgaudu:179_10": "nayanāt samāno vāyustatra yatspandanaṃ tat sāmānyaṃ karaṇavṛttiḥ / tathā ūrdhvārohaṇādutkarṣādunnayanādvā",
  "GSP31iskgaudu:179_11": "udāno nābhideśamastakāntargocarastatrodāne yatspandanaṃ tat sarvendriyāṇāṃ sāmānyā",
  "GSP31iskgaudu:179_12": "vṛttiḥ / kiṃca śarīravyāptirabhyantaravibhāgaśca yena kriyate 'sau śarīravyāptyākāśavadvyānastatra",
  "GSP31iskgaudu:179_13": "yat spandanaṃ tat karaṇajālasya sāmānyā vṛttiriti / evamete pañca vāyavaḥ sāmānyakaraṇavṛttiriti",
  "GSP31iskgaudu:179_14": "vyākhyātāḥ trayodaśavidhasyāpi karaṇasāmānyā vṛttirityarthaḥ // 29 //",
  "GSP31iskgaudu:180": "-----------------------------------------------------------------",
  "GSP31iskgaudu:181": "yugapaccatuṣṭayasya tu vṛttiḥ kramaśaśca tasya nirdiṣṭā /",
  "GSP31iskgaudu:182": "dṛṣṭe tathāpyadṛṣṭe trayasya tatpūrvikā vṛttiḥ // ISk_30 //",
  "GSP31iskgaudu:183_0": "yugapaccatuṣṭayasya buddhyahaṃkāramanasāmekaikendriyasambandhe sati catuṣṭayaṃ bhavati",
  "GSP31iskgaudu:183_1": "catuṣṭayasya dṛṣṭe prativiṣayādhyavasāye yugapadvṛtirbuddhyahaṃkāramanaścakṣūṃṣi",
  "GSP31iskgaudu:183_2": "yugapadekakālaṃ rūpaṃ paśyati sthāṇurayamiti / buddhyahaṃkāramanojihvā yugapadrasaṃ",
  "GSP31iskgaudu:183_3": "gṛhṇanti / buddhyahaṃkāramanoghrāṇāni yugapadgandhaṃ gṛhṇanti / tathā tvakśrotre",
  "GSP31iskgaudu:183_4": "api / kiṃca kramaśaśca tasya nirdiṣṭā tasyeti catuṣṭayasyakramaśaśca vṛttirbhavati /",
  "GSP31iskgaudu:183_5": "yathā kaścit pathi gacchan dūrādeva dṛṣṭvā sthāṇurayaṃ puruṣo veti saṃśaye sati tatroparūḍhāṃ",
  "GSP31iskgaudu:183_6": "valliṃ talliṅgaṃ paśyati śakuniṃ vā tato tasya manasā saṃkalpite saṃśaye vyavacchedabhūtā",
  "GSP31iskgaudu:183_7": "buddhirbhavati sthāṇurayamityato 'haṃkāraśca niścayārthaḥ sthāṇurevetyevaṃ buddhyahaṃkāramanaścakṣuṣāṃ",
  "GSP31iskgaudu:183_8": "kramaśo vṛttirdṛṣṭā yathā rūpe tathā śabdādiṣvapi boddhavyā dṛṣṭe dṛṣṭaviṣaye / kiṃcānyattathāpyadṛṣṭe",
  "GSP31iskgaudu:183_9": "trayasya tatpūrvikā vṛttiradṛṣṭe 'nāgate 'tīte ca kāle buddhyahaṃkāramanasāṃ rūpe",
  "GSP31iskgaudu:183_10": "cakṣuḥ pūrvikā trayasya vṛttiḥ sparśe tvakpūrvikā gandhe ghrāṇapūrvikā rase rasanapūrvikā",
  "GSP31iskgaudu:183_11": "śabde śravaṇapūrvikā buddhyahaṃkāramanasāmanāgate bhaviṣyati kāle 'tīte ca tat kramaśo",
  "GSP31iskgaudu:183_12": "vṛttirvarttamāne yugapat kramaśaśceti // 30 //",
  "GSP31iskgaudu:184": "-----------------------------------------------------------------",
  "GSP31iskgaudu:185": "kiṃca /",
  "GSP31iskgaudu:186": "svāṃ svāṃ pratipadyante parasparākūtahetukāṃ vṛttim /",
  "GSP31iskgaudu:187": "puruṣārtha eva heturna kenacitkāryate karaṇam // ISk_31 //",
  "GSP31iskgaudu:188_0": "svāṃ svāmiti vīpsā buddhyahaṃkāramanāṃsi svāṃ svāṃ vṛttiṃ parasparākūtahetukāmākūtakādarāsambhrama",
  "GSP31iskgaudu:188_1": "iti pratipadyante puruṣārthakaraṇāya / buddherahaṃkārādayo buddhirahaṃkārākūtaṃ jñātvā",
  "GSP31iskgaudu:188_2": "svasvaviṣayaṃ pratipadyate kimarthamiti cet puruṣārtha eva hetuḥ puruṣārthaḥ karttavya",
  "GSP31iskgaudu:188_3": "ityevamarthaṃ guṇānāṃ pravṛttistasmādetāni karaṇāni puruṣārthaṃ prakāśayanti kathaṃ",
  "GSP31iskgaudu:188_4": "svayaṃ pravartante na kenacit kāryate karaṇaṃ puruṣārtha evaikaḥ kārayatīti vākyārtho",
  "GSP31iskgaudu:188_5": "na kenacidīśvareṇa puruṣeṇa kāryate prabodhyate karaṇam // 31 //",
  "GSP31iskgaudu:189": "-----------------------------------------------------------------",
  "GSP31iskgaudu:190": "buddhyādi katividhaṃ tadityucyate /",
  "GSP31iskgaudu:191": "karaṇaṃ trayodaśavidhaṃ tadāharaṇadhāraṇaprakāśakaram /",
  "GSP31iskgaudu:192": "kāryaṃ ca tasya daśadhāhāryaṃ dhāryaṃ prakāśyaṃ ca // ISk_32 //",
  "GSP31iskgaudu:193_0": "karaṇaṃ mahadādi trayodaśavidhaṃ boddhyavyaṃ pañcabuddhīndriyāṇi cakṣurādīni pañca",
  "GSP31iskgaudu:193_1": "karmendriyāṇi vāgādīnīti trayodaśavidhaṃ karaṇaṃ tatkiṃ karotītyetadāha tadāharaṇadhāraṇaprakāśakaram /",
  "GSP31iskgaudu:193_2": "tatrāharaṇaṃ dhāraṇaṃ ca karmendriyāṇi kurvanti prakāśaṃ buddhīndriyāṇi / katividhaṃ",
  "GSP31iskgaudu:193_3": "kāryaṃ tasyeti taducyate / kāryaṃ ca tasya daśadhā tasya karaṇasya kāryaṃ kartavyamiti",
  "GSP31iskgaudu:193_4": "daśadhā daśaprakāraṃ śabdasparśarūparasagandhākhyaṃ vacanādānaviharaṇotsargānandākhyametaddaśavidhaṃ",
  "GSP31iskgaudu:193_5": "kāryaṃ buddhīndriyaiḥ prakāśitaṃ karmendriyāṇyāharanti dhārayanti ceti // 32 //",
  "GSP31iskgaudu:194": "-----------------------------------------------------------------",
  "GSP31iskgaudu:195": "antaḥkaraṇaṃ trividhaṃ daśadhā bāhyaṃ trayasya viṣayākhyam /",
  "GSP31iskgaudu:196": "sāmpratakālaṃ bāhyaṃ trikālamābhyantaraṃ karaṇam // ISk_33 //",
  "GSP31iskgaudu:197_0": "antaḥkaraṇamiti buddhyahaṃkāramanāṃsi trividhaṃ mahadādibhedāt / daśadhā bāhyaṃ ca",
  "GSP31iskgaudu:197_1": "buddhīndriyāṇi pañca karmendriyāṇi pañca daśavidhametatkaraṇaṃ bāhyaṃ tatra yasyāntaḥkaraṇasya",
  "GSP31iskgaudu:197_2": "viṣayākhyaṃ buddhyahaṃkāramanasāṃ bhogyaṃ sāmpratakālaṃ śrotraṃ varttamānameva śabdaṃ",
  "GSP31iskgaudu:197_3": "śṛṇoti nātītaṃ na ca bhaviṣyantaṃ cakṣurapi vartamānaṃ rūpaṃ paśyati nātītaṃ nānāgataṃ",
  "GSP31iskgaudu:197_4": "tvagvarttamānaṃ sparśaṃ jihvā varttamānaṃ rasaṃ nāsikā varttamānaṃ gandhaṃ nātītānāgataṃ",
  "GSP31iskgaudu:197_5": "ceti / evaṃ karmendriyāṇi vāgvarttamānaṃ śabdamuccārayati nātītaṃ nānāgataṃ pāṇī",
  "GSP31iskgaudu:197_6": "varttamānaṃ ghaṭamādadāte nātītamanāgataṃ pāyūpasthau ca varttamānāvutsargānandau",
  "GSP31iskgaudu:197_7": "kuruto nātītau nānāgatau / evaṃ bāhyaṃ karaṇaṃ sāmpratakālamuktaṃ trikālamābhyantaraṃ",
  "GSP31iskgaudu:197_8": "karaṇaṃ buddhyahaṃkāramanāṃsi trikālaviṣayāṇi buddhirvarttamānaṃ ghaṭaṃ budhyate",
  "GSP31iskgaudu:197_9": "atītamanāgataṃ ceti / ahaṃkāro varttamāne 'bhimānaṃ karotyatīte 'nāgate ca / tathā",
  "GSP31iskgaudu:197_10": "mano varttamāne saṃkalpaṃ kurute atīte 'nāgate ca evaṃ trikālamābhyantaraṃ karaṇamiti // 33 //",
  "GSP31iskgaudu:198": "-----------------------------------------------------------------",
  "GSP31iskgaudu:199": "idānīmindriyāṇi kati saviśeṣaṃ viṣayaṃ gṛhṇanti kāni nirviśeṣamiti taducyate /",
  "GSP31iskgaudu:200": "buddhīndriyāṇi teṣāṃ pañca viśeṣāviśeṣaviṣayāṇi /",
  "GSP31iskgaudu:201": "vāgbhavati śabdaviṣayā śeṣānyapi pañcaviṣayāṇi // ISk_34 //",
  "GSP31iskgaudu:202_0": "buddhīndriyāṇi tāni saviśeṣaṃ viṣayaṃ gṛhṇāti saviśeṣaviṣayaṃ mānuṣāṇāṃ śabdasparśarūparasagandhān",
  "GSP31iskgaudu:202_1": "sukhaduḥkhamohaviṣayayuktān buddhīndriyāṇi prakāśayanti devānāṃ nirviśeṣānviṣayān",
  "GSP31iskgaudu:202_2": "prakāśayanti tathā karmendriyāṇāṃ madhye vāgbhavati śabdaviṣayā devānāṃ mānuṣāṇāṃ",
  "GSP31iskgaudu:202_3": "ca vāgvadati ślokādīnuccārayati tasmāddevānāṃ mānuṣāṇāṃ ca vāgindriyaṃ tulyaṃ śeṣāṇyapi",
  "GSP31iskgaudu:202_4": "vāgvyatiriktāni pāṇipādapāyūpasthasaṃjñitāni pañcaviṣayāṇi śabdādayo yeṣāṃ tāni pañcaviṣayāṇi",
  "GSP31iskgaudu:202_5": "śabdasparśarūparasagandhāḥ pāṇau santi pañcaśabdādilakṣaṇāyāṃ bhuvi pādo viharati",
  "GSP31iskgaudu:202_6": "pāyvindriyaṃ pañcaklṛptamutsargaṃ karoti tathopasthendriyaṃ pañcalakṣaṇaṃ śukramānandayati // 34 //",
  "GSP31iskgaudu:203": "-----------------------------------------------------------------",
  "GSP31iskgaudu:204": "sāntaḥkaraṇā buddhiḥ sarvaṃ viṣayamavagāhate yasmāt /",
  "GSP31iskgaudu:205": "tasmāttrividhaṃ karaṇaṃ dvāri dvārāṇi śeṣāṇi // ISk_35 //",
  "GSP31iskgaudu:206_0": "sāntaḥkaraṇā buddhirahaṃkāramanaḥsahitetyarthaha yasmāt sarvaṃ viṣayamavagāhate gṛhṇāti",
  "GSP31iskgaudu:206_1": "triṣvapi kāleṣu śabdādīn gṛhṇāti tasmāttrividhama karaṇaṃ dvāri dvārāṇi śeṣāṇi śeṣāni",
  "GSP31iskgaudu:206_2": "karaṇānīti vākyaśeṣaḥ // 35 //",
  "GSP31iskgaudu:207": "-----------------------------------------------------------------",
  "GSP31iskgaudu:208": "kiṃ cānyat /",
  "GSP31iskgaudu:209": "ete pradīpakalpāḥ parasparavilakṣaṇā guṇaviśeṣāḥ /",
  "GSP31iskgaudu:210": "kṛtsnaṃ puruṣasyārthaṃ prakāśya buddhau prayacchanti // ISk_36 //",
  "GSP31iskgaudu:211_0": "yāni karaṇānyuktāni ete guṇaviśeṣāḥ kiṃ viśiṣṭāḥ pradīpakalpāḥ pradīpavadviṣayaprakāśakāḥ",
  "GSP31iskgaudu:211_1": "parasparavilakṣaṇā asadṛśā bhinnaviṣayā ityarthaḥ / guṇaviṣayā ityarthaḥ / guṇaviśeṣā",
  "GSP31iskgaudu:211_2": "guṇebhyo jātāḥ / kṛtsnaṃ puruṣasyārthaṃ buddhīndriyāni karmendriyāṇyahaṃkāro manaścaitāni",
  "GSP31iskgaudu:211_3": "svaṃ svamarthaṃ puruṣasya prakāśya buddhau prayacchanti buddhisthaṃ kurvantītyarthaḥ /",
  "GSP31iskgaudu:211_4": "yato buddhisthaṃ sarvaṃ viṣayaṃ sukhādikaṃ puruṣa upalabhyate // 36 //",
  "GSP31iskgaudu:212": "-----------------------------------------------------------------",
  "GSP31iskgaudu:213": "idaṃ cānyat /",
  "GSP31iskgaudu:214": "sarvaṃ pratyupabhogaṃ yasmātpuruṣasya sādhayati buddhiḥ /",
  "GSP31iskgaudu:215": "saiva ca viśinaṣṭi tataḥ pradhānapuruṣāntaraṃ sūkṣmam // ISk_37 //",
  "GSP31iskgaudu:216_0": "sarvendriyagataṃ triṣvapi kāleṣu sarvaṃ pratyupabhogamupabhogaṃ prati devamanuṣyatiryag",
  "GSP31iskgaudu:216_1": "buddhīndriyakarmendriyadvāreṇa sāntaḥkaraṇā buddhiḥ sādhayati sampādayati yasmāt",
  "GSP31iskgaudu:216_2": "tasmāt saiva ca viśinaṣṭi pradhānapuruṣayorviṣayavibhāgaṃ karoti pradhānapuruṣāntaraṃ",
  "GSP31iskgaudu:216_3": "nānātvamityarthaḥ / sūkṣmamityanadhikṛtatapaścaraṇairaprāpyamiyaṃ prakṛtiḥ sattvarajastamasāṃ",
  "GSP31iskgaudu:216_4": "sāmyāvasthā iyaṃ buddhirayamahaṃkāra etāni pañcatanmātrāṇyekādaśendriyāṇi pañcamahābhūtānyayamanyaḥ",
  "GSP31iskgaudu:216_5": "puruṣa ebhyo vyatirikta ityeva bodhayati buddhiryasyāvāyādapavargo bhavati // 37 //",
  "GSP31iskgaudu:217": "-----------------------------------------------------------------",
  "GSP31iskgaudu:218": "pūrvamuktaṃ viśeṣāviśeṣaviṣayāṇi tat ke viṣayāstacca darśayati /",
  "GSP31iskgaudu:219": "tanmātrāṇyaviśeṣāstebhyo bhūtāni pañca pañcabhyaḥ /",
  "GSP31iskgaudu:220": "ete smṛtā viśeṣāḥ śāntā ghorāśca mūḍhāśca // ISk_38 //",
  "GSP31iskgaudu:221_0": "yāni pañca tanmātrāṇyahaṃkārādutpadyante te śabdatanmātraṃ sparśatanmātraṃ rūpatanmātraṃ",
  "GSP31iskgaudu:221_1": "rasatanmātraṃ gandhatanmātrametānyaviśeṣā ucyante devānāmete sukhalakṣaṇā viṣayā",
  "GSP31iskgaudu:221_2": "duḥkhamoharahitāstebhyaḥ pañcabhyastanmātrebhyaḥ pañcamahābhūtāni pṛthivyaptejovāyvākāśasaṃjñitāni",
  "GSP31iskgaudu:221_3": "yānyutpadyante / ete smṛtā viśeṣāḥ / gandhatanmātrāt pṛthivī rasatanmātrādāpo rūpatanmātrāttejaḥ",
  "GSP31iskgaudu:221_4": "sparśatanmātrādvāyuḥ śabdatanmātrādākāśamityevamutpannānyetāni mahābhūtānyete viśeṣā",
  "GSP31iskgaudu:221_5": "mānuṣāṇāṃ viṣayāḥ śāntā sukhalakṣaṇā ghorā duḥkhalakṣaṇā mūḍhā mohajanakā yathākāśaṃ",
  "GSP31iskgaudu:221_6": "kasyacidanavakāśādantargṛhādernirgatasya sukhātmakaṃ śāntaṃ bhavati tadeva śītoṣṇavātavarṣābhibhūtasya",
  "GSP31iskgaudu:221_7": "duḥkhātmakaṃ ghoraṃ bhavati tadeva panthānaṃ gacchato vanamārgāt bhraṣṭasya diṅ mohānmūḍhaṃ",
  "GSP31iskgaudu:221_8": "bhavati / evaṃ vāyurgharmārtasya śānto bhavati śītārtasya ghoro dhūlīśarkarāvimiśro",
  "GSP31iskgaudu:221_9": "'tivān mūḍha iti / evaṃ tejaḥ prabhṛtiṣu draṣṭavyam // 38 //",
  "GSP31iskgaudu:222": "-----------------------------------------------------------------",
  "GSP31iskgaudu:223": "athānye viśeṣāḥ /",
  "GSP31iskgaudu:224": "sūkṣmā mātāpitṛjāḥ saha prabhūtaistridhā viśeṣāḥ syuḥ /",
  "GSP31iskgaudu:225": "sūkṣmāsteṣāṃ niyatā mātāpitṛjā nivartante // ISk_39 //",
  "GSP31iskgaudu:226_0": "sūkṣmāstanmātrāṇi yatsaṃgṛhītaṃ tanmātrikaṃ sūkṣmaśarīraṃ mahadādiliṅgaṃ sadā tiṣṭhati",
  "GSP31iskgaudu:226_1": "saṃsarati ca te sūkṣmāstathā mātāpitṛjā sthūlaśarīropacāyakā ṛtukāle mātāpitṛsaṃyoge",
  "GSP31iskgaudu:226_2": "śoṇitaśukramiśrībhāvenodarāntaḥ sūkṣmaśarīrasyopacayaṃ kurvīta tat sūkṣmaśarīraṃ",
  "GSP31iskgaudu:226_3": "punarmāturaśitapītanānāvidharasena nābhīnibandhenāpyāyate tathā prārabdhaṃ śarīraṃ",
  "GSP31iskgaudu:226_4": "sūkṣmairmātāpitṛjaiśca saha mahābhūtaistrividhā viśeṣaiḥ pṛṣṭhodarajaṃghākaṭyuraḥ",
  "GSP31iskgaudu:226_5": "śiraḥ prabhṛti ṣāṭ kauśikaṃ pañcabhautikaṃ rudhiramāṃsasnāyuśukrāsthimajjāsaṃbhṛtamākāśo",
  "GSP31iskgaudu:226_6": "'vakāśadānādvāyurvarddhanāt tejaḥ pākādāpaḥ saṃgrahātpṛthivī dhāraṇāt samastāvayavopetaṃ",
  "GSP31iskgaudu:226_7": "māturudarādbahirbhavati / evamete trividhā viśeṣā syuḥ / atrāha ke nityāḥ ke vānityāḥ",
  "GSP31iskgaudu:226_8": "sūkṣmāsteṣāṃ niyatāḥ sūkṣmāstanmātrasaṃjñakāsteṣāṃ madhye niyatā nityāstairārabdhaṃ",
  "GSP31iskgaudu:226_9": "śarīraṃ karmavaśāt paśumṛgapakṣisarīsṛpasthāvarajātiṣu saṃsarati dharmavaśādindrakādilokeṣvevametanniyataṃ",
  "GSP31iskgaudu:226_10": "sūkṣmaśarīraṃ sarati yāvat jñānamutpadyate utpanne jñāne vidvāṃñcharīraṃ tyaktvā",
  "GSP31iskgaudu:226_11": "mokṣaṃ gacchati tasmādete viśeṣā sūkṣmā nityā iti mātāpitṛjā nivartante tat sūkṣmaśarīraṃ",
  "GSP31iskgaudu:226_12": "parityajyehaiva prāṇatyāgavelāyāṃ mātāpitṛjā nivartante maraṇakāle mātāpitṛjaṃ śarīramihaiva",
  "GSP31iskgaudu:226_13": "nivarttya bhūmyādiṣu pralīyate yathā tattvaṃ // 39 //",
  "GSP31iskgaudu:227": "-----------------------------------------------------------------",
  "GSP31iskgaudu:228": "sūkṣmaṃ ca kathaṃ saṃsarati tadāha /",
  "GSP31iskgaudu:229": "pūrvotpannamasaktaṃ niyataṃ mahadādisūkṣmaparyantam /",
  "GSP31iskgaudu:230": "saṃsarati nirupabhogaṃ bhāvairadhivāsitaṃ liṅgam // ISk_40 //",
  "GSP31iskgaudu:231_0": "yadā lokānupannāḥ pradhānādisarge tadā sūkṣmaśarīramutpannamiti / kiṃcānyadasaktaṃ",
  "GSP31iskgaudu:231_1": "na saṃyuktaṃ tiryagyonidevamānuṣasthāneṣu sūkṣmatvāt kutracidasaktaṃ parvatādiṣvapratihataprasaraṃ",
  "GSP31iskgaudu:231_2": "sarti gacchati / nityaṃ yāvannajñānamutpadyate tāvat saṃsarati tacca mahadādisūkṣmaparyantaṃ",
  "GSP31iskgaudu:231_3": "mahānādau yasya tanmahadādi buddhirahaṃkāro mana iti pañca tanmātrāṇi sūkṣmaparyantaṃ",
  "GSP31iskgaudu:231_4": "tanmātraparyantaṃ saṃsarati śūlagrahapipīlikāvat trīnapi lokān / nirupabhogaṃ bhogarahitaṃ",
  "GSP31iskgaudu:231_5": "tat sūkṣmaśarīraṃ pitṛmātṛjena bāhyenopacayena kriyādharmagrahaṇāt bhogeṣu samarthaṃ",
  "GSP31iskgaudu:231_6": "bhavatītyarthaḥ / bhāvairadhivāsitaṃ purastādbhāvān dharmādīn vakṣyāmastairadhivāsitamuparaṃjitaṃ",
  "GSP31iskgaudu:231_7": "liṃgamiti / pralayakāle mahadādisūkṣmaparyantaṃ karaṇopetaṃ pradhāne līyate asaṃsaraṇayuktaṃ",
  "GSP31iskgaudu:231_8": "sadā sargakālamatra varttate prakṛtimohabandhanabaddhaṃ sat saṃsaraṇādikriyāsvasamarthamiti",
  "GSP31iskgaudu:231_9": "punaḥ sargakāle saṃsarati tasmālliṃgaṃ sūkṣmam // 40 //",
  "GSP31iskgaudu:232": "-----------------------------------------------------------------",
  "GSP31iskgaudu:233": "kiṃ prayojanena trayodaśavidhaṃ karaṇaṃ saṃsaratītyevaṃ codite satyāha /",
  "GSP31iskgaudu:234": "citraṃ yathāśrayamṛte sthāṇvādibhyo yathā vinā chāyā /",
  "GSP31iskgaudu:235": "tadvadvinā viśeṣaistiṣṭhati na nirāśrayaṃ liṅgam // ISk_41 //",
  "GSP31iskgaudu:236_0": "citraṃ yathā kuḍyāśrayamṛte na tiṣṭhati sthāṇvādibhyaḥ kīlakādibhyo vinā chāyā na",
  "GSP31iskgaudu:236_1": "tiṣṭhati tairvinā na bhavatyādigrahaṇādyathā śaityaṃ vinā nāpo bhavanti śaityaṃ vādbhirvinā /",
  "GSP31iskgaudu:236_2": "agniruṣṇaṃ vinā vāyuḥ sparśaṃ vinā ākāśamavakāśaṃ vinā pṛthivī gandhaṃ vinā tadvadetena",
  "GSP31iskgaudu:236_3": "dṛṣṭāntena nyāyana vinā viśeṣairaviśeṣaistanmātrairvinā na tiṣṭhati / atha viśeṣabhūtānyucyante",
  "GSP31iskgaudu:236_4": "śarīraṃ pañcabhūtamayaṃ vaiśeṣiṇā śarīreṇa vinā kva liṅgasthānaṃ ceti kva ekadehamujjhati",
  "GSP31iskgaudu:236_5": "tadevānyamāśrayati nirāśrayamāśrayarahitaṃ liṅgaṃ trayodaśa vidhaṃ karaṇamityarthaḥ // 41 //",
  "GSP31iskgaudu:237": "-----------------------------------------------------------------",
  "GSP31iskgaudu:238": "kimarthaṃ taducyate /",
  "GSP31iskgaudu:239": "puruṣārthahetukamidaṃ nimittanaimittikaprasaṅgena /",
  "GSP31iskgaudu:240": "prakṛtervibhutvayogānnaṭavadvyavatiṣṭhate liṅgam // ISk_42 //",
  "GSP31iskgaudu:241_0": "puruṣārthaḥ kartavya iti pradhānaṃ pravarttate sa ca dvividhaḥ śabdādyupalabdhilakṣaṇo",
  "GSP31iskgaudu:241_1": "guṇapuruṣāntaro labdhilakṣaṇaśca / śabdādyupalabdhirbrahmādiṣu lokeṣu gandhādibhogāvāptiḥ",
  "GSP31iskgaudu:241_2": "guṇapuruṣāntaropalabdhirmokṣa iti tasamāduktaṃ puruṣārthahetukamidaṃ sūkṣmaśarīraṃ",
  "GSP31iskgaudu:241_3": "pravarttata iti / nimittanaimittikaprasaṃgena nimittaṃ dharmādi naimittikamūrddhvagamanādi",
  "GSP31iskgaudu:241_4": "purastādeva vakṣyāmaḥ prasaṃgena prasaktyā prakṛteḥ pradhānasya vibhutvayogādyathā",
  "GSP31iskgaudu:241_5": "rājā svarāṣṭre vibhutvādyadyadicchati tattat karotīti tathā prakṛteḥ sarvatra vibhutvayogānnimittanaimittakaṃ",
  "GSP31iskgaudu:241_6": "prasaṃgena vyavatiṣṭhate pṛthak pṛthagdehadhāraṇe liṅgasya vyavasthāṃ karoti / liṃgaṃ",
  "GSP31iskgaudu:241_7": "sūkṣmaḥ paramāṇubhistanmātrairūpacitaṃ śarīraṃ trayodaśavidhakaraṇopetaṃ mānuṣadevatiryagyoniṣu",
  "GSP31iskgaudu:241_8": "vyavatiṣṭhate kathaṃ naṭavat yathā naṭaḥ paṭāntareṇa praviśya devo bhūtvā nirgacchati",
  "GSP31iskgaudu:241_9": "punarmānuṣaḥ punarvidūṣakaḥ / evaṃ liṃgaṃ nimittanaimittikaprasaṃgenodarāntaḥ praviśya",
  "GSP31iskgaudu:241_10": "hastī strī pumān bhavati // 42 //",
  "GSP31iskgaudu:242": "-----------------------------------------------------------------",
  "GSP31iskgaudu:243": "bhāvairadhivāsitaṃ liṃgaṃ saṃsaratītyuktaṃ tat ke bhāvā ityāha /",
  "GSP31iskgaudu:244": "sāṃsiddhikāśca bhāvāḥ prākṛtikā vaikṛtāśca dharmādyāḥ /",
  "GSP31iskgaudu:245": "dṛṣṭāḥ karaṇāśrayiṇaḥ kāryāśrayiṇaśca kalalādyāḥ // ISk_43 //",
  "GSP31iskgaudu:246_0": "bhāvāstrividhāścintyante sāṃsiddhikāḥ prākṛtā vaikṛtāśca / tatra sāṃsiddhikā yathā",
  "GSP31iskgaudu:246_1": "bhavagataḥ kapilasyādisarge utpadyamānasya catvāro bhāvāḥ sahotpannāḥ dharmo jñānaṃ",
  "GSP31iskgaudu:246_2": "vairāgyamaiśvaryamiti / prākṛtāḥ kathyante brahmaṇaścatvāraḥ putrāḥ sanakasanandanasanātanasanatkumārā",
  "GSP31iskgaudu:246_3": "babhūvuḥ / teṣāmutpannakāryakāraṇānāṃ śarīriṇāṃ ṣoḍaśavarṣāṇāmete bhāvāścatvāraḥ",
  "GSP31iskgaudu:246_4": "samutpannāstasmādete prākṛtāḥ / tathā vaikṛtā yathā ācāryamūrttiṃ nimittaṃ kṛtvāsmadādīnāṃ",
  "GSP31iskgaudu:246_5": "jñānamutpadyate jñānādvairāgyaṃ vairāgyāddharmo dharmādaiśvaryamiti / ācāryamūrttirapi",
  "GSP31iskgaudu:246_6": "vikṛtiriti tasmādvaikṛtā ete bhāvā ucyante yairadhivāsitaṃ liṅgaṃ saṃsarati ete catvāro",
  "GSP31iskgaudu:246_7": "bhāvāḥ sātvikāstāmasāviparītāḥ sāttvikametadrūpaṃ tāmasamasmādviparyastamityatra",
  "GSP31iskgaudu:246_8": "vyākhyātā evamaṣṭau dharmo jñānaṃ vairāgyamaiśvaryamadharmo 'jñānamavairāgyamanaiśvaryamityaṣṭau",
  "GSP31iskgaudu:246_9": "bhāvāḥ / etaduktamadhyavasāyo buddhiḥ dharmo jñānamiti kāryaṃ dehastadāśrayāḥ kalalādyā",
  "GSP31iskgaudu:246_10": "ye mātṛjā ityuktāḥ śukraśoṇitasaṃyoge vivṛddhihetukāḥ kalalādyā budbudamāṃsapeśīprabhṛtayaḥ /",
  "GSP31iskgaudu:246_11": "tathā kaumārayauvanasthaviratvādayo bhāvā annapānarasanimittā niṣpadyanta ataḥ kāryāśrayiṇa",
  "GSP31iskgaudu:246_12": "ucyanta annādiviṣayabhoganimittā jāyante // 43 //",
  "GSP31iskgaudu:247": "-----------------------------------------------------------------",
  "GSP31iskgaudu:248": "nimittanaimittikaprasaṅgeneti yaduktamatrocyate /",
  "GSP31iskgaudu:249": "dharmeṇa gamanamūrdhvaṃ gamanamadhastādbhavatyadharmeṇa /",
  "GSP31iskgaudu:250": "jñānena cāpavargo viparyayādiṣyate bandhaḥ // ISk_44 //",
  "GSP31iskgaudu:251_0": "dharmeṇa gamanamūrddhvaṃ dharmaṃ nimittaṃ kṛtvorddhvamupanayati ūrddhvamityaṣṭau",
  "GSP31iskgaudu:251_1": "sthānāni gṛhyante / tadyathā / brāhmaṃ prājāpatyaṃ saumyamaindraṃ gāndharvaṃ rākṣasaṃ",
  "GSP31iskgaudu:251_2": "paiśācamiti tat sūkṣmaṃ śarīraṃ gacchati paśumṛgapakṣisarīsṛpasthāvarānteṣvadharmo",
  "GSP31iskgaudu:251_3": "nimittam / kiṃca jñānena cāpavargaśca pañcaviṃśatitattvajñānaṃ tena nimittenāpavargo",
  "GSP31iskgaudu:251_4": "mokṣaḥ tataḥ sūkṣmaṃ śarīraṃ nivartate paramātmā ucyate / viparyayādiṣyate bandhaḥ",
  "GSP31iskgaudu:251_5": "ajñānaṃ nimittaṃ sa caiṣa naimittikaḥ prākṛto vaikāriko dākṣiṇikaśca bandha iti vakṣyati",
  "GSP31iskgaudu:251_6": "purastāt yadidamuktam / 'prākṛtena ca bandhena tathā vaikārikeṇa ca / dakṣiṇābhistṛtīyena",
  "GSP31iskgaudu:251_7": "baddho nānyena mucyate'; // 44 //",
  "GSP31iskgaudu:252": "-----------------------------------------------------------------",
  "GSP31iskgaudu:253": "tathānyadapi nimittam /",
  "GSP31iskgaudu:254": "vairāgyātprakṛtilayaḥ saṃsāro bhavati rājasādrāgāt /",
  "GSP31iskgaudu:255": "aiśvaryādavighāto viparyayāttadviparyāsaḥ // ISk_45 //",
  "GSP31iskgaudu:256_0": "yathā kasyacidvairāgyamasti na tattvajñānaṃ tasmādajñānapūrvādvairāgyāt prakṛtilayo",
  "GSP31iskgaudu:256_1": "mṛto 'ṣṭāsu prakṛtiṣu pradhānabuddhyahaṅkāratanmātreṣu līyate na mokṣaḥ tato bhūyo",
  "GSP31iskgaudu:256_2": "'pi saṃsarati / tathā yo 'yaṃ rājaso rāgaḥ yajāmi dakṣiṇāṃ dadāmi yenāmuṣmiṃlloke",
  "GSP31iskgaudu:256_3": "'tra yaddivyaṃ mānuṣaṃ sukhamanubhavāmyetasmādrājasādrāgāt saṃsāro bhavati / tathā",
  "GSP31iskgaudu:256_4": "aiśvaryādavighātaḥ etadaiśvaryamaṣṭaguṇamaṇimādiyuktaṃ tasmādaiśvaryanimittādavighāto",
  "GSP31iskgaudu:256_5": "naimittiko bhavati brāhmādiṣu sthāneṣvaiśvaryaṃ na vihanyate / kiṃcānyadviparyayādviparyāsaḥ",
  "GSP31iskgaudu:256_6": "tasyāvighātastasya viparyāso vighāto bhavatyanaiśvaryāt sarvatra vihanyate / kiṃcānyadviparyādviparyāsaḥ",
  "GSP31iskgaudu:256_7": "syāvighātasya viparyāso vighāto bhavatyanaiśvaryāt sarvatra vihanyate // 45 //",
  "GSP31iskgaudu:257": "-----------------------------------------------------------------",
  "GSP31iskgaudu:258": "eṣa nimittaiḥ saha naimittikaḥ ṣoḍaśavidho vyākhyātaḥ / sa kimātmaka ityāha /",
  "GSP31iskgaudu:259": "eṣa pratyayasargo viparyayāśaktituṣṭisiddhyākhyaḥ /",
  "GSP31iskgaudu:260": "guṇavaiṣamyavimardāt tasya bhedāstu pañcāśat // ISk_46 //",
  "GSP31iskgaudu:261_0": "yathā eṣa ṣoḍaśavidho nimittanaimittabhedo vyākhyāta eṣa pratyayasarga ucyate / pratyayo",
  "GSP31iskgaudu:261_1": "buddhirityuktādhyavasāyo buddhirdharmo jñānamityādi sa ca pratyayasargaścaturdhā",
  "GSP31iskgaudu:261_2": "bhidyate viparyayāśaktituṣṭisiddhākhyabhedāt / tatra saṃśayo 'jñānam / yathā kasyacit",
  "GSP31iskgaudu:261_3": "sthāṇudarśane sthāṇurayaṃ puruṣo veti saṃśayaḥ / aśaktiryathā / tameva sthāṇuṃ samyadgṛṣṭvā",
  "GSP31iskgaudu:261_4": "saṃśayaṃ chettuṃ na śaknotītyaśaktiḥ / evaṃ tṛtīyastuṣṭyākhyo yathā / tameva sthāṇuṃ",
  "GSP31iskgaudu:261_5": "jñātuṃ saṃśayituṃ vā necchati kimanenāsmākamityeṣā tuṣṭiḥ / caturthaḥ siddhākhyo",
  "GSP31iskgaudu:261_6": "yathā / ānanditendriyaḥ sthāṇumārūḍhāṃ valliṃ paśyati śakuniṃ vā tasya siddhirbhavati",
  "GSP31iskgaudu:261_7": "sthāṇurayamiti / evamasya caturvidhasya pratyayasargasya guṇavaiṣamyavimardde tasya",
  "GSP31iskgaudu:261_8": "bhedāstu pañcāśat yo 'yaṃ sattvarajastamoguṇānāṃ vaiṣamyo vimarddaḥ tena tasya pratyayasargasya",
  "GSP31iskgaudu:261_9": "pañcāśadbhedā bhavanti tathā kvāpi sattvamutkaṭaṃ rajastamasī udāsīne kvāpi rajaḥ",
  "GSP31iskgaudu:261_10": "kvāpi tama iti // 46 //",
  "GSP31iskgaudu:262": "-----------------------------------------------------------------",
  "GSP31iskgaudu:263": "bhedāḥ kathyante /",
  "GSP31iskgaudu:264": "pañca viparyayabhedā bhavantyaśakteśca karaṇavaikalyāt /",
  "GSP31iskgaudu:265": "aṣṭāviṃśatibhedāstuṣṭirnavadhāṣṭadhā siddhiḥ // ISk_47 //",
  "GSP31iskgaudu:266_0": "pañca viparyayabhedāste yathā tamo moho mahāmohastāmisro 'ndhatāmisra ityeṣāṃ bhedānāṃ",
  "GSP31iskgaudu:266_1": "nānātvaṃ vakṣyate 'nantarameveti / aśaktestvaṣṭāviṃśatibhedā bhavanti karaṇavaikalyāt",
  "GSP31iskgaudu:266_2": "tānapi vakṣyāmastathā ca tuṣṭirnavadhā ūrddhvasrotasi rājasāni jñānāni / tathāṣṭavidhā",
  "GSP31iskgaudu:266_3": "siddhiḥ sāttvikāni jñānāni tatraivorddhvasrotasi / etat krameṇaiva vakṣyante // 47 //",
  "GSP31iskgaudu:267": "-----------------------------------------------------------------",
  "GSP31iskgaudu:268": "tatra viparyayabhedā ucyante /",
  "GSP31iskgaudu:269": "bhedastamaso 'ṣṭavidho mohasya ca daśavidho mahāmohaḥ /",
  "GSP31iskgaudu:270": "tāmisro 'ṣṭādaśadhā tathā bhavatyandhatāmisraḥ // ISk_48 //",
  "GSP31iskgaudu:271_0": "tamasastāvadaṣṭadhā bhedaḥ pralayo 'jñānādvibhajyate so 'ṣṭāsu prakṛtiṣu līyate pradhānabuddhyahaṃkārapañcatanmātrāṣṭāsu",
  "GSP31iskgaudu:271_1": "tatra līnamātmānaṃ manyate mukto 'hamiti tamo bheda eṣo 'ṣṭavidhasya mohasya bhedo",
  "GSP31iskgaudu:271_2": "'ṣṭavidha evetyarthaḥ / yatrāṣṭaguṇamaṇimādyaiśvaryaṃ tatra saṃgādindrādayo devā",
  "GSP31iskgaudu:271_3": "na mokṣaṃ prāpnuvanti punaśca tat kṣaye saṃsarantyeṣo 'ṣṭavidho moha iti / daśavidho",
  "GSP31iskgaudu:271_4": "mahāmohaḥ śabdasparśarūparasagandhā devānāmete pañcaviṣayāḥ sukhalakṣaṇāḥ mānuṣāṇāmapyete",
  "GSP31iskgaudu:271_5": "eva śabdādayaḥ pañca viṣayā evameteṣu daśasu mahāmoha iti / tāmisro 'ṣṭadaśadhāṣṭāvidhamaiśvaryaṃ",
  "GSP31iskgaudu:271_6": "dṛṣṭānuśravikā viṣayā daśa eteṣāmaṣṭādaśānāṃ sampadamanunandanti vipadaṃ nānumodantyeṣo",
  "GSP31iskgaudu:271_7": "'ṣṭādaśavidho vikalpastāmisro / tathā tāmisramaṣṭaguṇamaiśvaryaṃ dṛṣṭānuśravikā daśaviṣayāstathāndhatāmisro",
  "GSP31iskgaudu:271_8": "'pyaṣṭādaśabheda eva kiṃtu viṣayasampattau sambhogakāle ya eva mriyate 'ṣṭaguṇaiśvaryādvā",
  "GSP31iskgaudu:271_9": "bhraśyate tatastasya mahadduḥkhamutpadyate so 'ndhatāmisra iti / evaṃ viparyayabhedāstamaḥ",
  "GSP31iskgaudu:271_10": "prabhṛtayaḥ pañca pratyekaṃ bhidyamānā dviṣaṣṭibhedāḥ saṃvṛttā iti // 48 //",
  "GSP31iskgaudu:272": "-----------------------------------------------------------------",
  "GSP31iskgaudu:273": "aśaktibhedāḥ kathyante /",
  "GSP31iskgaudu:274": "ekādaśendriyavadhāḥ saha buddhivadhairaśaktiruddiṣṭā /",
  "GSP31iskgaudu:275": "saptadaśavadhā buddherviparyayāttuṣṭisiddhīnām // ISk_49 //",
  "GSP31iskgaudu:276_0": "bhavantyaśakteśca karaṇavaikalyādaṣṭāviṃśatibhedā ityuddiṣṭaṃ tatraikādaśendriyavadhāḥ",
  "GSP31iskgaudu:276_1": "bādhiryamandhatāprasuptirupahvikāghrāṇapāko mūkatā kuṇitvaṃ khāṃjyaṃ klaibyamunmāda",
  "GSP31iskgaudu:276_2": "iti / saha buddhivadhairaśaktiruddiṣṭā ye buddhivadhāstaiḥ sahāśakteraṣṭāviṃśatibhedā",
  "GSP31iskgaudu:276_3": "bhavanti saptadaśavadhā buddheḥ saptadaśavadhāste tuṣṭibhedasiddhibhedavaiparītyena",
  "GSP31iskgaudu:276_4": "tuṣṭibhedā nava siddhibhedā aṣṭau ye te viparītaiḥ saha ekādaśa vidhā evamaṣṭāviṃśativikalpā",
  "GSP31iskgaudu:276_5": "aśaktiriti viparyayāt siddhituṣṭīnāmeva bhedakramo draṣṭavyaḥ // 49 //",
  "GSP31iskgaudu:277": "-----------------------------------------------------------------",
  "GSP31iskgaudu:278": "tatra tuṣṭirnavadhā kathyate /",
  "GSP31iskgaudu:279": "ādhyātmikāścatasraḥ prakṛtyupādānakālabhāgyākhyāḥ /",
  "GSP31iskgaudu:280": "bāhyā viṣayoparamātpañca nava ca tuṣṭayo 'bhihitāḥ // ISk_50 //",
  "GSP31iskgaudu:281_0": "ādhyātmikāścatasraḥ tuṣṭayo 'dhyātmani bhavā ādhyātmikā tāśca prakṛtyupādānakālabhāgyākhyāḥ /",
  "GSP31iskgaudu:281_1": "tatra prakṛtyākhyā yathā kaścit prakṛtiṃ vetti tasyāḥ saguṇanirguṇatvaṃ ca tena tattvaṃ",
  "GSP31iskgaudu:281_2": "tat kāryaṃ vijñāyaiva kevalaṃ tuṣṭastasya nāsti mokṣa eṣā prakṛtyākhyā / upādānākhyā",
  "GSP31iskgaudu:281_3": "yathā kaścidavijñāyaiva tattvānyupādānagrahaṇaṃ karoti tridaṇḍakamaṇḍaluvividikābhyo",
  "GSP31iskgaudu:281_4": "mokṣa iti tasyāpi nāstyeṣā upādānākhyā / tathā kālākhyā kālena mokṣo bhaviṣyatīti",
  "GSP31iskgaudu:281_5": "kiṃ tattvābhyāsenetyeṣā kālākhyā tuṣṭistasya nāsti mokṣa iti / tathā bhāgyākhyā bhāgyenaiva",
  "GSP31iskgaudu:281_6": "mokṣo bhaviṣyatīti bhāgyākhyā / caturddhā tuṣṭiriti / bāhyāviṣayoparamācca pañca /",
  "GSP31iskgaudu:281_7": "bāhyāstuṣṭayaḥ pañca viṣayoparamāt śabdasparśarūparasagandhebhya uparato 'rjanarakṣaṇakṣayasaṃgahiṃsādarśanāt /",
  "GSP31iskgaudu:281_8": "vṛddhinimittaṃ pāśupālyavāṇijyapratigrahasevāḥ kāryā etadarjanaṃ duḥkhamarjitānāṃ",
  "GSP31iskgaudu:281_9": "rakṣaṇe duḥkhamupabhogāt kṣīyata iti kṣayaduḥkham / tathā viṣayopabhogasaṃge kṛte",
  "GSP31iskgaudu:281_10": "nāstīndriyāṇāmupaśama iti saṃgadoṣaḥ / tathā na anupahatya bhūtānyupabhoga ityeṣa",
  "GSP31iskgaudu:281_11": "hiṃsādoṣaḥ / evamarjjanādidoṣadarśanāt pañcaviṣayoparamāt pañca tuṣṭayaḥ / evamādhyātmikabāhyabhedānnava",
  "GSP31iskgaudu:281_12": "tuṣṭayastāsāṃ nāmāni śāstrāntare proktāni / ambhaḥ salilamogho vṛṣṭiḥ sutamo pāraṃ",
  "GSP31iskgaudu:281_13": "sunetraṃ nārīkamanuttamāṃbhasikamiti / āsāṃ tuṣṭīnāṃ viparītāśaktibhedādbuddhibadhā bhavanti // 50 //",
  "GSP31iskgaudu:282": "-----------------------------------------------------------------",
  "GSP31iskgaudu:283": "tadyathā anambhaso 'salilamanogha ityādivaiparītyādbuddhivadhā iti / siddhirucyate /",
  "GSP31iskgaudu:284": "ūhaḥ śabdo 'dhyayanaṃ duḥkhavighātāstrayaṃ suhṛtprāptiḥ /",
  "GSP31iskgaudu:285": "dānaṃ ca siddhayo 'ṣṭau siddheḥ pūrvo 'ṅkuśastrividhaḥ // ISk_51 //",
  "GSP31iskgaudu:286_0": "ūho yathā kaścinnatyamūhate kimiha satyaṃ kiṃ paraṃ kiṃ naiśreyasaṃ kiṃ kṛtārthaḥ",
  "GSP31iskgaudu:286_1": "syāmiti cintayato jñānamutpadyate pradhānādanya eva puruṣa ityanyā buddhiranyo 'haṃkāro",
  "GSP31iskgaudu:286_2": "'nyāni tanmātrāṇīndriyāṇi pañcamahābhūtānītyevaṃ tattvajñānamutpadyate yena mokṣo",
  "GSP31iskgaudu:286_3": "bhavati eṣā ūhākhyā prathamā siddhiḥ / tathā śabdajñānāt pradhānapuruṣabuddhyahaṃkāratanmātrendriyapañcamahābhūtaviṣayaṃ",
  "GSP31iskgaudu:286_4": "jñānaṃ bhavati tato mokṣa ityeṣā śabdākhyā siddhiḥ / adhyayanādvedādiśāstrādhyayanāt",
  "GSP31iskgaudu:286_5": "pañcaviṃśatitattvajñānaṃ prāpya mokṣaṃ yāti ityeṣā tṛtīyā siddhiḥ / duḥkhavighātatrayamādhyātmikādhibhautikādhidaivikaduḥkhatrayavighātāya",
  "GSP31iskgaudu:286_6": "guruṃ samupagamya tata upadeśānmokṣaṃ yātyeṣā caturthī siddhiḥ / eṣaiva duḥkhatrayabhedāt",
  "GSP31iskgaudu:286_7": "tridhā kalpanīyā iti ṣaṭ siddhayaḥ / tathā suhṛtprāptiryathā kaścit suhṛt jñānamadhigamya",
  "GSP31iskgaudu:286_8": "mokṣaṃ gacchati eṣā saptamī siddhiḥ / dānaṃ yathā kaścidbhagavatāṃ pratyāśrayauṣadhitridaṇḍakuṇḍikādīnāṃ",
  "GSP31iskgaudu:286_9": "grāsācchādanādīnāṃ ca dānenopakṛtya tebhyo jñānamavāpya mokṣaṃ yātyeṣāṣṭamī siddhiḥ /",
  "GSP31iskgaudu:286_10": "āsāmaṣṭānāṃ siddhīnāṃ śāstrāntare saṃjñāḥ kṛtāstāraṃ sutāraṃ tāratāraṃ pramodaṃ pramuditaṃ",
  "GSP31iskgaudu:286_11": "pramodamānaṃ ramyakaṃ sadāpramuditamiti / āsāṃ viparyayāt budderbandhā ye viparītāsta",
  "GSP31iskgaudu:286_12": "aśaktau nikṣiptā yathātāramasutāramatāratāramityādidraṣṭavyamaśaktibhedā aṣṭāviṃśatiruktāste",
  "GSP31iskgaudu:286_13": "saha buddhibandhairekādaśendriyabandhā iti / tatra tuṣṭiviparyayā nava siddhīnāṃ",
  "GSP31iskgaudu:286_14": "viparyayā aṣṭau evamete saptadaśa buddhibandhā etaiḥ sahendriyabandhā aṣṭāviṃśatiraśaktibhedāḥ",
  "GSP31iskgaudu:286_15": "paścāt kathitā iti viparyayāśaktituṣṭisiddhīnāmevoddeśo nirdeśaśca kṛta iti / kiṃ",
  "GSP31iskgaudu:286_16": "cānyat siddheḥ pūrvo 'ṅkuśastrividhaḥ siddheḥ pūrvā yā viparyayāśaktituṣṭayastā eva",
  "GSP31iskgaudu:286_17": "siddheraṃkuśastadbhedādevaṃ trividho yathā hastī gṛhītāṃkuśena vaśo bhavatyeva viparyayāśaktituṣṭibhirgṛhīto",
  "GSP31iskgaudu:286_18": "loko 'jñānamāpnoti tasmādetāḥ parityajya siddhiḥ sevyā sasiddhestattvajñānamutpadyate",
  "GSP31iskgaudu:286_19": "tanmokṣa iti // 51 //",
  "GSP31iskgaudu:287": "-----------------------------------------------------------------",
  "GSP31iskgaudu:288_0": "atha yaduktaṃ bhāvairadhivāsitaṃ liṃgaṃ tatra bhāvā dharmādayo 'ṣṭāvuktā buddhipariṇāmā",
  "GSP31iskgaudu:288_1": "viparyayāśaktituṣṭisiddhipariṇatāḥ sa bhāvākhyaḥ pratyayasargaḥ liṃgaṃ ca tanmātrasargaścaturdaśabhūtaparyanta",
  "GSP31iskgaudu:288_2": "uktastatraikenaiva sargeṇa puruṣārthasiddhau kimubhayavidhasargeṇetyata āha /",
  "GSP31iskgaudu:289": "na vinā bhāvairliṅgaṃ na vinā liṅgena bhāvanirvṛttiḥ /",
  "GSP31iskgaudu:290": "liṅgākhyo bhāvākhyastasmādvividhaḥ pravarttate sargaḥ // ISk_52 //",
  "GSP31iskgaudu:291_0": "bhāvaiḥ pratyayasargairvinā liṃgaṃ na tanmātrasargo na pūrvapūrvasaṃskārādṛṣṭakāritatvāduttarottaradehalambhasya",
  "GSP31iskgaudu:291_1": "liṃgena tanmātrasargeṇa ca vinā bhāvanirvṛttirna sthūlasūkṣmadehasādhyatvāddharmāderanāditvācca",
  "GSP31iskgaudu:291_2": "sargasya bījāṃkurāvanyonyāśrayau na doṣāya tattajjātīyāpekṣitatve 'pi tattadvyaktīnāṃ",
  "GSP31iskgaudu:291_3": "parasparānapekṣitvāttasmādbhāvākhyo liṃgākhyaśca dvividhaḥ pravarttate sarga iti // 52 //",
  "GSP31iskgaudu:292": "-----------------------------------------------------------------",
  "GSP31iskgaudu:293": "kiṃ cānyat /",
  "GSP31iskgaudu:294": "aṣṭavikalpo daivastairyagyonaśca pañcadhā bhavati /",
  "GSP31iskgaudu:295": "mānuṣyaścaikavidhaḥ samāsato bhautikaḥ sargaḥ // ISk_53 //",
  "GSP31iskgaudu:296_0": "tatra daivamaṣṭaprakāraṃ brāhmaṃ prājāpatyaṃ saumyamaindraṃ gāndharvaṃ yākṣaṃ rākṣasaṃ",
  "GSP31iskgaudu:296_1": "paiśācamiti / paśumṛgapakṣisarīsṛpasthāvarāṇi bhūtānyeva pañcavidhastairaśca / mānuṣayonirekaiva",
  "GSP31iskgaudu:296_2": "iti caturdaśabhūtāni // 53 //",
  "GSP31iskgaudu:297": "-----------------------------------------------------------------",
  "GSP31iskgaudu:298": "triṣvapi lokeṣu guṇatrayamasti tatra kasmin kimadhikamucyate /",
  "GSP31iskgaudu:299": "ūrdhvaṃ sattvaviśālastamoviśālaśca mūlataḥ sargaḥ /",
  "GSP31iskgaudu:300": "madhye rajoviśālo brahmādistambaparyantaḥ // ISk_54 //",
  "GSP31iskgaudu:301_0": "ūrddhvamityaṣṭasu devasthāneṣu sattvaviśālaṃ sattvavistāraḥ sattvotkaṭa ūrddhvasattva",
  "GSP31iskgaudu:301_1": "iti / tatrāpi rajastamasī staḥ / tamoviśālo mūlataḥ paśvādiṣu sthāvarānteṣu sarvaḥsargastamasādhikyena",
  "GSP31iskgaudu:301_2": "vyāptastatrāpi sattvarajasī staḥ / madhye mānuṣye raja utkaṭaṃ tatrāpi sattvatamasī",
  "GSP31iskgaudu:301_3": "vidyete tasmādduḥkhaprāyā manuṣyāḥ / evaṃ brahmādistambaparyantaḥ brahmādisthāvarāntaḥ",
  "GSP31iskgaudu:301_4": "ityarthaḥ / evamabhautikaḥ sargo liṃgasargo bhāvasargo bhūtasargo daivamānuṣatairyagyonaya",
  "GSP31iskgaudu:301_5": "ityeṣaḥ pradhānakṛtaḥ ṣoḍaśaḥ sargaḥ // 54 //",
  "GSP31iskgaudu:302": "-----------------------------------------------------------------",
  "GSP31iskgaudu:303": "tatra jarāmaraṇakṛtaṃ duḥkhaṃ prāpnoti cetanaḥ puruṣaḥ /",
  "GSP31iskgaudu:304": "liṅgasyāvinivṛttestasmādduḥkhaṃ samāsena // ISk_55 //",
  "GSP31iskgaudu:305_0": "tatreti teṣu devamānuṣatiryagyoniṣu jarākṛtaṃ maraṇakṛtaṃ caiva duḥkhaṃ cetanaḥ caitanyavān",
  "GSP31iskgaudu:305_1": "puruṣaḥ prāpnoti na pradhānaṃ na buddhirnāhaṃkāro na tanmātrāṇīndriyāṇi mahābhūtāni",
  "GSP31iskgaudu:305_2": "ca / kiyantaṃ kālaṃ puruṣo duḥkhaṃ prāpnotīti tadvivinakti / liṃgasyāvinivṛtteryattanmahadādi",
  "GSP31iskgaudu:305_3": "liṃgaśarīreṇāviśya tatra vyaktībhavati tadyāvannivarttate saṃsāraśarīramiti saṃkṣepeṇa",
  "GSP31iskgaudu:305_4": "triṣu sthāneṣu puruṣo jarāmaraṇakṛtaṃ duḥkhaṃ prāpnoti liṃgasyāvinivṛtteḥ liṃgasya",
  "GSP31iskgaudu:305_5": "vinivṛttiṃ yāvat / liṃganivṛttau mokṣo mokṣaprāptau nāsti duḥkhamiti / tatpunaḥ kena",
  "GSP31iskgaudu:305_6": "nivarttate yadā pañcaviṃśatitattvajñānaṃ syāt sattvapuruṣānyathākhyātilakṣaṇamidaṃ",
  "GSP31iskgaudu:305_7": "pradhānamiyaṃ buddhirayamahaṃkāra imāni pañcatanmātrāṇyekādaśendriyāṇi pañca mahābhūtāni",
  "GSP31iskgaudu:305_8": "yebhyo 'nyaḥ puruṣo visadṛśa ityevaṃ jñānālliṃganivṛttistato mokṣa iti // 55 //",
  "GSP31iskgaudu:306": "-----------------------------------------------------------------",
  "GSP31iskgaudu:307": "pravṛtteḥ kiṃ nimittamārabhya ityucyate /",
  "GSP31iskgaudu:308": "ityeṣa prakṛtikṛto mahadādiviṣayabhūtaparyantaḥ /",
  "GSP31iskgaudu:309": "pratipuruṣavimokṣārthaṃ svārtha iva parārtha ārambhaḥ // ISk_56 //",
  "GSP31iskgaudu:310_0": "ityeṣa parisamāptau nirddeśe ca prakṛtivikṛtau prakṛtikaraṇe prakṛtikriyāyāṃ ya ārambho",
  "GSP31iskgaudu:310_1": "mahadādiviśeṣabhūtaparyantaḥ prakṛtermahān mahato 'haṃkārastasmāttanmātrāṇyekādaśendriyāṇi",
  "GSP31iskgaudu:310_2": "tanmātrebhyaḥ pañcamahābhūtānītyeṣaḥ pratipuruṣavimokṣārthaṃ puruṣaṃ prati devamanuṣyatiryagbhāvaṃ",
  "GSP31iskgaudu:310_3": "gatānāṃ vimokṣārthamārambhaḥ kathaṃ svārtha iva parārthamārambhaḥ yathā kaścit svārthaṃ",
  "GSP31iskgaudu:310_4": "tyaktvā mitrakāryāṇi karoti evaṃ pradhānam / puruṣo 'tra pradhānasya na kiñcit pratyupakāraṃ",
  "GSP31iskgaudu:310_5": "karoti / svārtha iva na ca svāthaḥ parārtha evārthaḥ śabdādiviṣayopalabdhirguṇapuruṣāntaropalabdhiśca",
  "GSP31iskgaudu:310_6": "triṣu lokeṣu śabdādiviṣayaiḥ puruṣā yojayitavyā ante ca mokṣeṇeti pradhānasya pravṛttistathā",
  "GSP31iskgaudu:310_7": "coktam / kumbhavat pradhānaṃ puruṣārthaṃ kṛtvā nivarttata iti // 56 //",
  "GSP31iskgaudu:311": "-----------------------------------------------------------------",
  "GSP31iskgaudu:312_0": "atrocyate 'cetanaṃ pradhānaṃ cetanaḥ puruṣa iti mayā triṣu lokeṣu śabdādibhirviṣayaiḥ",
  "GSP31iskgaudu:312_1": "puruṣo yojyo 'nte mokṣaḥ karttavya iti kathaṃ cetanavat pravṛtiḥ / satyaṃ kiṃtvacetanānāmapi",
  "GSP31iskgaudu:312_2": "pravṛttirdṛṣṭā nivṛttiśca yasmādityāha /",
  "GSP31iskgaudu:313": "vatsavivṛddhinimittaṃ kṣīrasya yathā pravṛttirajñasya /",
  "GSP31iskgaudu:314": "puruṣavimokṣanimittaṃ tathā pravṛttiḥ pradhānasya // ISk_57 //",
  "GSP31iskgaudu:315": "yathā tṛṇādikaṃ gavā bhakṣitaṃ kṣīrabhāvena pariṇamya vatsavivṛddhiṃ karoti puṣṭe ca vatse nivarttata evaṃ puruṣavimokṣanimittaṃ pradhānam / ajñasya pravṛttirita // 57 //",
  "GSP31iskgaudu:316": "-----------------------------------------------------------------",
  "GSP31iskgaudu:317": "kiṃca /",
  "GSP31iskgaudu:318": "autsukyanivṛttyarthaṃ yathā kriyāsu pravartate lokaḥ /",
  "GSP31iskgaudu:319": "puruṣasya vimokṣārthaṃ pravartate tadvadavyaktam // ISk_58 //",
  "GSP31iskgaudu:320_0": "yathā loka ityaustukye sati tasya nivṛttyarthaṃ kriyāsu pravarttate gamanāgamanakriyāsu",
  "GSP31iskgaudu:320_1": "kṛtakāryo nivarttate tathā puruṣasya vimokṣārthaṃ śabdādiviṣayopabhogopalabdhilakṣaṇaṃ",
  "GSP31iskgaudu:320_2": "guṇapuruṣāntaropalabdhilakṣaṇaṃ ca dvividhamapi puruṣārthaṃ kṛtvā pradhānaṃ nivartate // 58 //",
  "GSP31iskgaudu:321": "-----------------------------------------------------------------",
  "GSP31iskgaudu:322": "kiṃ cānyat /",
  "GSP31iskgaudu:323": "raṅgasya darśayitvā nivartate nartakī yathā nṛtyāt /",
  "GSP31iskgaudu:324": "puruṣasya tathātmānaṃ prakāśya nivartate prakṛtiḥ // ISk_59 //",
  "GSP31iskgaudu:325_0": "yathā narttakī śṛṅgārādirasauritihāsādibhāvaiśca nibaddhagītavāditravṛttāni raṅgasya",
  "GSP31iskgaudu:325_1": "darśayitvā kṛtakāryā nṛtyānnivarttate tathā prakṛtirapi puruṣasyātmānaṃ prakāśya",
  "GSP31iskgaudu:325_2": "buddhyahaṃkāratanmātrendiyamahābhūtabhedena nivartate // 59 //",
  "GSP31iskgaudu:326": "-----------------------------------------------------------------",
  "GSP31iskgaudu:327": "kathaṃ ko vā syānnivarttako hetustadāha /",
  "GSP31iskgaudu:328": "nānāvidhairupāyairupakāriṇyanupakāriṇaḥ puṃsaḥ /",
  "GSP31iskgaudu:329": "guṇavatyaguṇasya satastasyārthamapārthakaṃ carati // ISk_60 //",
  "GSP31iskgaudu:330_0": "nānāvidhairupāyaiḥ prakṛtiḥ puruṣasyopakāriṇyanupakāriṇaḥ puṃsaḥ kathaṃ devamānuṣatiryagbhāvena",
  "GSP31iskgaudu:330_1": "sukhaduḥkhamohātmakabhāvena śabdādiviṣayabhāvena evaṃ nānāvidhairupāyairātmānaṃ prakāśyāhamanyā",
  "GSP31iskgaudu:330_2": "tvamanya iti nivarttate 'to nityasya tasyārthamapārthaṃ kurute carati ca yathā kaścit",
  "GSP31iskgaudu:330_3": "paropakārī sarvasyopakurute nātmanaḥ pratyupakāramīhata evaṃ prakṛtiḥ puruṣārthaṃ",
  "GSP31iskgaudu:330_4": "kurute karotyapārthakam // 60 //",
  "GSP31iskgaudu:331": "-----------------------------------------------------------------",
  "GSP31iskgaudu:332": "paścāduktamātmānaṃ prakāśya nivarttate nivṛtta ca kiṃ karotītyāha /",
  "GSP31iskgaudu:333": "prakṛteḥ sukumārataraṃ na kiñcidastīti me matirbhavati /",
  "GSP31iskgaudu:334": "yā dṛṣṭāsmīti punarna darśanamupaiti puruṣasya // ISk_61 //",
  "GSP31iskgaudu:335_0": "loke prakṛteḥ sukumārataraṃ na kiñcidastītyevaṃ me matirbhavati yena parārtha evaṃ",
  "GSP31iskgaudu:335_1": "matirutpannā kasmādahamanena puruṣeṇa dṛṣṭāsmītyasya puṃso punardarśanaṃ nopaiti",
  "GSP31iskgaudu:335_2": "puruṣasyādarśanamupayātītyarthaḥ / tatra sukumārataraṃ varṇayati / īśvaraṃ kāraṇaṃ",
  "GSP31iskgaudu:335_3": "bruvate / “ajo janturanīśo 'yamātmā naḥ sukhaduḥkhayorīśvaraprerito gacchet svargaṃ",
  "GSP31iskgaudu:335_4": "narakameva vā //” apare svabhāvakāraṇikāṃ bruvate / kena śuklīkṛtā haṃsā mayūrāḥ",
  "GSP31iskgaudu:335_5": "kena citritāḥ / svabhāvenaiveti / atra sāṃkhyācāryā āhuḥ nirguṇatvādīśvarasya kathaṃ",
  "GSP31iskgaudu:335_6": "saguṇataḥ prajā jāyeran kathaṃ vā puruṣānnirguṇādeva tasmāt prakṛteryujyate yathā",
  "GSP31iskgaudu:335_7": "śuklebhyastantubhyaḥ śukla eva paṭo bhavati kṛṣṇebhyaḥ kṛṣṇa eveti / evaṃ triguṇāt",
  "GSP31iskgaudu:335_8": "pradhānāt trayo lokāstriguṇāḥ samutpannā iti gamyate / nirguṇa īśvaraḥ saguṇānāṃ",
  "GSP31iskgaudu:335_9": "lokānāṃ tasmādutpattirayukteti / anena puruṣo vyākhyātaḥ / tathā keṣāṃcit kālaḥ kāraṇamityuktaṃ",
  "GSP31iskgaudu:335_10": "ca / “kālaḥ pañcāsti bhūtāni kālaḥ saṃharate jagat / kālaḥ supteṣu jāgartti kālo",
  "GSP31iskgaudu:335_11": "hi duratikramaḥ //” vyaktamavyaktapuruṣāstrayaḥ padārthāstena kālo 'ntarbhūto 'sti",
  "GSP31iskgaudu:335_12": "sa vyaktaḥ sarvakartṛtvāt kālasyāpi pradhānameva kāraṇaṃ svabhāvo 'pyatraiva līnaḥ",
  "GSP31iskgaudu:335_13": "tasmāt kālo na kāraṇam / nāpi svabhāva iti / tasmāt prakṛtireva kāraṇaṃ na prakṛteḥ",
  "GSP31iskgaudu:335_14": "kāraṇāntaramastīti / na punardarśanamupayāti puruṣasya / ataḥ prakṛteḥ sukumārataraṃ",
  "GSP31iskgaudu:335_15": "subhogyataraṃ na kiñcidīśvarādikāraṇamastīti me matirbhavati // 61 //",
  "GSP31iskgaudu:336": "-----------------------------------------------------------------",
  "GSP31iskgaudu:337": "tathā ca śloke rūḍham / puruṣo muktaḥ puruṣaḥ saṃsārīti coditetyāha /",
  "GSP31iskgaudu:338": "tasmānna badhyate nāpi mucyate nāpi saṃsarati kaścit /",
  "GSP31iskgaudu:339": "saṃsarati badhyate mucyate ca nānāśrayā prakṛtiḥ // ISk_62 //",
  "GSP31iskgaudu:340_0": "tasmāt kāraṇāt puruṣo na badhyate nāpi mucyate nāpi saṃsarati yasmāt kāraṇāt prakṛtireva",
  "GSP31iskgaudu:340_1": "nānāśrayā daivamānuṣatiryagyonyāśrayā buddhyahaṃkāratanmātrendriyabhūtasvarūpeṇa",
  "GSP31iskgaudu:340_2": "badhyate mucyate saṃsarati ceti / atha mukta eva svabhāvāt sa sarvagataśca kathaṃ",
  "GSP31iskgaudu:340_3": "saṃsaratyaprāptaprāpaṇārthaṃ saṃsaraṇamiti tena puruṣo badhyate puruṣo mucyate saṃsarati",
  "GSP31iskgaudu:340_4": "vyapadiśyate yena saṃsāritvaṃ na vidyate sattvapuruṣāntajñānāt tattvaṃ puruṣasyābhivyajyate /",
  "GSP31iskgaudu:340_5": "tadabhivyakto kevalaḥ śuddho muktaḥ svarūpapratiṣṭhaḥ puruṣa iti / atra yadi puruṣasya",
  "GSP31iskgaudu:340_6": "bandho nasti tato mokṣo 'pi nāsti / atrocyate prakṛtirevātmānaṃ badhnāti mocayati",
  "GSP31iskgaudu:340_7": "ca yatra sūkṣmaśarīraṃ tanmātrakaṃ trividhakaraṇopetaṃ tat trividhena bandhena badhyate /",
  "GSP31iskgaudu:340_8": "uktaṃ ca prākṛtena ca bandhena tathā vaikārikeṇa ca / dākṣiṇena tṛtīyena baddho nānyena",
  "GSP31iskgaudu:340_9": "mucyate / tat sūkṣmaṃ śarīraṃ dharmādharmaṃ saṃyuktam // 62 //",
  "GSP31iskgaudu:341": "-----------------------------------------------------------------",
  "GSP31iskgaudu:342": "prakṛtiśca badhyate prakṛtiśca mucyate saṃsaratīti kathaṃ taducyate /",
  "GSP31iskgaudu:343": "rūpaiḥ saptabhirevaṃ badhnātyātmānamātmanā prakṛtiḥ /",
  "GSP31iskgaudu:344": "saiva ca puruṣasyārthaṃ prati vimocayatyekarūpeṇa // ISk_63 //",
  "GSP31iskgaudu:345_0": "rūpaiḥ saptabhirevaitāni sapta procyante dharmo vairāgyamaiśvaryamadharmo 'jñānamavairāgyamanaiśvaryyametāni",
  "GSP31iskgaudu:345_1": "prakṛteḥ saptarūpāṇi tairātmānaṃ svaṃ badhnāti prakṛtirātmānaṃ svameva saiva prakṛtiḥ",
  "GSP31iskgaudu:345_2": "puruṣasyārthaḥ puruṣārthaḥ karttavya iti vimocayatyātmānamekarūpeṇa jñānena // 63 //",
  "GSP31iskgaudu:346": "-----------------------------------------------------------------",
  "GSP31iskgaudu:347": "kathaṃ tajjñānamutpadyate /",
  "GSP31iskgaudu:348": "evaṃ tattvābhyāsānnāsmi na me nāhamityapariśeṣam /",
  "GSP31iskgaudu:349": "aviparyayādviśuddhaṃ kevalamutpadyate jñānam // ISk_64 //",
  "GSP31iskgaudu:350_0": "evamuktena kramena pañcaviṃśatitattvālocanābhyāsādiyaṃ prakṛtirayaṃ puruṣa etāni",
  "GSP31iskgaudu:350_1": "pañcatanmātrendriyamahābhūtānīti puruṣasya jñānamutpadyate nāsti nāhameva bhavāmi",
  "GSP31iskgaudu:350_2": "na me mama śarīraṃ tadyato 'hamanyaḥ śarīramanyannāhamityapariśeṣamahaṃkārarahitamapariśeṣamaviparyayādviśuddhaṃ",
  "GSP31iskgaudu:350_3": "viparyayaḥ saṃśayo 'viparyayādasaṃśayādviśuddhaṃ kevalaṃ tadeva nānyadastīti mokṣakāraṇamutpadyate",
  "GSP31iskgaudu:350_4": "'bhivyajyate jñānaṃ pañcaviṃśatitattvajñānaṃ puruṣasyeti // 64 //",
  "GSP31iskgaudu:351": "-----------------------------------------------------------------",
  "GSP31iskgaudu:352": "jñāne puruṣaḥ kiṃ karoti /",
  "GSP31iskgaudu:353": "tena nivṛttaprasavāmarthavaśātsaptarūpavinivṛttām /",
  "GSP31iskgaudu:354": "prakṛtiṃ paśyati puruṣaḥ prekṣakavadavasthitaḥ svasthaḥ // ISk_65 //",
  "GSP31iskgaudu:355_0": "tena viśuddhena kevalajñānena puruṣaḥ prakṛtiṃ paśyati prekṣakavat prekṣakeṇa tulyamavasthitaḥ",
  "GSP31iskgaudu:355_1": "svastho yathā raṃgaprekṣako 'vasthito narttakīṃ paśyatiḥ svasthaḥ svasmiṃstiṣṭhati",
  "GSP31iskgaudu:355_2": "svasthaḥ svasthānasthitaḥ / kathaṃbhūtāṃ prakṛtiṃ nivṛttaprasavāṃ nivṛttaḥ buddhyahaṃkārakāryyānarthavaśāt",
  "GSP31iskgaudu:355_3": "saptarūpavinivṛttāṃ nivarttitobhayapuruṣaprayojanavaśādyaiḥ saptabhī rūpairdharmādibhirātmānaṃ",
  "GSP31iskgaudu:355_4": "badhnāti tebhyaḥ saptabhyo rūpebhyo vinivṛttiṃ prakṛtiṃ paśyati // 65 //",
  "GSP31iskgaudu:356": "-----------------------------------------------------------------",
  "GSP31iskgaudu:357": "kiṃ ca /",
  "GSP31iskgaudu:358": "dṛṣṭā mayetyupekṣaka eko dṛṣṭāhamityuparamatyanyā /",
  "GSP31iskgaudu:359": "sati saṃyoge 'pi tayoḥ prayojanaṃ nāsti sargasya // ISk_66 //",
  "GSP31iskgaudu:360_0": "raṃgastha iti yathā raṃgastha ityevamupekṣaka ekaḥ kevalaḥ śuddhaḥ puruṣastenāhaṃ",
  "GSP31iskgaudu:360_1": "dṛṣṭeti kṛtvā uparatā nivṛtā ekā ekaiva prakṛtiḥ trailokyasyāpi pradhānakāraṇabhūtā",
  "GSP31iskgaudu:360_2": "na dvitīyā prakṛtirasti mūrttibhede jātibhedādevaṃ prakṛtipuruṣayornirvṛttāvapi vyāpakatvāt",
  "GSP31iskgaudu:360_3": "saṃyogo 'sti na tu saṃyogāt kutaḥ sargo bhavati / sati saṃyoge 'pi tayoḥ prakṛtipuruṣayoḥ",
  "GSP31iskgaudu:360_4": "sarvagatatvāt satyapi saṃyoge prayojanaṃ nāsti sargasya sṛṣṭeścaritārthatvāt prakṛterdvividhaṃ",
  "GSP31iskgaudu:360_5": "prayojanaṃ śabdaviṣayopalabdhirguṇapuruṣāntaropalabdhiśca / ubhayatrāpi caritārthatvāt",
  "GSP31iskgaudu:360_6": "sargasya nāsti prayojanaṃ yaḥ punaḥ sarga iti / yathā dānagrahaṇanimitta uttamarṇādhamarṇayordravyaviśuddhau",
  "GSP31iskgaudu:360_7": "satyapi saṃyoge na kaścidarthasambandho bhavati / evaṃ prakṛtipuruṣayorapi nāsti",
  "GSP31iskgaudu:360_8": "prayojanamiti // 66 //",
  "GSP31iskgaudu:361": "-----------------------------------------------------------------",
  "GSP31iskgaudu:362": "yadi puruṣasyotpanne jñāne mokṣo bhāti tato mama kasmānna bhavatīti / ata ucyate /",
  "GSP31iskgaudu:363": "samyagjñānādhigamāddharmādīnāmakāraṇaprāptau /",
  "GSP31iskgaudu:364": "tiṣṭhati saṃskāravaśāccakrabhramavaddhṛtaśarīraḥ // ISk_67 //",
  "GSP31iskgaudu:365_0": "yadyapi pañcaviṃśatitattvajñānaṃ samyak jñānaṃ bhavati tathāpi saṃskāravaśāddhṛtaśarīro",
  "GSP31iskgaudu:365_1": "yogī tiṣṭhati kathaṃ cakrabhramavaccakrabhrameṇa tulyaṃ yathā kulālaścakraṃ bhramayitvā",
  "GSP31iskgaudu:365_2": "ghaṭaṃ karoti mṛtpiṇḍaṃ cakramāropya punaḥ kṛtvā ghaṭaṃ paryāmuñcati cakraṃ bhramatyeva",
  "GSP31iskgaudu:365_3": "saṃskāravaśādevaṃ samyagjñānādhigamādutpannasamyagjñānasya dharmādīnāmakāraṇaprāptau",
  "GSP31iskgaudu:365_4": "etāni sapta rūpāṇi bandhanabhūtāni samyagjñānena dagdhāni yathā nāgninā dagdhāni",
  "GSP31iskgaudu:365_5": "bījāni prarohaṇasamarthānyevametāni dharmādīni bandhanāni na samarthāni / dharmādīnāmakāraṇaprāptau",
  "GSP31iskgaudu:365_6": "saṃskāravaśāddhṛtaśarīrāstiṣṭhati jñānādvarttamānadharmādharmakṣayaḥ kasmānna bhavati",
  "GSP31iskgaudu:365_7": "varttamānatvādeva kṣaṇāntare kṣayamapyeti jñānaṃ tvanāgatakarma dahati varttamānaśarīreṇa",
  "GSP31iskgaudu:365_8": "ca yat karoti tadapīti vihitānuṣṭhānakaraṇāditi saṃskārakṣayāccharīrapāte mokṣaḥ // 67 //",
  "GSP31iskgaudu:366": "-----------------------------------------------------------------",
  "GSP31iskgaudu:367": "sa kiṃviśiṣṭo bhavatītyucyate /",
  "GSP31iskgaudu:368": "prāpte śarīrabhede caritārthatvātpradhānavinivṛttau /",
  "GSP31iskgaudu:369": "aikāntikamātyantikamubhayaṃ kaivalyamāpnoti // ISk_68 //",
  "GSP31iskgaudu:370_0": "dharmādharmajanitasaṃskārakṣayāt prāpte śarīrabhede caritārthatvāt pradhānasya nivṛttau",
  "GSP31iskgaudu:370_1": "aikāntikamavaśyamātyantikamanantarhitaṃ kaivalyaṃ kevalabhāvānmokṣa ubhayamaikāntikātyantikamityeva",
  "GSP31iskgaudu:370_2": "viśiṣṭakaivalyamāpnoti // 68 //",
  "GSP31iskgaudu:371": "-----------------------------------------------------------------",
  "GSP31iskgaudu:372": "puruṣārthajñānamidaṃ guhyaṃ paramarṣiṇā samākhyātam /",
  "GSP31iskgaudu:373": "sthityutpattipralayāścintyante yatra bhūtānām // ISk_69 //",
  "GSP31iskgaudu:374_0": "puruṣārtho mokṣastadarthaṃ jñānamidaṃ guhyaṃ rahasyaṃ paramarṣiṇā śrīkapilarṣiṇā",
  "GSP31iskgaudu:374_1": "samākhyātaṃ samyaguktaṃ yatra jñāne bhūtānāṃ vaikārikāṇāṃ sthityutpattipralayā avasthānāvirbhāvatirobhāvāścintyante",
  "GSP31iskgaudu:374_2": "vicāryante yeṣāṃ vicārāt samyak pañcaviṃśatitattvavivecanātmikā sampadyate saṃvittiriti // 69 //",
  "GSP31iskgaudu:375": "sāṃkhyaṃ kapilamuninā proktaṃ saṃsāravimuktikāraṇaṃ hi /",
  "GSP31iskgaudu:376": "yatraitāḥ saptatirāryā bhāṣyaṃ cātra gauḍapādakṛtam //",
  "GSP31iskgaudu:377": "_________________________________________________________________",
  "GSP31iskgaudu:378": "[Uncommented kārikās:]",
  "GSP31iskgaudu:379": "etatpavitryamagryaṃ munirāsuraye 'nukampayā pradadau /",
  "GSP31iskgaudu:380": "āsurirapi pañcaśikhāya tena ca bahulīkṛtaṃ tantram // ISk_70 //",
  "GSP31iskgaudu:381": "śiṣyaparamparayāgatamīśvarakṛṣṇena caitadāryābhiḥ /",
  "GSP31iskgaudu:382": "saṅkṣiptamāryamatinā samyagvijñāya siddhāntam // ISk_71 //",
  "GSP31iskgaudu:383": "saptatyāṃ kila yo 'rthāste 'rthāḥ kṛtsnasya ṣaṣṭitantrasya /",
  "GSP31iskgaudu:384": "ākhyāyikāvirahitāḥ paravādavivarjitāśceti // ISk_72 //"
}