{
    "T11bsa072_u:0": " Tarkabhāṣā",
    "T11bsa072_u:1": " pratyakṣam",
    "T11bsa072_u:2": " maṅgalācaraṇam",
    "T11bsa072_u:3": " guruṃ praṇamya lokeśaṃ śiśunāmalpamedhasām /",
    "T11bsa072_u:4": " dharmakīrtimataṃ śrutyai tarkabhāṣā prakāśyate //",
    "T11bsa072_u:5": " pramāṇasāmānyalakṣaṇam",
    "T11bsa072_u:6": " iha khalu prekṣāpūrvakāriṇo 'rthijanāḥ sarvapuruṣārthasiddhinimittaṃ pramāṇamanusarantīti pramāṇamādau vyutpādyate /",
    "T11bsa072_u:7": " pramāṇaṃ samyagjñānamapūrvagocaram /",
    "T11bsa072_u:8": " pramīyate 'rtho 'neneti pramāṇam /",
    "T11bsa072_u:9": " tadeva samyagjñānam,",
    "T11bsa072_u:10": " sandehaviparyāsadoṣarahitatvāt /",
    "T11bsa072_u:11": " avisaṃvādakaṃ jñānaṃ loke samyag jñānamabhidhīyate /",
    "T11bsa072_u:12": " na ca saṃśayaviparyāsajñānayoravisaṃvādakatvamasti /",
    "T11bsa072_u:13": " yathā sthāṇurvā puruṣo veti jñānasya,",
    "T11bsa072_u:14": " marīcikāsu vā jalajñānasya /",
    "T11bsa072_u:15": " apūrvo gocaro asyetyapūrvagocaram /",
    "T11bsa072_u:16": " gocaro viṣayo ghaṭādiḥ /",
    "T11bsa072_u:17": " tasmādutpannaṃ tadarthaprāpaṇayogyaṃ jñānaṃ pramāṇam //",
    "T11bsa072_u:18": " pramāṇasya kāryam",
    "T11bsa072_u:19": " nanu jñānaṃ kartṛ puruṣaṃ prayojyamartha karmabhūtaṃ yadi kadācinna prāpayati tatkathamaprāpakatvāt pramāṇaṃ syāt? ucyate /",
    "T11bsa072_u:20": " na hi jñānena puruṣo gale pādukānyāyena balādarthe pravartayitavyaḥ /",
    "T11bsa072_u:21": " api tvevaṃbhūtamidaṃ vatusvarūpaṃ nānyathetyanenākāreṇa niścayo janayitavyaḥ /",
    "T11bsa072_u:22": " sa cettena kṛtaḥ,",
    "T11bsa072_u:23": " etāvataivāsya prāmāṇyamaviruddham /",
    "T11bsa072_u:24": " puruṣastu tatra prayojanavaśāt pravartatāmṛte prayojanaṃ na pravartatām,",
    "T11bsa072_u:25": " artho vā yogipiśācādibhirapahriyatām /",
    "T11bsa072_u:26": " jñānasya kimāyātam? //",
    "T11bsa072_u:27": " kṣaṇikaṃ sannapi pramāṇasya saṃgatiḥ",
    "T11bsa072_u:28": " nanvavisaṃvādakatvena jñānasya prāmāṇyam /",
    "T11bsa072_u:29": " avisaṃvādakatvaṃ ca dṛṣṭārthaprāpaṇāt /",
    "T11bsa072_u:30": " na ca yad dṛṣṭaṃ tatprāpyate,",
    "T11bsa072_u:31": " kṣaṇikatvāt kiṃ ca,",
    "T11bsa072_u:32": " rūpaṃ dṛṣṭa,",
    "T11bsa072_u:33": " prāpyate ca spraṣṭavyam /",
    "T11bsa072_u:34": " tato 'nyad dṛṣṭamanyat prāpyata ityapratītaprāpaṇāt kathaṃ prāmāṇyamasya saṃgacchatām /",
    "T11bsa072_u:35": " na, yadi nāma vastuto 'nyadeva prāpyate tathāpi dṛṣṭameva mayā prāptamityekatvādhyavasāyāt pratītaprāpaṇamabhidhīyate /",
    "T11bsa072_u:36": " yattu marīcikādijalajñānaṃ tadaprāpaṇayogyatvādapramāṇameva //",
    "T11bsa072_u:37": " arthakriyāsthitiḥ",
    "T11bsa072_u:38": " nanvidaṃ prāpaṇayogyamidaṃ netyarthakriyā prāptimantareṇa niścetumaśakyam /",
    "T11bsa072_u:39": " jñānotpattimātreṇa tu na bhrāntābhrāntayorbhedo 'vadhāryate /",
    "T11bsa072_u:40": " tataśca kathaṃ tatsamyagjñānamiti cet?",
    "T11bsa072_u:41": " naiṣa doṣaḥ /",
    "T11bsa072_u:42": " yaddyapi jñānamātrodayād vaiśiṣṭyamanayoravadhārayituṃ na śakyate,",
    "T11bsa072_u:43": " tathāpi jñānaviśeṣodayāddyathaikasya vaiśiṣṭayaṃ tathocyate /",
    "T11bsa072_u:44": " tathā hi - yadi nāma mandabuddhirutpattivaśādavisaṃvādakatvaṃ jñānasya nāvadhārayituṃ samarthaḥ,",
    "T11bsa072_u:45": " tathāpi dāhapākāvagāhanasnānapānonmajjanāddyarthakriyāṃ dūrato 'nubhavato narasya darśanenoccalad dhūmādidarśanena cāvadhārayati /",
    "T11bsa072_u:46": " amandabuddhistu paṭutarapratyakṣeṇaivāvadhārayati,",
    "T11bsa072_u:47": " na tvarthakriyāprāptyā /",
    "T11bsa072_u:48": " yadyavisaṃvādalakṣaṇaṃ prāmāṇyaṃ tadā śrotrajñānasyādhigatārthāprāpakatvāt kathaṃ prāmāṇyamini cet? na /",
    "T11bsa072_u:49": " arthasvarūpapratītirhi prāmāṇyam /",
    "T11bsa072_u:50": " tacca bāhyārthakriyāprāptimantareṇāpi sambhavati / yaduktam-",
    "T11bsa072_u:51": " pramāṇamavisaṃvādi jñānamarthakriyāsthitiḥ /",
    "T11bsa072_u:52": " avisaṃvādanam iti /",
    "T11bsa072_u:53": " śabdasya śrutimātreṇaiva caritārthatvāt śrutireva tatrārthakriyāsthitiḥ /",
    "T11bsa072_u:54": " yathā ravicandrāmbudacitrādīnāṃ darśanamevārthakriyāsthitiḥ / taduktam-",
    "T11bsa072_u:55": " jñeyasvarūpasaṃvittiriṣṭā tatra kriyāsthitiḥ iti /",
    "T11bsa072_u:56": " prathamaṃ tu prekṣāvānarthakriyārthitayā jalānalādāvarthakriyāsandehādeva pravartate /",
    "T11bsa072_u:57": " yadi nāma tasyaiva nāsti sandeho me vartata iti tathāpi sādhakabādhakapramāṇābhāvādyuktaḥ sandeho bhavan kena vāryate iti / tasmāt",
    "T11bsa072_u:58": " sthitametat- āsāditanirantarārthakriyāvyavahārāt paṭutarapratyakṣodayādevārtha pravartate,",
    "T11bsa072_u:59": " mandabuddhistu tādrūpyānumānāditi /",
    "T11bsa072_u:60": " ata eva tu pratyakṣasya svataḥ prāmāṇyam /",
    "T11bsa072_u:61": " kasyacittu parataḥ /",
    "T11bsa072_u:62": " yogijñānasya svasaṃvedanasya ca svata eva prāmāṇyam /",
    "T11bsa072_u:63": " anumānasya tu niścayātmakatvāt svata eva pramāṇyam /",
    "T11bsa072_u:64": " apūrvagocaram",
    "T11bsa072_u:65": " tenāyamarthaḥ- prathamata eva yadvijñānaṃ viṣaye pravṛttaṃ tadeva pramāṇam,",
    "T11bsa072_u:66": " na tu tatraiva paścādbhāvi jñānāntaramapi,",
    "T11bsa072_u:67": " gṛhitagrāhitvena tasyāprāmāṇyāt /",
    "T11bsa072_u:68": " yathā ghaṭaṃ nirvikalpakena jñānena dṛṣṭvā paścāttasminneva viṣaye ghaṭo 'yamiti savikalpakaṃ jñānaṃ smaraṇarūpam,",
    "T11bsa072_u:69": " yathā vā parvatādau dhūmaṃ dṛṣṭvā vahniratretyanumānajñānānantaraṃ punarapi tatraiva vahniratretyanumānajñānam /",
    "T11bsa072_u:70": " indriyādera apramāṇam",
    "T11bsa072_u:71": " samyagjñānaṃ pramāṇamityukte sāmarthyājjaḍasvabhāvasyendriyādeḥ paricchedakatvābhāvāt prāmāṇyaṃ nirastam paricchedakatvaṃ hi boddhṛtvam /",
    "T11bsa072_u:72": " tacca jñānasyaiva nijarūpam /",
    "T11bsa072_u:73": " tatkathamajñānātmana indriyādeḥ svarūpaṃ bhavitumarhatīti //",
    "T11bsa072_u:74": " pramāṇasya dvaividhyam,",
    "T11bsa072_u:75": " pratyakṣaśabdanirvacanaṃ ca",
    "T11bsa072_u:76": " tad dvividhaṃ pratyakṣamanumānaṃ ceti /",
    "T11bsa072_u:77": " pratigatamakṣaṃ pratyakṣam /",
    "T11bsa072_u:78": " akṣamindriyaṃ cakṣuḥ śrotraghrāṇajihvākāyākhyam /",
    "T11bsa072_u:79": " tasmādutpannaṃ jñānaṃ pratyakṣamabhidhīyate /",
    "T11bsa072_u:80": " nanu yadyakṣāśritaṃ jñānaṃ pratyakṣaṃ tadā mānasādi vakṣyamāṇaṃ jñānatrayamindriyādanutpatteḥ pratyakṣaṃ na syāt?",
    "T11bsa072_u:81": " atrocyate- pratigatamakṣamiti yaduktaṃ tatpratyakṣaśabdasyāvyutpattimātranimittaṃ pratipāditam /",
    "T11bsa072_u:82": " pravṛttinimittaṃ tu pratyakṣaśabdasāyārthasākṣātkāritvameva ruḍhivaśādavagantavyaṃ paṅkajavat /",
    "T11bsa072_u:83": " tataḥ svasaṃvedanādikamapi jñānaṃ svasaṃvedanarūpamartha sākṣātkarotīti pratyakṣaśabdavācyaṃ siddhyatīti //",
    "T11bsa072_u:84": " anumānaśabdanirvacanam",
    "T11bsa072_u:85": " mīyate 'rtho 'neneti mānam /",
    "T11bsa072_u:86": " anuḥ paścādarthe /",
    "T11bsa072_u:87": " paścānmānamanumānam /",
    "T11bsa072_u:88": " liṅgagrahaṇaliṅgaliṅgisambandhasmaraṇayoḥ paścāt yadvijñānaṃ parvatādau dharmiṇi parokṣavastvālambakaṃ tadevānumānaśabdenābhidhīyate /",
    "T11bsa072_u:89": " etacca ruḍhivaśādavagantavyam /",
    "T11bsa072_u:90": " pramāṇasaṃkhyāvipratipattiḥ",
    "T11bsa072_u:91": " dvividhavacanena ekaṃ trīṇi catvāri pañca ṣaḍhiti vipratipattayo nirasyante /",
    "T11bsa072_u:92": " tathā hi pratyakṣamevaikaṃ pramāṇamiti cārvākaḥ /",
    "T11bsa072_u:93": " pratyakṣamanumānaṃ śābdaṃ ceti sāṃkhyaḥ /",
    "T11bsa072_u:94": " pratyakṣamanumānamupamānaṃ śābdaṃ ceti naiyāyikaḥ /",
    "T11bsa072_u:95": " pratyakṣamanumānaṃ śābdamupamānamarthapattiriti prābhākaraḥ /",
    "T11bsa072_u:96": " pratyakṣamanumānaṃ śābdamupamānamarthapattirabhāvaśceti mīmāṃsakaḥ /",
    "T11bsa072_u:97": " dvividhavacanena dvitve prāpte pratyakṣamanumānaṃ ceti punaryaduktaṃ tadanyathādvitvanirāsārtham /",
    "T11bsa072_u:98": " tathā hi vaiyāka raṇo brūte pratyakṣaṃ śābdaṃ ceti pramāṇadvayam //",
    "T11bsa072_u:99": " cārvākābhimatānumānāpramāṇyanirasanam",
    "T11bsa072_u:100": " tatra anumānasya prāmāṇyamavaśyamabhyupagantavyaṃ cārvākeṇeti pratipādyate /",
    "T11bsa072_u:101": " tathā hi - sa khalu pratyakṣalakṣaṇaṃ parapratipādanāya praṇayati /",
    "T11bsa072_u:102": " parasya ca buddhirna pratyakṣā /",
    "T11bsa072_u:103": " kiṃ tarhi kāyavāgvyāpārādikāryādanumeyā /",
    "T11bsa072_u:104": " tato 'nena kāryaliṅgajamanumānaṃ balādabhyupagataṃ syāt /",
    "T11bsa072_u:105": " paralokaniṣedhāya cānupalambhākhyaṃ sādhanamācaṣṭe /",
    "T11bsa072_u:106": " ato 'sau svayamevānumānena pramāṇena vyavaharati,",
    "T11bsa072_u:107": " nānumānaṃ pramāṇamiti ca bruvan kathaṃ nāma nonmattaścārvākaḥ syāt?",
    "T11bsa072_u:108": " śabdopamānārthāpatyabhāvānāṃ pramāṇāntaratvanirasanam",
    "T11bsa072_u:109": " śābdaṃ ca jñānaṃ bāhyārthāvisaṃvādakatvena pramāṇameṣṭavyam /",
    "T11bsa072_u:110": " avisaṃvādakatvaṃ ca sambandhamantareṇa na saṃgacchate /",
    "T11bsa072_u:111": " na ca śabdānāṃ bāhyārthena saha kaścitsambandho 'sti /",
    "T11bsa072_u:112": " tathā hi - śabdārthayoḥ sambandho bhavan tādātmyaṃ tadutpattirarvā bhavet /",
    "T11bsa072_u:113": " tatra na tāvāttādātmyaṃ śabdārthayoḥ,",
    "T11bsa072_u:114": " atyantabhedena pratibhāsanāt /",
    "T11bsa072_u:115": " tādātmyaṃ hyekatvamabhidhīyate bhinnapratibhāsayorapyekatve svīkriyamāṇe gavāśvādīnāmapyekatvaprasaṅgaḥ /",
    "T11bsa072_u:116": " nāpi tadutpattiḥ /",
    "T11bsa072_u:117": " nāpi tadutpattiḥ,",
    "T11bsa072_u:118": " anvayavyatirekābhāvāt /",
    "T11bsa072_u:119": " tasmāt tadutpattirityevaṃ vaktuṃ na śakyate /",
    "T11bsa072_u:120": " tathā hi - śabdavyāpāramantareṇa svahetoreva mṛtpiṇḍadaṇḍasalilakulālacakrādeḥ sakāśādutpadyamāno ghaṭādirartho dṛśyate /",
    "T11bsa072_u:121": " śabdo 'pi bāhyārtha vinaiva puruṣecchāmātreṇa tālvādivyāpārādevotpadyate /",
    "T11bsa072_u:122": " atha tādātmyatadutpattibhyāmanya eva vācyāvācakatvalakṣaṇaḥ śabdārthayoḥ vāstavaḥ sambandhadho 'sti /",
    "T11bsa072_u:123": " evaṃ tarhyasaṃketavido 'pi puruṣasya śabdāduccaritānniyatārthapratītiḥ prāptā,",
    "T11bsa072_u:124": " yogyatā mātreṇaiva pradīpāt ghaṭādipratītivat na caitadasti /",
    "T11bsa072_u:125": " tathā hi - abhinavo nālikeradvīpādāyātaḥ pumānagniśabdaṃ śrutvāpyagniśabdānna kiñcidartha pratyetīti /",
    "T11bsa072_u:126": " atha tāṃstān saṃketānapekṣya tattadarthapratyāyanayogya evāyaṃ śabdo jāyata ityucyate /",
    "T11bsa072_u:127": " tanna /",
    "T11bsa072_u:128": " na hyevamasya prāmāṇyamavatiṣṭhate /",
    "T11bsa072_u:129": " sarvatra saṃketasya yogyatvāt /",
    "T11bsa072_u:130": " tato na jñāyate kiṃ vivakṣitārthamāha,",
    "T11bsa072_u:131": " āhosvidanyaṃ veti /",
    "T11bsa072_u:132": " astu vā anya eva kaścitsambandhaḥ /",
    "T11bsa072_u:133": " tathā ca so 'pi kena sambandhena tayoḥ sambaddha iti praṣṭavyaḥ /",
    "T11bsa072_u:134": " anyena caturthena sambandheneti cet,",
    "T11bsa072_u:135": " caturtho 'pi teṣu kena sambandhena sambaddhaḥ?",
    "T11bsa072_u:136": " pañcamena kenaciccet,",
    "T11bsa072_u:137": " so 'pi kenetyanavasthāyāṃ antyāsiddhau pūrveṣāmapyasiddhiḥ /",
    "T11bsa072_u:138": " athāsambaddha eva śabdārthayoḥ samvandha iti cet /",
    "T11bsa072_u:139": " tanna /",
    "T11bsa072_u:140": " yo na sambaddhaḥ sa kathaṃ sambandho bhavati ghaṭasyeva paṭaḥ /",
    "T11bsa072_u:141": " atha vaktavyaṃ sambandhasya tādṛśa eva svabhāvaḥ,",
    "T11bsa072_u:142": " yena sambandhāntaranirapekṣa evaṃ paraṃ sambadhnāti?",
    "T11bsa072_u:143": " taduyuktam /",
    "T11bsa072_u:144": " pramāṇasiddhe hi svabhāve nottaramabhidhīyate /",
    "T11bsa072_u:145": " yathāgnerevāyamīdṛśaḥ svabhāvo yaduta dāhakatvaṃ nāma nānyasyākāśādeḥ /",
    "T11bsa072_u:146": " sambandhasiddhau tu pramāṇaṃ kiñcinnirupayanto na paśyāmaḥ /",
    "T11bsa072_u:147": " na caivaṃ vaktavyaṃ śabdaśaktisvabhāvādeva śabdānāṃ niyatārthāvyabhicāritvamiti /",
    "T11bsa072_u:148": " tathā hi - yadi ghaṭa ityayaṃ śabdaḥ svabhāvādeva kambugrīvākāraṃ vārisaṃdhāraṇasamartha padārthamabhidadhāti,",
    "T11bsa072_u:149": " tatkathaṃ saṃketāntaramapekṣya puruṣecchayā turagādikamabhidadhyāt /",
    "T11bsa072_u:150": " na hi śālibījaṃ svahetoraṅkurajananasvabhāvamutpannaṃ saṃketāntamapekṣya gardabhaṃ janayituṃ samartha syāt /",
    "T11bsa072_u:151": " nāpyāptapraṇītaśabdānāṃ prāmāṇyamabhidhātumucitam /",
    "T11bsa072_u:152": " āptatvasyaiva niścetumaśakyatvāt /",
    "T11bsa072_u:153": " tathā hi - āptatvaṃ kṣiṇadoṣatvamucyate /",
    "T11bsa072_u:154": " kṣīṇadoṣatā ca paracittavṛttiḥ kācidabhidhīyate /",
    "T11bsa072_u:155": " paracittavṛttīnāṃ durlakṣyatvāt,",
    "T11bsa072_u:156": " kāyavāgvyāpārādikāryaliṅgasyānyathāpi vṛttidarśanāt /",
    "T11bsa072_u:157": " sarāgā api vītarāgā iva ceṣṭanta iti nyāyātkathamāptatvaṃ niścīyatāmiti /",
    "T11bsa072_u:158": " samvandhadūṣaṇena ca vaidikaśabdānāṃ prāmāṇyaṃ nirastamiti pṛthaṅnoktam /",
    "T11bsa072_u:159": " kathaṃ tarhi sarvo 'yamasandigdho laukiko vyavahāra iti cet /",
    "T11bsa072_u:160": " tathā tathā saṃketena vivakṣāvaśāditi na kācit kṣatiḥ /",
    "T11bsa072_u:161": " yathoktam 'vakturabhiprāyaṃ sūcayeyuḥ śabdā iti //",
    "T11bsa072_u:162": " naiyāyikasammatasyopamānapramāṇasya nirasanam",
    "T11bsa072_u:163": " naiyāyikasyopamānaprapañcaḥ /",
    "T11bsa072_u:164": " yaḥ pratipattā gāṃ jānāti na gavayam,",
    "T11bsa072_u:165": " sa ca apadiṣṭaḥ svāminā araṇyaṃ gatvā gavayamānayeti /",
    "T11bsa072_u:166": " sa ca gavayaśabdavācyamarthamajānāno vanecaramanyaṃ tajjñaṃ puruṣaṃ pṛṣṭavān,",
    "T11bsa072_u:167": " kīdṛśo gavaya iti /",
    "T11bsa072_u:168": " sa cāha yādṛśī gaustādṛśo gavaya iti /",
    "T11bsa072_u:169": " tasyāraṇyagatasya preṣyapuruṣasya atideśa vākyārthasmaraṇasahakāri gavayasārūpyajñānaṃ kartṛ ayamasau gavayaśabdavācyo 'rtha iti pratipattiṃ phalasvarūpāṃ janayatpramāṇam /",
    "T11bsa072_u:170": " etaccāyuktam /",
    "T11bsa072_u:171": " yatprāmāṇyaṃ nāma viṣayavattayāṃ vyāptam /",
    "T11bsa072_u:172": " na cāsya nipuṇamapi nirupayanto viṣayaṃ saṃpaśyāmaḥ /",
    "T11bsa072_u:173": " tathā hi - samākhyā nāma sambandhaḥ tasya viṣayo varṇyate /",
    "T11bsa072_u:174": " sa ca paramārthato nāsti /",
    "T11bsa072_u:175": " dṛśyatve tasyānupalambhena bādhā /",
    "T11bsa072_u:176": " adṛśyatve tasya sattāsādhakaṃ pramāṇaṃ nekṣyate /",
    "T11bsa072_u:177": " kiṃ ca - sa hi sambandhaḥ sambadhibhyāṃ bhinno 'bhinno vā /",
    "T11bsa072_u:178": " yadā bhinnastadā tayoḥ sambandhaḥ kena sambandheneti vācyam /",
    "T11bsa072_u:179": " sambandhāntarakalpanāyāmanavasthā /",
    "T11bsa072_u:180": " athābhinnastadā sambandhināveva kevalau /",
    "T11bsa072_u:181": " na samākhyā nāma sambandhaḥ kaścit /",
    "T11bsa072_u:182": " atha sambaddhabuddhijanakatvaṃ sambandhaḥ /",
    "T11bsa072_u:183": " tanna yuktam /",
    "T11bsa072_u:184": " yataḥ sambaddhāvetāviti buddhiḥ svahetubalāt sambaddhavastudvayādapi sambhāvyamānā na sambandhāntaramākṣiptuṃ prabhavati //",
    "T11bsa072_u:185": " mīmāṃsakasammatasyopamānapramāṇasya nirasanam",
    "T11bsa072_u:186": " evaṃ mīmāṃsakopavarṇitasyāpi prāmāṇyaṃ nirākartavyam /",
    "T11bsa072_u:187": " tathā hi, sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayastena varṇyate /",
    "T11bsa072_u:188": " na ca sadṛśavastuno 'tiriktaṃ sādṛśyaṃ vyavasthāpayituṃ śakyate,",
    "T11bsa072_u:189": " pramāṇenāpratītatvāt /",
    "T11bsa072_u:190": " tathā hi - yadi sadṛśādatiriktaṃ sādṛśyaṃ dṛśyaṃ syāt tadā dṛśyānulambhagrastametat /",
    "T11bsa072_u:191": " athādṛśyaṃ tadā tatpratibaddhaliṅgābhāvāt anumānādapi kathaṃ tatsiddhiḥ /",
    "T11bsa072_u:192": " sādṛśyapratyayastu svahetostathotpannena sadṛśavastunāpi kriyamāṇo ghaṭata iti na tatpratyayādapi tatsiddhiryuktā /",
    "T11bsa072_u:193": " upamānādeva sādṛśyasiddhiriti cet? na /",
    "T11bsa072_u:194": " yataḥ pramāṇāntarasiddhayoreva sādṛśyapiṇḍaoyoryo viśeṣaṇaviṣeṣyabhāvastasyopamānaviṣayatvaṃ tena vādinā parikalddhapyate /",
    "T11bsa072_u:195": " tatkathaṃ sādṛśyamātrasyāpyupamānāt siddhiriti //",
    "T11bsa072_u:196": " arthāpattipramāṇanirasanam",
    "T11bsa072_u:197": " arthāpatterapi prāmāṇyaṃ pṛthaṅnopapadyate /",
    "T11bsa072_u:198": " tathā hi pratyakṣādipratīto yo 'rthaḥ sa yena vinā nopapadyate tasyārthasya kalpanamarthāpattirityarthāpatterlakṣaṇam /",
    "T11bsa072_u:199": " atredaṃ cintyate - yo 'sau pramāṇadṛṣṭo 'rthaḥ,",
    "T11bsa072_u:200": " tasya yadi parikalpyamānena parokṣārthena saha kaścittādāmyalakṣaṇaḥ tadutpattilakṣaṇo",
    "T11bsa072_u:201": " va pratibandho 'sti tadā svabhāvaliṅgajā kāryaliṅgajā vāsau pratipattirityarthāpattiranumānameva /",
    "T11bsa072_u:202": " atha nāsti pratibandhaḥ,",
    "T11bsa072_u:203": " tadānīmarthāpattiḥ pramāṇameva na bhavati,",
    "T11bsa072_u:204": " asambandhāt ghaṭātpaṭapratītivaditi //",
    "T11bsa072_u:205": " abhāvapramāṇanirasanam",
    "T11bsa072_u:206": " abhāvasya svarūpameva tāvannopalabhāmahe,",
    "T11bsa072_u:207": " kuta eva tasya prāmāṇyaṃ bhaviṣyati /",
    "T11bsa072_u:208": " tathā hi -",
    "T11bsa072_u:209": " pratyakṣādipramāṇānāmanutpattirabhāvākhyaṃ pramāṇaṃ mīmāṃsakairabhidhīyate /",
    "T11bsa072_u:210": " tatra keyamanutpattiḥ?",
    "T11bsa072_u:211": " kiṃ prasajyavṛtyā pramāṇānutpattimātram?",
    "T11bsa072_u:212": " atha paryudāsavṛtyā vastvantaram?",
    "T11bsa072_u:213": " vastvantaramapi jaḍarūpaṃ,",
    "T11bsa072_u:214": " jñānarūpaṃ vā?",
    "T11bsa072_u:215": " jñānamapi kiṃ jñānamātram ekajñānasaṃsargivastuno jñānaṃ vā?",
    "T11bsa072_u:216": " tatra na tāvat prasajyarūpo 'bhāvo yujyate /",
    "T11bsa072_u:217": " tasya sarvaśaktiśūnyatvāt paricchedakatvaṃ vā kathaṃ bhavet?",
    "T11bsa072_u:218": " ata eva kenāpi na tatpratidyate /",
    "T11bsa072_u:219": " yadāha paṇḍitacakracūḍāmaṇiḥ- nābhāvaḥ kasyacitpratipattiḥ pratipattiheturvā /",
    "T11bsa072_u:220": " tasyāpi kathaṃ pratipattiḥ iti /",
    "T11bsa072_u:221": " nāpi jaḍarūpam,",
    "T11bsa072_u:222": " jaḍasya paricchedakatvābhāvāt /",
    "T11bsa072_u:223": " na hi jaḍarūpaṃ śakaṭādikaṃ ghaṭaṃ paricchinattīti kvāpi dṛṣṭaṃ śrutaṃ veti /",
    "T11bsa072_u:224": " nāpi jñānamātram,",
    "T11bsa072_u:225": " deśakālasvabhāvaviprakṛṣṭasyāpi sumeruśaṃkhacakravartipiśācāderapi jñānamātrādabhāvapramāṇādabhāvaprasaṅgāt /",
    "T11bsa072_u:226": " athaikajñānasaṃsargibhūtalādivastujñānamabhāvo 'bhidhīyate tadā pratyakṣaviśeṣasyaivābhāvapramāṇanāmaka raṇānnāsmākaṃ kācid vipratipattiriti",
    "T11bsa072_u:227": " sthitametat- pratyakṣamanumānaṃ ceta dvividhameva pramāṇamiti //",
    "T11bsa072_u:228": " pratyakṣalakṣaṇam",
    "T11bsa072_u:229": " tatra pratyakṣaṃ kalpanāpoḍhamabhrāntam /",
    "T11bsa072_u:230": " pūrvoparamanusandhāya śabdasaṅkīrṇākārā pratītirjalpākārā vā kalpanā /",
    "T11bsa072_u:231": " yathā vijñapuruṣasya so 'yaṃ ghaṭa iti pratītiḥ /",
    "T11bsa072_u:232": " bālamūkatiryagādīnāmantarjalpākārā parāmarśarūpā vā pratītiḥ /",
    "T11bsa072_u:233": " tathā coktam - abhilāpasaṃsargayogyapratibhāsapratītiḥ kalpanā // iti //",
    "T11bsa072_u:234": " nanu bālamūkādīnāmantarjalpākāraṃ kalpanājñānamastīti kuto niścetavyamiti ceta,",
    "T11bsa072_u:235": " vikalpakāryādiṣṭāpādānaparihārāt /",
    "T11bsa072_u:236": " dṛṣṭaṃ cedaṃ kārya bālamūkādau,",
    "T11bsa072_u:237": " īptisatārthasvīkaraṇamanīpsitārthatyajanaṃ nāma /",
    "T11bsa072_u:238": " bālamūkādivijñānasya kalpanātva sūcanena bhattoktālocanājñānaṃ savikalpakamiti pratipāditaṃ bhavati /",
    "T11bsa072_u:239": " kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syāditi ceta? na /",
    "T11bsa072_u:240": " arthasvarūpasākṣākāri hi jñānaṃ pratyakṣamiti sarvoṣāṃ prasiddham /",
    "T11bsa072_u:241": " na ca kalpanāvibhramāvartharūpaṃ sākṣātkartu samarthau /",
    "T11bsa072_u:242": " tathā hi - arthagrāhakaṃ jñānamarthasya kāryam /",
    "T11bsa072_u:243": " artho hi grāhyatvāt jñānasya kāraṇam / yathoktam -",
    "T11bsa072_u:244": " bhinnakālaṃ kathaṃ grāhyamiti cet grāhyatāṃ viduḥ /",
    "T11bsa072_u:245": " hetutvameva yuktijñā jñānākārārpaṇakṣamam // iti //",
    "T11bsa072_u:246": " kalpanājñānamarthamantareṇa vāsanāmātrādevopajāyamānaṃ kathamarthasya kāryaṃ syāt,",
    "T11bsa072_u:247": " arthena saha anvayavyatirekābhāvāt /",
    "T11bsa072_u:248": " na hi yadantareṇāpi yadbhavati tattasya kāryam,",
    "T11bsa072_u:249": " atiprasaṅgāt /",
    "T11bsa072_u:250": " yadi punaḥ kalpanājñānamarthādupajāyeta,",
    "T11bsa072_u:251": " tenāpi tadā ghaṭādirartho dṛśyeta /",
    "T11bsa072_u:252": " tataścāndhasyāpi rūpadarśanaprasaṅgaḥ, na cāsti /",
    "T11bsa072_u:253": " ata evoktam -",
    "T11bsa072_u:254": " śābdyāṃ buddhāvarthasya pratyakṣa iva pratibhāsābhāvād nāsti kalpanāyā arthasākṣātkāritvam iti //",
    "T11bsa072_u:255": " etena yaduktaṃ pareṇaḥ",
    "T11bsa072_u:256": " na so 'sti pratyayo loke yaḥ śabdānugamādṛte /",
    "T11bsa072_u:257": " anuviddhamiva jñānaṃ sarva śabdena bhāsate // iti //",
    "T11bsa072_u:258": " tannirastam /",
    "T11bsa072_u:259": " tathāhi - ghaṭe purovartini uccāryamāṇe tatsamīpavarti bhūtalādijñānamuccāraṇarahitamanubhūyata eva /",
    "T11bsa072_u:260": " na ca tathā tatra śabdānugato 'sti /",
    "T11bsa072_u:261": " na ca vikalpadvayaṃ sakṛditi nyāyāt //",
    "T11bsa072_u:262": " bhrāntajñānam",
    "T11bsa072_u:263": " bhrāntamapi jñānaṃ nārthasākṣātkāri /",
    "T11bsa072_u:264": " bhrāntaṃ hyarthakriyāsamarthae vastuni viparyastamucyate /",
    "T11bsa072_u:265": " arthakriyākṣamaṃ ca vastusvarūpaṃ deśakālākāraniyataṃ,",
    "T11bsa072_u:266": " tatkathaṃ viparītapratibhāsinā bhrāntena jñānena sākṣātkriyate /",
    "T11bsa072_u:267": " yadāha ācāryaḥ- 'timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam ' // iti //",
    "T11bsa072_u:268": " etena kāmalinaḥ śukle śaṃkhe pītapratibhāsi jñānaṃ,",
    "T11bsa072_u:269": " bhramādalātādau cakrādinirbhāsi jñānaṃ,",
    "T11bsa072_u:270": " gacchantyāṃ nāvi sthitasya caladavṛkṣādibhrāntijñānaṃ,",
    "T11bsa072_u:271": " gāḍhamarmaprahārahatasya jvalatstambhādipratibhāsi jñānaṃ ca,",
    "T11bsa072_u:272": " na pratyakṣamityuktaṃ bhavati /",
    "T11bsa072_u:273": " nanu yadi nāma tajjñānaṃ na pratyakṣaṃ kathaṃ tato vastuprāptiriti cet?",
    "T11bsa072_u:274": " na tato vastuprāptiḥ /",
    "T11bsa072_u:275": " kiṃ tarhi, jñānāntarādeveti kecit /",
    "T11bsa072_u:276": " pratyakṣasya cāturvidhyam",
    "T11bsa072_u:277": " taccaturvidhaṃ- indriyajñānaṃ mānasaṃ svasaṃdanaṃ yogijñānaṃ ceti /",
    "T11bsa072_u:278": " indriyapratyakṣam",
    "T11bsa072_u:279": " cakṣurādīndriyapañcakāśrayeṇotpadyamānaṃ bāhyarūpādipañcaviṣayālambanamindriyapratyakṣam /",
    "T11bsa072_u:280": " tatra cakṣurvijñānaṃ rūpaviṣayam /",
    "T11bsa072_u:281": " śrotravijñānaṃ ca śabdaviṣayam /",
    "T11bsa072_u:282": " ghrāṇavijñānaṃ gandhaviṣayam /",
    "T11bsa072_u:283": " jihvāvijñānaṃ rasaviṣayam /",
    "T11bsa072_u:284": " kāyavijñānaṃ sparśaviṣayam /",
    "T11bsa072_u:285": " indriyapratyakṣasya vyapadeśaḥ",
    "T11bsa072_u:286": " indriyapratyakṣamiti vyapadeśasyāsādhāraṇakāraṇatvaṃ nimittam /",
    "T11bsa072_u:287": " yathā bherīśabdo yavāṅkara iti /",
    "T11bsa072_u:288": " idaṃ ca pratyakṣaṃ yatraiva svānurūpaṃ vikalpaṃ janayati tatraiva pramāṇam,",
    "T11bsa072_u:289": " sāṃvyāvahārika pramāṇādhikārāditi //",
    "T11bsa072_u:290": " mānasapratyakṣam",
    "T11bsa072_u:291": " svaviṣayānantaraviṣayasahakāriṇendriyajñānena samanantarapratyayena janitaṃ manovijñānaṃ mānasam /",
    "T11bsa072_u:292": " svaśabdenendriyajñānamabhimatam,",
    "T11bsa072_u:293": " svasya viṣayo bāhyo ghaṭādiḥ,",
    "T11bsa072_u:294": " svaviṣayasyānantaraḥ,",
    "T11bsa072_u:295": " svaviṣayānantaraḥ indriyajñānaviṣayādanyo ghaṭādirdvitīyakṣaṇaḥ /",
    "T11bsa072_u:296": " tena sahakāriṇā saha militvā,",
    "T11bsa072_u:297": " indriyajñānenopādānena samanantarapratyayasaṃjñakena yajjanitaṃ tanmānasaṃ pratyakṣamucyate /",
    "T11bsa072_u:298": " tato yaduktaṃ pareṇātraḥ 'gṛhītagrāhitvamandhabadhirādyabhāvo yogijñānasyāpi mānasatvaprasaṅgaḥ avyavahāritvaṃ ca' iti /",
    "T11bsa072_u:299": " tannirastam /",
    "T11bsa072_u:300": " tathā hi - dvitīyakṣaṇagrahaṇāt gṛhītagrāhitvasya nirāsaḥ /",
    "T11bsa072_u:301": " indriyajñānajanitaṃ hi mānasam /",
    "T11bsa072_u:302": " andhādīnāṃ rūpādiviṣayālambanakamindriyajñānameva nāsti,",
    "T11bsa072_u:303": " kutastajjanitaṃ mānasaṃ bhaviṣyati?",
    "T11bsa072_u:304": " ato nāstyandhabadhirādyabhāvadoṣaḥ /",
    "T11bsa072_u:305": " samanantarapratyayaviśeṣaṇena yogijñānasya mānasapratyakṣaprasaṅgo nirastaḥ /",
    "T11bsa072_u:306": " samanantarapratyayaśabdaḥ svasantānavartinyupādānajñāne ruḍhyā prasiddhaḥ /",
    "T11bsa072_u:307": " tato bhinnasantānavartiyogijñānamapekṣya pṛthagjanacittānāṃ samanantarapratyayavyapadeśo nāstīti /",
    "T11bsa072_u:308": " avyavahāritvaṃ punarasya dūṣaṇaṃ nopapadyate,",
    "T11bsa072_u:309": " sūkṣmakālabhāvitvena pṛthagjanairdurlakṣyatvāt /",
    "T11bsa072_u:310": " vyavahārāṅgetvena cānabhyupagamāt /",
    "T11bsa072_u:311": " āgamaprasiddhaṃ hi mānasapratyakṣam /",
    "T11bsa072_u:312": " na tvasya niścāyakaṃ kiñcidasti /",
    "T11bsa072_u:313": " yathoktaṃ bhagavatā-",
    "T11bsa072_u:314": " `dvābhyāṃ bhikṣavo rūpaṃ gṛhyate,",
    "T11bsa072_u:315": " cakṣuṣā tadākṛṣṭenamanasā ca' iti //",
    "T11bsa072_u:316": " nanu ca vyavahārānupayuktamupadarśayituṃ kiṃ prayojanam,",
    "T11bsa072_u:317": " īdṛglakṣaṇayuktaṃ yadi mānasaṃ pratyakṣaṃ syāt,",
    "T11bsa072_u:318": " na kaściddoṣaḥ syādityāgamasyāpi viśuddhiranena pratipāditeti prayojanam //",
    "T11bsa072_u:319": " svasaṃvedanapratyakṣam",
    "T11bsa072_u:320": " cittacaittānāṃ svasaṃvedanatvasamarthanam",
    "T11bsa072_u:321": " sarvacittacaittānāmātmasaṃvedanaṃ svasaṃvedanam /",
    "T11bsa072_u:322": " cittaṃ vastumātragrāhakaṃ jñānam /",
    "T11bsa072_u:323": " citte bhāvāḥ caittāḥ,",
    "T11bsa072_u:324": " vastuno viśeṣarūpagrāhakā sukhaduḥkhopakṣālakṣaṇāḥ /",
    "T11bsa072_u:325": " teṣāṃ sarvacittacaittānāmātmā saṃvidyate yena rūpeṇa tatsvarūpamātmasvarūpasākṣatkāritvāt svasaṃvedanaṃ pratyakṣaṃ kalpanāpoḍhamabhrāntaṃ cocyate",
    "T11bsa072_u:326": " atra kecidāhuḥ - na ca cittacaittānāṃ svasaṃvedanaṃ ghaṭate,",
    "T11bsa072_u:327": " svātmani kriyāvirodhāt /",
    "T11bsa072_u:328": " na ca suśikṣito 'pi naṭavaṭuḥ svaskandhamāroḍhuṃ śaknoti /",
    "T11bsa072_u:329": " na hi tīkṣṇāpyasidhārā svamātmānaṃ chinatti /",
    "T11bsa072_u:330": " na hi prajjvalito 'pi vahniskandha ātmānaṃ dahati /",
    "T11bsa072_u:331": " tathā cittacaittamapi kathamātmānaṃ vedayatu vedyavedakabhāvo hi karmakartṛbhāvaḥ /",
    "T11bsa072_u:332": " karmakartṛtvaṃ ca loke bhedenaiva prasiddham,",
    "T11bsa072_u:333": " vṛkṣasūtradhārayoriva /",
    "T11bsa072_u:334": " atrocyate, na karmakartṛbhāvena vedyavedakatvaṃ jñāne varṇyate /",
    "T11bsa072_u:335": " kiṃ tarhi? vyavasthāpyavyavasthāpakabhāvena /",
    "T11bsa072_u:336": " yathā pradipa ātmānaṃ prakāśayati tathā jñānamapi jaḍapadārthavilakṣaṇaṃ svahetoreva prakāśasvabhāvamupajāyamānaṃ svasaṃvedanaṃ vyavasthāpyate",
    "T11bsa072_u:337": " tathā coktam -",
    "T11bsa072_u:338": " vijñānaṃ jaḍarūpebhyo vyāvṛttamupajāyate /",
    "T11bsa072_u:339": " iyamevātmasaṃvittirasya yājaḍarūpatā // iti //",
    "T11bsa072_u:340": " alaṅkārakāreṇāpyuktam -",
    "T11bsa072_u:341": " kalpitaḥ karmakartrādiḥ paramārtho na vidyate /",
    "T11bsa072_u:342": " ātmānamātmanaivātmā nihantīti nirucyate // iti //",
    "T11bsa072_u:343": " na ca cittacaittānāṃ jñānāntareṇa prakāśyatvaṃ yujyate /",
    "T11bsa072_u:344": " tathā hi - na tāvatsamānakālabhāvinā jñānāntareṇa cittacaittaṃ prakāśyata iti ghaṭate,",
    "T11bsa072_u:345": " upakāryopakārakatvābhāvāt,",
    "T11bsa072_u:346": " savyetaragoviṣāṇayoriva /",
    "T11bsa072_u:347": " nāpi bhinnakālabhāvinā,",
    "T11bsa072_u:348": " kṣaṇikatvāt,",
    "T11bsa072_u:349": " prakāśitavyasyaivābhāvāt /",
    "T11bsa072_u:350": " api ca yadi jñānaṃ svasaṃvedanaṃ na syāt,",
    "T11bsa072_u:351": " tadā jñāto 'rtho iti durghaṭaḥ syāt,",
    "T11bsa072_u:352": " 'nāgṛhītaviśeṣaṇā buddhirviśeṣye varttate' iti nyāyāt /",
    "T11bsa072_u:353": " tathā hi - artho viśeṣyaḥ,",
    "T11bsa072_u:354": " jñāta iti viśeṣaṇam,",
    "T11bsa072_u:355": " jñāto jñānena viśeṣita iti /",
    "T11bsa072_u:356": " jñānaṃ cetsvayaṃ na bodharūpeṇa pratītaṃ,",
    "T11bsa072_u:357": " tatkathaṃ jñānena viśeṣito 'rthaḥ pratīyatām /",
    "T11bsa072_u:358": " na hi daṇḍāgrahaṇe daṇḍino grahaṇaṃ yuktisaṅgatam /",
    "T11bsa072_u:359": " yaccoktaṃ trilocanena -",
    "T11bsa072_u:360": " cakṣuṣo 'grahaṇe 'pi cākṣuṣaṃ rūpaṃ pratīyate, tathā",
    "T11bsa072_u:361": " jñānānavabodhe 'pi jñāto 'rtha iti ghaṭiṣyate // iti //",
    "T11bsa072_u:362": " tadasādhu / prastute 'nupayogāt /",
    "T11bsa072_u:363": " na hi cakṣū rūpasya viśeṣaṇam /",
    "T11bsa072_u:364": " kiṃ tarhi? cakṣurvijñānāsaṃvedane kathaṃ jñāyatāmiti codyamakṣatameva //",
    "T11bsa072_u:365": " yatpunarjñānasya parokṣatvapratipādanāya bhaṭṭenoktam -",
    "T11bsa072_u:366": " yathā ca rūpādiprakāśanyathānupapatyā indriyasiddhiḥ,",
    "T11bsa072_u:367": " tathā jñānasyāpi siddhiriti /",
    "T11bsa072_u:368": " tathā hi tatra bhāṣyam -",
    "T11bsa072_u:369": " na hi kaścidajñāte 'rthe buddhimupalabhate /",
    "T11bsa072_u:370": " jñāte tvanumānādavagacchati iti //",
    "T11bsa072_u:371": " vārtikaṃ ca -",
    "T11bsa072_u:372": " tasya jñānaṃ tu jñātatāvaśāt / iti /",
    "T11bsa072_u:373": " jñātatā ca viṣayaprākaṭyamucyate /",
    "T11bsa072_u:374": " tadapi cāyuktam /",
    "T11bsa072_u:375": " prākaṭyasyāpi jñānāt pṛthaktve viṣayarūpatāyāṃ vyaktau jaḍarūpatā,",
    "T11bsa072_u:376": " jaḍasya prakāśāyogāt /",
    "T11bsa072_u:377": " viṣayādarthāntaratve jaḍatāyāṃ tasyāpi svataḥ prakāśāyogāt /",
    "T11bsa072_u:378": " prākaṭayāntareṇa nu prakāśane 'navasthā syāt /",
    "T11bsa072_u:379": " jñānasvabhāvatve prākaṭayasyāpi parokṣatvaprasaṅgaḥ /",
    "T11bsa072_u:380": " tato 'vaśyaṃ jñānasya svasaṃvedanatvamabhidheyam /",
    "T11bsa072_u:381": " anubhavaprasiddhaṃ ca svasaṃvedanatva kathamapahnuyeta?",
    "T11bsa072_u:382": " taduktam - apratyakṣopalambhasya nārthadṛṣṭiḥ prasiddhayati / iti /",
    "T11bsa072_u:383": " alaṅkārakāro 'pyāha -",
    "T11bsa072_u:384": " parokṣaṃ yadi tat jñānaṃ jñātamityeva tatkutaḥ /",
    "T11bsa072_u:385": " parokṣasya svarūpaṃ kastasya lakṣayituṃ kṣamaḥ // iti //",
    "T11bsa072_u:386": " nanu sarvajñānānāṃ svasaṃvedanapratyakṣatve ghaṭo 'yamityādivikalpajñānasya nirvikalpakatvaṃ,",
    "T11bsa072_u:387": " pītaśaṅkhādijñānasyābhrāntatvaṃ ca kathaṃ na bhavet?",
    "T11bsa072_u:388": " ucyate - vikalpajñānamapi svātmani nirvikalpameva /",
    "T11bsa072_u:389": " ghaṭo 'yamityanena bāhyamevārtha vikalpayati,",
    "T11bsa072_u:390": " na tvātmānam / taduktam -",
    "T11bsa072_u:391": " śabdārthagrāhi yadyatra jñānaṃ tattatra kalpanā /",
    "T11bsa072_u:392": " svarūpaṃ ca na śabdārthastatrādhyakṣamato 'khilam // iti //",
    "T11bsa072_u:393": " bhrāntamapyātmanyabhrāntaṃ svaprakāśarūpeṇaivāvabhāsanāt /",
    "T11bsa072_u:394": " asadviṣayatvācca bhrāntirucyate /",
    "T11bsa072_u:395": " taduktam - svarūpe sarvamabhrāntaṃ pararūpe viparyayaḥ / iti //",
    "T11bsa072_u:396": " tasmādanyathā prakāśāsiddheḥ yadyamī prakāśante,",
    "T11bsa072_u:397": " tadā svahetoreva prakāśasvabhāvādutpannāḥ santaḥ prakāśanta iti svīkartavyam //",
    "T11bsa072_u:398": " yogipratyakṣanirūpaṇam",
    "T11bsa072_u:399": " bhūtārthabhāvanāprakarṣaparyantajaṃ yogijñānaṃ ceti /",
    "T11bsa072_u:400": " yogaḥ samādhiḥ,",
    "T11bsa072_u:401": " cittaikāgratālakṣaṇaḥ /",
    "T11bsa072_u:402": " niśśeṣavastutatvavivecikā prajñā /",
    "T11bsa072_u:403": " yogo 'syāstīti yogī /",
    "T11bsa072_u:404": " yogino yat jñānaṃ tatpratyakṣam /",
    "T11bsa072_u:405": " kīdṛśaṃ taditi cet?",
    "T11bsa072_u:406": " bhūtārthabhāvanāprakarṣaparyantajam /",
    "T11bsa072_u:407": " bhūtārthaḥ pramāṇopapannārthaḥ /",
    "T11bsa072_u:408": " bhāvanā punaḥ punaścetasi samāropaḥ /",
    "T11bsa072_u:409": " bhūtārthabhāvanāprakarṣaparyantājjātaṃ yadvijñānaṃ tat kalpanāpoḍhabhrāntam /",
    "T11bsa072_u:410": " bhūtārthaścaturāryasatya duḥkhasamudayanirodhamārgasaṃjñakam,",
    "T11bsa072_u:411": " pañcaskandhasvabhāvaṃ kṣaṇikaśūnyanirātmakaduḥkhādirūpatayā pratipattavyam /",
    "T11bsa072_u:412": " yatsat tat kṣaṇikamityādyanumānena pramāṇopapannamupagantavyamiti //",
    "T11bsa072_u:413": " nanu bhāvanā vikalpaḥ,",
    "T11bsa072_u:414": " vikalpaścāvastuviṣayaḥ,",
    "T11bsa072_u:415": " tatkathaṃ vastunaḥ sphuṭībhāvo bhavatu /",
    "T11bsa072_u:416": " kathaṃ vā vikalpo nirvikalpatāṃ vrajet?",
    "T11bsa072_u:417": " kṣaṇikaṃ ca citaṃ kathamekāgrībhavati?",
    "T11bsa072_u:418": " viśeṣaśca kasya kena vā kriyatām?",
    "T11bsa072_u:419": " śarīrī ca rāgādivirahānmuktaśceti sarvamasaṃgatam /",
    "T11bsa072_u:420": " atrocyate - avastuviṣayo 'pi vikalpo vastvadhyavasyatīti bhāvanāto vastuna evātra sphuṭībhāvaḥ /",
    "T11bsa072_u:421": " na ca vikalpa eva nirvikalpakaḥ,",
    "T11bsa072_u:422": " kiṃ tu vikalpānnirvikalpakasyodayaḥ /",
    "T11bsa072_u:423": " anubhavasiddhaṃ caitat bhāvayatāṃ nirvikalpakapratibhāsanaṃ,",
    "T11bsa072_u:424": " kāmaśokādivat /",
    "T11bsa072_u:425": " na hi dṛṣṭe kiñcidanupapannaṃ nāma /",
    "T11bsa072_u:426": " kṣaṇikamapi cittaṃ sajātīyakṣaṇeṣu grahaṇapravīṇatvāt ekāgramucyate /",
    "T11bsa072_u:427": " kṣaṇikatvanaiva viśeṣotpattiḥ,",
    "T11bsa072_u:428": " na tu nityatvena,",
    "T11bsa072_u:429": " nityasyānādheyātiśayatvāt yaduktam -",
    "T11bsa072_u:430": " nityaṃ tamāhurvidvāṃso yaḥ svabhāvo na naśyati /",
    "T11bsa072_u:431": " tasya śaktiraśaktirvā yā svabhāvena saṃsthitā /",
    "T11bsa072_u:432": " nityavādapi kiṃ tasya kastāṃ kṣapayituṃ kṣamaḥ // iti //",
    "T11bsa072_u:433": " yattu śarīritve sukhaduḥkhayorbhāvādanugrahanigrahāt śarīrī rāgādivirahānmukta śceti vighaṭanamuktaṃ,",
    "T11bsa072_u:434": " tadayuktam /",
    "T11bsa072_u:435": " na hi śarīraṃ rāgādihetuḥ,",
    "T11bsa072_u:436": " kiṃ tu avidyā /",
    "T11bsa072_u:437": " anitye nityamiti,",
    "T11bsa072_u:438": " anātmanyātmeti,",
    "T11bsa072_u:439": " duḥkhe sukhamiti,",
    "T11bsa072_u:440": " aśucau śuciteti,",
    "T11bsa072_u:441": " caturvipayāsasvabhāvā mithyopalabdhiḥ /",
    "T11bsa072_u:442": " ata eva viṣayasukhatṛṣṇā syāt /",
    "T11bsa072_u:443": " ātmānaṃ nityaṃ paśyata eva sukhābhikāṅkṣaṇādisukhaheturātmīyaḥ syāt /",
    "T11bsa072_u:444": " eṣu cā 'saṅgo rāgaḥ /",
    "T11bsa072_u:445": " etatpratibandhāśca dveṣādayaḥ /",
    "T11bsa072_u:446": " tasmādavidyaiva mūlaṃ rāgāderna tu śarīram /",
    "T11bsa072_u:447": " satyapi śarīre yadyavidyā na syāt,",
    "T11bsa072_u:448": " kuta eva rāgādiyogāḥ?",
    "T11bsa072_u:449": " tasmājjīvaccharīre satyapi avidyāvirahāt sarvasaṅgavirahalakṣaṇā muktirvītarāgāṇāṃ bhavatīti sarvaṃ susthitam /",
    "T11bsa072_u:450": " pratyakṣasya svalakṣaṇāviṣayatvasamarthanam",
    "T11bsa072_u:451": " tasya viṣayaḥ svalakṣaṇam /",
    "T11bsa072_u:452": " tasya caturvidhasya pratyakṣasya svalakṣaṇaṃ viṣayo boddhavyaḥ /",
    "T11bsa072_u:453": " svalakṣaṇamityasādhāraṇaṃ vastusvarūpaṃ deśakālākāraniyatam /",
    "T11bsa072_u:454": " etenaitaduktaṃ bhavati- ghaṭādirudakādyāharaṇasamartho deśakālākāraniyataḥ puraḥ",
    "T11bsa072_u:455": " prakāśamāno 'nityatvādyanekadharmāntarodāsīnaḥ pravṛttiviṣayaḥ sajātīyavijātīyavyāvṛttaḥ",
    "T11bsa072_u:456": " svalakṣaṇamityarthaḥ /",
    "T11bsa072_u:457": " ayogānyogavyavacchedayoḥ bhedaḥ",
    "T11bsa072_u:458": " nanu yadi svalakṣaṇameva pratyakṣasya viṣayo na sāmānyaṃ tadānīṃ dhūmadahanasāmānyayorvyāptiḥ kathaṃ pratyakṣeṇa gṛhyatām?",
    "T11bsa072_u:459": " nāyaṃ doṣaḥ /",
    "T11bsa072_u:460": " yato 'yogavyavacchedena svalakṣaṇaṃ tasya viṣaya eva,",
    "T11bsa072_u:461": " na tvanyayogavyavacchedena svalakṣaṇameva tasya viṣaya iti /",
    "T11bsa072_u:462": " kiṃ tarhi, sāmānyamapyasya viṣayaḥ /",
    "T11bsa072_u:463": " pramāṇa phala vyavasthā",
    "T11bsa072_u:464": " dvividho hi pramāṇasya viṣayaḥ grāhyo 'dhyavaseyaśca /",
    "T11bsa072_u:465": " tatra pratyakṣasya pratibhāsamānaṃ svalakṣaṇam eko grāhyaḥ /",
    "T11bsa072_u:466": " adhyavaseyastu pratyakṣapṛṣṭhabhāvino vikalpasya pratibhāsamānaṃ sāmānyameva /",
    "T11bsa072_u:467": " tacca sāmānyaṃ dvividham,",
    "T11bsa072_u:468": " ūrdhvatālakṣaṇaṃ tiryaglakṣaṇaṃ ceti /",
    "T11bsa072_u:469": " tatraikasyāmeva ghaṭādivyaktau sajātīyavyāvṛttāyāmanekakṣaṇasamudāyaḥ sāmānyaṃ ūrdhvatālakṣaṇaṃ sādhanapratyakṣasya viṣayaḥ /",
    "T11bsa072_u:470": " vijātīyavyāvṛttāstvanekavyaktayaḥ tiryaksāmānyaṃ vyāptigrāhakapratyakṣasya viṣayaḥ /",
    "T11bsa072_u:471": " anumānasya tu sāmānyaṃ grāhyaṃ,",
    "T11bsa072_u:472": " adhyavaseyastu svalakṣaṇameva /",
    "T11bsa072_u:473": " pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ityuktam yathā - avayavidravyaṃ,",
    "T11bsa072_u:474": " guṇaḥ,",
    "T11bsa072_u:475": " karma,",
    "T11bsa072_u:476": " sāmānyaṃ,",
    "T11bsa072_u:477": " viśeṣaḥ,",
    "T11bsa072_u:478": " samavāyaśceti /",
    "T11bsa072_u:479": " na caiṣāṃ pratyakṣe jñāne pratibhāso 'sti /",
    "T11bsa072_u:480": " na cāpratibhāsamāno viṣayo yujyate,",
    "T11bsa072_u:481": " atiprasaṅgāt /",
    "T11bsa072_u:482": " tathā hi - ghaṭādau paridṛśyamāne pūrvāparādibhāgaṃ vihāya nānyatkiñcidekamavayavidravyamupalabhāmahe /",
    "T11bsa072_u:483": " yadāha nyāyaparameśvaraḥ -",
    "T11bsa072_u:484": " bhāgā eva hi bhāsante sanniviṣṭāstathā tathā /",
    "T11bsa072_u:485": " tadvānnaiva punaḥ kaścidvibhāgaḥ sampratīyate // iti //",
    "T11bsa072_u:486": " evaṃ guṇakarmādīnāṃ ca duṣaṇaṃ pratyetabyam //",
    "T11bsa072_u:487": " pramāṇaphalāvabodhaḥ",
    "T11bsa072_u:488": " nanu pramitirūpāṃ kriyāṃ phalabhūtāṃ niṣpādayajjñānaṃ pramāṇamiti prasiddham /",
    "T11bsa072_u:489": " tatra kāsau pramitiḥ,",
    "T11bsa072_u:490": " yāṃ janajjñānaṃ pramāṇamiti cet?",
    "T11bsa072_u:491": " ucyate - iha nīlāderarthāt jñānaṃ dvirūpamutpadyate nīlākāraṃ,",
    "T11bsa072_u:492": " nīlabodhasvabhāvaṃ ca /",
    "T11bsa072_u:493": " tatrānīlākāravyāvṛtyā nīlākāraṃ jñānaṃ pramāṇam /",
    "T11bsa072_u:494": " anīlabodhavyāvṛtyā nīlabodharūpaṃ pramitiḥ /",
    "T11bsa072_u:495": " saiva phalam / yathoktam -",
    "T11bsa072_u:496": " arthasārūpyamasya pramāṇam,",
    "T11bsa072_u:497": " arthādhigatiḥ pramāṇaphalam / iti //",
    "T11bsa072_u:498": " etacca vikalpapratyayena bhinnaṃ vyavasthāpyate paramārthatastu nāstyeva bhedaḥ /",
    "T11bsa072_u:499": " yathoktam -",
    "T11bsa072_u:500": " tadeva pratyakṣaṃ jñānaṃ pramāṇaphalam / iti //",
    "T11bsa072_u:501": " pramāṇatatphalayorabhedaḥ",
    "T11bsa072_u:502": " sākāraṃ cedaṃ jñānameṣṭavyam /",
    "T11bsa072_u:503": " yadi punaḥ sākāraṃ jñānaṃ neṣyate,",
    "T11bsa072_u:504": " tadānākāratvena sarvatra viṣaye tulyatvāt vibhāgena viṣayavyavasthā na sidhyati /",
    "T11bsa072_u:505": " yatpunaḥ kecidāhuḥ - pūrvaṃ jñānaṃ pramāṇaṃ uttaraṃ jñānaṃ pramāṇaphalamiti,",
    "T11bsa072_u:506": " tanna yuktam /",
    "T11bsa072_u:507": " tathā hi prathamakṣaṇabhāvi tāvajjñānaṃ pramāṇaphalabhūtasya dvitīyajñānasyānutpatteḥ,",
    "T11bsa072_u:508": " phalabhūtajñānotpattau ca pūrvasya kṣaṇikatvena vināśāt kathaṃ ghaṭādiviṣayaṃ jñānaṃ pramāṇaṃ bhavati?",
    "T11bsa072_u:509": " nāpi samānakālabhāvi jñānaṃ phalamucitam,",
    "T11bsa072_u:510": " upakāryopakārakatvābhāvāt,",
    "T11bsa072_u:511": " savyetaragoviṣāṇayoriva /",
    "T11bsa072_u:512": " [tasmāt paramārthataḥ pramāṇaphalayornāsti bhedaḥ /",
    "T11bsa072_u:513": " kālpanikastu vyāvṛttikṛto bhedaḥ vikalpabuddhau vyavasthāpyate] //",
    "T11bsa072_u:514": " iti tarkabhāṣāyāṃ pratyakṣaparicchedaḥ prathamaḥ samāptaḥ //",
    "T11bsa072_u:515": " svārthānumānam",
    "T11bsa072_u:516": " anumānasya dvaividhyam svārthānumānalakṣaṇam",
    "T11bsa072_u:517": " anumānaṃ dvividham - svārthaṃ parārthaṃ ca /",
    "T11bsa072_u:518": " svasmai yattat svārthamanumānaṃ jñānātmakam /",
    "T11bsa072_u:519": " parvatādau dharmiṇi dhūmādikaṃ dṛṣṭvā yasya pratipattuḥ vahnijñānamutpadyate,",
    "T11bsa072_u:520": " sa eva tena jñānena parokṣamarthaṃ pratipadyate nānya iti svārthānumānamucyate /",
    "T11bsa072_u:521": " parasmai yattat parārtham /",
    "T11bsa072_u:522": " parārthānumānaṃ vacanātmakam /",
    "T11bsa072_u:523": " trirūpaliṅgapratipādakaṃ vacanaṃ paraṃ pratipādayati jñāpayatīti kṛtvā vacanamapyanumānaśabdenocyate,",
    "T11bsa072_u:524": " upacārāt,",
    "T11bsa072_u:525": " yathā āyurghṛtamiti /",
    "T11bsa072_u:526": " anumānasya kāryam",
    "T11bsa072_u:527": " tatra svārtha trirūpaliṅgādyadanumeye jñānam /",
    "T11bsa072_u:528": " rūpatrayayuktālliṅgādanumeye parokṣaviṣaye yad jñānaṃ rpatipatturutpadyate,",
    "T11bsa072_u:529": " tat svārthānumānam /",
    "T11bsa072_u:530": " tacca dharmaviśeṣa sambandhitayā sādhyāvinābhāvitvaniścaya ityeke /",
    "T11bsa072_u:531": " agnyadhyavasāya ityanye /",
    "T11bsa072_u:532": " liṅgasya trirūpatvam",
    "T11bsa072_u:533": " samprati liṅgasya trirūpatvamucyate - anumeye satvameva niścitam /",
    "T11bsa072_u:534": " anumeye parvatādau dharmiṇi liṅgasyāstitvameva niścitaṃ,",
    "T11bsa072_u:535": " tadekaṃ rūpaṃ pakṣadharmatāsaṃjñakam /",
    "T11bsa072_u:536": " atra sattvagrahaṇenāsiddhasya nirāsaḥ,",
    "T11bsa072_u:537": " yathā - anityaśśabdaścākṣuṣatvāt,",
    "T11bsa072_u:538": " cākṣuṣatvaṃ cakṣurvijñānagrāhyatvamucyate,",
    "T11bsa072_u:539": " tacca śabde dharmiṇi nāsti /",
    "T11bsa072_u:540": " evakāreṇa pakṣaikadeśāsiddhasya nirāsaḥ,",
    "T11bsa072_u:541": " yathā digambaraprayogaḥ - cetanāstaravaḥ svāpāt /",
    "T11bsa072_u:542": " patrasaṅkocalakṣaṇo hi svāpaḥ,",
    "T11bsa072_u:543": " sa ca sarveṣu taruṣvasiddhaḥ /",
    "T11bsa072_u:544": " niścitagrahaṇena sandigdhāsiddhasya nirāsaḥ,",
    "T11bsa072_u:545": " yathā - agniratra vāṣpāditvena sandihyamānād bhūtasaṃghātāt /",
    "T11bsa072_u:546": " satvaśabdātpaścādevakāreṇa asādhāraṇasya nirāsaḥ,",
    "T11bsa072_u:547": " yathā- anityaśśabdaḥ śrāvaṇatvāt ghaṭavat //",
    "T11bsa072_u:548": " sapakṣanirūpaṇam",
    "T11bsa072_u:549": " sapakṣa eva sattvaṃ niścitamiti vartate /",
    "T11bsa072_u:550": " samānaḥ pakṣaḥ sapakṣaḥ /",
    "T11bsa072_u:551": " pakṣeṇa saha sadṛśo dṛṣṭāntadharmītyarthaḥ /",
    "T11bsa072_u:552": " sapakṣa eva satvaṃ niścitamityanvayasaṃjñakaṃ dvitīyaṃ rūpam /",
    "T11bsa072_u:553": " atra sattvagrahaṇena viruddhasya nirāsaḥ,",
    "T11bsa072_u:554": " yathā - śabdo nityaḥ kṛtakatvāt ghaṭavat /",
    "T11bsa072_u:555": " kṛtakatva hi nityatvavipakṣeṇānityatvena vyāptamiti viruddhamucyate /",
    "T11bsa072_u:556": " evakāreṇa sādhāraṇasya nirāsaḥ,",
    "T11bsa072_u:557": " yathā - nityaśśabdaḥ prameyatvāt ghaṭavat /",
    "T11bsa072_u:558": " prameyatvaṃ hi vikalpaviṣayīkṛtatvam,",
    "T11bsa072_u:559": " tacca sapakṣe ākāśādau vipakṣe ca ghaṭādau sarvatrāstīti sādhāraṇamucyate /",
    "T11bsa072_u:560": " sattvaśabdāt pūrvasminnevakāreṇa sarvasapakṣāvyāpino 'pi prayatnānantarīyakasya hetutvaṃ kathitam /",
    "T11bsa072_u:561": " yathā - anityaśśabdaḥ prayatnānantarīyakatvādghaṭavadvidyudvat /",
    "T11bsa072_u:562": " niścitagrahaṇena sandigdhānvayasya nirāsaḥ,",
    "T11bsa072_u:563": " yathā - asarvajño 'yaṃ kaścit vaktṛtvādiṣṭapuru ṣavat /",
    "T11bsa072_u:564": " iṣṭapuruṣe sapakṣe ca vaktṛtvamasarvajñatvena vyāptamavyāptaṃ vā na jñāyate //",
    "T11bsa072_u:565": " vipakṣanirūpaṇam",
    "T11bsa072_u:566": " asapakṣe cāsattvameva niścitam /",
    "T11bsa072_u:567": " na sapakṣo 'sapakṣaḥ /",
    "T11bsa072_u:568": " tatrāsattvameva niścitaṃ vyatirekasaṃjñakaṃ tṛtīyaṃ rūpam /",
    "T11bsa072_u:569": " atrāpyasattvagrahaṇena viruddhasya nirāsaḥ /",
    "T11bsa072_u:570": " yathā nityaśśabdaḥ kṛtakatvādghaṭavat /",
    "T11bsa072_u:571": " viruddho hi vipakṣe 'sti /",
    "T11bsa072_u:572": " evakāreṇa sādhāraṇasya vipakṣaikadeśavṛtternirāsaḥ /",
    "T11bsa072_u:573": " prayatnānantarīyakatve sādhye anityatvaṃ vipakṣaikadeśe vidhudādāvasti /",
    "T11bsa072_u:574": " ākāśādau nāsti /",
    "T11bsa072_u:575": " tato niyamenāsya nirāsaḥ /",
    "T11bsa072_u:576": " asattvavacanātpūrvasminnavadhāraṇe ayamarthaḥ syāt /",
    "T11bsa072_u:577": " vipakṣa eva yo nāsti sa hetuḥ /",
    "T11bsa072_u:578": " tathā ca prayatnānantarīyakatvaṃ sapakṣe 'pi nāsti,",
    "T11bsa072_u:579": " tato na hetuḥ syāt,",
    "T11bsa072_u:580": " tataḥ pūrva na kṛtamiti /",
    "T11bsa072_u:581": " niścitagrahaṇena sandigdhavipakṣavyāvṛttikasya nirāsaḥ /",
    "T11bsa072_u:582": " yathāvītarāgo 'yaṃ puruṣo vaktṛtvāt,",
    "T11bsa072_u:583": " rathyāpuruṣavat /",
    "T11bsa072_u:584": " yatrāvītarāgatvaṃ nāsti tatra vaktṛtvamapi nāsti,",
    "T11bsa072_u:585": " yathopalakhaṇḍe /",
    "T11bsa072_u:586": " yadi nāma pāṣaṇakhaṇḍādubhayaṃ vyāvṛttaṃ tathāpi na jñāyate kimavītarāgatvanivṛttyā pāṣaṇakhaṇḍādbaktṛtvaṃ nivṛttaṃ,",
    "T11bsa072_u:587": " ahosvit svata eveti /",
    "T11bsa072_u:588": " tataḥ sandigdhavyatireko 'yamanaikāntikaḥ /",
    "T11bsa072_u:589": " asattvaśabdātpaścādevakāreṇa vipakṣaikadeśavṛtternirāsaḥ /",
    "T11bsa072_u:590": " yathā - prayatnānantarīyakaśśabdo 'nityatvāt /",
    "T11bsa072_u:591": " anityatvaṃ vipakṣādākāśānnivṛttaṃ,",
    "T11bsa072_u:592": " na vidyutaḥ /",
    "T11bsa072_u:593": " tato vipakṣaikadeśavṛttitvamasya //",
    "T11bsa072_u:594": " trirūpaprayogasya prayojanam",
    "T11bsa072_u:595": " nanu sapakṣa eva sattyamityukte sāmārthyādevāsapakṣe cāsattvamiti gamyate /",
    "T11bsa072_u:596": " tatkimarthamubhayorupādanamiti cet?",
    "T11bsa072_u:597": " vipakṣaniyamārthamiti pūrvavṛddhāḥ /",
    "T11bsa072_u:598": " te ca trividha eva vipakṣo bhavatīti manyante /",
    "T11bsa072_u:599": " sādhyābhāvamātraṃ,",
    "T11bsa072_u:600": " sādhyādanyaḥ,",
    "T11bsa072_u:601": " sādhyena saha viruddhaśca prayoganiyamārthamiti kecit /",
    "T11bsa072_u:602": " anvayaprayogo vyatirekaprayogo vā niyamavānekaḥ prayoktavyo na dvāvapīti /",
    "T11bsa072_u:603": " sādharmyavaidharmyaprayogasūcanārthamiti kecit /",
    "T11bsa072_u:604": " triliṅgabhedanirūpaṇam",
    "T11bsa072_u:605": " trirūpāṇi ca trīṇyeva liṅgāni /",
    "T11bsa072_u:606": " trīṇi rūpāṇi yeṣāṃ tāni trirūpāṇi trīṇyeva liṅgāni /",
    "T11bsa072_u:607": " kāryaṃ trirūpaṃ liṅgam /",
    "T11bsa072_u:608": " svābhāvastrirūpaṃ liṅgam /",
    "T11bsa072_u:609": " anupalabdhistrirūpaṃ liṅgam /",
    "T11bsa072_u:610": " sādhanaṃ jñāpakaṃ heturvyāpyaṃ ceti liṅgāparanāmāni /",
    "T11bsa072_u:611": " kāryahetunirūpaṇam",
    "T11bsa072_u:612": " tatra kāryaṃ yathā - yatra dhūmastatrāgniryathā mahānase,",
    "T11bsa072_u:613": " dhūmaścātreti /",
    "T11bsa072_u:614": " vyāptipakṣadharmatāsaṃjñakaṃ dvayavayavameva sādhanavākyaṃ saugatānām /",
    "T11bsa072_u:615": " anye tu pratijñāhetudṛṣṭāntopanayanigamanaṃ ceti pañcāvayavaṃ sādhanavākyamāhuḥ /",
    "T11bsa072_u:616": " upanyāsaścedṛśaḥ - agniratra,",
    "T11bsa072_u:617": " dhūmāt,",
    "T11bsa072_u:618": " yatra dhūmastatrāgniryathā mahānase,",
    "T11bsa072_u:619": " tathā cāyaṃ,",
    "T11bsa072_u:620": " tasmādagniriti /",
    "T11bsa072_u:621": " etaccāyuktam /",
    "T11bsa072_u:622": " pratijñāvacanamātrātsambandharahitāt sādhyapratipatterayogāt /",
    "T11bsa072_u:623": " sambandhābhāvastu śabdārthayoḥ sambandhadūṣaṇe pratipāditatvānna punarucyate /",
    "T11bsa072_u:624": " pratijñāmantareṇa pañcapyantahetuprayogo 'pyayuktaḥ /",
    "T11bsa072_u:625": " hetuṃ vinopanayadṛṣṭāntāvapyayuktau /",
    "T11bsa072_u:626": " yatra pratijñaiva nāsti tatra pratijñāyāḥ punarvacanaṃ nigamanaṃ kuto bhaviṣyatīti sarvamāmūlaṃ viśīrṇam /",
    "T11bsa072_u:627": " kāryasambandhanirapaṇam",
    "T11bsa072_u:628": " ayaṃ ca kāryaheturviṣayabhedena trividhaḥ /",
    "T11bsa072_u:629": " agnyādau sādhye dhūmādiḥ trividhapratyakṣānupalambhena niścetavyaḥ /",
    "T11bsa072_u:630": " cakṣurādau sādhye jñānaṃ kādācitkāryotpādānniścīyate /",
    "T11bsa072_u:631": " rūpādau sādhye rasādirekasāmagryadhīnatayā niścīyate,",
    "T11bsa072_u:632": " yathā mātuluṅgaphale rasādrūpānumānam /",
    "T11bsa072_u:633": " na rūpādrasānumānam /",
    "T11bsa072_u:634": " atra rūpe janayitavye pūrvakaṃ rūpamupādānam /",
    "T11bsa072_u:635": " rasastu sahakārikāraṇam /",
    "T11bsa072_u:636": " pūrvapuñjāduttarapuñjasyotpattau nyāya eṣaḥ /",
    "T11bsa072_u:637": " nanūpādānasahakārikāraṇayoranvayavyatirekānuvidhānasya kāryaṃ prati tulyatvātko bhedaḥ?",
    "T11bsa072_u:638": " ucyate, yadvikriyayā yanniṣpattirekasantāne tatkāryaṃ pratipūrvakamupādānam /",
    "T11bsa072_u:639": " yatsantānāntare viśeṣodayanimittaṃ tatsahakārikāraṇam /",
    "T11bsa072_u:640": " yathā śālyaṅkure janayitavye śālibījamupādānam,",
    "T11bsa072_u:641": " kṣitisalilādi tatra sahakāri /",
    "T11bsa072_u:642": " tadevaṃ kāryahetustadutpattisambandhād gamaka iti sthitam //",
    "T11bsa072_u:643": " svabhāvahetunirūpaṇam",
    "T11bsa072_u:644": " svabhāvo yathā - svabhāvaḥ svasattāmātrabhāvini sādhyadharme yo heturucyate sa tasya sādhyasya dharmasya svabhāvo boddhavyaḥ /",
    "T11bsa072_u:645": " yathā- vṛkṣavyavahārayogyo 'yaṃ śiṃśapāvyavahārayogyatvāt /",
    "T11bsa072_u:646": " ayamiti puraḥ paridṛśyamānaḥ padārtho dharmī /",
    "T11bsa072_u:647": " śiṃśapāvyavahārayogyatvāditi hetuḥ /",
    "T11bsa072_u:648": " śiṃśapāvyavahārayogyatvāditi ko 'rthaḥ?",
    "T11bsa072_u:649": " śākhāpatravarṇasaṃsthānaviśeṣavyavahārayogyatvādityarthaḥ /",
    "T11bsa072_u:650": " vṛkṣavyavahārayogyatvaṃ sādhyam /",
    "T11bsa072_u:651": " nanvekatve sādhyasādhanabhāvo na yuktaḥ,",
    "T11bsa072_u:652": " pratijñārthaikadeśatvāt? na /",
    "T11bsa072_u:653": " abhede 'pi kaścitpratipattā śiṃśapāvyavahāraṃ kṛtvā tatra vṛkṣavyavahāraṃ prāk kṛtamapi vyāmohāt kiñcidāropya punarna karoti /",
    "T11bsa072_u:654": " sa idāniṃ svabhāvahetunā vyavahāryate /",
    "T11bsa072_u:655": " tasmādetayoḥ paramārthata ekatve 'pi vikalpabuddhau vyāvṛttisamāśrayeṇa samutpannāyāṃ bhedena pratibhāsanāt sādhyasādhanatvaṃ na virudhyata iti //",
    "T11bsa072_u:656": " anupalabdhihetunirūpaṇam",
    "T11bsa072_u:657": " anupalabdhiryathā - nāstīha pradeśe ghaṭaḥ,",
    "T11bsa072_u:658": " upalabdhilakṣaṇaprāptasyānupalabdheḥ /",
    "T11bsa072_u:659": " upalabdhilakṣaṇaprāptasyeti dṛśyasyetyarthaḥ /",
    "T11bsa072_u:660": " nanvasataḥ kathaṃ dṛśyatā?",
    "T11bsa072_u:661": " ekendriyajñānagrāhyo pradeśādāvupalabhyamāne yadi ghaṭaḥ syāt dṛśya eva bhavediti /",
    "T11bsa072_u:662": " upalambhapratyayāntarasākalyāt dṛśtayā sambhāvitaḥ,",
    "T11bsa072_u:663": " na tu dṛśya eva /",
    "T11bsa072_u:664": " tasyānupalabdheriti hetuḥ /",
    "T11bsa072_u:665": " sa caikajñānasaṃsargipadārthādekajñānasaṃsargipadārthopalambhādvā niścīyata iti tadubhayaṃ karmakartṛbhāvena paryudāsavṛttyā anupalabdhirucyate,",
    "T11bsa072_u:666": " na tu prasajyavṛttyā upalabdhinivṛttimātram /",
    "T11bsa072_u:667": " taddhi svayameva na kiñciditi kathaṃ sādhanaṃ syāt /",
    "T11bsa072_u:668": " nāpi pratiṣedhyādanyasya jñānamātram,",
    "T11bsa072_u:669": " rūpopalambhādapi nāraṅgarasaniṣedhaprasaṅgāt /",
    "T11bsa072_u:670": " tasmānniṣedhyādanyadviśiṣṭameva vastudvayaṃ pradeśaḥ pradeśajñānaṃ vānupalabdhiriti sthitam /",
    "T11bsa072_u:671": " abhāvo 'sādhyaḥ",
    "T11bsa072_u:672": " ata evābhāvo na sādhyate /",
    "T11bsa072_u:673": " tasya ghaṭaviviktapradeśagrāhiṇā pratyakṣeṇaiva siddhatvāt /",
    "T11bsa072_u:674": " abhāvavyavahārastu mṛḍhaṃ prati anulambhena sādhyate /",
    "T11bsa072_u:675": " tathā hi - kaścinmūḍho rajaḥprabhṛtiṣu sāṃkhyaprasiddheṣu guṇeṣvanupalambhena pravarttitābhāvabyavahāro",
    "T11bsa072_u:676": " 'pi punaḥ sarvaṃ sarvatrāstīti svasiddhāntābhyāsāt kvāpi pradeśādau ghaṭānupalambhe",
    "T11bsa072_u:677": " satyapi nābhāvavyavahāraṃ karotītyanupalambhena trividho vyavahāraḥ kāryate /",
    "T11bsa072_u:678": " tatra niḥ śaṅkagamanāgamanalakṣaṇaḥ kāyiko vyavahāraḥ /",
    "T11bsa072_u:679": " ghaṭo nāstīti vācikaḥ /",
    "T11bsa072_u:680": " īdṛśa eva antarjalpākāro mānasikaśceti /",
    "T11bsa072_u:681": " anupalabdhertādātmyatadutpattisambandhanirūpaṇam anupalambhasya karmadharmapakṣe sādhyena saha [sādṛśye] tādātmyalakṣaṇa eva sambandho boddhavyaḥ",
    "T11bsa072_u:682": " kartṛdharmapakṣe tu tadutpattiḥ /",
    "T11bsa072_u:683": " tathā hi - ghaṭaviviktapradeśaḥ pradeśajñānaṃ vānupalabdhirityuktam /",
    "T11bsa072_u:684": " asadvyavahārayogyatvaṃ ca tasya svabhāvaḥ [na kārya] jñānaṃ tu pradeśasya kāryamiti //",
    "T11bsa072_u:685": " anupalabdhervyapadeśaḥ",
    "T11bsa072_u:686": " nanu yadyanupalabdherapi tādātmyatadutpattī eva sambandhau,",
    "T11bsa072_u:687": " kathaṃ tarhi kāryasvabhāvābhyāmanupalabdherbhedaḥ?",
    "T11bsa072_u:688": " pratiṣedhasādhanāt bhedau na vastutaḥ /",
    "T11bsa072_u:689": " yathoktamācāryeṇa - atra dvau vastusādhanau,",
    "T11bsa072_u:690": " ekaḥ pratiṣedhahetuḥ iti /",
    "T11bsa072_u:691": " upalabdhilakṣaṇaprāptatvaviśiṣṭena deśavipakṛṣṭe sumervādau kālaviprakṛṣṭe bhaviṣyacchaṅkhacakravartyādau",
    "T11bsa072_u:692": " svabhāvaviprakṛṣṭe piśācādāvanupalambhamātrasambhave 'pi nābhāvavyavahāra ityuktaṃ bhavati /",
    "T11bsa072_u:693": " anupalabdhervartamānakāle anāgatakāle ca pramāṇam",
    "T11bsa072_u:694": " iyaṃ cānupalabdhirvartamānakāle pramāṇaṃ viśiṣṭasmaraṇasadbhāve 'tītakāle ca,",
    "T11bsa072_u:695": " anāgatakāletvanupalabdhiḥ svayameva sandigdharūpā /",
    "T11bsa072_u:696": " tato na pramāṇam /",
    "T11bsa072_u:697": " [anayānulabdhyābhāvavyahāraḥ sādhyate,",
    "T11bsa072_u:698": " na tvabhāvaḥ /",
    "T11bsa072_u:699": " tasya pratyakṣeṇaiva siddhatvādityuktaṃ prāk] yathāhanyāyavādī -",
    "T11bsa072_u:700": " amūḍhasmṛtisaṃskārasyātītasya vartamānasya ca pratipattṛpratyakṣasya",
    "T11bsa072_u:701": " nivṛttiranupalabdhi rabhāvavyavahārasādhanī iti /",
    "T11bsa072_u:702": " anupalabdhibhedāḥ",
    "T11bsa072_u:703": " tatra yadā dūratvānniṣedhyasyāyogyadeśatvaṃ syāt,",
    "T11bsa072_u:704": " tadā dṛśyānupalabdhiḥ sākṣātprayoktuṃ na śakyata iti kāryānupalabdhyādayaḥ prayujyante /",
    "T11bsa072_u:705": " ata eveyaṃ prayogabhedena ṣoḍaśadhā bhavati /",
    "T11bsa072_u:706": " (1) tatra svabhāvānupalabdhiryathā - nāstyatra dhūmaḥ,",
    "T11bsa072_u:707": " upalabdhilakṣaṇaprāptasyānupalabdheḥ /",
    "T11bsa072_u:708": " pratiṣedhyasya dhūmasya yaḥ svabhāvaḥ tasyehānupalabdhiḥ /",
    "T11bsa072_u:709": " (2) kāryānupalabdhiryathā - nehāpratibaddhasāmarthyāni dhūmakāraṇāni santi,",
    "T11bsa072_u:710": " dhūmābhāvāt /",
    "T11bsa072_u:711": " pratiṣedhyānāṃ hi dhūmakāraṇānāṃ kārya dhūmaḥ,",
    "T11bsa072_u:712": " tasyehānupalabdhiḥ /",
    "T11bsa072_u:713": " (3) kāraṇānupalabdhiryathā - nāstyatra dhūmaḥ dahanābhāvāt /",
    "T11bsa072_u:714": " pratiṣedhyasya dhūmasya kāraṇaṃ dahanaḥ,",
    "T11bsa072_u:715": " tasyehānupalabdhiḥ /",
    "T11bsa072_u:716": " (4) vyāpakānupalabdhiryathā - nātra śiṃśapā,",
    "T11bsa072_u:717": " vṛkṣābhāvāt /",
    "T11bsa072_u:718": " pratiṣedhyāyāḥ śiṃpāyāḥ vyāpako vṛkṣaḥ,",
    "T11bsa072_u:719": " tāsyehānupalabdhiḥ /",
    "T11bsa072_u:720": " (5) svabhāvaviruddhopalabdhiryathā - nātra śītasparśaḥ, vahneriti /",
    "T11bsa072_u:721": " pratiṣedhyasy śītasparśasya yaḥ svabhāvaḥ tasya viruddho vahniḥ tasya cehopalabdhiḥ /",
    "T11bsa072_u:722": " (6) kāryaviruddhopalabdhiryathā - nehāpratibaddhasāmarthyāni śītakāraṇāni santi, vahneriti /",
    "T11bsa072_u:723": " antyadaśāprāptameva kāraṇaṃ kāryaṃ janayati,",
    "T11bsa072_u:724": " na sarvaṃ kāraṇām,",
    "T11bsa072_u:725": " tato viśeṣaṇopādānam /",
    "T11bsa072_u:726": " pratiṣedhyānāṃ śītakāraṇānāṃ kāryaṃ śītaṃ,",
    "T11bsa072_u:727": " tasya viruddho vahniḥ,",
    "T11bsa072_u:728": " tasyehopalabdhiḥ /",
    "T11bsa072_u:729": " (7) kāraṇaviruddhopalabdhiryathā - nāsya romaharṣādiviśeṣāḥ santi,",
    "T11bsa072_u:730": " sannihitadahanaviśeṣatvāt /",
    "T11bsa072_u:731": " pratiṣedhyānāṃ romaharṣādiviśeṣāṇāṃ kāraṇaṃ śīta,",
    "T11bsa072_u:732": " tasya viruddho dahanaviśeṣaḥ,",
    "T11bsa072_u:733": " tasya cehopalabdhiḥ /",
    "T11bsa072_u:734": " (8) vyāpakaviruddhopalabdhiryathā - nātra tuṣārasparśaḥ, dahanāt /",
    "T11bsa072_u:735": " pratiṣedhyasya tuṣārasparśasya vyāpakaṃ śītaṃ,",
    "T11bsa072_u:736": " tasya viruddho dahanaviśeṣaḥ tasyehopalabdhiḥ /",
    "T11bsa072_u:737": " (9) svabhāvaviruddhakāryopalabdhiryathā,",
    "T11bsa072_u:738": " nātra śītasparśaḥ, dhūmāt /",
    "T11bsa072_u:739": " pratiṣedhyasya śītasparśasya yaḥ svabhāvastasya viruddho 'gniḥ,",
    "T11bsa072_u:740": " tasya kārya dhūmaḥ,",
    "T11bsa072_u:741": " tasya cehopalabdhiḥ /",
    "T11bsa072_u:742": " (10) kāryaviruddhakāryopalabdhiryathā - nehāpratibaddhasāmarthyāni śītakāraṃṇāni santi dhūmāditi /",
    "T11bsa072_u:743": " pratiṣedhyānāṃ śītakāraṇānāṃ kāryaṃ śītaṃ,",
    "T11bsa072_u:744": " tasya viruddho vahniḥ,",
    "T11bsa072_u:745": " tasya kāryaṃ dhūmaḥ,",
    "T11bsa072_u:746": " tasya cehopalabdhiḥ /",
    "T11bsa072_u:747": " (11) kāraṇaviruddhakāryopalabdhiryathā - na romaharṣādiviśeṣayukta sparśavānayaṃ pradeśo dhūmāditi /",
    "T11bsa072_u:748": " pratiṣedhyānāṃ hi romaharṣādisparśaviśeṣāṇāṃ kāraṇaṃ śītam,",
    "T11bsa072_u:749": " tasya viruddho 'gniḥ,",
    "T11bsa072_u:750": " tasya kāryaṃ dhūmaḥ,",
    "T11bsa072_u:751": " tasya cehopalabdhiḥ /",
    "T11bsa072_u:752": " (12) vyāpakaviruddhakāryopalabdhiryathā - nātra tuṣārasparśaḥ, dhūmāditi /",
    "T11bsa072_u:753": " niṣedhyasya tuṣārasparśasya vyāpakaṃ śītam,",
    "T11bsa072_u:754": " tasya viruddho 'gniḥ,",
    "T11bsa072_u:755": " tasya kāryaṃ dhūmaḥ,",
    "T11bsa072_u:756": " tasya cehopalabdhiḥ /",
    "T11bsa072_u:757": " (13) svabhāvaviruddhavyāptopalabdhiryathā - nātra vahniḥ,",
    "T11bsa072_u:758": " tuṣārasparśāt /",
    "T11bsa072_u:759": " pratiṣedhyasya hi vahneryaḥ svabhāvastasya viruddhaṃ śītam,",
    "T11bsa072_u:760": " tena vyāptastuṣārasparśaḥ,",
    "T11bsa072_u:761": " tasya cehopalabdhiḥ /",
    "T11bsa072_u:762": " (14) kāryaviruddhavyāptopalabdhiryathā - nehāpratibaddhasāmarthyāni vahnikāraṇāni santi,",
    "T11bsa072_u:763": " tuṣārasparśāditi /",
    "T11bsa072_u:764": " pratiṣedhyānāṃ vahnikāraṇānāṃ kāryaṃ vahniḥ,",
    "T11bsa072_u:765": " tasya viruddhaṃ śītam,",
    "T11bsa072_u:766": " tena vyāptastuṣārasparśaḥ,",
    "T11bsa072_u:767": " tasya cehopalabdhiḥ /",
    "T11bsa072_u:768": " (15) kāraṇaviruddhavyāptopalabdhiryathā - nātra dhūmastuṣārasparśāditi /",
    "T11bsa072_u:769": " pratiṣedhyasya dhūmasya yatkāraṇamagniḥ,",
    "T11bsa072_u:770": " tasya viruddhaṃ śītam,",
    "T11bsa072_u:771": " tena vyāptastuṣārasparśaḥ,",
    "T11bsa072_u:772": " tasya cehopalabdhiḥ /",
    "T11bsa072_u:773": " (16) vyāpakaviruddhavyāptopalabdhiryathā - nāyaṃ nityaḥ,",
    "T11bsa072_u:774": " kadācitkāryakāritvāt /",
    "T11bsa072_u:775": " pratiṣedhyasya nityatvasya niratiśayatvaṃ vyāpakaṃ,",
    "T11bsa072_u:776": " tasya viruddhaṃ sātiśayatvaṃ,",
    "T11bsa072_u:777": " tena vyāptaṃ kadācitkāryakāritvaṃ,",
    "T11bsa072_u:778": " tasya cehopalabdhiḥ /",
    "T11bsa072_u:779": " ete ca kāryānupalabdhyādayaḥ pañcadaśa prayogāḥ svabhāvānupalabdhisvabhāvā eva pratipattavyāḥ /",
    "T11bsa072_u:780": " prayuktibhedena paraṃ bhedaḥ /",
    "T11bsa072_u:781": " tatra svabhāvānupalambhenāsad vyavahārayogyatvaṃ sādhyate,",
    "T11bsa072_u:782": " na tvābhāvaḥ /",
    "T11bsa072_u:783": " tasya ca pratyakṣeṇaiva siddhatvāt /",
    "T11bsa072_u:784": " aparaiśca sarvairabhāvo 'bhāvabyavahāraśca sādhyate,",
    "T11bsa072_u:785": " teṣāṃ parokṣaviṣayatvāt //",
    "T11bsa072_u:786": " iti tarkabhāṣāyāṃ svārthānumānaparicchedo dvitīyaḥ samāptaḥ //",
    "T11bsa072_u:787": " parārthānumānam",
    "T11bsa072_u:788": " parārthānumānalakṣaṇam",
    "T11bsa072_u:789": " trirūpaliṅgākhyānaṃ parārthānumānam /",
    "T11bsa072_u:790": " anvayavyatirekapakṣadharmatāsaṃjñakāni trīṇi rūpāṇi,",
    "T11bsa072_u:791": " yena vacanena prakhyāpyante tadvacanamupacārādanumānaśabdenocyate //",
    "T11bsa072_u:792": " tasya dvaividhyam",
    "T11bsa072_u:793": " tad dvividham sādharmyavadvaidharmyavacca /",
    "T11bsa072_u:794": " sādhyadharmidṛṣṭāntadhamiṇorhetu sattākṛtaṃ sādṛśyaṃ sādharmyam /",
    "T11bsa072_u:795": " tadyasyāsti tat sādharmyavat sādhanavākyam /",
    "T11bsa072_u:796": " sādhyadharmidṛṣṭāntadharmiṇorhetusattākṛtaṃ vaisādṛśyaṃ vaidharmyam /",
    "T11bsa072_u:797": " tadyasyāsti tadvaidharmyavata sādhanavākyam /",
    "T11bsa072_u:798": " svabhāvahetossādharmyavatprayoganirūpaṇam,",
    "T11bsa072_u:799": " saṃskṛtasya sarvasya kṣaṇika tvasamarthanaṃ ca tatra svabhāvahetoḥ sādharmyavantaṃ prayogaṃ darśayituṃ sautrāntikamatamāśritya bhagavatā yaduktaṃ",
    "T11bsa072_u:800": " `saṃskṛtaṃ kṣaṇikaṃ sarvaṃ' iti /",
    "T11bsa072_u:801": " tad vyutpādyate /",
    "T11bsa072_u:802": " sametya sambhūya hetupratyayaiḥ kṛtaṃ vastujātaṃ saṃskṛtam /",
    "T11bsa072_u:803": " kṣaṇikamiti utpattikṣaṇa eva sattvāt /",
    "T11bsa072_u:804": " sarvasaṃkṛtavināśanirūpaṇam",
    "T11bsa072_u:805": " `sarvaṃ tāvat ghaṭādikaṃ vastu mudgarādisannidhau nāśaṃ gacchat dṛśyate /",
    "T11bsa072_u:806": " tatra yena svarūpeṇa antyāvasthāyāṃ ghaṭādikaṃ vinaśyati taccet svarūpamutpannamātrasya vidyate tadānīmutpādānantarameva tena vinaṣṭavyamiti vyaktamasya kṣaṇikatvam /'",
    "T11bsa072_u:807": " athedṛśa eva svabhāvastasya svahetorjātaḥ,",
    "T11bsa072_u:808": " yat kiyantaṃ kālaṃ sthitvā vinaśyatīti /",
    "T11bsa072_u:809": " `evaṃ tarhi mudgarādisannidhāne ca eṣa eva asya svabhava iti punarapyanena tāvantameva kālaṃ sthātavyam,",
    "T11bsa072_u:810": " punarapyevamiti naiva vinaśyediti /",
    "T11bsa072_u:811": " tasmāt kṣaṇadvayasthāyitvenāpyutpattau prathamakṣaṇavad dvitīyakṣaṇe 'pi kṣaṇadvayasthāyitvāt punaraparaṃ kṣaṇadvayamavatiṣṭheta /",
    "T11bsa072_u:812": " evaṃ tṛtīye 'pi kṣaṇe tatsvabhāvatvānnaiva vinaśyatīti /'",
    "T11bsa072_u:813": " syādetat, sthāvarameva tadvastu svahetorjātam,",
    "T11bsa072_u:814": " balena virodhakena mudgarādinā vināśyata iti?",
    "T11bsa072_u:815": " tadasat, kathaṃ punaretadyujyate,",
    "T11bsa072_u:816": " na ca tadvinaśyati sthāvaratvāt,",
    "T11bsa072_u:817": " vināśaśca tasya virodhina balena kriyata iti?",
    "T11bsa072_u:818": " na hyetatsambhavati jīvati devadatto maraṇaṃ cāsya bhavatīti /",
    "T11bsa072_u:819": " atha vinaśyati,",
    "T11bsa072_u:820": " kathaṃ tarhyavinaśvaraṃ tadvastu svahetorjātam?",
    "T11bsa072_u:821": " na hi mriyate cāmaraṇadharmā ceti yujyate vaktum /",
    "T11bsa072_u:822": " tasmādanaśvaratve kadācidapi naśāyogāt,",
    "T11bsa072_u:823": " dṛṣṭatvācca nāśasya,",
    "T11bsa072_u:824": " naśvarameva tadvastu svahetorupajāta ityaṅgīkurmaḥ /",
    "T11bsa072_u:825": " tasmādutpannamātrameva vinaśyati /",
    "T11bsa072_u:826": " tatha ca kṣaṇakṣayitvaṃ siddhaṃ bhavati /",
    "T11bsa072_u:827": " prayogaḥ punarevaṃ kartavyaḥ - yadyat vinaśvarasvarūpaṃ tattadanantarānavasthāyi yathā antyakṣaṇavartighaṭasya svarūpam /",
    "T11bsa072_u:828": " vinaśvararūpaṃ ca rūpādikamudayakāla iti svabhāvahetuḥ /",
    "T11bsa072_u:829": " nirviśeṣaṇasvabhāvahetoḥ prayogaḥ",
    "T11bsa072_u:830": " yadi kṣaṇakṣayiṇo bhāvāḥ,",
    "T11bsa072_u:831": " kathaṃ tarhi sa evāyamiti pratyabhijñānaṃ syāt? ucyate -",
    "T11bsa072_u:832": " nirantarasadṛśāparāparotpādādavidyānubandhācca pūrvakṣaṇavināśakāla eva tatsadṛśaṃ kṣaṇāntaramudayate /",
    "T11bsa072_u:833": " tenākāreṇa vailakṣaṇyasyābhāvād bhāvena cāvyavadhānāt bhede 'pi sa evāyamityabhedādhyavasāyapratyayaḥ pṛthagjanānāṃ prasūyate /",
    "T11bsa072_u:834": " atyantabhinneṣvapi ca lūnapunarjātakuśakeśādiṣvapi dṛṣṭa eva sa evāyamiti pratyayaḥ /",
    "T11bsa072_u:835": " tathehāpi kiṃ na sambhāvyate?",
    "T11bsa072_u:836": " tasmātsarva saṃskṛtaṃ kṣaṇikamiti siddhamevaitat nirviśeṣaṇasya svabhāvahetorayaṃ prayoga iti //",
    "T11bsa072_u:837": " tathāparo 'pi nirviśeṣaṇaprayogaḥ - yatsat tatsarvamanityaṃ,",
    "T11bsa072_u:838": " yathā ghaṭaḥ /",
    "T11bsa072_u:839": " santaścāmī pramāṇapratītāḥ /",
    "T11bsa072_u:840": " tathāparo 'pi vedasya pauruṣayatvasādhanāya svabhāvahetuḥ /",
    "T11bsa072_u:841": " yadvākyaṃ tatpauruṣeyaṃ,",
    "T11bsa072_u:842": " yathā rathyāpuruṣa vākyam /",
    "T11bsa072_u:843": " vākyaṃ cedam -",
    "T11bsa072_u:844": " `agnihotraṃ juhuyātsvargakāma' iti /",
    "T11bsa072_u:845": " saviśeṣaṇasvabhāvahetoḥ prayogaḥ",
    "T11bsa072_u:846": " saviśeṣaṇaprayogo yathā - yadyadutpattimat tatsarvamanityaṃ,",
    "T11bsa072_u:847": " yathā ghaṭaḥ /",
    "T11bsa072_u:848": " utpattimāṃśca śabdaḥ /",
    "T11bsa072_u:849": " anutpannebhyo vyāvṛtto bhāva utpanna ucyate /",
    "T11bsa072_u:850": " yadā saiva vyāvṛttirvyāvṛttyantaravyavacchedena vyatiriktocyate bhāvasyotpattiriti tadā kalpitena bhedena svabhāvabhūtadharmeṇa viśiṣṭaḥ svabhāvo hetuḥ /",
    "T11bsa072_u:851": " bhinnaviśeṣaṇasvabhāvahetoḥ prayogaḥ",
    "T11bsa072_u:852": " tathā bhinnaviśeṣaṇasya prayogaḥ - yatkṛtakaṃ tadanityaṃ yathā ghaṭaḥ,",
    "T11bsa072_u:853": " kṛtakaśca śabdaḥ /",
    "T11bsa072_u:854": " nanu citraguriti bhinnaviśeṣaṇasya prayogaḥ,",
    "T11bsa072_u:855": " yathā cātra citragośabde bhinnaviśeṣaṇavācako 'sti na tathā kṛtakaśabde bhinnaviśeṣaṇavācakaṃ kimapyasti /",
    "T11bsa072_u:856": " tatkathaṃ bhinnaviśeṣaṇasyodāharaṇamiti ced?",
    "T11bsa072_u:857": " ucyate - apekṣitaparavyāpāro hi svabhāvaniṣpattau bhāvaḥ kṛtakaḥ ityucyate /",
    "T11bsa072_u:858": " tatraḥ kṛtakaśabdaḥ paravyāpārasāpekṣaṃ svabhābaṃ prakṛtyaiva vadan bhinnaviśeṣaṇamevāha //",
    "T11bsa072_u:859": " prayuktabhinnaviśeṣaṇasvabhāvahetoḥ prayogaḥ",
    "T11bsa072_u:860": " prayuktabhinnaviśeṣaṇasya svabhāvasya prayogaḥ - yaḥ pratyayabhedabhedī sa kṛtakaḥ,",
    "T11bsa072_u:861": " yathā dhūmaḥ,",
    "T11bsa072_u:862": " pratyayabhedabhedī ca śabdaḥ /",
    "T11bsa072_u:863": " pratyayaḥ kāraṇaṃ,",
    "T11bsa072_u:864": " tasya bhedastena bhettuṃ śīlaṃ yasya sa pratyayabhedabhedī /",
    "T11bsa072_u:865": " kāraṇamahattvena mahattvaṃ kāraṇālpatvenālpatvaṃ yasyetyarthaḥ pratyayabhedabhediśabdasya bhinnaviśeṣaṇavācakasyātra prayuktatvāt prayuktabhinnaviśeṣaṇo 'yam /",
    "T11bsa072_u:866": " svabhāvahetoḥ nānāprabhedadarśanaṃ ca vyāmohanivṛttaye dharmabhedakalpanayāpi svabhāvahetureva prayujyata iti pratipādayitum /",
    "T11bsa072_u:867": " svabhāvahetorvaidharmyavatprayoganirūpaṇam",
    "T11bsa072_u:868": " svabhāvahetorvaidharmyavān prayogo yathā - yadyadānantarānavasthāyi na bhavati na tattadā vinaśvararūpaṃ,",
    "T11bsa072_u:869": " yathākāśam /",
    "T11bsa072_u:870": " vinaśvararūpaṃ ca rūpādikamudayakāle /",
    "T11bsa072_u:871": " vyatirekaprayoge sādhanābhāvena sādhyābhāvasya vyāptatvāt sādhyābhāvaḥ sādhanābhāve niyato bhavatīti boddhavyam /",
    "T11bsa072_u:872": " tathāparo 'pi vaidharmyavān prayogaḥ - yatra kṣaṇikatvaṃ nāsti tatra sattvamapi nāsti,",
    "T11bsa072_u:873": " yathā gaganāravinde /",
    "T11bsa072_u:874": " saṃśca śabdaḥ /",
    "T11bsa072_u:875": " tathā yatrānityatvaṃ nivṛttaṃ tatrotpattimattvamapi,",
    "T11bsa072_u:876": " yathā kūrmaromṇi /",
    "T11bsa072_u:877": " utpattimāṃśca śabdaḥ /",
    "T11bsa072_u:878": " yatrānityatvaṃ nivṛttaṃ tatra kṛtakamapi,",
    "T11bsa072_u:879": " yathā śaśaśriṅge /",
    "T11bsa072_u:880": " kṛtakaśca śabdaḥ /",
    "T11bsa072_u:881": " yatra kṛtakatvaṃ nāsti tatra pratyayabhedabheditvamapi nāsti,",
    "T11bsa072_u:882": " yathā gagane /",
    "T11bsa072_u:883": " pratyayabhedabhedī ca śabda iti //",
    "T11bsa072_u:884": " kāryahetoḥ sādharmyavadvaidharmyavatprayoganirūpaṇam",
    "T11bsa072_u:885": " kāryahetoḥ sādharmyavān prayogo yathā - yatra yatra dhūmastatra tatrāgniḥ,",
    "T11bsa072_u:886": " yathā mahānase,",
    "T11bsa072_u:887": " dhūmaścātra /",
    "T11bsa072_u:888": " kāryaheturapi pratyakṣānupalambhābhyāṃ siddha eva kāryakāraṇabhāve sati kāraṇe sādhye prayoktavyaḥ /",
    "T11bsa072_u:889": " vaidharmyaprayogo yathā asatyagnau na bhavatyeva dhūmaḥ yathā - mahāhrade /",
    "T11bsa072_u:890": " asti ceha dhūma iti /",
    "T11bsa072_u:891": " anupalabdhessādharmyavad prayogaḥ",
    "T11bsa072_u:892": " anupalabdheḥ sādharmyavan prayogo 'vayavinirākaraṇāya yathā - yadyatropalabdhilakṣaṇaprāptaṃ sannopalabhyate tattatrāsadvyavahārayogyam,",
    "T11bsa072_u:893": " yathā naraśirasi śṛṅgam /",
    "T11bsa072_u:894": " nopalabhyate cātropalabdhilakṣaṇaprāptaḥ parābhimato 'vayavī ghaṭaśabdavācyeṣu kapāleṣu /",
    "T11bsa072_u:895": " vaidharmyavatprayoganirūpaṇam",
    "T11bsa072_u:896": " anupalabdhervaidharmyavān prayogo yathā - yatsadupalabdhilakṣaṇaprāptaṃ tadupalabhyata eva,",
    "T11bsa072_u:897": " yathā nīlādiviśeṣaḥ /",
    "T11bsa072_u:898": " neha upalabdhilakṣaṇaprāptasya sata upalabdhirghaṭasyeti /",
    "T11bsa072_u:899": " sādhyasādhanayorvyāptiḥ",
    "T11bsa072_u:900": " sarvatra sādharmyavati sādhanavākye sādhyena sādhanaṃ vyāptam /",
    "T11bsa072_u:901": " baidharmyavati [punaḥ] sādhanavākye sādhanābhāvena sādhyābhāvo vyāpta iti pratipattavyam /",
    "T11bsa072_u:902": " sādhanasya ca sādhye",
    "T11bsa072_u:903": " niyatatvakathanaṃ sādhyābhāvasya sādhanābhāve niyatatvakathanaṃ nāma vyāptirabhidhīyate /",
    "T11bsa072_u:904": " tataḥ pramāṇena vyāptisiddhau satyāṃ nedaṃ kvāpi śaṅkanīyaṃ sādhanaṃ ca syāta,",
    "T11bsa072_u:905": " sādhyaṃ ca tatra dharmiṇi na syāditi /",
    "T11bsa072_u:906": " parāṅgīkṛteśvarasādhakānumānasya nirasanam",
    "T11bsa072_u:907": " yatra pramāṇena sarvopasaṃhāravatī vyāptireva na siddhā,",
    "T11bsa072_u:908": " tatra śaṅkāprasaro 'nivāryaḥ /",
    "T11bsa072_u:909": " yatheśvarasiddhau kāryatvānumāne /",
    "T11bsa072_u:910": " tathā hi teṣāṃ sādhanopanyāsaḥ /",
    "T11bsa072_u:911": " ihānyaḥ sarvajño bhagavān bhavatu vā mā bhūt,",
    "T11bsa072_u:912": " īśvaraḥ punassarvajñaḥ śakyate sādhayitum /",
    "T11bsa072_u:913": " tathā hi, loke trayaḥ khalu bhāvāḥ kecinniścitakartṛkāḥ,",
    "T11bsa072_u:914": " yathā ghaṭādayaḥ /",
    "T11bsa072_u:915": " kecinniścitakartṛnivṛttayaḥ,",
    "T11bsa072_u:916": " yathā vyomādayaḥ /",
    "T11bsa072_u:917": " anye punaḥ sandigdhakartṛkāḥ,",
    "T11bsa072_u:918": " yathā kṣityādayaḥ /",
    "T11bsa072_u:919": " na punaretebhyo 'nyaḥ prakāro 'sti /",
    "T11bsa072_u:920": " tatra ye dṛśyamānotpattayo vanaspatyādayo ye ca cirotpannā viśvambharādayaḥ te sarve sandigdhakartṛtvena vyavatiṣṭhamānā buddhimatkartṛkāḥ kāryatvāt,",
    "T11bsa072_u:921": " ghaṭādivat /",
    "T11bsa072_u:922": " nāyamasiddho hetuḥ,",
    "T11bsa072_u:923": " kāryatvasya sarvoṣāṃ pramāṇasiddhatvāt /",
    "T11bsa072_u:924": " nāpi viruddhaḥ,",
    "T11bsa072_u:925": " sapakṣe bhāvāt /",
    "T11bsa072_u:926": " na cānaikāntaḥ,",
    "T11bsa072_u:927": " sādhyaviparyaye bādhakapramāṇasadbhāvāt /",
    "T11bsa072_u:928": " tathāhi - kārya tāvat buddhimataḥ kumbhakārādupajāyamānaṃ bhūyodarśanasahāyena mānasa pratyakṣeṇopalabdham /",
    "T11bsa072_u:929": " tadyadi buddhimantareṇāpi syāt tadānīṃ buddhimataḥ sakāśātkadācidapi nopajāyeta /",
    "T11bsa072_u:930": " kāraṇābhāve kāryasya sakṛdapyutpādāyogāt /",
    "T11bsa072_u:931": " tasmānnedaṃ kvāpi śaṅkanīyaṃ kāryaṃ ca syāt na buddhimaddhetukamiti /",
    "T11bsa072_u:932": " atredamabhidhīte - sādhanaṃ khalu sarvatra sādhyasādhanayoḥ sarvopasaṃhareṇa pramāṇena vyāptau siddhāyāṃ sādhyaṃ gamayediti sarvavādisammatam",
    "T11bsa072_u:933": " tatra yadi dṛsyaśarīraviśiṣṭena buddhimatā vyāptirgṛhyate tadā tathābhūtasādhyamantareṇāpi jāyamāne tṛṇādau kāryatvasya darśanāt prameyatvādivat sādhāraṇānaikāntiko 'yaṃ hetuḥ /",
    "T11bsa072_u:934": " tṛṇādayaḥ pakṣīkṛtā ityapi na vaktavyam /",
    "T11bsa072_u:935": " na hi vyabhicāraviṣaya eva pakṣo bhavitumarhati-",
    "T11bsa072_u:936": " `sandigdhe hetuvacanāt vyasto hetoranāśraya' iti nyāyāt /",
    "T11bsa072_u:937": " athāśakyārohaṇe 'pi parvate dahanamantareṇa ca dhūmadarśanāt,",
    "T11bsa072_u:938": " evaṃ dhūme 'pi vyabhicāro vaktuṃ sulabha eva? tanna /",
    "T11bsa072_u:939": " aśakyārohaṇatvena parvate dahanasya draṣṭumaśakyatvāt yuktaṃ tatra sandigdhaviṣayatvam /",
    "T11bsa072_u:940": " prastute tu dṛśyaśarīraviśiṣṭena buddhimatā vyāptau gṛhyamāṇāyāṃ dṛśyānupalambhena buddhimato bādho bhavatīti yuktam /",
    "T11bsa072_u:941": " atha dṛśyaśarīreṇa buddhimanmātreṇa vā vyāptiravagamyate tadā adṛśyasya buddhimanmātrasya vā sādhyasya dṛśyānupalambhena vyatirekāsiddheḥ sandigdhavipakṣavyāvṛttiko 'yaṃ hetuḥ /",
    "T11bsa072_u:942": " sādhyābhāvaprayuktasya sādhānābhāvasya [kāśadāva] siddhatvena vyāpterabhāvāt tathā coktam jñānaśrīmitrapādaiḥ /",
    "T11bsa072_u:943": " kāryatvasya vipakṣavṛttihataye sambhāvyate 'tīndriyaḥ /",
    "T11bsa072_u:944": " kartā cedvayatirekasiddhividhurā vyāptiḥ kathaṃ sidhyati //",
    "T11bsa072_u:945": " dṛśyo 'tha vyatirekasiddhimanasā kartā samāśrīyate /",
    "T11bsa072_u:946": " tattyogo 'pi tadā tṛṇādikamiti vyaktaṃ vipakṣekṣaṇam //",
    "T11bsa072_u:947": " trilocanābhyupagatasya vahnidhūmayoḥ svābhāvavika sambandhavādasya nirasanam",
    "T11bsa072_u:948": " yacca trilocanenoktam-",
    "T11bsa072_u:949": " `yathā svābhāvikaḥ sambandho dhūmādīnāṃ vahnayādibhissaha tathā",
    "T11bsa072_u:950": " kāryatvasya buddhimatā sārdham,",
    "T11bsa072_u:951": " tadupādheranupalabhyamānatvāt,",
    "T11bsa072_u:952": " kvacidvyabhicārasyādarśanāt' iti /",
    "T11bsa072_u:953": " tanna yuktam /",
    "T11bsa072_u:954": " yato 'rthāntaraṃ kiñcidapekṣaṇīyamupādhiśabdenābhidhīyate /",
    "T11bsa072_u:955": " na cārthāntaramavaśyaṃ dṛśyaṃ syāt /",
    "T11bsa072_u:956": " adṛśyamapi deśakālasvabhāvaviprakṛsṭam sambhāvyate /",
    "T11bsa072_u:957": " ato dhūmasya dahanena saha sambandhe bhaviṣyatyupādhiḥ /",
    "T11bsa072_u:958": " na copalabhyata iti kathamadarśanamātreṇa nāstyevetyucyate /",
    "T11bsa072_u:959": " yadapyuktaṃ vyabhicārasyādarśanāditi sādhanaṃ,",
    "T11bsa072_u:960": " tadapi sandigdhāsiddham /",
    "T11bsa072_u:961": " pratyayāntaravaikalyenāhatya vyabhicārasyādarśane 'pi sarvatra niṣeddhumaśakyatvāt /",
    "T11bsa072_u:962": " na caitāvatā prāmaṇikalokayātrātikramaḥ /",
    "T11bsa072_u:963": " prāmāṇikaireva sādhakabādhakapramāṇābhāve saṃśayasya vihitatvāt /",
    "T11bsa072_u:964": " na ca caivaṃ saṃśayena sarvatrapravṛttiprasaṅgaḥ,",
    "T11bsa072_u:965": " pramāṇādarthasandehācca pravṛtterupapatteḥ /",
    "T11bsa072_u:966": " yadapyuktam -",
    "T11bsa072_u:967": " `yathānyatvāviśeṣe 'pi bauddhānāṃ kiñcideva vastu kāryaṃ syāt,",
    "T11bsa072_u:968": " kiñcideva kāraṇaṃ,",
    "T11bsa072_u:969": " na sarva,",
    "T11bsa072_u:970": " tathā mamāpyanyatvāviśeṣe 'pi kiñcideva",
    "T11bsa072_u:971": " dhūmādikaṃ vastu svābhāvika sambandhena sambaddhaṃ na sarvam' iti /",
    "T11bsa072_u:972": " tanna yuktam /",
    "T11bsa072_u:973": " yathā dhūmākhyaṃ vastu dahanāyattamiti pramāṇasiddhiṃ tathā kiṃ svābhāvikasambandho 'pi pramāṇasiddhaḥ,",
    "T11bsa072_u:974": " yenaivamucyate?",
    "T11bsa072_u:975": " kiñca svābhāvikasambandha iti ko 'rthaḥ?",
    "T11bsa072_u:976": " kiṃ svato bhūtaḥ,",
    "T11bsa072_u:977": " svahetorvā bhūtaḥ ahetuko vā iti trayo vikalpāḥ /",
    "T11bsa072_u:978": " tatra na tāvadādyaḥ pakṣaḥ,",
    "T11bsa072_u:979": " svātmani kriyāvirodhāt /",
    "T11bsa072_u:980": " nāpi dvitīyaḥ,",
    "T11bsa072_u:981": " tadutpattisambandhasvīkāraprasaṅgāt /",
    "T11bsa072_u:982": " athāhetukaḥ,",
    "T11bsa072_u:983": " tadā deśakālasvabhāvaniyamābhāvādatīvāsaṅgataḥ svābhāvikasambandhavādaḥ /",
    "T11bsa072_u:984": " kiñca sādharmyeṇa vaidharmyeṇa vā dṛṣṭāntamātramastīti na vyāptisiddhiḥ /",
    "T11bsa072_u:985": " yadṛcchayā militayorapi karabhagadarbhayostathābhāvaprasaṅgāt /",
    "T11bsa072_u:986": " tasmānnidarśanaṃ nāma [dṛṣṭānta ucyate /",
    "T11bsa072_u:987": " sa ca] gṛhītavismṛtapratibandhasādhaka pramāṇasmaraṇadvāreṇaiva hetāvupayujyate,",
    "T11bsa072_u:988": " na svasannidhimātreṇa /",
    "T11bsa072_u:989": " tathāhi - na tāvadākāśe sādhyābhāvena sadhanābhāvaḥ pratīyate /",
    "T11bsa072_u:990": " ākāśe hi yathā buddhimatkāraṇanivṛttistathā acetanasyāpi kāraṇasya nivṛttirnāstyeva /",
    "T11bsa072_u:991": " tatkasyābhāvaprayuktakāryatvābhāvaḥ pratīyatāṃ,",
    "T11bsa072_u:992": " yena sādhyābhāvaprayuktasādhanābhāva vyatirekaḥ sidhyatīti /",
    "T11bsa072_u:993": " nāpi ghaṭe kāryatvasya buddhimadanvayadarśanādākāśe 'pi buddhimadabhāvādeva kāryatvābhāvo vaktuṃ yujyate,",
    "T11bsa072_u:994": " yasmādanayostādātmyaṃ tadutpattiranyo vā svābhāvikādisambandhaḥ pūrvapramāṇena na prasādhitaḥ syādityuktam /",
    "T11bsa072_u:995": " adarśanamātreṇa vyatireko 'siddhaḥ",
    "T11bsa072_u:996": " kiñcādarśanamātrena vyatireko na sidhyati /",
    "T11bsa072_u:997": " tathā hi, vipakṣe heturnopalabhyata ityanena tadupalambhakapramāṇa nivṛttirucyate /",
    "T11bsa072_u:998": " pramāṇaṃ ca prameyasya kāryam,",
    "T11bsa072_u:999": " 'nākāraṇaṃ viṣaya' iti nyāyāt /",
    "T11bsa072_u:1000": " na ca kāryanivṛttau kāraṇanivṛttiryujyate,",
    "T11bsa072_u:1001": " nirdhūmasyāpi vahnerbhānāt /",
    "T11bsa072_u:1002": " yadi punaḥ pramāṇasattayā prameyasattā vyāptā syāt,",
    "T11bsa072_u:1003": " tadā yuktamevaitat /",
    "T11bsa072_u:1004": " kevalamiyameva vyāptirasambhāvinī,",
    "T11bsa072_u:1005": " sarvasya sarvadarśitvaprasaṅgāt /",
    "T11bsa072_u:1006": " tasmānnādarśanamātreṇa vyatirekaḥ sidhyati /",
    "T11bsa072_u:1007": " yathoktam - 'sarvādṛṣṭiśca sandigdhā svādṛṣṭirvyabhicāriṇī /",
    "T11bsa072_u:1008": " bhūjalāntargatasyāpi bījasyāsattvadarśanāt' // iti //",
    "T11bsa072_u:1009": " vācaspatimatanirasanam",
    "T11bsa072_u:1010": " yadapi vācaspatirāha -",
    "T11bsa072_u:1011": " `viśeṣasmṛtyapekṣa eva saṃśayo bhavati tato yathādarśanameva śaṅkitumucitam' iti /",
    "T11bsa072_u:1012": " atrocyate - nāyaṃ nyāyaḥ sārvatrikaḥ /",
    "T11bsa072_u:1013": " tathā cābhyupagamyāpi brūmaḥ /",
    "T11bsa072_u:1014": " tathā hi - [kāryatvadhūmatvayoḥ] tādātmyatadutpattisambandha viyogitvena sādhāraṇena dharmeṇa prameyatvadhūmatvakāryatvādīnāṃ tanmatenāpi sajātīyatvam",
    "T11bsa072_u:1015": " tatra prameyatvasyavyabhicāradarśanamevānyatrāpi śaṅkāmupasthāpayatīti yathādarśanamevedamāśaṅkitam /",
    "T11bsa072_u:1016": " ataḥ sandigdhavipakṣavyāvṛttikatvaṃ nāma hetudūṣaṇaṃ durvārameva /",
    "T11bsa072_u:1017": " etacca saddūṣaṇameva /",
    "T11bsa072_u:1018": " ato yadanenoktam - 'nāyaṃ hetudoṣaḥ,",
    "T11bsa072_u:1019": " ato na parihartavyaḥ,",
    "T11bsa072_u:1020": " tasya copanyāso 'doṣodbhāvanaṃ nāma nigrahasthānam' iti /",
    "T11bsa072_u:1021": " tadidānīṃ svamatenaivānena vādinā niranuyojyānuyogalakṣaṇena nigrahasthānenātmā bādhita ityupekṣaṇiyo 'yaṃ devānāṃ priyaḥ //",
    "T11bsa072_u:1022": " īśvarasādhakānumāne anupapattiḥ",
    "T11bsa072_u:1023": " nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānulambhato vyāptistadā santānāntarānumānaṃ na syāt,",
    "T11bsa072_u:1024": " paracittasyādṛśyātmakatayā vyāptigrahaṇakāle 'nantarbhāvāditi cet? na /",
    "T11bsa072_u:1025": " svasaṃvedanaṃ hi tatra vyāptigrāhakam /",
    "T11bsa072_u:1026": " svasaṃvedanamātrāpekṣayā paricittasyāpi dṛśyatvāt /",
    "T11bsa072_u:1027": " na caivaṃ vyāvahārikendriyapratyakṣamātrabuddhimanmātraṃ jaṭharacitrasādhāraṇaṃ vahnimātraṃ vā gocaro yujyate,",
    "T11bsa072_u:1028": " yenāsyāpi dṛśyatā syāt /",
    "T11bsa072_u:1029": " tasmāt dṛśyenaiva vahninā dhūmasya pratyakṣānupalambhābhyāṃ vyāptiriti nyāyaḥ //",
    "T11bsa072_u:1030": " kiñca yadi buddhimanmātrapūrvakatvamanena sādhyate,",
    "T11bsa072_u:1031": " tadā siddhasādhanatādūṣaṇaṃ sādhanasya /",
    "T11bsa072_u:1032": " atha eko nityaḥ sarvajña ityādiviśeṣaṇaviśiṣṭabuddhimatpūrvakatvaṃ sādhyate,",
    "T11bsa072_u:1033": " tadā evaṃ viśeṣaṇaviśiṣṭena sādhyena saha kāryatvasya sādhanasya dṛṣṭāntadharmiṇi pramāṇena vyāpterasiddheranaikāntikatvam /",
    "T11bsa072_u:1034": " atha sāmānyena vyāptimādāya viśeṣasya pakṣadharmatābalāt siddhirucyate?",
    "T11bsa072_u:1035": " tanna yuktam /",
    "T11bsa072_u:1036": " yena sādhyagatena viśeṣaṇena vinā hetorvṛttirdharmiṇi na ghaṭate,",
    "T11bsa072_u:1037": " tasya viśeṣasya pakṣadharmabalādyuktā siddhiḥ /",
    "T11bsa072_u:1038": " yathā dhūmāt parvatadeśavṛttitvasya dahanadharmasya,",
    "T11bsa072_u:1039": " na tu tārṇatvādīnāṃ viśeṣāṇām /",
    "T11bsa072_u:1040": " tārṇatāmantareṇāpi parvate dhūmadarśanāt /",
    "T11bsa072_u:1041": " tadvad buddhimato 'pi śarīrādivṛttitvaṃ yadi sidhyati, siddhyatu /",
    "T11bsa072_u:1042": " na punaratyantavilakṣaṇaṃ sarvajñatvam /",
    "T11bsa072_u:1043": " asarvajñatve 'pi kāryatvasya sambhavāt /",
    "T11bsa072_u:1044": " upādānādyabhijñatvādapi na sarvajñatvasiddhiḥ,",
    "T11bsa072_u:1045": " ekatvasiddhau sidhtyetat /",
    "T11bsa072_u:1046": " na caikatvaṃ siddham /",
    "T11bsa072_u:1047": " anekakartṛpūrvakatve 'pi kāryatvasya sambhavāt /",
    "T11bsa072_u:1048": " yathānekakīṭikāniṣpāditaḥ śakramūrdhā /",
    "T11bsa072_u:1049": " atha śakramūrdhno 'pīśvarapūrvakatvaṃ sādhyaṃ,",
    "T11bsa072_u:1050": " tarhi ghaṭasyāpīśvarapūrvakatvasiddhau kuto dṛṣṭāntatvam?",
    "T11bsa072_u:1051": " atha kumbhakārasya kartṛtvaṃ dṛṣṭaṃ kathamapākriyate?",
    "T11bsa072_u:1052": " kīṭakādīnāṃ ca hetutvaṃ dṛṣṭaṃ tadapi kathaṃ vāryate?",
    "T11bsa072_u:1053": " nāpi bahūnāṃ kāraṇatve vipratipattisambhāvanā,",
    "T11bsa072_u:1054": " dṛṣṭatvādeveti /",
    "T11bsa072_u:1055": " tasmāt sādhyasādhanayoḥ sarvopasaṃhāravatī vyāptirdṛṣṭāntadharmiṇi pramāṇenāvaśyaṃ darśayitavyeti sthitam /",
    "T11bsa072_u:1056": " kiñca nityaikasarvajñe buddhimati sādhye viruddho 'pyeṣaḥ /",
    "T11bsa072_u:1057": " anityānekāsarvajñena buddhimatā vyāptatvāt kāryatvasya /",
    "T11bsa072_u:1058": " tathā hi, sādhyaviparyayasādhanādiha viruddha ucyate /",
    "T11bsa072_u:1059": " ayaṃ ca sādhyaviparītaṃ sādhyatītyāstāṃ tāvat prastāvāyāteśvaradūṣaṇodbhāvanānibandhakaraṇam //",
    "T11bsa072_u:1060": " sādharmyavaidharmyaprayogeṣu trairūpyāsiddhyāśaṃṅkā tannirasanañca",
    "T11bsa072_u:1061": " nanu sādharmyavati sādhanavākye anvaya evoktaḥ na tu vyatirekaḥ /",
    "T11bsa072_u:1062": " vaidharmyavati ca vyatireka evoktaḥ,",
    "T11bsa072_u:1063": " na tvanvayaḥ /",
    "T11bsa072_u:1064": " tatkathamābhyāṃ trirūpaṃ liṅgaṃ kathyata iti cet,",
    "T11bsa072_u:1065": " naiṣa doṣaḥ /",
    "T11bsa072_u:1066": " yasmāt sādharmyavati ca sādhanavākye,",
    "T11bsa072_u:1067": " upanyaste sāmarthyādeva vyatireko 'vagamyate /",
    "T11bsa072_u:1068": " vyatirekāgṛhītau ca sādhyābhāve 'pi na sādhanābhāva iti viparyayaḥ sambhāvayitavyaḥ /",
    "T11bsa072_u:1069": " evaṃ cānvayasyaivābhāvaḥ syāt /",
    "T11bsa072_u:1070": " satyapi sādhane sādhyābhāvāditi sāmarthyam /",
    "T11bsa072_u:1071": " tathā vaidharmyavati sādhanavākye upanyaste sāmarthyādevānvayo 'vagamyate,",
    "T11bsa072_u:1072": " anvayagṛhītau hi sādhanaṃ ca syāt sādhyaṃ ca na bhavediti viparyayaḥ sambhāvayitavyaḥ /",
    "T11bsa072_u:1073": " evaṃ ca vyatireka eva na bhavet /",
    "T11bsa072_u:1074": " sādhyābhāve 'pi sādhanasya bhāvāditi sāmarthyam /",
    "T11bsa072_u:1075": " tasmāt dvāvapi prayogau trirūpaliṅgaprakāśakāvityadoṣaḥ //",
    "T11bsa072_u:1076": " vyaptigrāhaka pramāṇanirūpaṇam",
    "T11bsa072_u:1077": " samprati sādhyasādhanayorvyāptiḥ yatra dharmiṇi grahītavyā,",
    "T11bsa072_u:1078": " yena ca pramāṇena,",
    "T11bsa072_u:1079": " tadubhayaṃ sukhāvabodhārtha kathyate - svabhāvahetoḥ sattvalakṣaṇasya kṣaṇikatvena vyāptiḥ sādhyadharmiṇyeva grahītavyeti kecit /",
    "T11bsa072_u:1080": " teṣāmantarvyāptipakṣo 'bhimataḥ /",
    "T11bsa072_u:1081": " prasaṅgaprasaṅgaviparyayābhyāṃ dṛṣṭāntadharmiṇi ghaṭādau vyāptirgrahītavyetyanye /",
    "T11bsa072_u:1082": " teṣāṃ bahirvyāptipakṣo 'bhimataḥ /",
    "T11bsa072_u:1083": " sattvādanyeṣāṃ svabhāvahetūnāṃ kāryahetūnāmanupalambhahetūnāṃ ca dṛṣṭānta eva vyāptirgrahītavyā /",
    "T11bsa072_u:1084": " tatra śiṃśipātvasya vṛkṣatvavyavahāre,",
    "T11bsa072_u:1085": " sādhye dṛṣṭānte pratyakṣānupalambhābhyāṃ vyāptirgrāhyā /",
    "T11bsa072_u:1086": " sattvakṣaṇikatvayostu prasaṅgaprasaṅgaviparyayābhyāṃ pramāṇābhyāṃ,",
    "T11bsa072_u:1087": " sādhyaviparyayabādhakapramāṇena vā kramayaugapadyanivṛttilakṣaṇena svasaṃvedanasāmarthyasiddhervikalpasiddhervā vastutvāvastutvābhyāṃ sandihyamāne vipakṣe dharmiṇi,",
    "T11bsa072_u:1088": " kāryahetordhūmādervahnyādinā mahānasādau dṛṣṭāntadharmiṇi trividhapratyakṣānupalambhataḥ,",
    "T11bsa072_u:1089": " pañcavidhapratyakṣānupalambhato vā vyāptirgrahītavyā /",
    "T11bsa072_u:1090": " , anupalambhasya tu asadvyavahārayogyatvena saha vyāptiḥ pratyakṣeṇaiva /",
    "T11bsa072_u:1091": " , anyeṣāṃ tu svabhāvahetūnāṃ kāryahetūnāṃ vā keṣāñcit,",
    "T11bsa072_u:1092": " yathāsvabhāvaṃ pramāṇenonnīya grahītavyeti //",
    "T11bsa072_u:1093": " hetvābhāsanirūpaṇam",
    "T11bsa072_u:1094": " vyāptyaniścaye hetoranaikāntiko doṣaḥ /",
    "T11bsa072_u:1095": " sa ca trividhaḥ - asādhāraṇānaikāntikaḥ sādhāraṇānaikāntikaḥ,",
    "T11bsa072_u:1096": " sandhigdhavipakṣavyāāvṛttikaśceti /",
    "T11bsa072_u:1097": " tatra asādhāraṇānaikāntiko yathā - sātmakaṃ jīvaccharīram,",
    "T11bsa072_u:1098": " prāṇādimattvāt aparajīvaccharīravat, ghaṭavat /",
    "T11bsa072_u:1099": " ayaṃ heturaparajīvaccharīre ātmanā vyāpta iti na niścitaḥ /",
    "T11bsa072_u:1100": " ghaṭe ca vipakṣe ātmano 'bhāvānnivṛtta iti na niścitaḥ /",
    "T11bsa072_u:1101": " dharmiṇi tu jīvaccharīre vidyata iti asādhāraṇānaikāntika ucyate /",
    "T11bsa072_u:1102": " aparaścāsādhāraṇo yathā - anityaśabdaḥ śrāvaṇatvāt,",
    "T11bsa072_u:1103": " ghaṭavat,",
    "T11bsa072_u:1104": " ākāśavaditi /",
    "T11bsa072_u:1105": " sādhāraṇanaikāntiko yathā - nityaḥ śabdaḥ prameyatvāt,",
    "T11bsa072_u:1106": " ghaṭavat ākāśavat /",
    "T11bsa072_u:1107": " , sandigdhavipakṣavyāvṛttiko yathā - saḥ śyāmastatputratvāt,",
    "T11bsa072_u:1108": " paridṛśyamānatatputravaditi //",
    "T11bsa072_u:1109": " yaduktaṃ prāk,",
    "T11bsa072_u:1110": " sattvasya kṣaṇikatvena saha vyāptiḥ prasaṅgaprasaṅgaviparpayābhyāṃ grahītavyeti,",
    "T11bsa072_u:1111": " tatra ko 'yaṃ prasaṅgo nāma?",
    "T11bsa072_u:1112": " pramāṇaprasiddhavyāptikena vākyena parasyāniṣṭatvāpādanāya prasañjanam prasaṅgaḥ,",
    "T11bsa072_u:1113": " yathā - sāmānyasya,",
    "T11bsa072_u:1114": " anekavṛttitvābhyupagame anekatvaprasañjanam /",
    "T11bsa072_u:1115": " tathā hi - yadanekavṛtti tadanekaṃ yathā anekabhājanagataṃ tālapham /",
    "T11bsa072_u:1116": " anekavṛtti ca sāmānyam /",
    "T11bsa072_u:1117": " tasmādanenāpyanekena bhavitavyamiti prasaṅgaḥ /",
    "T11bsa072_u:1118": " prasaṅgasya kāryam",
    "T11bsa072_u:1119": " athānekatvaṃ neṣyate,",
    "T11bsa072_u:1120": " tadānekavṛttitvaṃ ca mā svīkurvīthāḥ /",
    "T11bsa072_u:1121": " nanu yadyetat prasaṅgākhyaṃ sādhanaṃ pramāṇa,",
    "T11bsa072_u:1122": " na bhavati [trairūpyābhāvāt] kathamasyopanyāsa iti,",
    "T11bsa072_u:1123": " vyāptismaraṇārthaṃ vyāpyaikadeśakathanavaditi / yaduktam -",
    "T11bsa072_u:1124": " `prasaṅgo dvayasambandhādekābhāve 'nyahānaye' iti /",
    "T11bsa072_u:1125": " asyāyamarthaḥ - vyāpyavyāpakayoḥ sambandhe sati yadi vyāpakaṃ neṣyate tadā vyāpyamapi neṣyatām /",
    "T11bsa072_u:1126": " atha vyāpyamiṣyate tadā vyāpakamapīṣyatāmiti /",
    "T11bsa072_u:1127": " vādinā sādhanā upanyaste prativādinā tatra dūṣaṇaṃ vaktavyamiti nyāyaḥ /",
    "T11bsa072_u:1128": " asiddhaviruddhānaikāntikānāmanyatamasyodbhāvanaṃ dūṣaṇam / yathoktam -",
    "T11bsa072_u:1129": " `dūṣaṇāni nyūnatādyukti' iti /",
    "T11bsa072_u:1130": " hetudūṣaṇam",
    "T11bsa072_u:1131": " nanveṣāmevodbhāvanaṃ yadi dūṣaṇaṃ,",
    "T11bsa072_u:1132": " kva tarhi vaiyarthyāsāmarthyātiprasaṅgādīnāmantarbhāvaḥ?",
    "T11bsa072_u:1133": " atraiva triṣu /",
    "T11bsa072_u:1134": " tatra vaiyarthyaṃ tāvadasiddhe 'ntarbhavati /",
    "T11bsa072_u:1135": " sandigdhasādhyadharmo hi heturucyate /",
    "T11bsa072_u:1136": " vaiyarthyaṃ tu yatropanyasyate tatra sandigdhasādhyadharmakatvaṃ hetorlakṣaṇaṃ hetau na sambhavatīti asiddha ucyate /",
    "T11bsa072_u:1137": " [hetorlakṣaṇasyāsiddheḥ] yaduktam -",
    "T11bsa072_u:1138": " `sandigdhe hetuvacanāt vyasto hetoranāśrayaḥ' iti /",
    "T11bsa072_u:1139": " asāmarthyaṃ tu svarūpāsiddhāvantarbhavati /",
    "T11bsa072_u:1140": " na hi hetoḥ sāmarthya nāma hetusvarūpādanyat /",
    "T11bsa072_u:1141": " hetoravastutvaprasaṅgāt /",
    "T11bsa072_u:1142": " atiprasaṅgaścānaikāntike 'ntarbhāvyaḥ,",
    "T11bsa072_u:1143": " sādhyadharmamatikramya vipakṣe 'pi prasakteriti //",
    "T11bsa072_u:1144": " ātmanirasanam",
    "T11bsa072_u:1145": " yatra tu dharmiṇi sādhyaṃ sādhayitumārabdhaṃ tasya dharmiṇaḥ pramāṇabādhitve āśrayāsiddhirhetordūṣaṇam /",
    "T11bsa072_u:1146": " yathā sarvagata ātmā sarvatropalabhyamānaguṇatvāt /",
    "T11bsa072_u:1147": " tadiha bauddhasyātmaiva na siddhaḥ,",
    "T11bsa072_u:1148": " kiṃ punasasya sarvadeśopalabhyamānaguṇatvaṃ setsyati /",
    "T11bsa072_u:1149": " tathā hi, tairthikāḥ khalvevaṃ bruvanti /",
    "T11bsa072_u:1150": " śarīrādivastuvyatiriktaṃ śubhāśubhakarmakartṛtatphalabhoktṛ nityavyāpirūpamātmākhyaṃ dravyāntaramasti /",
    "T11bsa072_u:1151": " tena ca yadi nāma viśvaṃ vyāptaṃ tadapi yadupabhogāyatanatayā pareṇa parigṛhītaṃ jīvaccharīraṃ tadeva sātmakamabhidhīyata iti /",
    "T11bsa072_u:1152": " etaccāyuktam /",
    "T11bsa072_u:1153": " ātmanaḥ siddhaye pramāṇābhāvāt /",
    "T11bsa072_u:1154": " na hi pratyakṣeṇa ātmā pratīyate /",
    "T11bsa072_u:1155": " cakṣurādijñānānāṃ rūpādiviṣayapañcakaniyatatvāt /",
    "T11bsa072_u:1156": " mānasasyāpyahaṃpratyayasya śarīrādiviṣayatvāt gauro 'haṃ sthūlo 'haṃ gacchāmyahamityādyākāreṇa ahaṃ pratyaya utpadyate yadāha alaṅkārakāraḥ",
    "T11bsa072_u:1157": " ahamityapi yajjñānaṃ taccharīrendriyāṃśavit /",
    "T11bsa072_u:1158": " ahaṃ kāṇassukhī gauraḥ samānādhāravedanāt //",
    "T11bsa072_u:1159": " na cāsya śarīravyatiriktasya taddharmo gauratvaṃ sthūlatvaṃ vā /",
    "T11bsa072_u:1160": " na ca vibhoramūrttasya mūrtadravyānuvidhāyinī gamanakriyā yuktimatī /",
    "T11bsa072_u:1161": " na cāyaṃ māṇavake siṃhapratyaya eva bhākto yuktaḥ,",
    "T11bsa072_u:1162": " skhaladvṛttiprasaṅgāt /",
    "T11bsa072_u:1163": " nāpyanumānena pratīyate,",
    "T11bsa072_u:1164": " kāryasvabhāvaliṅgābhāvāt /",
    "T11bsa072_u:1165": " nityaparokṣeṇa deśakālākāravyatirekavikalenātmanā saha kasyacidanvayavyatirekātmakāryakāraṇabhāvāsiddheḥ kāryaliṅgāyogat /",
    "T11bsa072_u:1166": " dharmisattāyāścāsiddhatvāt svabhāvaliṅgānupapatteḥ /",
    "T11bsa072_u:1167": " na cānyalliṅgamasti /",
    "T11bsa072_u:1168": " anyenāpi liṅgena bhavatā sādhyavyāptena bhavitavyam /",
    "T11bsa072_u:1169": " tasya ca sarvathāsiddheḥ,",
    "T11bsa072_u:1170": " kathaṃ tena vyāptatvaṃ liṅgasya niścīyatām?",
    "T11bsa072_u:1171": " kiñca, kiyamātmā bodharūpaḥ,",
    "T11bsa072_u:1172": " abodharūpo vā?",
    "T11bsa072_u:1173": " yadi bodharūpo nityaśca tadā cakṣurādivaiphalyaprasaṅgo durvāraḥ /",
    "T11bsa072_u:1174": " athānityo bodharūpastadājñānasyaivātmeti nāma kṛtam,",
    "T11bsa072_u:1175": " na vipratipattiḥ /",
    "T11bsa072_u:1176": " athābodharūpo dṛśyaśca tadānupalambho 'sya sattāṃ na kṣamata iti nirātmasiddhiranavadyā /",
    "T11bsa072_u:1177": " tasmāt sarvaṃ saṃskṛtaṃ vastu nirātmakamiti //",
    "T11bsa072_u:1178": " svarūpāsiddhyāpi hetvabhāsanirūpaṇam",
    "T11bsa072_u:1179": " svarūpāsiddhayāpyasiddho hetvābhāso bhavati /",
    "T11bsa072_u:1180": " yathā anityaśśabdaḥ cākṣuṣatvāditi /",
    "T11bsa072_u:1181": " nanu vyāptyasiddhirapi dūṣaṇam,",
    "T11bsa072_u:1182": " tenāpi pareṣṭārthāsiddheḥ /",
    "T11bsa072_u:1183": " tatkiṃ nocyate?",
    "T11bsa072_u:1184": " anaikāntikadūṣaṇenaiva gatārthatvāt pṛthaḍnoktam /",
    "T11bsa072_u:1185": " tathā hi - na svalakṣaṇābhyāṃ vyāptirgrahītuṃ śakyā /",
    "T11bsa072_u:1186": " svalakṣaṇasya deśakālākāraniyatatvenāpyanyatrānugamābhāvāt /",
    "T11bsa072_u:1187": " api tu sādhyasādhanasāmānyābhyāmeva vyāptirgrahītavyā /",
    "T11bsa072_u:1188": " tatra ca yadi sādhanaṃ sādhyena vyāptaṃ na pratīyate tadā sādhanaṃ ca syāt sādhyaṃ ca na syādityanaikāntikameva bhavati //",
    "T11bsa072_u:1189": " apohanirūpaṇam,",
    "T11bsa072_u:1190": " sāmānyanirasanaṃ ca",
    "T11bsa072_u:1191": " nanu sāmānyaṃ cedaprasiddhaṃ,",
    "T11bsa072_u:1192": " tatkathaṃ sādhyasādhanasāmānyābhyāṃ sarvopasaṃhāravatī vyāptiḥ pramāṇena gṛhyate?",
    "T11bsa072_u:1193": " naiṣa doṣaḥ /",
    "T11bsa072_u:1194": " yato yādṛśaṃ sāmānyaṃ paraiḥ parikalpyate tādṛśaṃ pramāṇena bādhyata iti nābhyupeyate tatsaugataiḥ /",
    "T11bsa072_u:1195": " na tu vyavahāraprasiddhamanyavyāvṛttilakṣaṇamapohasaṃjñitamapi /",
    "T11bsa072_u:1196": " nanu ko 'yamapoho nāma?",
    "T11bsa072_u:1197": " yathādhyavasāyaṃ bāhya eva ghaṭādirartha apoha ityabhidhīyate,",
    "T11bsa072_u:1198": " apohyate 'smādanyadvijātīyamiti kṛtvā /",
    "T11bsa072_u:1199": " yathāpratibhāsaṃ buddhyākāro vāpohaḥ,",
    "T11bsa072_u:1200": " apohyate pṛthak kriyate 'smin buddhyākāre vijātīyamiti kṛtvā /",
    "T11bsa072_u:1201": " yathātattvaṃ nivṛttimātraṃ prasajyarūpo vāpohaḥ,",
    "T11bsa072_u:1202": " apohanamapoha iti kṛtvā /",
    "T11bsa072_u:1203": " nanu yathādhyavasāyaṃ vidhireva,",
    "T11bsa072_u:1204": " tarhi kevalo visāya ityāgatam /",
    "T11bsa072_u:1205": " na apohaviśiṣṭo vidhirabhipretaḥ /",
    "T11bsa072_u:1206": " yattu gopratītau na gavātmā agavātmeti sāmarthyādapohaḥ paścānniścīyata iti vidhivādināṃ matam /",
    "T11bsa072_u:1207": " anyāpohapratipattau ca sāmarthyādanyapoḍho gavādirartho 'vadhāryata iti nivṛttyapohavādināṃ matam /",
    "T11bsa072_u:1208": " tanna yuktam,",
    "T11bsa072_u:1209": " vyavahārakāle prathamaṃ vartamānasyāpi pratītikramādarśanāt /",
    "T11bsa072_u:1210": " na hi vidhiṃ pratipadya kaścidarthāpattitaḥ paścādapohamavagacchati,",
    "T11bsa072_u:1211": " apohaṃ vā pratipadya paścādanyāpoḍhamavagacchati /",
    "T11bsa072_u:1212": " tasmāt gopratipattireva anyāpoḍha pratipattirucyate /",
    "T11bsa072_u:1213": " yadyapi gośabdāduccaritādanyāpoḍhaśabdānullekha uktaḥ,",
    "T11bsa072_u:1214": " tathāpi nāpratipattireva viśeṣaṇabhūtasyānyāpohasya /",
    "T11bsa072_u:1215": " agavāpoḍha eva vastuni gośabdasya saṃketitatvāt /",
    "T11bsa072_u:1216": " yathā nīlotpalasaṃketitendīvaraśabdāt utpalapratītau tatkāla eva nīlamasphuraṇamanivāryaṃ",
    "T11bsa072_u:1217": " tathā gośabdādapyagavāpoḍha eva vastuni saṃketitāt gopratītau tulyakālameva viśeṣaṇatvāt",
    "T11bsa072_u:1218": " apohasya agavāpoha- sphuraṇamanivāryam /",
    "T11bsa072_u:1219": " yathā ca pratyakṣasya prasajyapratiṣedharūpābhāvagrahaṇamabhāva vikalpotpādanaśaktireva,",
    "T11bsa072_u:1220": " tathā vidhivikalpānāmapi tadanurūpānuṣṭhānaśaktirevābhāvagrahaṇamabhidhīyate /",
    "T11bsa072_u:1221": " anyathā yadi gośabdādarthapratipattikāle nāvagataḥ parāpohaḥ,",
    "T11bsa072_u:1222": " kathaṃ tarhi anyaparihāreṇa pratipattā gavi vartatām /",
    "T11bsa072_u:1223": " tatto gāṃ badhāneti codito 'śvānapi badhnīyāditi /",
    "T11bsa072_u:1224": " tasmāt sthitametat,",
    "T11bsa072_u:1225": " bāhyārtho 'dhyavasāyādeva śabdavācye vyavasthāpyate,",
    "T11bsa072_u:1226": " na tu svalakṣaṇaparisphūrtyā,",
    "T11bsa072_u:1227": " pratyakṣaddyeśakālākārāvasthāniyata pravyaktasvalakṣaṇāsphuraṇāt /",
    "T11bsa072_u:1228": " yadāha nyāyaparameśvaraḥ - 'śabdenāvyāpṛtākṣasya buddhāvapratibhāsanāt /",
    "T11bsa072_u:1229": " arthasya dṛṣṭāviva' iti //",
    "T11bsa072_u:1230": " kiñca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ /",
    "T11bsa072_u:1231": " tasya hi sadbhāve astīti vyartham,",
    "T11bsa072_u:1232": " nāstītyasamartham /",
    "T11bsa072_u:1233": " asadbhāve tu nāstīti vyartham,",
    "T11bsa072_u:1234": " astitya samartham /",
    "T11bsa072_u:1235": " asti cāstyādipadaprayogaḥ /",
    "T11bsa072_u:1236": " tasmāt paramārthato na svalakṣaṇaṃ śabdairabhidhīyata iti sthitam //",
    "T11bsa072_u:1237": " nanu yathā pratyakṣeṇa ghaṭasvarūpe gṛhīte 'paścāttatraiva kṣaṇikatvādiniścayārtha pramāṇāntaraṃ pravartate,",
    "T11bsa072_u:1238": " tathā vṛkṣaśabdena vṛkṣatvāṃśe pratipādite satvāṃśaniścayārthameva sadādipadaprayogo bhaviṣyatīti cet, na /",
    "T11bsa072_u:1239": " pratyakṣasyāniśyātmakatvādanabhyastasvarūpaviṣaye pramāṇāntaraṃ vartata iti yuktam /",
    "T11bsa072_u:1240": " vikalpasya tu svayaṃ niśyātmakatvāt,",
    "T11bsa072_u:1241": " gṛhīte svarūpe kiṃ pramāṇāntareṇa paraṃ grahītavyamiti //",
    "T11bsa072_u:1242": " paraparikalpitasāmānyanirasanam",
    "T11bsa072_u:1243": " yādṛśaṃ sāmānyaṃ paraiḥ parikalpyate,",
    "T11bsa072_u:1244": " anekavyaktisamavetaṃ dṛśyamekaṃ nityaṃ tādṛśasya sattāsādhakaṃ na kiñcitpramāṇāmupalabhāmahe /",
    "T11bsa072_u:1245": " tataḥ saditi vyavasthāpayituṃ tanna yuktam /",
    "T11bsa072_u:1246": " tathā hi - gavādivyaktyanubhavakāle varṇāsaṃsthānādyātmakaṃ vyaktisvarūpamapahāya nānyat kiñcidekamanuyāyi pratyakṣe bhāsate /",
    "T11bsa072_u:1247": " tādṛśasyānubhavābhāvāt /",
    "T11bsa072_u:1248": " nāpi svalakṣaṇānubhānantaramekākāraparāmarśapratyayāt anyathānupapattyā sāmānyaparikalpanaṃ yuktisaṅgatam /",
    "T11bsa072_u:1249": " vyaktibhya eva svahetudattaśaktibhyo 'sya pratyayasya paramparayotpatteḥ /",
    "T11bsa072_u:1250": " bhede 'pi kāścideva vyaktayo 'sya jananāya samarthāḥ,",
    "T11bsa072_u:1251": " na sarvāḥ,",
    "T11bsa072_u:1252": " ityatra kāryakāraṇabhāvasya pratyakṣānupalambhābhyāṃ dṛṣṭasyātivartayitumaśakyatvāt /",
    "T11bsa072_u:1253": " dṛṣṭaṃ cedaṃ sāmarthyaṃ bhedāviśeṣe 'pi kāsāñcideva vyaktīnām /",
    "T11bsa072_u:1254": " yathā jvarādipraśamane guḍūcīnimbādīnām /",
    "T11bsa072_u:1255": " yathoktam - 'ekapratyavamarśārthajñānādyekārthasādhane /",
    "T11bsa072_u:1256": " bhede 'pi niyatāḥ kecitsvabhāvenendriyādivat' // iti //",
    "T11bsa072_u:1257": " kiñca sarvagate vijātīyād vyāvṛtte satyapi sāmānye kiṃ bhedāviśeṣe 'pi govyaktiṣveva",
    "T11bsa072_u:1258": " samavetaṃ tat sāmānyaṃ tatraiva caikākārāṃ buddhiṃ janayatīti praśne svabhāvenaivetyuttaraṃ parasya /",
    "T11bsa072_u:1259": " tacca pramāṇāsaṅgatam /",
    "T11bsa072_u:1260": " asmākaṃ tu svabhāvenottaraṃ pramāṇāsiddhatvāt yuktisaṅgatameva //",
    "T11bsa072_u:1261": " tathedamaparaṃ jātisādhanāya sādhanaṃ parasya /",
    "T11bsa072_u:1262": " yad viśiṣṭaṃ jñānaṃ tad viśeṣaṇagrahaṇanāntarīyakam,",
    "T11bsa072_u:1263": " yathā daṇḍijñānam /",
    "T11bsa072_u:1264": " viśiṣṭajñānaṃ cedaṃ gaurayamityarthataḥ kāryahetuḥ / atrocyate -",
    "T11bsa072_u:1265": " viśiṣṭabuddherbhinnaviśeṣaṇagrahaṇanāntarīyakatvaṃ sādhyaṃ,",
    "T11bsa072_u:1266": " viśeṣaṇamātrānubhavanāntarīyakatvaṃ vā /",
    "T11bsa072_u:1267": " prathamapakṣe pratyakṣabādhā /",
    "T11bsa072_u:1268": " vastugrāhiṇi pratyakṣe ubhayapratibhāsābhāvāt /",
    "T11bsa072_u:1269": " viśiṣṭabuddhitvaṃ ca sāmānyamityanaikāntiko hetuḥ syāt,",
    "T11bsa072_u:1270": " bhinnaviśeṣaṇagrahaṇamantareṇāpi tasya darśanāt /",
    "T11bsa072_u:1271": " yathā svarūpavānayaṃ ghaṭaḥ,",
    "T11bsa072_u:1272": " gotvasāmānyamiti vā /",
    "T11bsa072_u:1273": " dvitīyapakṣe tu siddhasādhanam,",
    "T11bsa072_u:1274": " svarūpavān ghaṭa ityādivat gotvādijātimān piṇḍa iti parikalpitabhedamupādāya viśeṣaṇaviśeṣya bhāvasyeṣṭatvāt /",
    "T11bsa072_u:1275": " agovyāvṛttyanubhavabhāvitvāt gaurayamiti vyavahārasya /",
    "T11bsa072_u:1276": " tadevaṃ ato 'pi sādhanānna sāmānyasiddhiriti /",
    "T11bsa072_u:1277": " tadevaṃ paraparikalpitasāmānyasya vicārāsahatvāt,",
    "T11bsa072_u:1278": " atadrūpaparāvṛttavastumātrameva sāmānyamapohaśabdavācyaṃ vyavahārāṅgaṃ yathādhyavasāyamanavadyamiti sthitam /",
    "T11bsa072_u:1279": " sāmānyasya niṣedhāya prayogaḥ punarevaṃ kartavyaḥ - yadyatropalabdhilakṣaṇaprāptaṃ sannopalabhyate tattatra asadvyavahāraviṣayaḥ,",
    "T11bsa072_u:1280": " yathā turaṅgamottamāṃge śṛṅgaṃ,",
    "T11bsa072_u:1281": " nopalabhyate copalabdhilakṣaṇaprāptaṃ sāmānyaṃ paridṛśyamānāsu vyaktiṣviti svabhāvānupalabdhiḥ /",
    "T11bsa072_u:1282": " na cāsiddhasambhāvanā /",
    "T11bsa072_u:1283": " varṇasaṃsthānalakṣaṇaṃ vyaktisvarūpamapahāya dvitīyasyānuyāyino rūpasya nipuṇamapi nirūpyamāṇasya sarvathā darśanābhāvāt,",
    "T11bsa072_u:1284": " nāpi jñānavaddarśanābhāve 'pi pratyakṣasiddhatvamasyābhidhātumucitam /",
    "T11bsa072_u:1285": " jñānaṃ hi svasaṃvedanapramāṇasiddham,",
    "T11bsa072_u:1286": " na tu cakṣurvijñānagrāhyam /",
    "T11bsa072_u:1287": " idaṃ [tu sāmānyaṃ] cakṣurvijñānagrāhyamarthadharmatvāt /",
    "T11bsa072_u:1288": " pratyakṣaṃ ca parairiṣṭamiti /",
    "T11bsa072_u:1289": " tadevaṃ paraparikalpitasāmānyasya vicārāsahatvāt,",
    "T11bsa072_u:1290": " atadrūpaparāvṛttavastumātrameva sāmānyamuktam /",
    "T11bsa072_u:1291": " tasmāt sarvaṃ saṃskṛtaṃ vastu paraparikalpitasāmānyena śūnyamiti sthitam //",
    "T11bsa072_u:1292": " īśvarasādhananirasanam",
    "T11bsa072_u:1293": " nāpi kenacidbuddhimatoparacittamityapi vijñeyam /",
    "T11bsa072_u:1294": " tathā hi - asya jagataḥ karttā bhavan nityo vā bhavedanityo vā /",
    "T11bsa072_u:1295": " tatra na tāvannityo yuktaḥ,",
    "T11bsa072_u:1296": " nitye karttari samarthe sati sargasthitipralayānāṃ niyamena yaugapadyaprasaṅgāt /",
    "T11bsa072_u:1297": " yena hi svarūpeṇa sthitipralayayoḥ sa karttā tadasya svarūpaṃ sargakāle 'pi sannihitamiti tadaiva sthitipralayau kuryāt /",
    "T11bsa072_u:1298": " sahakārivirahānna karotīti cet, tadasat /",
    "T11bsa072_u:1299": " na hi nityena sahakāriṇā kadācidapyayaṃ virahitaḥ sadā sannihitatvāt /",
    "T11bsa072_u:1300": " nāpyanityena sahakāriṇā virahitaḥ,",
    "T11bsa072_u:1301": " anityasahakāriṇo 'pi tadāyattajanmatvāt /",
    "T11bsa072_u:1302": " tata ekadā sarvakaraṇādiprasaṅgaḥ //",
    "T11bsa072_u:1303": " nanu buddhimattvādīśvarasya naiṣa doṣaḥ /",
    "T11bsa072_u:1304": " buddhiśūnyo hi svasattāmātrajanyaṃ kāryamakrameṇaiva kuryāt /",
    "T11bsa072_u:1305": " buddhimāṃstu karttumīśāno 'pi anicchanna karotīti kastasyopālambhaḥ?",
    "T11bsa072_u:1306": " ucyate - tā apīcchāḥ svasattāmātranibandhanāḥ kiṃ na karotīti sa evāsyopālambhaḥ /",
    "T11bsa072_u:1307": " atha svarūpeṇa sāmarthye satyapi eṣa eva tasya svabhāvaḥ,",
    "T11bsa072_u:1308": " yatsahakārilakṣaṇayāgantukaśaktyā vinā na karotīti cet,",
    "T11bsa072_u:1309": " tarhi mātāpi sati vandhyā sā prakṛtyaivaitadapi vaktavyaṃ bhavedbhavatāmiti yatkiñcidetat //",
    "T11bsa072_u:1310": " nanveṣa eva kāryasvabhāvaḥ,",
    "T11bsa072_u:1311": " kevalāt samarthādapi nodeti,",
    "T11bsa072_u:1312": " sahakāriṇamapekṣyaiva paścādbhavati [nāsyopālambha iti] tanna yuktam /",
    "T11bsa072_u:1313": " samartho hi sahakāryapekṣāmanādṛtya balādeva kāryaṃ kuryāt /",
    "T11bsa072_u:1314": " anyathā [hyasya] asamarthatvaprasaṅgāt /",
    "T11bsa072_u:1315": " nityasya kramakāritvaniṣedhanam nāpi nityaḥ krameṇa kāryakārīti yuktam,",
    "T11bsa072_u:1316": " nirapekṣatvāt /",
    "T11bsa072_u:1317": " yadāha diṅmaṇḍalavikhyātakīrtirdharmakīrtiḥ -",
    "T11bsa072_u:1318": " nityasya nirapekṣatvāt kramotpattirna yujyate /",
    "T11bsa072_u:1319": " kriyāyāmakriyāyāṃ ca kālayoḥ sadṛśātmanaḥ // iti //",
    "T11bsa072_u:1320": " etena ātmādīnāmakṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam /",
    "T11bsa072_u:1321": " na cātra pratyakṣavirodhaḥ,",
    "T11bsa072_u:1322": " pratyakṣeṇākṣaṇikasya grahaṇāyogāt /",
    "T11bsa072_u:1323": " na hi kṣaṇikaṃ pratyakṣamakṣaṇikamīkṣituṃ kṣamate /",
    "T11bsa072_u:1324": " anikakṣaṇavyāpāro hyakṣaṇikaḥ /",
    "T11bsa072_u:1325": " sa kathamekakṣaṇabhāvinādhyakṣeṇa grahītuṃ śakyaḥ /",
    "T11bsa072_u:1326": " na hi prāgūrdhvaṃ cāvasthānamadhunā prakāśate /",
    "T11bsa072_u:1327": " tasyāpyadhunātanatāprasaṅgāt /",
    "T11bsa072_u:1328": " janmavināśāvadhipratibhāsaprasaṅgāditi nedaṃ pratyakṣaṃ pūrvāparakālavyāptamarthaṃ kañcidapi grahītumalam /",
    "T11bsa072_u:1329": " pratyabhijñānasya pratyakṣatvaṃ nirasanam",
    "T11bsa072_u:1330": " etena pratyabhijñānasyāpratyakṣatvamākhyātam /",
    "T11bsa072_u:1331": " sākṣātkāri hi jñānaṃ pratyakṣam /",
    "T11bsa072_u:1332": " na ca prāgavasthamadhunā sākṣātkartavyam,",
    "T11bsa072_u:1333": " api tu smartavyam /",
    "T11bsa072_u:1334": " na ca smaraṇasvarūpam pratyakṣam /",
    "T11bsa072_u:1335": " atha mataṃ bhavedidaṃ smaraṇaṃ yadidānīntanamavasthānaṃ na sākṣātkuryāt,",
    "T11bsa072_u:1336": " tatsākṣātkaraṇapravaṇaṃ kathamidaṃ smaraṇaṃ nāma?",
    "T11bsa072_u:1337": " yadāha bhaṭṭaḥ -",
    "T11bsa072_u:1338": " `pūrvapramitamātre hi jāyate sa iti smṛtiḥ /",
    "T11bsa072_u:1339": " sa evāyamitīyaṃ tu pratyabhijñātirekiṇi' // iti //",
    "T11bsa072_u:1340": " smaraṇagrahaṇasvarūpaṃ tarhi pratyabhijñānaṃ syāt,",
    "T11bsa072_u:1341": " na tu grahaṇasvarūpameva /",
    "T11bsa072_u:1342": " smaryamāṇe grahaṇāyogāt,",
    "T11bsa072_u:1343": " gṛhyamāṇe ca smaraṇāyogāt /",
    "T11bsa072_u:1344": " na caikasya smaraṇagrahaṇe sambhavataḥ,",
    "T11bsa072_u:1345": " parasparavirodhāt /",
    "T11bsa072_u:1346": " yena hi svarūpeṇa smaraṇaṃ na tena svarūpeṇa grahaṇamityanunmattena śakyate vaktum /",
    "T11bsa072_u:1347": " rūpāntareṇa caikasya smaraṇagrahaṇe na syātām /",
    "T11bsa072_u:1348": " bhāve 'pi pratyakṣāpratyakṣe syātām /",
    "T11bsa072_u:1349": " na tu smaryamāṇe pratyakṣameva,",
    "T11bsa072_u:1350": " pratyakṣāyogāt /",
    "T11bsa072_u:1351": " tasmāt pratyabhijñāpratyayo bhrānta eva,",
    "T11bsa072_u:1352": " nirviṣayatvāt /",
    "T11bsa072_u:1353": " prayogaścaivam - yaḥ pratyabhijñāpratyayaḥ sa tattvato naikālambanaḥ,",
    "T11bsa072_u:1354": " yathā lūnapunarjātatṛṇādiṣu /",
    "T11bsa072_u:1355": " pratyabhijñā pratyayaścāyaṃ tadevedaṃ nīlādīti pratyaya iti viruddhavyāptopalabdhiḥ /",
    "T11bsa072_u:1356": " ekatvānekatvayoḥ parasparavirodhāt tadviṣayakasaṃvedanayorapi virodhaḥ tenaikālambanatvena",
    "T11bsa072_u:1357": " anekālambanatvaviruddhena anekālambanatvena pūrvoktyā nītyā pratyabhijñāpratyayo",
    "T11bsa072_u:1358": " vyāpta iti na pratyabhijñānaṃ kṣaṇikānumānabādhakam /",
    "T11bsa072_u:1359": " na ca keśādiṣvapi sāmānyālambanatayā ekālambanatvam keśādivyaktereva pratyabhijñāyamānatvāt /",
    "T11bsa072_u:1360": " sāmānye pratyabhijñāyamāne tadevedaṃ keśādīti syāt,",
    "T11bsa072_u:1361": " na tadevedaṃ keśādīti /",
    "T11bsa072_u:1362": " ata evaikālambanatve pratyabhijñāpratyayasya krametarābhyāmutpattivirodhāt,",
    "T11bsa072_u:1363": " viruddhānaikāntikatve nāśaṅkanīye /",
    "T11bsa072_u:1364": " na ca pratyabhijñānameva tadavasthāpakam,",
    "T11bsa072_u:1365": " yasyaiva vicāryamāṇatvāt /",
    "T11bsa072_u:1366": " tasmāt sthitametat nityaḥ kartā nāstīti /",
    "T11bsa072_u:1367": " yadi nityaḥ kartā jagato na kāraṇaṃ,",
    "T11bsa072_u:1368": " kimasya tarhi kāraṇam?",
    "T11bsa072_u:1369": " sattvānāṃ śubhakarmaṇaḥ jagataḥ kāraṇatvasamarthanam",
    "T11bsa072_u:1370": " sattvānāṃ śubhāśubhākhyaṃ karma / yathoktam -",
    "T11bsa072_u:1371": " sattvalokamatha bhājanalokaṃ cittameva racayatyaticitram /",
    "T11bsa072_u:1372": " karmajaṃ hi jagaduktamaśeṣaṃ karma cittamavadhūya na cāsti // iti //",
    "T11bsa072_u:1373": " vaibhāṣikamāśritya punarbhagavatā sarvajñena coktam -",
    "T11bsa072_u:1374": " `ākāśaṃ dvau nirodhau ca nityaṃ trayamasaṃskṛtam /",
    "T11bsa072_u:1375": " saṃskṛtaṃ kṣaṇikaṃ sarvamātmaśūnyamakartṛkam' // iti //",
    "T11bsa072_u:1376": " sarvajñasamarthanam bhavaparamparāsamarthanaṃ ca",
    "T11bsa072_u:1377": " nanu sarvajñasiddhau hi tadvacanaṃ nidarśanīkartumucitam /",
    "T11bsa072_u:1378": " sarvajñasiddhaye kiṃ pramāṇamiti cet? ucyate /",
    "T11bsa072_u:1379": " yo yaḥ sādaranirantaradīrghakālābhyāsakalitacetoguṇaḥ sa sarvaḥ sphuṭībhāvayogyaḥ,",
    "T11bsa072_u:1380": " yathā yuvatyākāraḥ kāminaḥ puruṣasya /",
    "T11bsa072_u:1381": " yathoktābhyāsakalitacetoguṇāścāmī caturāryasatyaviṣayākārā iti svabhāvahetuḥ /",
    "T11bsa072_u:1382": " na tāvadāśrayadvāreṇa hetudvāreṇa vāsiddhasambhāvanā /",
    "T11bsa072_u:1383": " saṅkalparuḍhānāṃ caturāryasatyaviṣayākārāṇāṃ dharmiṇāṃ cetoguṇamātrasya ca hetoḥ pratyātmavedyatvāt /",
    "T11bsa072_u:1384": " na caiṣa viruddhaḥ,",
    "T11bsa072_u:1385": " sapakṣe kāminyākāre sambhavāt /",
    "T11bsa072_u:1386": " na cānaikāntikaḥ,",
    "T11bsa072_u:1387": " abhyāsena sahitacetoguṇasphuṭapratibhāsayoḥ kāraṇakāryayoḥ kumbhakāraghaṭayoriva",
    "T11bsa072_u:1388": " sarvopasaṃhāreṇa pratyakṣānupalambhataḥ kāryakāraṇabhāvasiddhau abhyāsasahitacetoguṇatvasya",
    "T11bsa072_u:1389": " sādhanasya sphuṭapratibhāsakāraṇayogyatayā vyāptisiddheḥ /",
    "T11bsa072_u:1390": " tathā hi - vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sphuṭābhatvasya paścādabhyāsasaṃvedanaṃ,",
    "T11bsa072_u:1391": " sphuṭābhasaṃvedanamiti trividhapratyakṣānupalambhasādhyaḥ kāryakāraṇabhāvaḥ sphuṭapratibhāsābhyāsa sahitacittākārayorityupapannā sarvopasaṃhāravatī vyāptiḥ /",
    "T11bsa072_u:1392": " ato 'naikāntikatvābhāvāt anavadyo hetuḥ //",
    "T11bsa072_u:1393": " nanvanena sādhanena caturāryasatyākārāṇāṃ sākṣātkaraṇāt caturāryasatyākārasākṣatkārī vivakṣitassarvajñaḥ sidhyati,",
    "T11bsa072_u:1394": " na tvaviśeṣeṇa sarvadharmasākṣatkārī,",
    "T11bsa072_u:1395": " tatastatsiddhaye sādhanāntaramabhidheyam /",
    "T11bsa072_u:1396": " ucyate - yatpramāṇasaṃvādi niścitārthaṃ vacanaṃ,",
    "T11bsa072_u:1397": " tat sākṣāt pāramparyeṇa vā tadarthasākṣatkārijñānapūrvakaṃ,",
    "T11bsa072_u:1398": " yathā dahano dāhaka iti vacanam,",
    "T11bsa072_u:1399": " pramāṇasaṃvādi niścitārtha cedaṃ vacanaṃ,",
    "T11bsa072_u:1400": " kṣaṇikāḥ sarvasaṃskārā iti arthataḥ kāryahetuḥ /",
    "T11bsa072_u:1401": " nāsyāsiddhiḥ,",
    "T11bsa072_u:1402": " sarvadharmakṣaṇabhaṅgaprasādhanādasya vacanasya satyārthatvāt /",
    "T11bsa072_u:1403": " nāpi viruddhaḥ,",
    "T11bsa072_u:1404": " sapekṣe bhāvāt /",
    "T11bsa072_u:1405": " na cānaikāntikatā,",
    "T11bsa072_u:1406": " vacanamātrasya saṃśayaviparyāsapūrvakatve 'pi pramāṇa saṃvādi] niścitārthasya [vacanasya]",
    "T11bsa072_u:1407": " sākṣāt pāramparyeṇa vā tadarthasākṣātkārijñānapūrvakatvena pratyakṣānupalambhābhyāmupalambhāt /",
    "T11bsa072_u:1408": " anyathā dhūmādāvapi hetutyāgaprasaṅgādaśeṣakāryahetūcchedaprasaṅgaḥ //",
    "T11bsa072_u:1409": " bhavaparamparānirūpaṇam",
    "T11bsa072_u:1410": " syādetat / anekabhavaparamparālakṣaṇena dīrghakālena bhāvyasya saṅkalpāruḍhasya sphuṭābhatvaṃ sambhāvyate /",
    "T11bsa072_u:1411": " bhavaparamparāsiddhaye tu kiṃ pramāṇam? ucyate /",
    "T11bsa072_u:1412": " yaccittaṃ tat cittāntaraṃ pratisandhatte,",
    "T11bsa072_u:1413": " yathedānīntanaṃ cittam /",
    "T11bsa072_u:1414": " cittaṃ ca maraṇakālabhāvīti svabhāvahetuḥ /",
    "T11bsa072_u:1415": " na cārhaccaramacittena vyabhicāraḥ /",
    "T11bsa072_u:1416": " tasyāgamamātrapratītatvāt niḥ kleśacittāntarajananādvā /",
    "T11bsa072_u:1417": " hetoḥ kleśe sati /",
    "T11bsa072_u:1418": " viśeṣāpekṣaṇādi tyanāgatabhavasiddhiḥ /",
    "T11bsa072_u:1419": " iha pūrvajanmābhyāsāt tapodānādhyayanādau sarvasattvānāmabhyāse pravṛttiriti pravādaḥ /",
    "T11bsa072_u:1420": " tatastatsiddhaye pramāṇamucyate - yaccittaṃ tat cittāntarapūrvakaṃ yathedānīntanaṃ cittam /",
    "T11bsa072_u:1421": " cittaṃ ca janmasamayabhāvītyarthataḥ kāryahetuḥ //",
    "T11bsa072_u:1422": " vaibhāṣikamatanirūpaṇam",
    "T11bsa072_u:1423": " nanu tattvasākṣātkāraṇānmuktiḥ /",
    "T11bsa072_u:1424": " tattvaṃ caikameva, yathoktam -",
    "T11bsa072_u:1425": " `muktistu śūnyatādṛṣṭistadarthāśeṣabhāvanā' iti /",
    "T11bsa072_u:1426": " tatkathaṃ sarvajñadvaitaṃ,",
    "T11bsa072_u:1427": " bauddhaprabhedaśceti?",
    "T11bsa072_u:1428": " naiṣa doṣaḥ /",
    "T11bsa072_u:1429": " yasmātsarvametad bhūtārthe sattvānavatārayituṃ bhagavatā pratipāditam /",
    "T11bsa072_u:1430": " tathā hi vaibhāṣikāṇāṃ matam -",
    "T11bsa072_u:1431": " `ākāśaṃ dvau nirodhau ca nityaṃ trayamasaṃskṛtam /",
    "T11bsa072_u:1432": " saṃskṛtaṃ kṣaṇikaṃ sarvamātmaśūnyamakartṛkam // 'iti //",
    "T11bsa072_u:1433": " sautrāntikānāṃ matam",
    "T11bsa072_u:1434": " jñānamevedaṃ sarvaṃ nīlādyākāreṇa pratibhāsate,",
    "T11bsa072_u:1435": " na bāhyo 'rthaḥ,",
    "T11bsa072_u:1436": " jaḍasya prakāśāyogāt /",
    "T11bsa072_u:1437": " yathoktam -",
    "T11bsa072_u:1438": " `svakārajñānajanakā dṛśyā nendriyagocārāḥ' // iti //",
    "T11bsa072_u:1439": " alaṅkāreṇāpyuktam -",
    "T11bsa072_u:1440": " yadi saṃvedyate nīlaṃ kathaṃ bāhyaṃ taducyate /",
    "T11bsa072_u:1441": " na cetsaṃvedyate nīlaṃ kathaṃ bāhyaṃ taducyate //",
    "T11bsa072_u:1442": " nanu yadi prakāśamānaṃ jñānamevadaṃ,",
    "T11bsa072_u:1443": " tadāsti bāhyo 'rtha iti kutaḥ?",
    "T11bsa072_u:1444": " bāhyārthasiddhistu syādvayatirekataḥ /",
    "T11bsa072_u:1445": " na hi sarvatra sarvadā nīlādaya ākārāḥ prakāśante /",
    "T11bsa072_u:1446": " na caitat svopādānamātrabalabhāvitve sati yujyate /",
    "T11bsa072_u:1447": " niyataviṣaye pravṛttyayogāt /",
    "T11bsa072_u:1448": " tasmādasti kiñcideṣāṃ samanantarapratyayavyatiriktaṃ yadbalena kvacit kadācit bhavantīti śakyamavasātum /",
    "T11bsa072_u:1449": " sa eva bāhyo 'rtha iti,",
    "T11bsa072_u:1450": " na punarasau bāhyo 'rthaḥ avayavī,",
    "T11bsa072_u:1451": " guṇādayo dharmāḥ dravyāśrayiṇaḥ parābhimatāḥ,",
    "T11bsa072_u:1452": " navavidhaṃ dravyaṃ paramāṇāvo veti /",
    "T11bsa072_u:1453": " tatra na tāvat guṇādayaḥ,",
    "T11bsa072_u:1454": " dravyaniṣedhenaiva teṣāṃ niṣedhāt /",
    "T11bsa072_u:1455": " na cāsati samavāyini dravye samavāya iti tadduṣaṇamatra nādriyate /",
    "T11bsa072_u:1456": " dravyaṃ ca pṛthivyāpastejovāyurākāśaṃ kālo digātmā mana iti navavidham /",
    "T11bsa072_u:1457": " ātmākāśakāladiṅmanasāṃ nirasanam",
    "T11bsa072_u:1458": " tatrātmaniṣedhāyedamapi sādhanam - yatkādācitkaṃ jñānaṃ tatkādācitkakāraṇapūrvakam,",
    "T11bsa072_u:1459": " yathā saudāminījñānam /",
    "T11bsa072_u:1460": " kādācitkaṃ cedamahaṃkārajñānamityarthataḥ kāryahetuḥ /",
    "T11bsa072_u:1461": " nāyamasiddhaḥ ahaṃkāre dharmiṇi jñānatvasya pratyakṣasiddhatvāt /",
    "T11bsa072_u:1462": " nāpi kādācitkaviśeṣaṇamasiddham,",
    "T11bsa072_u:1463": " sarvadāhamiti jñānābhāvāt /",
    "T11bsa072_u:1464": " nāpi viruddhaḥ,",
    "T11bsa072_u:1465": " sapakṣe darśanāt /",
    "T11bsa072_u:1466": " na cānaikāntikaḥ,",
    "T11bsa072_u:1467": " dhūmapāvakayoriva kādācitkajñānakādācitkakāraṇayoḥ pratyakṣānupalambhābhyāṃ vyāptisiddheḥ /",
    "T11bsa072_u:1468": " kādācitkajñānasya cākādācitkakāraṇādutpattau kādācitkakāraṇādanutpattiprasaṅgaḥ /",
    "T11bsa072_u:1469": " aniyatahetukatāyāṃ cāhetukatāprasaṅgaḥ,",
    "T11bsa072_u:1470": " tathāpyanaikāntikatve prasiddhadhūmādiheturapyanaikāntikaḥ syāt,",
    "T11bsa072_u:1471": " viśeṣābhāvāt /",
    "T11bsa072_u:1472": " api cāhaṃkārasya akādācitkakāraṇapūrvakatve sadaivodayaprasaṅgaḥ /",
    "T11bsa072_u:1473": " kāraṇasya kurvadrūpatvāt,",
    "T11bsa072_u:1474": " akurvataścopacārataḥ kāraṇatvāt,",
    "T11bsa072_u:1475": " kurvadakurvatoraikyābhāvāt /",
    "T11bsa072_u:1476": " bhāve vā kurvato 'pyakurvadrūpatāpattiḥ,",
    "T11bsa072_u:1477": " tatsvabhāvatvāt /",
    "T11bsa072_u:1478": " kiñcāhaṃkārasya akādācitka kāraṇādutpāde yugapadevotpādaprasaṅgaḥ,",
    "T11bsa072_u:1479": " avyagrasāmagrīkatvāt /",
    "T11bsa072_u:1480": " nanvahaṃkārasyālambanamātmā na kāraṇamiti cenna /",
    "T11bsa072_u:1481": " akāraṇasyālambanatvāyogādatiprasaṅgāditi //",
    "T11bsa072_u:1482": " atha kimākāśaṃ nāma kiñcidvastubhūtamasti?",
    "T11bsa072_u:1483": " uta nāsti vā?",
    "T11bsa072_u:1484": " nāstyevaitat /",
    "T11bsa072_u:1485": " yatra hi sapratighaṃ dravyamasti na tatrākāśamavakāśaṃ vā dadāti /",
    "T11bsa072_u:1486": " yatra nāsti tatra tadabhāvādevāvakāśaḥ siddha iti kva vākāśamavakāśaṃ dadyāt?",
    "T11bsa072_u:1487": " [yasmādavakāśapradamākāśaṃ bhaṇyate] tasmāt satyasmin sarvadā sarvathā sarvatrāvakāśaḥ syāt /",
    "T11bsa072_u:1488": " na caitadasti /",
    "T11bsa072_u:1489": " tasmānnāstyevākāśamiti pratīmaḥ /",
    "T11bsa072_u:1490": " etacca vaibhāṣīkamatapekṣya dūṣaṇamuktam /",
    "T11bsa072_u:1491": " paraistvākāśaṃ śabdaguṇakamiṣyate /",
    "T11bsa072_u:1492": " taccaikamiti cet samānadeśatvāt sarvaśabdānāṃ vibhāgena śravaṇaṃ na syāt /",
    "T11bsa072_u:1493": " tatassannihitadeśa iva dūradeśābhimato 'pi śabdaḥ śrūyeta /",
    "T11bsa072_u:1494": " na vānyo 'pītyekāntaḥ /",
    "T11bsa072_u:1495": " dikkālayoścaikatvāt pūrvāparādipratyayānupapattiḥ /",
    "T11bsa072_u:1496": " etena nityasyāpi manaso 'sambhava eva /",
    "T11bsa072_u:1497": " tathā hi - yugapajjñānānutpattyā mano 'numīyate tadvādibhiḥ /",
    "T11bsa072_u:1498": " anubhūyanta eva yugapadbahūni jñānāni narttakīdarśanādau /",
    "T11bsa072_u:1499": " yadi punarmano [nityaṃ] syāttadānīmetāni jñānāni na yujyante /",
    "T11bsa072_u:1500": " tasmānnāstyeva mano 'pi //",
    "T11bsa072_u:1501": " avayavinirasanapūrvakaṃ paramāṇumātrasamarthanam",
    "T11bsa072_u:1502": " pṛthivyādayo 'vaśiṣyante /",
    "T11bsa072_u:1503": " te cāvayaviparamāṇubhedena dvidhā iṣyante /",
    "T11bsa072_u:1504": " tatra yo 'vayavī ghaṭādiḥ paramāṇubhidvaryaṇukādi krameṇārabdhaḥ prasiddhaḥ,",
    "T11bsa072_u:1505": " tasya upalabdhi lakṣaṇaprāptasyānupalambho bādhaka ityuktam /",
    "T11bsa072_u:1506": " yadyavayavī nāsti kathaṃ tarhyayamekatvena pratibhāsata iti cet -",
    "T11bsa072_u:1507": " bhāgā eva bhāsante sanniviṣṭāstathā tathā /",
    "T11bsa072_u:1508": " tadvānnaiva punaḥ kaścinnirbhāgaḥ sampratīyate //",
    "T11bsa072_u:1509": " ityuktam / nanu ko 'yaṃ bhāgapratibhāso nāma?",
    "T11bsa072_u:1510": " nānādigdeśāvaṣṣṭambhena sañcitaḥ paramāṇupratibhāsa eva /",
    "T11bsa072_u:1511": " yadyevaṃ kathaṃ 'pratibhāsadharmaḥ sthaulyam' ityuktaṃ dharmottareṇa,",
    "T11bsa072_u:1512": " tatrāpyayamevārthaḥ arthasya svarūpeṇa nāsti vedanam,",
    "T11bsa072_u:1513": " 'bhāktaṃ syādarthavedanam' iti vacanāt /",
    "T11bsa072_u:1514": " tasmādyo 'yaṃ nīlādiprabhāso nānādeśavyāpitvenānubhūyate sa eva sthūlapratibhāsa ityadoṣaḥ ye 'pi tadārambhakāḥ paramāṇavo vaiśeṣikāṇāṃ,",
    "T11bsa072_u:1515": " sākṣādadhyakṣyagocarā vaibhāṣikāṇāṃ darśane,",
    "T11bsa072_u:1516": " svasvākārasamarpaṇapravaṇāḥ sautrāntikānāṃ mate,",
    "T11bsa072_u:1517": " te 'pi yogācārāṇāṃ darśane na sambhavanti /",
    "T11bsa072_u:1518": " na khalvekaḥ paramāṇuḥ prasiddhimadhyāste /",
    "T11bsa072_u:1519": " tasyādharottaracaturdikṣu paramāṇumadhyāsīnasya niyamena ṣaḍaṃśatāpatteḥ /",
    "T11bsa072_u:1520": " yo hyasya svabhāvaḥ pūrvaparamāṇupratyāsannaḥ na sa evāparaparamāṇupratyāsanno ghaṭate /",
    "T11bsa072_u:1521": " tayorekadeśatāprāpteḥ /",
    "T11bsa072_u:1522": " evaṃ ca sa pūrvaparamāṇusannihitasvabhāvo 'paraparamāṇuṃ pratyāsīdedyadi so 'pi tatra syāt /",
    "T11bsa072_u:1523": " asatyāmapi pratyāsattāvābhimukhyamātre 'pyayameva vṛttāntaḥ /",
    "T11bsa072_u:1524": " tataśca paramāṇumātraṃ piṇḍaḥ prasaktaḥ //",
    "T11bsa072_u:1525": " yogācārasya matam",
    "T11bsa072_u:1526": " athavāyaṃ vicāraḥ,",
    "T11bsa072_u:1527": " yadetatpratibhāsamānaṃ tadekaṃ tāvanna yuktam,",
    "T11bsa072_u:1528": " anantaroktavicārāt /",
    "T11bsa072_u:1529": " nāpyanekaṃ,",
    "T11bsa072_u:1530": " paramāṇuśaḥ paramāṇorayogāt /",
    "T11bsa072_u:1531": " tathā hi - yadyasau sāṃśaḥ kathaṃ paramāṇuḥ?",
    "T11bsa072_u:1532": " atha niraṃśaḥ tadā saṃyuktāḥ paramāṇāvaḥ sarvātmanā saṃyogāt parasparamabhinnadeśāḥ syuriti sarvaḥ piṇḍaḥ paramāṇumātraṃ syāt,",
    "T11bsa072_u:1533": " parvato 'pi kṣitirapīti /",
    "T11bsa072_u:1534": " tasmādavaśyaṃ tayoḥ svabhāvayorbhedo 'bhyupetavyaḥ /",
    "T11bsa072_u:1535": " yathā cānayostathā",
    "T11bsa072_u:1536": " `dharottaradakṣiṇottaraparamāṇupratyāsannānāṃ svabhābānāṃ ca bheda iti ṣaḍaṃśataiva paramāṇornyāyabalādāpatati / yadāha -",
    "T11bsa072_u:1537": " ṣaṭkena yugapadyogāt paramāṇoḥ ṣaḍāṃśatā /",
    "T11bsa072_u:1538": " ṣaṇṇāṃ samānadeśatvāt piṇḍaḥ syādaṇumātrakaḥ //",
    "T11bsa072_u:1539": " iti /",
    "T11bsa072_u:1540": " na caikāsiddhau anekasyāpi siddhiriti na santi paramāṇavaḥ /",
    "T11bsa072_u:1541": " yadi bāhyo 'rtho nāsti kiṃ viṣayastarhyayaṃ pratibhāsaḥ?",
    "T11bsa072_u:1542": " pratibhāsaḥ khalveṣo 'nādivitathavāsanātaḥ pravartamāno nirālambana eva lakṣyate /",
    "T11bsa072_u:1543": " tathā hi - sati viṣaye sālambanatā syāt /",
    "T11bsa072_u:1544": " tena cāvayavinā bhavitavyam,",
    "T11bsa072_u:1545": " paramāṇupracayena vā /",
    "T11bsa072_u:1546": " sa cāyamubhayo 'pyanantarokta bādhakapramāṇa [grāha] grastavigraho na vyomatāmarasamatiśete yathoktam -",
    "T11bsa072_u:1547": " [na sannāvayavī nāma na santi paramāṇavaḥ /]",
    "T11bsa072_u:1548": " pratibhāso nirālambhaḥ svapnānubhavasannibhaḥ // iti //",
    "T11bsa072_u:1549": " nirālambanavādaḥ",
    "T11bsa072_u:1550": " svapnajñānaṃ nirālambanaṃ viditameva /",
    "T11bsa072_u:1551": " na ca svaprajāgradanubhavayorbhedaḥ kaścidapyasti /",
    "T11bsa072_u:1552": " sarvaprakārasādharmyadarśanāt /",
    "T11bsa072_u:1553": " na cānālambanādanavāptarūpaviśeṣaṃ vijñānaṃ sālambanasambandhamanubhavitumutsahate /",
    "T11bsa072_u:1554": " yadanālambanādaviśiṣṭaṃ tadanālambanam,",
    "T11bsa072_u:1555": " yathaikasmādākāśakeśadarśanāt dvitīyam [jñānaṃ] anālambanācca svapnajñānādaviśiṣṭaṃ vivādāspadībhūtaṃ jāgradvijñānamiti svabhāvahetuḥ //",
    "T11bsa072_u:1556": " vijñānasyasya sākāratvanirākāratvapakṣabhedaḥ",
    "T11bsa072_u:1557": " yadi bāhyo 'rtho nāsti kiṃ tarhi paramārthasat?",
    "T11bsa072_u:1558": " grāhyagrāhakādikalaṅkānaṅkitaṃ niṣprapañcavijñānamātraṃ paramārthasat / yathoktam -",
    "T11bsa072_u:1559": " `grāhyagrāhakanirmuktaṃ vijñānaṃ paramārthasat' iti /",
    "T11bsa072_u:1560": " punaścoktam -",
    "T11bsa072_u:1561": " `nānyo 'nubhāvyo buddhyāsti tasyā nānubhavo 'paraḥ /",
    "T11bsa072_u:1562": " grāhyagrāhakavaidhuryāt svayaṃ saiva prakāśate //",
    "T11bsa072_u:1563": " `uktaṃ caitadbhagavatā -",
    "T11bsa072_u:1564": " `bāhyo na vidyate hyartho yathā bālairvikalpyate /",
    "T11bsa072_u:1565": " vāsanāluṭhitaṃ cittamarthābhāsaṃ pravarttate // 'iti //",
    "T11bsa072_u:1566": " sākāravādināṃ matam",
    "T11bsa072_u:1567": " tatra kecidevamāhuḥ - vijñānamevedaṃ sarva sarvaśarīraviṣayabhāvena prasiddham,",
    "T11bsa072_u:1568": " tacca svasaṃvedanamiti na kasyacit grāhyaṃ grāhakaṃ vā /",
    "T11bsa072_u:1569": " kalpanayā tu grāhyagrāhakabhāva iti vyavasthāpyate /",
    "T11bsa072_u:1570": " tataḥ parikalpitagrāhyagrāhakabhāvarahitaṃ vijñānaṃ [sākāraṃ] satyamiti /",
    "T11bsa072_u:1571": " nirākāravādināṃ matam",
    "T11bsa072_u:1572": " anye tu sakalākārakalaṅkānaṅkitaṃ śuddhasphaṭikasaṃkāśaṃ vāstavaṃ vijñānam /",
    "T11bsa072_u:1573": " ākārāstvamī vitathā evāvidyayā darśitāḥ prakāśante /",
    "T11bsa072_u:1574": " tasmāt grāhyaṃ nāma nāstyeva grāhyābhāvāt tadapekṣayā yadgrāhakatvaṃ vijñānasya tadapi nāstīti /",
    "T11bsa072_u:1575": " mādhyamikānāṃ tu darśane tadapi vijñānaṃ na paramārthasat,",
    "T11bsa072_u:1576": " vicārāsahatvāt /",
    "T11bsa072_u:1577": " svabhāvena hi yuktaṃ pāramārthika mucyate loke /",
    "T11bsa072_u:1578": " na cāsya vicārataḥ kaścitsvabhāvo ghaṭate,",
    "T11bsa072_u:1579": " eko vāneko vā,",
    "T11bsa072_u:1580": " pūrvavicārāsahatvāt /",
    "T11bsa072_u:1581": " yathoktam - 'neṣṭaṃ tadapi dhīrāṇā vijñānaṃ pāramārthikam /",
    "T11bsa072_u:1582": " ekānekasvabhāvena viyogādganābjavat' // iti //",
    "T11bsa072_u:1583": " kīrtipādairapyuktam -",
    "T11bsa072_u:1584": " `bhāvā yena nirupyante tadrūpaṃ nāsti tattvataḥ /",
    "T11bsa072_u:1585": " yasmādekamanekaṃ vā rūpaṃ teṣu na vidyate' // iti //",
    "T11bsa072_u:1586": " tathālaṅkārakāreṇāpyuktam -",
    "T11bsa072_u:1587": " `yadā tu na vikalpasya na cānyasya pramāṇatā /",
    "T11bsa072_u:1588": " tadā viśīryamāṇe 'pi sarvasmin ko 'parādhyatu //",
    "T11bsa072_u:1589": " `baddhamuktādi bhedo 'pi naivāsti paramārthataḥ /",
    "T11bsa072_u:1590": " bhedo hi nāvabhātyeva sarvatra samadarśinām' //iti //",
    "T11bsa072_u:1591": " prayogaḥ punarevam - yadekānekasvabhāvaṃ na bhavati na tatparamārthasat,",
    "T11bsa072_u:1592": " yathā vyomakamalam,",
    "T11bsa072_u:1593": " ekānekasvabhāvaṃ ca na bhavati vijñānamiti vyāpakānupalabdhiḥ /",
    "T11bsa072_u:1594": " na tāvadayamasiddho hetuḥ /",
    "T11bsa072_u:1595": " sākāre jñāne bahirartha iva ekānesvabhāvāyogyatvasya parisphuṭatvāt /",
    "T11bsa072_u:1596": " yatra hi lokasya bāhyārthavyavahārastadeva sākāravādino jñānam,",
    "T11bsa072_u:1597": " tato yattasya bahirbhāve bādhakaṃ tadevāntarbhāve 'pi bādhakam /",
    "T11bsa072_u:1598": " na hi sthūlamekamanekaṃ ca paramāṇurūpamapīṣyate /",
    "T11bsa072_u:1599": " vijñānātmakānāmayamākāro yadyekaḥ sthūlo yati vānekaḥ paramāṇuśo bhinnaḥ,",
    "T11bsa072_u:1600": " ubhayathāpi bāhyārthapakṣabhāvi dūṣaṇamaśakyamurddhatum /",
    "T11bsa072_u:1601": " na hi tadvijñāne bahirbhāvanibandhanaṃ dūṣaṇam/",
    "T11bsa072_u:1602": " yena tadbhāvena bhavet /",
    "T11bsa072_u:1603": " mūrtinimittaṃ bādhakam,",
    "T11bsa072_u:1604": " nāmūrte vijñānātmani ityapi nissāram /",
    "T11bsa072_u:1605": " sākāratāyāṃ vijñānasyāpi mūrtatvāt /",
    "T11bsa072_u:1606": " ayameva hi deśāvitānavā [nākāro] mūrtiriti //",
    "T11bsa072_u:1607": " śrīmanmahājagaddalavihārīya mahāpaṇḍita bhikṣumokṣākaraguptaviracitāyāṃ tarkabhāṣāyaṃ parārthānumānaparicchedaḥ tṛtīyaḥ samāptaḥ //",
    "T11bsa072_u:1608": " granthāgraṃ ślokamānaṃ 840",
    "T11bsa072_u:1609": " tarkabhāṣāmimāṃ kṛtvā puṇyamāsādi yanmayā /",
    "T11bsa072_u:1610": " tena yuṇyena loko 'yaṃ buddhatvamadhigacchatu //",
    "T11bsa072_u:1611": " * yādṛśaṃ pustake dṛṣṭaṃ tādṛśaṃ likhitaṃ mayā /",
    "T11bsa072_u:1612": " yadi śuddhamaśuddhaṃ vā mama doṣo na dīyate //",
    "T11bsa072_u:1613": " udakānalacaurebhyaḥ mūrkhakebhyastathaiva ca /",
    "T11bsa072_u:1614": " kaṣṭena likhitaṃ śāstraṃ yatnena paripālayet //*",
    "T11bsa072_u:1615": " tarkabhāṣā samāptā"
}