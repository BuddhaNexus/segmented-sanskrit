{
    "T11bsa072_u:0": " Tarkabhāṣā pratyakṣam maṅgalācaraṇam guruṃ praṇamya lokeśaṃ śiśunāmalpamedhasām /",
    "T11bsa072_u:1": " dharmakīrtimataṃ śrutyai tarkabhāṣā prakāśyate //",
    "T11bsa072_u:2": " pramāṇasāmānyalakṣaṇam iha khalu prekṣāpūrvakāriṇo 'rthijanāḥ sarvapuruṣārthasiddhinimittaṃ pramāṇamanusarantīti pramāṇamādau vyutpādyate /",
    "T11bsa072_u:3": " pramāṇaṃ samyagjñānamapūrvagocaram /",
    "T11bsa072_u:4": " pramīyate 'rtho 'neneti pramāṇam /",
    "T11bsa072_u:5": " tadeva",
    "T11bsa072_u:6": " samyagjñānam, sandehaviparyāsadoṣarahitatvāt /",
    "T11bsa072_u:7": " avisaṃvādakaṃ jñānaṃ loke samyag jñānamabhidhīyate /",
    "T11bsa072_u:8": " na ca saṃśayaviparyāsajñānayoravisaṃvādakatvamasti /",
    "T11bsa072_u:9": " yathā sthāṇurvā puruṣo veti",
    "T11bsa072_u:10": " jñānasya, marīcikāsu vā jalajñānasya /",
    "T11bsa072_u:11": " apūrvo gocaro asyetyapūrvagocaram /",
    "T11bsa072_u:12": " gocaro viṣayo ghaṭādiḥ /",
    "T11bsa072_u:13": " tasmādutpannaṃ tadarthaprāpaṇayogyaṃ jñānaṃ pramāṇam // pramāṇasya kāryam",
    "T11bsa072_u:14": " nanu jñānaṃ kartṛ puruṣaṃ prayojyamartha karmabhūtaṃ yadi kadācinna prāpayati tatkathamaprāpakatvāt pramāṇaṃ syāt? ucyate /",
    "T11bsa072_u:15": " na hi jñānena puruṣo gale pādukānyāyena balādarthe pravartayitavyaḥ /",
    "T11bsa072_u:16": " api tvevaṃbhūtamidaṃ vatusvarūpaṃ nānyathetyanenākāreṇa niścayo janayitavyaḥ /",
    "T11bsa072_u:17": " sa cettena kṛtaḥ, etāvataivāsya prāmāṇyamaviruddham /",
    "T11bsa072_u:18": " puruṣastu tatra prayojanavaśāt pravartatāmṛte prayojanaṃ na pravartatām, artho vā yogipiśācādibhirapahriyatām",
    "T11bsa072_u:19": " jñānasya kimāyātam? // kṣaṇikaṃ sannapi pramāṇasya saṃgatiḥ",
    "T11bsa072_u:20": " nanvavisaṃvādakatvena jñānasya prāmāṇyam /",
    "T11bsa072_u:21": " avisaṃvādakatvaṃ ca dṛṣṭārthaprāpaṇāt /",
    "T11bsa072_u:22": " na ca yad dṛṣṭaṃ tatprāpyate, kṣaṇikatvāt kiṃ ca,",
    "T11bsa072_u:23": " rūpaṃ dṛṣṭa, prāpyate ca spraṣṭavyam /",
    "T11bsa072_u:24": " tato 'nyad dṛṣṭamanyat prāpyata ityapratītaprāpaṇāt kathaṃ prāmāṇyamasya saṃgacchatām /",
    "T11bsa072_u:25": " na, yadi nāma vastuto 'nyadeva prāpyate tathāpi dṛṣṭameva mayā prāptamityekatvādhyavasāyāt pratītaprāpaṇamabhidhīyate /",
    "T11bsa072_u:26": " yattu marīcikādijalajñānaṃ tadaprāpaṇayogyatvādapramāṇameva //",
    "T11bsa072_u:27": " arthakriyāsthitiḥ nanvidaṃ prāpaṇayogyamidaṃ netyarthakriyā prāptimantareṇa niścetumaśakyam",
    "T11bsa072_u:28": " / jñānotpattimātreṇa tu na bhrāntābhrāntayorbhedo 'vadhāryate /",
    "T11bsa072_u:29": " tataśca kathaṃ tatsamyagjñānamiti cet? naiṣa doṣaḥ /",
    "T11bsa072_u:30": " yaddyapi jñānamātrodayād vaiśiṣṭyamanayoravadhārayituṃ na śakyate, tathāpi jñānaviśeṣodayāddyathaikasya vaiśiṣṭayaṃ tathocyate /",
    "T11bsa072_u:31": " tathā hi - yadi nāma mandabuddhirutpattivaśādavisaṃvādakatvaṃ jñānasya nāvadhārayituṃ",
    "T11bsa072_u:32": " samarthaḥ, tathāpi dāhapākāvagāhanasnānapānonmajjanāddyarthakriyāṃ dūrato",
    "T11bsa072_u:33": " 'nubhavato narasya darśanenoccalad dhūmādidarśanena cāvadhārayati /",
    "T11bsa072_u:34": " amandabuddhistu paṭutarapratyakṣeṇaivāvadhārayati, na tvarthakriyāprāptyā /",
    "T11bsa072_u:35": " yadyavisaṃvādalakṣaṇaṃ prāmāṇyaṃ tadā śrotrajñānasyādhigatārthāprāpakatvāt kathaṃ prāmāṇyamini cet? na /",
    "T11bsa072_u:36": " arthasvarūpapratītirhi prāmāṇyam /",
    "T11bsa072_u:37": " tacca bāhyārthakriyāprāptimantareṇāpi sambhavati /",
    "T11bsa072_u:38": " yaduktam-",
    "T11bsa072_u:39": " pramāṇamavisaṃvādi jñānamarthakriyāsthitiḥ /",
    "T11bsa072_u:40": " avisaṃvādanam iti /",
    "T11bsa072_u:41": " śabdasya śrutimātreṇaiva caritārthatvāt śrutireva tatrārthakriyāsthitiḥ /",
    "T11bsa072_u:42": " yathā ravicandrāmbudacitrādīnāṃ darśanamevārthakriyāsthitiḥ /",
    "T11bsa072_u:43": " taduktam-",
    "T11bsa072_u:44": " jñeyasvarūpasaṃvittiriṣṭā tatra kriyāsthitiḥ iti /",
    "T11bsa072_u:45": " prathamaṃ tu prekṣāvānarthakriyārthitayā jalānalādāvarthakriyāsandehādeva pravartate /",
    "T11bsa072_u:46": " yadi nāma tasyaiva nāsti sandeho me vartata iti tathāpi sādhakabādhakapramāṇābhāvādyuktaḥ sandeho bhavan kena vāryate iti /",
    "T11bsa072_u:47": " tasmāt",
    "T11bsa072_u:48": " sthitametat- āsāditanirantarārthakriyāvyavahārāt paṭutarapratyakṣodayādevārtha pravartate, mandabuddhistu tādrūpyānumānāditi /",
    "T11bsa072_u:49": " ata eva tu pratyakṣasya svataḥ prāmāṇyam /",
    "T11bsa072_u:50": " kasyacittu parataḥ /",
    "T11bsa072_u:51": " yogijñānasya svasaṃvedanasya ca svata eva prāmāṇyam /",
    "T11bsa072_u:52": " anumānasya tu niścayātmakatvāt svata eva pramāṇyam /",
    "T11bsa072_u:53": " apūrvagocaram",
    "T11bsa072_u:54": " tenāyamarthaḥ- prathamata eva yadvijñānaṃ viṣaye pravṛttaṃ tadeva",
    "T11bsa072_u:55": " pramāṇam, na tu tatraiva paścādbhāvi jñānāntaramapi, gṛhitagrāhitvena tasyāprāmāṇyāt /",
    "T11bsa072_u:56": " yathā ghaṭaṃ nirvikalpakena jñānena dṛṣṭvā paścāttasminneva viṣaye ghaṭo 'yamiti savikalpakaṃ jñānaṃ smaraṇarūpam,",
    "T11bsa072_u:57": " yathā vā parvatādau dhūmaṃ dṛṣṭvā vahniratretyanumānajñānānantaraṃ punarapi tatraiva vahniratretyanumānajñānam",
    "T11bsa072_u:58": " indriyādera apramāṇam samyagjñānaṃ pramāṇamityukte sāmarthyājjaḍasvabhāvasyendriyādeḥ paricchedakatvābhāvāt prāmāṇyaṃ nirastam paricchedakatvaṃ hi boddhṛtvam /",
    "T11bsa072_u:59": " tacca jñānasyaiva nijarūpam /",
    "T11bsa072_u:60": " tatkathamajñānātmana indriyādeḥ svarūpaṃ bhavitumarhatīti //",
    "T11bsa072_u:61": " pramāṇasya dvaividhyam, pratyakṣaśabdanirvacanaṃ ca",
    "T11bsa072_u:62": " tad dvividhaṃ pratyakṣamanumānaṃ ceti /",
    "T11bsa072_u:63": " pratigatamakṣaṃ pratyakṣam /",
    "T11bsa072_u:64": " akṣamindriyaṃ cakṣuḥ śrotraghrāṇajihvākāyākhyam /",
    "T11bsa072_u:65": " tasmādutpannaṃ jñānaṃ pratyakṣamabhidhīyate /",
    "T11bsa072_u:66": " nanu yadyakṣāśritaṃ jñānaṃ pratyakṣaṃ tadā mānasādi vakṣyamāṇaṃ jñānatrayamindriyādanutpatteḥ pratyakṣaṃ na syāt?",
    "T11bsa072_u:67": " atrocyate- pratigatamakṣamiti yaduktaṃ tatpratyakṣaśabdasyāvyutpattimātranimittaṃ pratipāditam",
    "T11bsa072_u:68": " pravṛttinimittaṃ tu pratyakṣaśabdasāyārthasākṣātkāritvameva ruḍhivaśādavagantavyaṃ paṅkajavat",
    "T11bsa072_u:69": " tataḥ svasaṃvedanādikamapi jñānaṃ svasaṃvedanarūpamartha sākṣātkarotīti pratyakṣaśabdavācyaṃ siddhyatīti //",
    "T11bsa072_u:70": " anumānaśabdanirvacanam mīyate 'rtho 'neneti mānam /",
    "T11bsa072_u:71": " anuḥ paścādarthe /",
    "T11bsa072_u:72": " paścānmānamanumānam /",
    "T11bsa072_u:73": " liṅgagrahaṇaliṅgaliṅgisambandhasmaraṇayoḥ paścāt yadvijñānaṃ parvatādau dharmiṇi parokṣavastvālambakaṃ tadevānumānaśabdenābhidhīyate /",
    "T11bsa072_u:74": " etacca ruḍhivaśādavagantavyam /",
    "T11bsa072_u:75": " pramāṇasaṃkhyāvipratipattiḥ dvividhavacanena ekaṃ trīṇi catvāri pañca ṣaḍhiti vipratipattayo nirasyante /",
    "T11bsa072_u:76": " tathā hi pratyakṣamevaikaṃ pramāṇamiti cārvākaḥ /",
    "T11bsa072_u:77": " pratyakṣamanumānaṃ śābdaṃ ceti sāṃkhyaḥ /",
    "T11bsa072_u:78": " pratyakṣamanumānamupamānaṃ śābdaṃ ceti naiyāyikaḥ /",
    "T11bsa072_u:79": " pratyakṣamanumānaṃ śābdamupamānamarthapattiriti prābhākaraḥ /",
    "T11bsa072_u:80": " pratyakṣamanumānaṃ śābdamupamānamarthapattirabhāvaśceti mīmāṃsakaḥ /",
    "T11bsa072_u:81": " dvividhavacanena dvitve prāpte pratyakṣamanumānaṃ ceti punaryaduktaṃ tadanyathādvitvanirāsārtham",
    "T11bsa072_u:82": " tathā hi vaiyāka raṇo brūte pratyakṣaṃ śābdaṃ ceti pramāṇadvayam //",
    "T11bsa072_u:83": " cārvākābhimatānumānāpramāṇyanirasanam tatra anumānasya prāmāṇyamavaśyamabhyupagantavyaṃ cārvākeṇeti",
    "T11bsa072_u:84": " tathā hi - sa khalu pratyakṣalakṣaṇaṃ parapratipādanāya praṇayati /",
    "T11bsa072_u:85": " parasya ca buddhirna pratyakṣā /",
    "T11bsa072_u:86": " kiṃ tarhi kāyavāgvyāpārādikāryādanumeyā /",
    "T11bsa072_u:87": " tato 'nena kāryaliṅgajamanumānaṃ balādabhyupagataṃ syāt /",
    "T11bsa072_u:88": " paralokaniṣedhāya cānupalambhākhyaṃ sādhanamācaṣṭe /",
    "T11bsa072_u:89": " ato 'sau",
    "T11bsa072_u:90": " svayamevānumānena pramāṇena vyavaharati, nānumānaṃ pramāṇamiti ca bruvan kathaṃ nāma nonmattaścārvākaḥ",
    "T11bsa072_u:91": " śabdopamānārthāpatyabhāvānāṃ pramāṇāntaratvanirasanam śābdaṃ ca jñānaṃ bāhyārthāvisaṃvādakatvena pramāṇameṣṭavyam /",
    "T11bsa072_u:92": " avisaṃvādakatvaṃ ca sambandhamantareṇa na saṃgacchate /",
    "T11bsa072_u:93": " na ca śabdānāṃ bāhyārthena saha kaścitsambandho 'sti /",
    "T11bsa072_u:94": " tathā hi - śabdārthayoḥ sambandho bhavan tādātmyaṃ tadutpattirarvā bhavet /",
    "T11bsa072_u:95": " tatra na tāvāttādātmyaṃ",
    "T11bsa072_u:96": " śabdārthayoḥ, atyantabhedena pratibhāsanāt /",
    "T11bsa072_u:97": " tādātmyaṃ hyekatvamabhidhīyate bhinnapratibhāsayorapyekatve svīkriyamāṇe gavāśvādīnāmapyekatvaprasaṅgaḥ",
    "T11bsa072_u:98": " nāpi tadutpattiḥ /",
    "T11bsa072_u:99": " nāpi tadutpattiḥ,",
    "T11bsa072_u:100": " anvayavyatirekābhāvāt /",
    "T11bsa072_u:101": " tasmāt tadutpattirityevaṃ vaktuṃ na śakyate /",
    "T11bsa072_u:102": " tathā hi - śabdavyāpāramantareṇa svahetoreva mṛtpiṇḍadaṇḍasalilakulālacakrādeḥ sakāśādutpadyamāno ghaṭādirartho dṛśyate",
    "T11bsa072_u:103": " / śabdo 'pi bāhyārtha vinaiva puruṣecchāmātreṇa tālvādivyāpārādevotpadyate",
    "T11bsa072_u:104": " atha tādātmyatadutpattibhyāmanya eva vācyāvācakatvalakṣaṇaḥ śabdārthayoḥ vāstavaḥ sambandhadho 'sti /",
    "T11bsa072_u:105": " evaṃ tarhyasaṃketavido 'pi puruṣasya śabdāduccaritānniyatārthapratītiḥ prāptā, yogyatā mātreṇaiva",
    "T11bsa072_u:106": " ghaṭādipratītivat na caitadasti /",
    "T11bsa072_u:107": " tathā hi - abhinavo nālikeradvīpādāyātaḥ pumānagniśabdaṃ",
    "T11bsa072_u:108": " śrutvāpyagniśabdānna kiñcidartha pratyetīti /",
    "T11bsa072_u:109": " atha tāṃstān saṃketānapekṣya tattadarthapratyāyanayogya evāyaṃ śabdo jāyata ityucyate /",
    "T11bsa072_u:110": " tanna /",
    "T11bsa072_u:111": " na hyevamasya prāmāṇyamavatiṣṭhate /",
    "T11bsa072_u:112": " sarvatra saṃketasya yogyatvāt /",
    "T11bsa072_u:113": " tato na jñāyate kiṃ vivakṣitārthamāha, āhosvidanyaṃ veti /",
    "T11bsa072_u:114": " astu vā anya eva kaścitsambandhaḥ /",
    "T11bsa072_u:115": " tathā ca so 'pi kena sambandhena tayoḥ",
    "T11bsa072_u:116": " sambaddha iti praṣṭavyaḥ /",
    "T11bsa072_u:117": " anyena caturthena sambandheneti cet, caturtho",
    "T11bsa072_u:118": " 'pi teṣu kena sambandhena sambaddhaḥ? pañcamena kenaciccet, so 'pi",
    "T11bsa072_u:119": " kenetyanavasthāyāṃ antyāsiddhau pūrveṣāmapyasiddhiḥ /",
    "T11bsa072_u:120": " athāsambaddha eva śabdārthayoḥ samvandha iti cet /",
    "T11bsa072_u:121": " tanna /",
    "T11bsa072_u:122": " yo na sambaddhaḥ sa kathaṃ sambandho bhavati ghaṭasyeva paṭaḥ /",
    "T11bsa072_u:123": " atha vaktavyaṃ sambandhasya tādṛśa eva svabhāvaḥ, yena sambandhāntaranirapekṣa evaṃ paraṃ",
    "T11bsa072_u:124": " sambadhnāti? taduyuktam /",
    "T11bsa072_u:125": " pramāṇasiddhe hi svabhāve nottaramabhidhīyate /",
    "T11bsa072_u:126": " yathāgnerevāyamīdṛśaḥ svabhāvo yaduta dāhakatvaṃ nāma nānyasyākāśādeḥ /",
    "T11bsa072_u:127": " sambandhasiddhau tu pramāṇaṃ kiñcinnirupayanto na paśyāmaḥ /",
    "T11bsa072_u:128": " na caivaṃ vaktavyaṃ śabdaśaktisvabhāvādeva śabdānāṃ niyatārthāvyabhicāritvamiti /",
    "T11bsa072_u:129": " tathā hi - yadi ghaṭa ityayaṃ śabdaḥ svabhāvādeva kambugrīvākāraṃ",
    "T11bsa072_u:130": " vārisaṃdhāraṇasamartha padārthamabhidadhāti, tatkathaṃ saṃketāntaramapekṣya puruṣecchayā turagādikamabhidadhyāt",
    "T11bsa072_u:131": " na hi śālibījaṃ svahetoraṅkurajananasvabhāvamutpannaṃ saṃketāntamapekṣya gardabhaṃ janayituṃ samartha syāt /",
    "T11bsa072_u:132": " nāpyāptapraṇītaśabdānāṃ prāmāṇyamabhidhātumucitam /",
    "T11bsa072_u:133": " āptatvasyaiva niścetumaśakyatvāt /",
    "T11bsa072_u:134": " tathā hi -",
    "T11bsa072_u:135": " āptatvaṃ kṣiṇadoṣatvamucyate /",
    "T11bsa072_u:136": " kṣīṇadoṣatā ca paracittavṛttiḥ kācidabhidhīyate /",
    "T11bsa072_u:137": " paracittavṛttīnāṃ durlakṣyatvāt,",
    "T11bsa072_u:138": " kāyavāgvyāpārādikāryaliṅgasyānyathāpi vṛttidarśanāt /",
    "T11bsa072_u:139": " sarāgā api vītarāgā iva ceṣṭanta iti nyāyātkathamāptatvaṃ niścīyatāmiti /",
    "T11bsa072_u:140": " samvandhadūṣaṇena ca vaidikaśabdānāṃ prāmāṇyaṃ nirastamiti pṛthaṅnoktam /",
    "T11bsa072_u:141": " kathaṃ tarhi sarvo",
    "T11bsa072_u:142": " 'yamasandigdho laukiko vyavahāra iti cet /",
    "T11bsa072_u:143": " tathā tathā saṃketena vivakṣāvaśāditi na kācit kṣatiḥ /",
    "T11bsa072_u:144": " yathoktam 'vakturabhiprāyaṃ sūcayeyuḥ śabdā iti //",
    "T11bsa072_u:145": " naiyāyikasammatasyopamānapramāṇasya nirasanam naiyāyikasyopamānaprapañcaḥ /",
    "T11bsa072_u:146": " yaḥ pratipattā gāṃ jānāti na gavayam, sa ca apadiṣṭaḥ svāminā araṇyaṃ gatvā gavayamānayeti",
    "T11bsa072_u:147": " sa ca gavayaśabdavācyamarthamajānāno vanecaramanyaṃ tajjñaṃ puruṣaṃ pṛṣṭavān,",
    "T11bsa072_u:148": " kīdṛśo gavaya iti /",
    "T11bsa072_u:149": " sa cāha yādṛśī gaustādṛśo gavaya iti /",
    "T11bsa072_u:150": " tasyāraṇyagatasya preṣyapuruṣasya atideśa vākyārthasmaraṇasahakāri gavayasārūpyajñānaṃ kartṛ ayamasau gavayaśabdavācyo 'rtha iti pratipattiṃ phalasvarūpāṃ janayatpramāṇam /",
    "T11bsa072_u:151": " etaccāyuktam /",
    "T11bsa072_u:152": " yatprāmāṇyaṃ nāma viṣayavattayāṃ vyāptam /",
    "T11bsa072_u:153": " na cāsya nipuṇamapi nirupayanto viṣayaṃ saṃpaśyāmaḥ /",
    "T11bsa072_u:154": " tathā hi - samākhyā nāma sambandhaḥ tasya viṣayo varṇyate /",
    "T11bsa072_u:155": " sa ca paramārthato nāsti /",
    "T11bsa072_u:156": " dṛśyatve tasyānupalambhena bādhā /",
    "T11bsa072_u:157": " adṛśyatve tasya sattāsādhakaṃ pramāṇaṃ nekṣyate /",
    "T11bsa072_u:158": " kiṃ ca - sa hi sambandhaḥ",
    "T11bsa072_u:159": " sambadhibhyāṃ bhinno 'bhinno vā /",
    "T11bsa072_u:160": " yadā bhinnastadā tayoḥ sambandhaḥ kena sambandheneti vācyam /",
    "T11bsa072_u:161": " sambandhāntarakalpanāyāmanavasthā /",
    "T11bsa072_u:162": " athābhinnastadā sambandhināveva kevalau /",
    "T11bsa072_u:163": " na samākhyā nāma sambandhaḥ kaścit /",
    "T11bsa072_u:164": " atha sambaddhabuddhijanakatvaṃ sambandhaḥ /",
    "T11bsa072_u:165": " tanna yuktam /",
    "T11bsa072_u:166": " yataḥ sambaddhāvetāviti buddhiḥ svahetubalāt sambaddhavastudvayādapi sambhāvyamānā na sambandhāntaramākṣiptuṃ prabhavati //",
    "T11bsa072_u:167": " mīmāṃsakasammatasyopamānapramāṇasya nirasanam evaṃ mīmāṃsakopavarṇitasyāpi prāmāṇyaṃ nirākartavyam",
    "T11bsa072_u:168": " tathā hi,",
    "T11bsa072_u:169": " sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayastena varṇyate /",
    "T11bsa072_u:170": " na ca sadṛśavastuno 'tiriktaṃ sādṛśyaṃ vyavasthāpayituṃ śakyate, pramāṇenāpratītatvāt /",
    "T11bsa072_u:171": " tathā hi - yadi sadṛśādatiriktaṃ sādṛśyaṃ dṛśyaṃ syāt tadā",
    "T11bsa072_u:172": " dṛśyānulambhagrastametat /",
    "T11bsa072_u:173": " athādṛśyaṃ tadā tatpratibaddhaliṅgābhāvāt anumānādapi kathaṃ tatsiddhiḥ /",
    "T11bsa072_u:174": " sādṛśyapratyayastu svahetostathotpannena sadṛśavastunāpi kriyamāṇo ghaṭata iti na tatpratyayādapi tatsiddhiryuktā /",
    "T11bsa072_u:175": " upamānādeva sādṛśyasiddhiriti cet? na /",
    "T11bsa072_u:176": " yataḥ pramāṇāntarasiddhayoreva sādṛśyapiṇḍaoyoryo viśeṣaṇaviṣeṣyabhāvastasyopamānaviṣayatvaṃ tena vādinā parikalddhapyate /",
    "T11bsa072_u:177": " tatkathaṃ sādṛśyamātrasyāpyupamānāt siddhiriti //",
    "T11bsa072_u:178": " arthāpattipramāṇanirasanam arthāpatterapi prāmāṇyaṃ pṛthaṅnopapadyate /",
    "T11bsa072_u:179": " tathā hi pratyakṣādipratīto yo 'rthaḥ sa yena vinā nopapadyate tasyārthasya kalpanamarthāpattirityarthāpatterlakṣaṇam",
    "T11bsa072_u:180": " atredaṃ cintyate - yo 'sau",
    "T11bsa072_u:181": " pramāṇadṛṣṭo 'rthaḥ, tasya yadi parikalpyamānena parokṣārthena saha kaścittādāmyalakṣaṇaḥ tadutpattilakṣaṇo va pratibandho 'sti tadā svabhāvaliṅgajā kāryaliṅgajā vāsau pratipattirityarthāpattiranumānameva atha nāsti pratibandhaḥ, tadānīmarthāpattiḥ pramāṇameva na bhavati,",
    "T11bsa072_u:182": " asambandhāt ghaṭātpaṭapratītivaditi //",
    "T11bsa072_u:183": " abhāvapramāṇanirasanam abhāvasya svarūpameva tāvannopalabhāmahe, kuta eva tasya prāmāṇyaṃ bhaviṣyati /",
    "T11bsa072_u:184": " tathā hi -",
    "T11bsa072_u:185": " pratyakṣādipramāṇānāmanutpattirabhāvākhyaṃ pramāṇaṃ mīmāṃsakairabhidhīyate",
    "T11bsa072_u:186": " / tatra keyamanutpattiḥ? kiṃ prasajyavṛtyā pramāṇānutpattimātram? atha paryudāsavṛtyā vastvantaram? vastvantaramapi jaḍarūpaṃ, jñānarūpaṃ vā?",
    "T11bsa072_u:187": " jñānamapi kiṃ jñānamātram ekajñānasaṃsargivastuno jñānaṃ vā? tatra na tāvat prasajyarūpo 'bhāvo yujyate /",
    "T11bsa072_u:188": " tasya sarvaśaktiśūnyatvāt paricchedakatvaṃ vā kathaṃ bhavet? ata eva kenāpi na tatpratidyate",
    "T11bsa072_u:189": " yadāha paṇḍitacakracūḍāmaṇiḥ- nābhāvaḥ kasyacitpratipattiḥ pratipattiheturvā /",
    "T11bsa072_u:190": " tasyāpi kathaṃ pratipattiḥ iti /",
    "T11bsa072_u:191": " nāpi jaḍarūpam, jaḍasya paricchedakatvābhāvāt /",
    "T11bsa072_u:192": " na hi jaḍarūpaṃ śakaṭādikaṃ ghaṭaṃ paricchinattīti kvāpi dṛṣṭaṃ śrutaṃ veti /",
    "T11bsa072_u:193": " nāpi",
    "T11bsa072_u:194": " jñānamātram, deśakālasvabhāvaviprakṛṣṭasyāpi sumeruśaṃkhacakravartipiśācāderapi jñānamātrādabhāvapramāṇādabhāvaprasaṅgāt",
    "T11bsa072_u:195": " athaikajñānasaṃsargibhūtalādivastujñānamabhāvo 'bhidhīyate tadā pratyakṣaviśeṣasyaivābhāvapramāṇanāmaka raṇānnāsmākaṃ kācid vipratipattiriti /",
    "T11bsa072_u:196": " sthitametat- pratyakṣamanumānaṃ ceta dvividhameva",
    "T11bsa072_u:197": " pramāṇamiti //",
    "T11bsa072_u:198": " pratyakṣalakṣaṇam tatra pratyakṣaṃ kalpanāpoḍhamabhrāntam /",
    "T11bsa072_u:199": " pūrvoparamanusandhāya śabdasaṅkīrṇākārā pratītirjalpākārā vā kalpanā /",
    "T11bsa072_u:200": " yathā vijñapuruṣasya so",
    "T11bsa072_u:201": " 'yaṃ ghaṭa iti pratītiḥ /",
    "T11bsa072_u:202": " bālamūkatiryagādīnāmantarjalpākārā parāmarśarūpā vā pratītiḥ /",
    "T11bsa072_u:203": " tathā coktam - abhilāpasaṃsargayogyapratibhāsapratītiḥ kalpanā // iti //",
    "T11bsa072_u:204": " nanu bālamūkādīnāmantarjalpākāraṃ kalpanājñānamastīti kuto niścetavyamiti ceta, vikalpakāryādiṣṭāpādānaparihārāt",
    "T11bsa072_u:205": " dṛṣṭaṃ cedaṃ kārya bālamūkādau,",
    "T11bsa072_u:206": " īptisatārthasvīkaraṇamanīpsitārthatyajanaṃ nāma /",
    "T11bsa072_u:207": " bālamūkādivijñānasya kalpanātva sūcanena bhattoktālocanājñānaṃ savikalpakamiti pratipāditaṃ bhavati /",
    "T11bsa072_u:208": " kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syāditi ceta? na /",
    "T11bsa072_u:209": " arthasvarūpasākṣākāri hi jñānaṃ pratyakṣamiti sarvoṣāṃ prasiddham /",
    "T11bsa072_u:210": " na ca kalpanāvibhramāvartharūpaṃ sākṣātkartu samarthau /",
    "T11bsa072_u:211": " tathā hi - arthagrāhakaṃ jñānamarthasya kāryam /",
    "T11bsa072_u:212": " artho hi grāhyatvāt jñānasya kāraṇam /",
    "T11bsa072_u:213": " yathoktam -",
    "T11bsa072_u:214": " bhinnakālaṃ kathaṃ grāhyamiti cet grāhyatāṃ viduḥ /",
    "T11bsa072_u:215": " hetutvameva yuktijñā jñānākārārpaṇakṣamam // iti //",
    "T11bsa072_u:216": " kalpanājñānamarthamantareṇa vāsanāmātrādevopajāyamānaṃ kathamarthasya kāryaṃ syāt, arthena saha anvayavyatirekābhāvāt /",
    "T11bsa072_u:217": " na hi yadantareṇāpi yadbhavati tattasya kāryam, atiprasaṅgāt /",
    "T11bsa072_u:218": " yadi punaḥ kalpanājñānamarthādupajāyeta, tenāpi tadā ghaṭādirartho dṛśyeta /",
    "T11bsa072_u:219": " tataścāndhasyāpi rūpadarśanaprasaṅgaḥ, na cāsti /",
    "T11bsa072_u:220": " ata evoktam -",
    "T11bsa072_u:221": " śābdyāṃ buddhāvarthasya pratyakṣa iva pratibhāsābhāvād nāsti kalpanāyā arthasākṣātkāritvam iti //",
    "T11bsa072_u:222": " etena yaduktaṃ pareṇaḥ na so 'sti pratyayo loke yaḥ śabdānugamādṛte /",
    "T11bsa072_u:223": " anuviddhamiva jñānaṃ sarva śabdena bhāsate // iti //",
    "T11bsa072_u:224": " tannirastam /",
    "T11bsa072_u:225": " tathāhi - ghaṭe purovartini uccāryamāṇe tatsamīpavarti bhūtalādijñānamuccāraṇarahitamanubhūyata eva /",
    "T11bsa072_u:226": " na ca tathā tatra śabdānugato 'sti /",
    "T11bsa072_u:227": " na ca vikalpadvayaṃ sakṛditi nyāyāt //",
    "T11bsa072_u:228": " bhrāntajñānam bhrāntamapi jñānaṃ nārthasākṣātkāri /",
    "T11bsa072_u:229": " bhrāntaṃ hyarthakriyāsamarthae vastuni viparyastamucyate /",
    "T11bsa072_u:230": " arthakriyākṣamaṃ ca vastusvarūpaṃ",
    "T11bsa072_u:231": " deśakālākāraniyataṃ, tatkathaṃ viparītapratibhāsinā bhrāntena jñānena sākṣātkriyate /",
    "T11bsa072_u:232": " yadāha ācāryaḥ-",
    "T11bsa072_u:233": " 'timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam ' //",
    "T11bsa072_u:234": " iti //",
    "T11bsa072_u:235": " etena kāmalinaḥ śukle śaṃkhe pītapratibhāsi jñānaṃ, bhramādalātādau cakrādinirbhāsi jñānaṃ, gacchantyāṃ nāvi sthitasya",
    "T11bsa072_u:236": " caladavṛkṣādibhrāntijñānaṃ, gāḍhamarmaprahārahatasya jvalatstambhādipratibhāsi jñānaṃ ca, na pratyakṣamityuktaṃ bhavati /",
    "T11bsa072_u:237": " nanu yadi nāma tajjñānaṃ na pratyakṣaṃ kathaṃ tato vastuprāptiriti cet? na tato vastuprāptiḥ",
    "T11bsa072_u:238": " kiṃ tarhi, jñānāntarādeveti kecit /",
    "T11bsa072_u:239": " pratyakṣasya cāturvidhyam",
    "T11bsa072_u:240": " taccaturvidhaṃ- indriyajñānaṃ mānasaṃ svasaṃdanaṃ yogijñānaṃ ceti /",
    "T11bsa072_u:241": " indriyapratyakṣam cakṣurādīndriyapañcakāśrayeṇotpadyamānaṃ bāhyarūpādipañcaviṣayālambanamindriyapratyakṣam",
    "T11bsa072_u:242": " tatra cakṣurvijñānaṃ rūpaviṣayam /",
    "T11bsa072_u:243": " śrotravijñānaṃ ca śabdaviṣayam /",
    "T11bsa072_u:244": " ghrāṇavijñānaṃ gandhaviṣayam /",
    "T11bsa072_u:245": " jihvāvijñānaṃ rasaviṣayam /",
    "T11bsa072_u:246": " kāyavijñānaṃ sparśaviṣayam /",
    "T11bsa072_u:247": " indriyapratyakṣasya vyapadeśaḥ indriyapratyakṣamiti vyapadeśasyāsādhāraṇakāraṇatvaṃ nimittam",
    "T11bsa072_u:248": " yathā bherīśabdo yavāṅkara iti /",
    "T11bsa072_u:249": " idaṃ ca pratyakṣaṃ yatraiva svānurūpaṃ vikalpaṃ janayati tatraiva pramāṇam, sāṃvyāvahārika pramāṇādhikārāditi //",
    "T11bsa072_u:250": " mānasapratyakṣam svaviṣayānantaraviṣayasahakāriṇendriyajñānena samanantarapratyayena janitaṃ manovijñānaṃ mānasam /",
    "T11bsa072_u:251": " svaśabdenendriyajñānamabhimatam, svasya viṣayo bāhyo ghaṭādiḥ, svaviṣayasyānantaraḥ, svaviṣayānantaraḥ indriyajñānaviṣayādanyo ghaṭādirdvitīyakṣaṇaḥ /",
    "T11bsa072_u:252": " tena sahakāriṇā saha",
    "T11bsa072_u:253": " militvā, indriyajñānenopādānena samanantarapratyayasaṃjñakena yajjanitaṃ",
    "T11bsa072_u:254": " tanmānasaṃ pratyakṣamucyate /",
    "T11bsa072_u:255": " tato yaduktaṃ pareṇātraḥ",
    "T11bsa072_u:256": " 'gṛhītagrāhitvamandhabadhirādyabhāvo yogijñānasyāpi mānasatvaprasaṅgaḥ avyavahāritvaṃ ca' iti /",
    "T11bsa072_u:257": " tannirastam /",
    "T11bsa072_u:258": " tathā hi - dvitīyakṣaṇagrahaṇāt gṛhītagrāhitvasya nirāsaḥ /",
    "T11bsa072_u:259": " indriyajñānajanitaṃ hi mānasam /",
    "T11bsa072_u:260": " andhādīnāṃ rūpādiviṣayālambanakamindriyajñānameva nāsti, kutastajjanitaṃ mānasaṃ bhaviṣyati? ato nāstyandhabadhirādyabhāvadoṣaḥ /",
    "T11bsa072_u:261": " samanantarapratyayaviśeṣaṇena yogijñānasya mānasapratyakṣaprasaṅgo nirastaḥ /",
    "T11bsa072_u:262": " samanantarapratyayaśabdaḥ svasantānavartinyupādānajñāne ruḍhyā prasiddhaḥ /",
    "T11bsa072_u:263": " tato bhinnasantānavartiyogijñānamapekṣya pṛthagjanacittānāṃ samanantarapratyayavyapadeśo nāstīti",
    "T11bsa072_u:264": " avyavahāritvaṃ punarasya dūṣaṇaṃ",
    "T11bsa072_u:265": " nopapadyate, sūkṣmakālabhāvitvena pṛthagjanairdurlakṣyatvāt /",
    "T11bsa072_u:266": " vyavahārāṅgetvena cānabhyupagamāt /",
    "T11bsa072_u:267": " āgamaprasiddhaṃ hi mānasapratyakṣam /",
    "T11bsa072_u:268": " na tvasya niścāyakaṃ kiñcidasti /",
    "T11bsa072_u:269": " yathoktaṃ bhagavatā-",
    "T11bsa072_u:270": " `dvābhyāṃ bhikṣavo rūpaṃ gṛhyate, cakṣuṣā tadākṛṣṭenamanasā ca' iti //",
    "T11bsa072_u:271": " nanu ca vyavahārānupayuktamupadarśayituṃ kiṃ prayojanam, īdṛglakṣaṇayuktaṃ yadi mānasaṃ pratyakṣaṃ syāt, na kaściddoṣaḥ syādityāgamasyāpi",
    "T11bsa072_u:272": " viśuddhiranena pratipāditeti prayojanam //",
    "T11bsa072_u:273": " svasaṃvedanapratyakṣam cittacaittānāṃ svasaṃvedanatvasamarthanam sarvacittacaittānāmātmasaṃvedanaṃ svasaṃvedanam /",
    "T11bsa072_u:274": " cittaṃ vastumātragrāhakaṃ jñānam /",
    "T11bsa072_u:275": " citte bhāvāḥ caittāḥ, vastuno viśeṣarūpagrāhakā sukhaduḥkhopakṣālakṣaṇāḥ /",
    "T11bsa072_u:276": " teṣāṃ sarvacittacaittānāmātmā saṃvidyate yena rūpeṇa tatsvarūpamātmasvarūpasākṣatkāritvāt svasaṃvedanaṃ pratyakṣaṃ kalpanāpoḍhamabhrāntaṃ cocyate /",
    "T11bsa072_u:277": " atra kecidāhuḥ - na ca cittacaittānāṃ svasaṃvedanaṃ ghaṭate, svātmani kriyāvirodhāt /",
    "T11bsa072_u:278": " na ca suśikṣito 'pi naṭavaṭuḥ svaskandhamāroḍhuṃ śaknoti /",
    "T11bsa072_u:279": " na hi tīkṣṇāpyasidhārā svamātmānaṃ chinatti /",
    "T11bsa072_u:280": " na hi prajjvalito 'pi",
    "T11bsa072_u:281": " vahniskandha ātmānaṃ dahati /",
    "T11bsa072_u:282": " tathā cittacaittamapi kathamātmānaṃ vedayatu vedyavedakabhāvo hi karmakartṛbhāvaḥ /",
    "T11bsa072_u:283": " karmakartṛtvaṃ ca loke bhedenaiva prasiddham, vṛkṣasūtradhārayoriva /",
    "T11bsa072_u:284": " atrocyate, na karmakartṛbhāvena vedyavedakatvaṃ jñāne varṇyate /",
    "T11bsa072_u:285": " kiṃ",
    "T11bsa072_u:286": " tarhi? vyavasthāpyavyavasthāpakabhāvena /",
    "T11bsa072_u:287": " yathā pradipa ātmānaṃ prakāśayati tathā jñānamapi jaḍapadārthavilakṣaṇaṃ svahetoreva prakāśasvabhāvamupajāyamānaṃ svasaṃvedanaṃ vyavasthāpyate /",
    "T11bsa072_u:288": " tathā coktam -",
    "T11bsa072_u:289": " vijñānaṃ jaḍarūpebhyo vyāvṛttamupajāyate /",
    "T11bsa072_u:290": " iyamevātmasaṃvittirasya yājaḍarūpatā // iti //",
    "T11bsa072_u:291": " alaṅkārakāreṇāpyuktam -",
    "T11bsa072_u:292": " kalpitaḥ karmakartrādiḥ paramārtho na vidyate /",
    "T11bsa072_u:293": " ātmānamātmanaivātmā nihantīti nirucyate // iti //",
    "T11bsa072_u:294": " na ca cittacaittānāṃ jñānāntareṇa prakāśyatvaṃ yujyate /",
    "T11bsa072_u:295": " tathā hi - na tāvatsamānakālabhāvinā jñānāntareṇa cittacaittaṃ prakāśyata iti ghaṭate,",
    "T11bsa072_u:296": " upakāryopakārakatvābhāvāt, savyetaragoviṣāṇayoriva /",
    "T11bsa072_u:297": " nāpi",
    "T11bsa072_u:298": " bhinnakālabhāvinā, kṣaṇikatvāt, prakāśitavyasyaivābhāvāt /",
    "T11bsa072_u:299": " api ca yadi jñānaṃ svasaṃvedanaṃ na syāt, tadā jñāto 'rtho iti durghaṭaḥ syāt,",
    "T11bsa072_u:300": " 'nāgṛhītaviśeṣaṇā buddhirviśeṣye varttate' iti nyāyāt /",
    "T11bsa072_u:301": " tathā hi - artho",
    "T11bsa072_u:302": " viśeṣyaḥ, jñāta iti viśeṣaṇam, jñāto jñānena viśeṣita iti /",
    "T11bsa072_u:303": " jñānaṃ cetsvayaṃ na bodharūpeṇa pratītaṃ, tatkathaṃ jñānena viśeṣito 'rthaḥ",
    "T11bsa072_u:304": " pratīyatām /",
    "T11bsa072_u:305": " na hi daṇḍāgrahaṇe daṇḍino grahaṇaṃ yuktisaṅgatam /",
    "T11bsa072_u:306": " yaccoktaṃ trilocanena -",
    "T11bsa072_u:307": " cakṣuṣo 'grahaṇe 'pi cākṣuṣaṃ rūpaṃ pratīyate, tathā jñānānavabodhe 'pi jñāto 'rtha iti ghaṭiṣyate // iti //",
    "T11bsa072_u:308": " tadasādhu /",
    "T11bsa072_u:309": " prastute 'nupayogāt /",
    "T11bsa072_u:310": " na hi cakṣū rūpasya viśeṣaṇam /",
    "T11bsa072_u:311": " kiṃ",
    "T11bsa072_u:312": " tarhi? cakṣurvijñānāsaṃvedane kathaṃ jñāyatāmiti codyamakṣatameva //",
    "T11bsa072_u:313": " yatpunarjñānasya parokṣatvapratipādanāya bhaṭṭenoktam -",
    "T11bsa072_u:314": " yathā ca rūpādiprakāśanyathānupapatyā indriyasiddhiḥ, tathā jñānasyāpi siddhiriti /",
    "T11bsa072_u:315": " tathā hi tatra bhāṣyam -",
    "T11bsa072_u:316": " na hi kaścidajñāte 'rthe buddhimupalabhate /",
    "T11bsa072_u:317": " jñāte tvanumānādavagacchati iti //",
    "T11bsa072_u:318": " vārtikaṃ ca -",
    "T11bsa072_u:319": " tasya jñānaṃ tu jñātatāvaśāt /",
    "T11bsa072_u:320": " iti /",
    "T11bsa072_u:321": " jñātatā ca viṣayaprākaṭyamucyate /",
    "T11bsa072_u:322": " tadapi cāyuktam /",
    "T11bsa072_u:323": " prākaṭyasyāpi jñānāt pṛthaktve viṣayarūpatāyāṃ vyaktau jaḍarūpatā, jaḍasya prakāśāyogāt /",
    "T11bsa072_u:324": " viṣayādarthāntaratve jaḍatāyāṃ tasyāpi svataḥ prakāśāyogāt /",
    "T11bsa072_u:325": " prākaṭayāntareṇa nu prakāśane 'navasthā syāt /",
    "T11bsa072_u:326": " jñānasvabhāvatve prākaṭayasyāpi parokṣatvaprasaṅgaḥ /",
    "T11bsa072_u:327": " tato 'vaśyaṃ jñānasya svasaṃvedanatvamabhidheyam /",
    "T11bsa072_u:328": " anubhavaprasiddhaṃ ca svasaṃvedanatva",
    "T11bsa072_u:329": " kathamapahnuyeta? taduktam - apratyakṣopalambhasya nārthadṛṣṭiḥ prasiddhayati /",
    "T11bsa072_u:330": " iti /",
    "T11bsa072_u:331": " alaṅkārakāro 'pyāha -",
    "T11bsa072_u:332": " parokṣaṃ yadi tat jñānaṃ jñātamityeva tatkutaḥ /",
    "T11bsa072_u:333": " parokṣasya svarūpaṃ kastasya lakṣayituṃ kṣamaḥ // iti //",
    "T11bsa072_u:334": " nanu sarvajñānānāṃ svasaṃvedanapratyakṣatve ghaṭo",
    "T11bsa072_u:335": " 'yamityādivikalpajñānasya nirvikalpakatvaṃ,",
    "T11bsa072_u:336": " pītaśaṅkhādijñānasyābhrāntatvaṃ ca kathaṃ na bhavet? ucyate -",
    "T11bsa072_u:337": " vikalpajñānamapi svātmani nirvikalpameva /",
    "T11bsa072_u:338": " ghaṭo 'yamityanena",
    "T11bsa072_u:339": " bāhyamevārtha vikalpayati, na tvātmānam /",
    "T11bsa072_u:340": " taduktam -",
    "T11bsa072_u:341": " śabdārthagrāhi yadyatra jñānaṃ tattatra kalpanā /",
    "T11bsa072_u:342": " svarūpaṃ ca na śabdārthastatrādhyakṣamato 'khilam // iti //",
    "T11bsa072_u:343": " bhrāntamapyātmanyabhrāntaṃ svaprakāśarūpeṇaivāvabhāsanāt /",
    "T11bsa072_u:344": " asadviṣayatvācca bhrāntirucyate /",
    "T11bsa072_u:345": " taduktam - svarūpe sarvamabhrāntaṃ pararūpe viparyayaḥ /",
    "T11bsa072_u:346": " iti //",
    "T11bsa072_u:347": " tasmādanyathā prakāśāsiddheḥ yadyamī prakāśante, tadā svahetoreva prakāśasvabhāvādutpannāḥ santaḥ prakāśanta iti svīkartavyam //",
    "T11bsa072_u:348": " yogipratyakṣanirūpaṇam bhūtārthabhāvanāprakarṣaparyantajaṃ yogijñānaṃ ceti /",
    "T11bsa072_u:349": " yogaḥ samādhiḥ,",
    "T11bsa072_u:350": " cittaikāgratālakṣaṇaḥ /",
    "T11bsa072_u:351": " niśśeṣavastutatvavivecikā prajñā /",
    "T11bsa072_u:352": " yogo 'syāstīti",
    "T11bsa072_u:353": " yogī /",
    "T11bsa072_u:354": " yogino yat jñānaṃ tatpratyakṣam /",
    "T11bsa072_u:355": " kīdṛśaṃ taditi cet?",
    "T11bsa072_u:356": " bhūtārthabhāvanāprakarṣaparyantajam /",
    "T11bsa072_u:357": " bhūtārthaḥ pramāṇopapannārthaḥ /",
    "T11bsa072_u:358": " bhāvanā punaḥ punaścetasi samāropaḥ /",
    "T11bsa072_u:359": " bhūtārthabhāvanāprakarṣaparyantājjātaṃ yadvijñānaṃ tat kalpanāpoḍhabhrāntam /",
    "T11bsa072_u:360": " bhūtārthaścaturāryasatya",
    "T11bsa072_u:361": " duḥkhasamudayanirodhamārgasaṃjñakam, pañcaskandhasvabhāvaṃ kṣaṇikaśūnyanirātmakaduḥkhādirūpatayā pratipattavyam /",
    "T11bsa072_u:362": " yatsat tat kṣaṇikamityādyanumānena pramāṇopapannamupagantavyamiti //",
    "T11bsa072_u:363": " nanu bhāvanā vikalpaḥ, vikalpaścāvastuviṣayaḥ, tatkathaṃ vastunaḥ sphuṭībhāvo bhavatu /kathaṃ vā vikalpo nirvikalpatāṃ vrajet? kṣaṇikaṃ ca citaṃ kathamekāgrībhavati? viśeṣaśca kasya kena vā kriyatām? śarīrī ca rāgādivirahānmuktaśceti sarvamasaṃgatam /",
    "T11bsa072_u:364": " atrocyate - avastuviṣayo 'pi",
    "T11bsa072_u:365": " vikalpo vastvadhyavasyatīti bhāvanāto vastuna evātra sphuṭībhāvaḥ /",
    "T11bsa072_u:366": " na ca vikalpa eva nirvikalpakaḥ, kiṃ tu vikalpānnirvikalpakasyodayaḥ /",
    "T11bsa072_u:367": " anubhavasiddhaṃ caitat bhāvayatāṃ nirvikalpakapratibhāsanaṃ, kāmaśokādivat",
    "T11bsa072_u:368": " / na hi dṛṣṭe kiñcidanupapannaṃ nāma /",
    "T11bsa072_u:369": " kṣaṇikamapi cittaṃ sajātīyakṣaṇeṣu grahaṇapravīṇatvāt ekāgramucyate /",
    "T11bsa072_u:370": " kṣaṇikatvanaiva viśeṣotpattiḥ, na tu nityatvena, nityasyānādheyātiśayatvāt yaduktam -",
    "T11bsa072_u:371": " nityaṃ tamāhurvidvāṃso yaḥ svabhāvo na naśyati /",
    "T11bsa072_u:372": " tasya śaktiraśaktirvā yā svabhāvena saṃsthitā /",
    "T11bsa072_u:373": " nityavādapi kiṃ tasya kastāṃ kṣapayituṃ kṣamaḥ // iti //",
    "T11bsa072_u:374": " yattu śarīritve sukhaduḥkhayorbhāvādanugrahanigrahāt śarīrī rāgādivirahānmukta śceti vighaṭanamuktaṃ, tadayuktam /",
    "T11bsa072_u:375": " na hi śarīraṃ",
    "T11bsa072_u:376": " rāgādihetuḥ, kiṃ tu avidyā /",
    "T11bsa072_u:377": " anitye nityamiti, anātmanyātmeti, duḥkhe",
    "T11bsa072_u:378": " sukhamiti, aśucau śuciteti, caturvipayāsasvabhāvā mithyopalabdhiḥ /",
    "T11bsa072_u:379": " ata eva viṣayasukhatṛṣṇā syāt /",
    "T11bsa072_u:380": " ātmānaṃ nityaṃ paśyata eva sukhābhikāṅkṣaṇādisukhaheturātmīyaḥ syāt /",
    "T11bsa072_u:381": " eṣu cā 'saṅgo rāgaḥ /",
    "T11bsa072_u:382": " etatpratibandhāśca dveṣādayaḥ /",
    "T11bsa072_u:383": " tasmādavidyaiva mūlaṃ rāgāderna tu śarīram /",
    "T11bsa072_u:384": " satyapi śarīre yadyavidyā na syāt, kuta eva rāgādiyogāḥ?",
    "T11bsa072_u:385": " tasmājjīvaccharīre satyapi avidyāvirahāt sarvasaṅgavirahalakṣaṇā muktirvītarāgāṇāṃ bhavatīti sarvaṃ susthitam /",
    "T11bsa072_u:386": " pratyakṣasya svalakṣaṇāviṣayatvasamarthanam tasya viṣayaḥ svalakṣaṇam /",
    "T11bsa072_u:387": " tasya caturvidhasya pratyakṣasya svalakṣaṇaṃ viṣayo boddhavyaḥ /",
    "T11bsa072_u:388": " svalakṣaṇamityasādhāraṇaṃ vastusvarūpaṃ deśakālākāraniyatam /",
    "T11bsa072_u:389": " etenaitaduktaṃ bhavati-",
    "T11bsa072_u:390": " ghaṭādirudakādyāharaṇasamartho deśakālākāraniyataḥ puraḥ prakāśamāno",
    "T11bsa072_u:391": " 'nityatvādyanekadharmāntarodāsīnaḥ pravṛttiviṣayaḥ sajātīyavijātīyavyāvṛttaḥ svalakṣaṇamityarthaḥ",
    "T11bsa072_u:392": " ayogānyogavyavacchedayoḥ bhedaḥ nanu yadi svalakṣaṇameva pratyakṣasya viṣayo na sāmānyaṃ tadānīṃ dhūmadahanasāmānyayorvyāptiḥ kathaṃ pratyakṣeṇa gṛhyatām? nāyaṃ doṣaḥ /",
    "T11bsa072_u:393": " yato 'yogavyavacchedena svalakṣaṇaṃ tasya viṣaya eva, na tvanyayogavyavacchedena svalakṣaṇameva tasya viṣaya iti /",
    "T11bsa072_u:394": " kiṃ tarhi,",
    "T11bsa072_u:395": " sāmānyamapyasya viṣayaḥ /",
    "T11bsa072_u:396": " pramāṇa phala vyavasthā dvividho hi pramāṇasya viṣayaḥ grāhyo 'dhyavaseyaśca /",
    "T11bsa072_u:397": " tatra pratyakṣasya pratibhāsamānaṃ svalakṣaṇam eko grāhyaḥ /",
    "T11bsa072_u:398": " adhyavaseyastu pratyakṣapṛṣṭhabhāvino vikalpasya pratibhāsamānaṃ sāmānyameva /",
    "T11bsa072_u:399": " tacca sāmānyaṃ dvividham, ūrdhvatālakṣaṇaṃ tiryaglakṣaṇaṃ ceti /",
    "T11bsa072_u:400": " tatraikasyāmeva ghaṭādivyaktau sajātīyavyāvṛttāyāmanekakṣaṇasamudāyaḥ sāmānyaṃ ūrdhvatālakṣaṇaṃ sādhanapratyakṣasya viṣayaḥ /",
    "T11bsa072_u:401": " vijātīyavyāvṛttāstvanekavyaktayaḥ tiryaksāmānyaṃ vyāptigrāhakapratyakṣasya viṣayaḥ /",
    "T11bsa072_u:402": " anumānasya tu sāmānyaṃ grāhyaṃ, adhyavaseyastu svalakṣaṇameva /",
    "T11bsa072_u:403": " pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ityuktam yathā - avayavidravyaṃ, guṇaḥ, karma, sāmānyaṃ, viśeṣaḥ,",
    "T11bsa072_u:404": " samavāyaśceti /",
    "T11bsa072_u:405": " na caiṣāṃ pratyakṣe jñāne pratibhāso 'sti /",
    "T11bsa072_u:406": " na cāpratibhāsamāno viṣayo yujyate, atiprasaṅgāt /",
    "T11bsa072_u:407": " tathā hi - ghaṭādau paridṛśyamāne pūrvāparādibhāgaṃ vihāya nānyatkiñcidekamavayavidravyamupalabhāmahe",
    "T11bsa072_u:408": " yadāha nyāyaparameśvaraḥ -",
    "T11bsa072_u:409": " bhāgā eva hi bhāsante sanniviṣṭāstathā tathā /",
    "T11bsa072_u:410": " tadvānnaiva punaḥ kaścidvibhāgaḥ sampratīyate // iti //",
    "T11bsa072_u:411": " evaṃ guṇakarmādīnāṃ ca duṣaṇaṃ pratyetabyam //",
    "T11bsa072_u:412": " pramāṇaphalāvabodhaḥ nanu pramitirūpāṃ kriyāṃ phalabhūtāṃ niṣpādayajjñānaṃ pramāṇamiti prasiddham",
    "T11bsa072_u:413": " tatra kāsau pramitiḥ, yāṃ janajjñānaṃ pramāṇamiti cet? ucyate",
    "T11bsa072_u:414": " - iha nīlāderarthāt jñānaṃ dvirūpamutpadyate nīlākāraṃ, nīlabodhasvabhāvaṃ ca /",
    "T11bsa072_u:415": " tatrānīlākāravyāvṛtyā nīlākāraṃ jñānaṃ pramāṇam /",
    "T11bsa072_u:416": " anīlabodhavyāvṛtyā nīlabodharūpaṃ pramitiḥ /",
    "T11bsa072_u:417": " saiva phalam /",
    "T11bsa072_u:418": " yathoktam -",
    "T11bsa072_u:419": " arthasārūpyamasya pramāṇam, arthādhigatiḥ pramāṇaphalam /",
    "T11bsa072_u:420": " iti //",
    "T11bsa072_u:421": " etacca vikalpapratyayena bhinnaṃ vyavasthāpyate paramārthatastu nāstyeva bhedaḥ /",
    "T11bsa072_u:422": " yathoktam -",
    "T11bsa072_u:423": " tadeva pratyakṣaṃ jñānaṃ pramāṇaphalam /",
    "T11bsa072_u:424": " iti //",
    "T11bsa072_u:425": " pramāṇatatphalayorabhedaḥ sākāraṃ cedaṃ jñānameṣṭavyam /",
    "T11bsa072_u:426": " yadi punaḥ sākāraṃ jñānaṃ neṣyate,",
    "T11bsa072_u:427": " tadānākāratvena sarvatra viṣaye tulyatvāt vibhāgena viṣayavyavasthā na sidhyati /",
    "T11bsa072_u:428": " yatpunaḥ kecidāhuḥ - pūrvaṃ jñānaṃ pramāṇaṃ uttaraṃ jñānaṃ pramāṇaphalamiti, tanna yuktam",
    "T11bsa072_u:429": " tathā hi prathamakṣaṇabhāvi tāvajjñānaṃ pramāṇaphalabhūtasya dvitīyajñānasyānutpatteḥ,phalabhūtajñānotpattau ca pūrvasya kṣaṇikatvena",
    "T11bsa072_u:430": " vināśāt kathaṃ ghaṭādiviṣayaṃ jñānaṃ pramāṇaṃ bhavati? nāpi samānakālabhāvi jñānaṃ phalamucitam,",
    "T11bsa072_u:431": " savyetaragoviṣāṇayoriva /",
    "T11bsa072_u:432": " [tasmāt paramārthataḥ pramāṇaphalayornāsti bhedaḥ /",
    "T11bsa072_u:433": " kālpanikastu vyāvṛttikṛto bhedaḥ vikalpabuddhau vyavasthāpyate]",
    "T11bsa072_u:434": " iti tarkabhāṣāyāṃ pratyakṣaparicchedaḥ prathamaḥ samāptaḥ //",
    "T11bsa072_u:435": " svārthānumānam anumānasya dvaividhyam svārthānumānalakṣaṇam anumānaṃ dvividham - svārthaṃ parārthaṃ ca /",
    "T11bsa072_u:436": " svasmai yattat svārthamanumānaṃ jñānātmakam /",
    "T11bsa072_u:437": " parvatādau dharmiṇi dhūmādikaṃ dṛṣṭvā yasya pratipattuḥ vahnijñānamutpadyate, sa eva tena jñānena parokṣamarthaṃ pratipadyate nānya iti svārthānumānamucyate /",
    "T11bsa072_u:438": " parasmai yattat parārtham /",
    "T11bsa072_u:439": " parārthānumānaṃ vacanātmakam /",
    "T11bsa072_u:440": " trirūpaliṅgapratipādakaṃ vacanaṃ paraṃ pratipādayati jñāpayatīti kṛtvā vacanamapyanumānaśabdenocyate,",
    "T11bsa072_u:441": " yathā āyurghṛtamiti /",
    "T11bsa072_u:442": " anumānasya kāryam tatra svārtha trirūpaliṅgādyadanumeye jñānam /",
    "T11bsa072_u:443": " rūpatrayayuktālliṅgādanumeye parokṣaviṣaye yad jñānaṃ",
    "T11bsa072_u:444": " rpatipatturutpadyate, tat svārthānumānam /",
    "T11bsa072_u:445": " tacca dharmaviśeṣa sambandhitayā sādhyāvinābhāvitvaniścaya ityeke /",
    "T11bsa072_u:446": " agnyadhyavasāya ityanye /",
    "T11bsa072_u:447": " liṅgasya trirūpatvam samprati liṅgasya trirūpatvamucyate - anumeye satvameva niścitam /",
    "T11bsa072_u:448": " anumeye parvatādau dharmiṇi liṅgasyāstitvameva niścitaṃ, tadekaṃ rūpaṃ pakṣadharmatāsaṃjñakam",
    "T11bsa072_u:449": " atra sattvagrahaṇenāsiddhasya nirāsaḥ, yathā -",
    "T11bsa072_u:450": " anityaśśabdaścākṣuṣatvāt, cākṣuṣatvaṃ cakṣurvijñānagrāhyatvamucyate, tacca śabde dharmiṇi nāsti /",
    "T11bsa072_u:451": " evakāreṇa pakṣaikadeśāsiddhasya nirāsaḥ, yathā digambaraprayogaḥ - cetanāstaravaḥ svāpāt /",
    "T11bsa072_u:452": " patrasaṅkocalakṣaṇo hi svāpaḥ,",
    "T11bsa072_u:453": " sa ca sarveṣu taruṣvasiddhaḥ /",
    "T11bsa072_u:454": " niścitagrahaṇena sandigdhāsiddhasya nirāsaḥ, yathā - agniratra vāṣpāditvena sandihyamānād bhūtasaṃghātāt /",
    "T11bsa072_u:455": " satvaśabdātpaścādevakāreṇa asādhāraṇasya nirāsaḥ, yathā- anityaśśabdaḥ śrāvaṇatvāt ghaṭavat",
    "T11bsa072_u:456": " sapakṣanirūpaṇam sapakṣa eva sattvaṃ niścitamiti vartate /",
    "T11bsa072_u:457": " samānaḥ pakṣaḥ sapakṣaḥ /",
    "T11bsa072_u:458": " pakṣeṇa saha sadṛśo dṛṣṭāntadharmītyarthaḥ /",
    "T11bsa072_u:459": " sapakṣa eva satvaṃ niścitamityanvayasaṃjñakaṃ dvitīyaṃ rūpam /",
    "T11bsa072_u:460": " atra sattvagrahaṇena viruddhasya nirāsaḥ, yathā - śabdo nityaḥ kṛtakatvāt ghaṭavat /",
    "T11bsa072_u:461": " kṛtakatva hi nityatvavipakṣeṇānityatvena vyāptamiti viruddhamucyate /",
    "T11bsa072_u:462": " evakāreṇa sādhāraṇasya nirāsaḥ, yathā - nityaśśabdaḥ prameyatvāt ghaṭavat /",
    "T11bsa072_u:463": " prameyatvaṃ hi vikalpaviṣayīkṛtatvam, tacca sapakṣe ākāśādau vipakṣe ca ghaṭādau sarvatrāstīti sādhāraṇamucyate /",
    "T11bsa072_u:464": " sattvaśabdāt pūrvasminnevakāreṇa sarvasapakṣāvyāpino 'pi prayatnānantarīyakasya hetutvaṃ kathitam",
    "T11bsa072_u:465": " yathā -",
    "T11bsa072_u:466": " anityaśśabdaḥ prayatnānantarīyakatvādghaṭavadvidyudvat /",
    "T11bsa072_u:467": " niścitagrahaṇena sandigdhānvayasya nirāsaḥ, yathā - asarvajño 'yaṃ kaścit vaktṛtvādiṣṭapuru ṣavat /",
    "T11bsa072_u:468": " iṣṭapuruṣe sapakṣe ca vaktṛtvamasarvajñatvena vyāptamavyāptaṃ vā na jñāyate //",
    "T11bsa072_u:469": " vipakṣanirūpaṇam asapakṣe cāsattvameva niścitam /",
    "T11bsa072_u:470": " na sapakṣo 'sapakṣaḥ /",
    "T11bsa072_u:471": " tatrāsattvameva niścitaṃ vyatirekasaṃjñakaṃ tṛtīyaṃ rūpam /",
    "T11bsa072_u:472": " atrāpyasattvagrahaṇena viruddhasya nirāsaḥ /",
    "T11bsa072_u:473": " yathā nityaśśabdaḥ kṛtakatvādghaṭavat /",
    "T11bsa072_u:474": " viruddho hi vipakṣe 'sti /",
    "T11bsa072_u:475": " evakāreṇa sādhāraṇasya vipakṣaikadeśavṛtternirāsaḥ /",
    "T11bsa072_u:476": " prayatnānantarīyakatve sādhye anityatvaṃ vipakṣaikadeśe vidhudādāvasti /",
    "T11bsa072_u:477": " ākāśādau nāsti /",
    "T11bsa072_u:478": " tato niyamenāsya nirāsaḥ /",
    "T11bsa072_u:479": " asattvavacanātpūrvasminnavadhāraṇe ayamarthaḥ syāt /",
    "T11bsa072_u:480": " vipakṣa eva yo nāsti sa hetuḥ /",
    "T11bsa072_u:481": " tathā ca prayatnānantarīyakatvaṃ sapakṣe 'pi nāsti, tato na hetuḥ syāt, tataḥ pūrva na kṛtamiti /",
    "T11bsa072_u:482": " niścitagrahaṇena sandigdhavipakṣavyāvṛttikasya nirāsaḥ /",
    "T11bsa072_u:483": " yathāvītarāgo 'yaṃ puruṣo",
    "T11bsa072_u:484": " vaktṛtvāt, rathyāpuruṣavat /",
    "T11bsa072_u:485": " yatrāvītarāgatvaṃ nāsti tatra vaktṛtvamapi",
    "T11bsa072_u:486": " nāsti, yathopalakhaṇḍe /",
    "T11bsa072_u:487": " yadi nāma pāṣaṇakhaṇḍādubhayaṃ vyāvṛttaṃ tathāpi na jñāyate kimavītarāgatvanivṛttyā pāṣaṇakhaṇḍādbaktṛtvaṃ",
    "T11bsa072_u:488": " ahosvit svata eveti /",
    "T11bsa072_u:489": " tataḥ sandigdhavyatireko 'yamanaikāntikaḥ /",
    "T11bsa072_u:490": " asattvaśabdātpaścādevakāreṇa vipakṣaikadeśavṛtternirāsaḥ /",
    "T11bsa072_u:491": " yathā -",
    "T11bsa072_u:492": " prayatnānantarīyakaśśabdo 'nityatvāt /",
    "T11bsa072_u:493": " anityatvaṃ vipakṣādākāśānnivṛttaṃ,",
    "T11bsa072_u:494": " na vidyutaḥ /",
    "T11bsa072_u:495": " tato vipakṣaikadeśavṛttitvamasya //",
    "T11bsa072_u:496": " trirūpaprayogasya prayojanam nanu sapakṣa eva sattyamityukte sāmārthyādevāsapakṣe cāsattvamiti",
    "T11bsa072_u:497": " / tatkimarthamubhayorupādanamiti cet? vipakṣaniyamārthamiti pūrvavṛddhāḥ /",
    "T11bsa072_u:498": " te ca trividha eva vipakṣo bhavatīti manyante /",
    "T11bsa072_u:499": " sādhyābhāvamātraṃ,",
    "T11bsa072_u:500": " sādhyādanyaḥ, sādhyena saha viruddhaśca prayoganiyamārthamiti kecit /",
    "T11bsa072_u:501": " anvayaprayogo vyatirekaprayogo vā niyamavānekaḥ prayoktavyo na dvāvapīti /",
    "T11bsa072_u:502": " sādharmyavaidharmyaprayogasūcanārthamiti kecit /",
    "T11bsa072_u:503": " triliṅgabhedanirūpaṇam trirūpāṇi ca trīṇyeva liṅgāni /",
    "T11bsa072_u:504": " trīṇi rūpāṇi yeṣāṃ tāni trirūpāṇi trīṇyeva liṅgāni /",
    "T11bsa072_u:505": " kāryaṃ trirūpaṃ liṅgam /",
    "T11bsa072_u:506": " svābhāvastrirūpaṃ liṅgam /",
    "T11bsa072_u:507": " anupalabdhistrirūpaṃ liṅgam /",
    "T11bsa072_u:508": " sādhanaṃ jñāpakaṃ heturvyāpyaṃ ceti liṅgāparanāmāni /",
    "T11bsa072_u:509": " kāryahetunirūpaṇam tatra kāryaṃ yathā - yatra dhūmastatrāgniryathā mahānase, dhūmaścātreti",
    "T11bsa072_u:510": " vyāptipakṣadharmatāsaṃjñakaṃ dvayavayavameva sādhanavākyaṃ saugatānām /",
    "T11bsa072_u:511": " anye tu pratijñāhetudṛṣṭāntopanayanigamanaṃ ceti pañcāvayavaṃ sādhanavākyamāhuḥ /",
    "T11bsa072_u:512": " upanyāsaścedṛśaḥ - agniratra, dhūmāt, yatra dhūmastatrāgniryathā mahānase, tathā cāyaṃ, tasmādagniriti",
    "T11bsa072_u:513": " etaccāyuktam",
    "T11bsa072_u:514": " / pratijñāvacanamātrātsambandharahitāt sādhyapratipatterayogāt /",
    "T11bsa072_u:515": " sambandhābhāvastu śabdārthayoḥ sambandhadūṣaṇe pratipāditatvānna punarucyate /",
    "T11bsa072_u:516": " pratijñāmantareṇa pañcapyantahetuprayogo 'pyayuktaḥ /",
    "T11bsa072_u:517": " hetuṃ vinopanayadṛṣṭāntāvapyayuktau /",
    "T11bsa072_u:518": " yatra pratijñaiva nāsti tatra pratijñāyāḥ punarvacanaṃ nigamanaṃ kuto bhaviṣyatīti sarvamāmūlaṃ viśīrṇam /",
    "T11bsa072_u:519": " kāryasambandhanirapaṇam ayaṃ ca kāryaheturviṣayabhedena trividhaḥ /",
    "T11bsa072_u:520": " agnyādau sādhye dhūmādiḥ trividhapratyakṣānupalambhena niścetavyaḥ /",
    "T11bsa072_u:521": " cakṣurādau sādhye jñānaṃ kādācitkāryotpādānniścīyate /",
    "T11bsa072_u:522": " rūpādau sādhye rasādirekasāmagryadhīnatayā",
    "T11bsa072_u:523": " niścīyate, yathā mātuluṅgaphale rasādrūpānumānam /",
    "T11bsa072_u:524": " na rūpādrasānumānam /",
    "T11bsa072_u:525": " atra rūpe janayitavye pūrvakaṃ rūpamupādānam /",
    "T11bsa072_u:526": " rasastu sahakārikāraṇam /",
    "T11bsa072_u:527": " pūrvapuñjāduttarapuñjasyotpattau nyāya eṣaḥ /",
    "T11bsa072_u:528": " nanūpādānasahakārikāraṇayoranvayavyatirekānuvidhānasya kāryaṃ prati tulyatvātko bhedaḥ? ucyate, yadvikriyayā yanniṣpattirekasantāne tatkāryaṃ",
    "T11bsa072_u:529": " pratipūrvakamupādānam /",
    "T11bsa072_u:530": " yatsantānāntare viśeṣodayanimittaṃ tatsahakārikāraṇam /",
    "T11bsa072_u:531": " yathā śālyaṅkure janayitavye śālibījamupādānam,",
    "T11bsa072_u:532": " kṣitisalilādi tatra sahakāri /",
    "T11bsa072_u:533": " tadevaṃ kāryahetustadutpattisambandhād gamaka iti sthitam //",
    "T11bsa072_u:534": " svabhāvahetunirūpaṇam svabhāvo yathā - svabhāvaḥ svasattāmātrabhāvini sādhyadharme yo heturucyate sa tasya sādhyasya dharmasya svabhāvo boddhavyaḥ /",
    "T11bsa072_u:535": " yathā- vṛkṣavyavahārayogyo 'yaṃ śiṃśapāvyavahārayogyatvāt /",
    "T11bsa072_u:536": " ayamiti puraḥ paridṛśyamānaḥ padārtho dharmī /",
    "T11bsa072_u:537": " śiṃśapāvyavahārayogyatvāditi hetuḥ /",
    "T11bsa072_u:538": " śiṃśapāvyavahārayogyatvāditi ko 'rthaḥ?",
    "T11bsa072_u:539": " śākhāpatravarṇasaṃsthānaviśeṣavyavahārayogyatvādityarthaḥ /",
    "T11bsa072_u:540": " vṛkṣavyavahārayogyatvaṃ sādhyam /",
    "T11bsa072_u:541": " nanvekatve sādhyasādhanabhāvo na yuktaḥ,",
    "T11bsa072_u:542": " pratijñārthaikadeśatvāt? na /",
    "T11bsa072_u:543": " abhede 'pi kaścitpratipattā śiṃśapāvyavahāraṃ kṛtvā tatra vṛkṣavyavahāraṃ prāk kṛtamapi vyāmohāt kiñcidāropya punarna karoti /",
    "T11bsa072_u:544": " sa idāniṃ svabhāvahetunā vyavahāryate /",
    "T11bsa072_u:545": " tasmādetayoḥ paramārthata ekatve 'pi vikalpabuddhau vyāvṛttisamāśrayeṇa samutpannāyāṃ bhedena pratibhāsanāt sādhyasādhanatvaṃ na virudhyata iti //",
    "T11bsa072_u:546": " anupalabdhihetunirūpaṇam anupalabdhiryathā - nāstīha pradeśe ghaṭaḥ,",
    "T11bsa072_u:547": " upalabdhilakṣaṇaprāptasyānupalabdheḥ /",
    "T11bsa072_u:548": " upalabdhilakṣaṇaprāptasyeti dṛśyasyetyarthaḥ /",
    "T11bsa072_u:549": " nanvasataḥ kathaṃ dṛśyatā? ekendriyajñānagrāhyo pradeśādāvupalabhyamāne yadi ghaṭaḥ syāt dṛśya eva bhavediti /",
    "T11bsa072_u:550": " upalambhapratyayāntarasākalyāt dṛśtayā sambhāvitaḥ, na tu dṛśya eva /",
    "T11bsa072_u:551": " tasyānupalabdheriti hetuḥ /",
    "T11bsa072_u:552": " sa caikajñānasaṃsargipadārthādekajñānasaṃsargipadārthopalambhādvā niścīyata iti tadubhayaṃ karmakartṛbhāvena paryudāsavṛttyā anupalabdhirucyate, na tu prasajyavṛttyā upalabdhinivṛttimātram taddhi svayameva na kiñciditi kathaṃ sādhanaṃ syāt /",
    "T11bsa072_u:553": " nāpi pratiṣedhyādanyasya jñānamātram,",
    "T11bsa072_u:554": " rūpopalambhādapi nāraṅgarasaniṣedhaprasaṅgāt /",
    "T11bsa072_u:555": " tasmānniṣedhyādanyadviśiṣṭameva vastudvayaṃ pradeśaḥ pradeśajñānaṃ vānupalabdhiriti sthitam",
    "T11bsa072_u:556": " abhāvo 'sādhyaḥ",
    "T11bsa072_u:557": " ata evābhāvo na sādhyate /",
    "T11bsa072_u:558": " tasya ghaṭaviviktapradeśagrāhiṇā pratyakṣeṇaiva siddhatvāt /",
    "T11bsa072_u:559": " abhāvavyavahārastu mṛḍhaṃ prati anulambhena sādhyate /",
    "T11bsa072_u:560": " tathā hi - kaścinmūḍho rajaḥprabhṛtiṣu sāṃkhyaprasiddheṣu",
    "T11bsa072_u:561": " guṇeṣvanupalambhena pravarttitābhāvabyavahāro 'pi punaḥ sarvaṃ sarvatrāstīti svasiddhāntābhyāsāt kvāpi pradeśādau ghaṭānupalambhe satyapi",
    "T11bsa072_u:562": " nābhāvavyavahāraṃ karotītyanupalambhena trividho vyavahāraḥ kāryate /",
    "T11bsa072_u:563": " tatra niḥ śaṅkagamanāgamanalakṣaṇaḥ kāyiko vyavahāraḥ /",
    "T11bsa072_u:564": " ghaṭo nāstīti vācikaḥ /",
    "T11bsa072_u:565": " īdṛśa eva antarjalpākāro mānasikaśceti /",
    "T11bsa072_u:566": " anupalabdhertādātmyatadutpattisambandhanirūpaṇam anupalambhasya karmadharmapakṣe sādhyena saha [sādṛśye] tādātmyalakṣaṇa eva sambandho",
    "T11bsa072_u:567": " boddhavyaḥ /",
    "T11bsa072_u:568": " kartṛdharmapakṣe tu tadutpattiḥ /",
    "T11bsa072_u:569": " tathā hi - ghaṭaviviktapradeśaḥ pradeśajñānaṃ vānupalabdhirityuktam /",
    "T11bsa072_u:570": " asadvyavahārayogyatvaṃ ca tasya svabhāvaḥ [na kārya] jñānaṃ tu pradeśasya",
    "T11bsa072_u:571": " kāryamiti //",
    "T11bsa072_u:572": " anupalabdhervyapadeśaḥ nanu yadyanupalabdherapi tādātmyatadutpattī eva sambandhau, kathaṃ tarhi kāryasvabhāvābhyāmanupalabdherbhedaḥ? pratiṣedhasādhanāt bhedau na",
    "T11bsa072_u:573": " vastutaḥ /",
    "T11bsa072_u:574": " yathoktamācāryeṇa - atra dvau vastusādhanau, ekaḥ pratiṣedhahetuḥ iti /",
    "T11bsa072_u:575": " upalabdhilakṣaṇaprāptatvaviśiṣṭena deśavipakṛṣṭe sumervādau kālaviprakṛṣṭe bhaviṣyacchaṅkhacakravartyādau svabhāvaviprakṛṣṭe piśācādāvanupalambhamātrasambhave 'pi nābhāvavyavahāra ityuktaṃ bhavati anupalabdhervartamānakāle anāgatakāle ca pramāṇam iyaṃ cānupalabdhirvartamānakāle pramāṇaṃ viśiṣṭasmaraṇasadbhāve 'tītakāle",
    "T11bsa072_u:576": " ca, anāgatakāletvanupalabdhiḥ svayameva sandigdharūpā /",
    "T11bsa072_u:577": " tato na pramāṇam /",
    "T11bsa072_u:578": " [anayānulabdhyābhāvavyahāraḥ sādhyate, na tvabhāvaḥ /",
    "T11bsa072_u:579": " tasya pratyakṣeṇaiva siddhatvādityuktaṃ prāk] yathāhanyāyavādī -",
    "T11bsa072_u:580": " amūḍhasmṛtisaṃskārasyātītasya vartamānasya ca pratipattṛpratyakṣasya nivṛttiranupalabdhi rabhāvavyavahārasādhanī iti /",
    "T11bsa072_u:581": " anupalabdhibhedāḥ tatra yadā dūratvānniṣedhyasyāyogyadeśatvaṃ syāt, tadā dṛśyānupalabdhiḥ sākṣātprayoktuṃ na śakyata iti kāryānupalabdhyādayaḥ prayujyante /",
    "T11bsa072_u:582": " ata eveyaṃ prayogabhedena ṣoḍaśadhā bhavati /",
    "T11bsa072_u:583": " (1) tatra svabhāvānupalabdhiryathā - nāstyatra dhūmaḥ,",
    "T11bsa072_u:584": " upalabdhilakṣaṇaprāptasyānupalabdheḥ /",
    "T11bsa072_u:585": " pratiṣedhyasya dhūmasya yaḥ svabhāvaḥ tasyehānupalabdhiḥ /",
    "T11bsa072_u:586": " (2) kāryānupalabdhiryathā -",
    "T11bsa072_u:587": " nehāpratibaddhasāmarthyāni dhūmakāraṇāni santi, dhūmābhāvāt /",
    "T11bsa072_u:588": " pratiṣedhyānāṃ hi dhūmakāraṇānāṃ kārya dhūmaḥ, tasyehānupalabdhiḥ /",
    "T11bsa072_u:589": " kāraṇānupalabdhiryathā - nāstyatra dhūmaḥ dahanābhāvāt /",
    "T11bsa072_u:590": " pratiṣedhyasya dhūmasya kāraṇaṃ dahanaḥ, tasyehānupalabdhiḥ /",
    "T11bsa072_u:591": " (4) vyāpakānupalabdhiryathā",
    "T11bsa072_u:592": " - nātra śiṃśapā, vṛkṣābhāvāt /",
    "T11bsa072_u:593": " pratiṣedhyāyāḥ śiṃpāyāḥ vyāpako vṛkṣaḥ,",
    "T11bsa072_u:594": " tāsyehānupalabdhiḥ /",
    "T11bsa072_u:595": " (5) svabhāvaviruddhopalabdhiryathā - nātra",
    "T11bsa072_u:596": " śītasparśaḥ, vahneriti /",
    "T11bsa072_u:597": " pratiṣedhyasy śītasparśasya yaḥ svabhāvaḥ tasya viruddho vahniḥ tasya cehopalabdhiḥ /",
    "T11bsa072_u:598": " (6) kāryaviruddhopalabdhiryathā -",
    "T11bsa072_u:599": " nehāpratibaddhasāmarthyāni śītakāraṇāni santi, vahneriti /",
    "T11bsa072_u:600": " antyadaśāprāptameva kāraṇaṃ kāryaṃ janayati, na sarvaṃ kāraṇām, tato viśeṣaṇopādānam /",
    "T11bsa072_u:601": " pratiṣedhyānāṃ śītakāraṇānāṃ kāryaṃ śītaṃ, tasya viruddho vahniḥ, tasyehopalabdhiḥ /",
    "T11bsa072_u:602": " (7) kāraṇaviruddhopalabdhiryathā -",
    "T11bsa072_u:603": " nāsya romaharṣādiviśeṣāḥ santi, sannihitadahanaviśeṣatvāt /",
    "T11bsa072_u:604": " pratiṣedhyānāṃ romaharṣādiviśeṣāṇāṃ kāraṇaṃ śīta, tasya viruddho dahanaviśeṣaḥ, tasya cehopalabdhiḥ",
    "T11bsa072_u:605": " (8) vyāpakaviruddhopalabdhiryathā - nātra tuṣārasparśaḥ,",
    "T11bsa072_u:606": " dahanāt /",
    "T11bsa072_u:607": " pratiṣedhyasya tuṣārasparśasya vyāpakaṃ śītaṃ, tasya viruddho dahanaviśeṣaḥ tasyehopalabdhiḥ",
    "T11bsa072_u:608": " (9) svabhāvaviruddhakāryopalabdhiryathā,",
    "T11bsa072_u:609": " nātra śītasparśaḥ, dhūmāt /",
    "T11bsa072_u:610": " pratiṣedhyasya śītasparśasya yaḥ svabhāvastasya viruddho 'gniḥ, tasya kārya dhūmaḥ, tasya cehopalabdhiḥ /",
    "T11bsa072_u:611": " (10) kāryaviruddhakāryopalabdhiryathā - nehāpratibaddhasāmarthyāni śītakāraṃṇāni santi dhūmāditi",
    "T11bsa072_u:612": " pratiṣedhyānāṃ śītakāraṇānāṃ kāryaṃ śītaṃ,",
    "T11bsa072_u:613": " tasya viruddho vahniḥ, tasya kāryaṃ dhūmaḥ, tasya cehopalabdhiḥ /",
    "T11bsa072_u:614": " kāraṇaviruddhakāryopalabdhiryathā - na romaharṣādiviśeṣayukta sparśavānayaṃ pradeśo dhūmāditi",
    "T11bsa072_u:615": " pratiṣedhyānāṃ hi romaharṣādisparśaviśeṣāṇāṃ kāraṇaṃ śītam, tasya viruddho 'gniḥ, tasya kāryaṃ dhūmaḥ, tasya cehopalabdhiḥ /",
    "T11bsa072_u:616": " vyāpakaviruddhakāryopalabdhiryathā - nātra tuṣārasparśaḥ, dhūmāditi /",
    "T11bsa072_u:617": " niṣedhyasya tuṣārasparśasya vyāpakaṃ śītam, tasya viruddho 'gniḥ, tasya kāryaṃ dhūmaḥ, tasya cehopalabdhiḥ /",
    "T11bsa072_u:618": " svabhāvaviruddhavyāptopalabdhiryathā - nātra vahniḥ, tuṣārasparśāt /",
    "T11bsa072_u:619": " pratiṣedhyasya hi vahneryaḥ svabhāvastasya viruddhaṃ śītam, tena",
    "T11bsa072_u:620": " vyāptastuṣārasparśaḥ, tasya cehopalabdhiḥ /",
    "T11bsa072_u:621": " kāryaviruddhavyāptopalabdhiryathā - nehāpratibaddhasāmarthyāni vahnikāraṇāni santi, tuṣārasparśāditi",
    "T11bsa072_u:622": " pratiṣedhyānāṃ vahnikāraṇānāṃ kāryaṃ vahniḥ, tasya viruddhaṃ śītam, tena vyāptastuṣārasparśaḥ, tasya cehopalabdhiḥ /",
    "T11bsa072_u:623": " (15) kāraṇaviruddhavyāptopalabdhiryathā - nātra dhūmastuṣārasparśāditi /",
    "T11bsa072_u:624": " pratiṣedhyasya dhūmasya yatkāraṇamagniḥ, tasya viruddhaṃ śītam, tena vyāptastuṣārasparśaḥ, tasya cehopalabdhiḥ /",
    "T11bsa072_u:625": " vyāpakaviruddhavyāptopalabdhiryathā - nāyaṃ nityaḥ, kadācitkāryakāritvāt /",
    "T11bsa072_u:626": " pratiṣedhyasya nityatvasya niratiśayatvaṃ vyāpakaṃ, tasya viruddhaṃ sātiśayatvaṃ, tena vyāptaṃ kadācitkāryakāritvaṃ, tasya cehopalabdhiḥ /",
    "T11bsa072_u:627": " ete ca kāryānupalabdhyādayaḥ pañcadaśa prayogāḥ svabhāvānupalabdhisvabhāvā eva pratipattavyāḥ",
    "T11bsa072_u:628": " prayuktibhedena paraṃ bhedaḥ /",
    "T11bsa072_u:629": " tatra svabhāvānupalambhenāsad vyavahārayogyatvaṃ sādhyate, na tvābhāvaḥ /",
    "T11bsa072_u:630": " tasya ca pratyakṣeṇaiva siddhatvāt /",
    "T11bsa072_u:631": " aparaiśca sarvairabhāvo 'bhāvabyavahāraśca",
    "T11bsa072_u:632": " sādhyate, teṣāṃ parokṣaviṣayatvāt //",
    "T11bsa072_u:633": " iti tarkabhāṣāyāṃ svārthānumānaparicchedo dvitīyaḥ samāptaḥ //",
    "T11bsa072_u:634": " parārthānumānam parārthānumānalakṣaṇam trirūpaliṅgākhyānaṃ parārthānumānam /",
    "T11bsa072_u:635": " anvayavyatirekapakṣadharmatāsaṃjñakāni trīṇi rūpāṇi, yena vacanena prakhyāpyante tadvacanamupacārādanumānaśabdenocyate",
    "T11bsa072_u:636": " tasya dvaividhyam tad dvividham sādharmyavadvaidharmyavacca /",
    "T11bsa072_u:637": " sādhyadharmidṛṣṭāntadhamiṇorhetu sattākṛtaṃ sādṛśyaṃ sādharmyam /",
    "T11bsa072_u:638": " tadyasyāsti tat sādharmyavat sādhanavākyam /",
    "T11bsa072_u:639": " sādhyadharmidṛṣṭāntadharmiṇorhetusattākṛtaṃ vaisādṛśyaṃ vaidharmyam /",
    "T11bsa072_u:640": " tadyasyāsti tadvaidharmyavata sādhanavākyam /",
    "T11bsa072_u:641": " svabhāvahetossādharmyavatprayoganirūpaṇam, saṃskṛtasya sarvasya kṣaṇika",
    "T11bsa072_u:642": " tvasamarthanaṃ ca tatra svabhāvahetoḥ sādharmyavantaṃ prayogaṃ darśayituṃ sautrāntikamatamāśritya bhagavatā yaduktaṃ -",
    "T11bsa072_u:643": " `saṃskṛtaṃ kṣaṇikaṃ sarvaṃ' iti /",
    "T11bsa072_u:644": " tad vyutpādyate /",
    "T11bsa072_u:645": " sametya sambhūya hetupratyayaiḥ kṛtaṃ vastujātaṃ saṃskṛtam /",
    "T11bsa072_u:646": " kṣaṇikamiti utpattikṣaṇa eva sattvāt /",
    "T11bsa072_u:647": " sarvasaṃkṛtavināśanirūpaṇam",
    "T11bsa072_u:648": " `sarvaṃ tāvat ghaṭādikaṃ vastu mudgarādisannidhau nāśaṃ gacchat dṛśyate /",
    "T11bsa072_u:649": " tatra yena svarūpeṇa antyāvasthāyāṃ ghaṭādikaṃ vinaśyati taccet svarūpamutpannamātrasya vidyate tadānīmutpādānantarameva tena vinaṣṭavyamiti vyaktamasya kṣaṇikatvam /'",
    "T11bsa072_u:650": " athedṛśa eva svabhāvastasya svahetorjātaḥ, yat kiyantaṃ kālaṃ sthitvā vinaśyatīti /",
    "T11bsa072_u:651": " `evaṃ tarhi mudgarādisannidhāne ca eṣa eva asya svabhava iti punarapyanena",
    "T11bsa072_u:652": " tāvantameva kālaṃ sthātavyam, punarapyevamiti naiva vinaśyediti /",
    "T11bsa072_u:653": " tasmāt kṣaṇadvayasthāyitvenāpyutpattau prathamakṣaṇavad dvitīyakṣaṇe 'pi",
    "T11bsa072_u:654": " kṣaṇadvayasthāyitvāt punaraparaṃ kṣaṇadvayamavatiṣṭheta /",
    "T11bsa072_u:655": " evaṃ tṛtīye 'pi",
    "T11bsa072_u:656": " kṣaṇe tatsvabhāvatvānnaiva vinaśyatīti /'",
    "T11bsa072_u:657": " syādetat, sthāvarameva tadvastu svahetorjātam, balena virodhakena mudgarādinā vināśyata iti? tadasat, kathaṃ punaretadyujyate, na ca tadvinaśyati sthāvaratvāt, vināśaśca tasya virodhina balena kriyata iti?",
    "T11bsa072_u:658": " na hyetatsambhavati jīvati devadatto maraṇaṃ cāsya bhavatīti /",
    "T11bsa072_u:659": " atha vinaśyati, kathaṃ tarhyavinaśvaraṃ tadvastu svahetorjātam? na hi mriyate cāmaraṇadharmā ceti yujyate vaktum /",
    "T11bsa072_u:660": " tasmādanaśvaratve kadācidapi naśāyogāt, dṛṣṭatvācca nāśasya, naśvarameva tadvastu svahetorupajāta",
    "T11bsa072_u:661": " ityaṅgīkurmaḥ /",
    "T11bsa072_u:662": " tasmādutpannamātrameva vinaśyati /",
    "T11bsa072_u:663": " tatha ca kṣaṇakṣayitvaṃ siddhaṃ bhavati /",
    "T11bsa072_u:664": " prayogaḥ punarevaṃ kartavyaḥ - yadyat vinaśvarasvarūpaṃ tattadanantarānavasthāyi yathā antyakṣaṇavartighaṭasya svarūpam /",
    "T11bsa072_u:665": " vinaśvararūpaṃ ca rūpādikamudayakāla iti svabhāvahetuḥ /",
    "T11bsa072_u:666": " nirviśeṣaṇasvabhāvahetoḥ prayogaḥ yadi kṣaṇakṣayiṇo bhāvāḥ, kathaṃ tarhi sa evāyamiti pratyabhijñānaṃ",
    "T11bsa072_u:667": " ucyate -",
    "T11bsa072_u:668": " nirantarasadṛśāparāparotpādādavidyānubandhācca pūrvakṣaṇavināśakāla eva tatsadṛśaṃ kṣaṇāntaramudayate",
    "T11bsa072_u:669": " tenākāreṇa vailakṣaṇyasyābhāvād bhāvena cāvyavadhānāt bhede 'pi sa evāyamityabhedādhyavasāyapratyayaḥ pṛthagjanānāṃ prasūyate /",
    "T11bsa072_u:670": " atyantabhinneṣvapi ca lūnapunarjātakuśakeśādiṣvapi dṛṣṭa eva sa evāyamiti pratyayaḥ /",
    "T11bsa072_u:671": " tathehāpi kiṃ na sambhāvyate? tasmātsarva saṃskṛtaṃ kṣaṇikamiti siddhamevaitat nirviśeṣaṇasya svabhāvahetorayaṃ prayoga iti // tathāparo 'pi",
    "T11bsa072_u:672": " nirviśeṣaṇaprayogaḥ - yatsat tatsarvamanityaṃ, yathā ghaṭaḥ /",
    "T11bsa072_u:673": " santaścāmī pramāṇapratītāḥ /",
    "T11bsa072_u:674": " tathāparo 'pi vedasya pauruṣayatvasādhanāya svabhāvahetuḥ /",
    "T11bsa072_u:675": " yadvākyaṃ tatpauruṣeyaṃ, yathā rathyāpuruṣa vākyam /",
    "T11bsa072_u:676": " vākyaṃ cedam -",
    "T11bsa072_u:677": " `agnihotraṃ juhuyātsvargakāma' iti /",
    "T11bsa072_u:678": " saviśeṣaṇasvabhāvahetoḥ prayogaḥ saviśeṣaṇaprayogo yathā - yadyadutpattimat tatsarvamanityaṃ, yathā ghaṭaḥ /",
    "T11bsa072_u:679": " utpattimāṃśca śabdaḥ /",
    "T11bsa072_u:680": " anutpannebhyo vyāvṛtto bhāva utpanna ucyate /",
    "T11bsa072_u:681": " yadā saiva vyāvṛttirvyāvṛttyantaravyavacchedena vyatiriktocyate bhāvasyotpattiriti tadā kalpitena bhedena svabhāvabhūtadharmeṇa viśiṣṭaḥ svabhāvo hetuḥ /",
    "T11bsa072_u:682": " bhinnaviśeṣaṇasvabhāvahetoḥ prayogaḥ tathā bhinnaviśeṣaṇasya prayogaḥ - yatkṛtakaṃ tadanityaṃ yathā ghaṭaḥ,",
    "T11bsa072_u:683": " kṛtakaśca śabdaḥ /",
    "T11bsa072_u:684": " nanu citraguriti bhinnaviśeṣaṇasya prayogaḥ, yathā cātra citragośabde bhinnaviśeṣaṇavācako 'sti na tathā kṛtakaśabde",
    "T11bsa072_u:685": " bhinnaviśeṣaṇavācakaṃ kimapyasti /",
    "T11bsa072_u:686": " tatkathaṃ bhinnaviśeṣaṇasyodāharaṇamiti ced? ucyate - apekṣitaparavyāpāro hi svabhāvaniṣpattau bhāvaḥ kṛtakaḥ ityucyate /",
    "T11bsa072_u:687": " tatraḥ kṛtakaśabdaḥ paravyāpārasāpekṣaṃ svabhābaṃ prakṛtyaiva vadan bhinnaviśeṣaṇamevāha //",
    "T11bsa072_u:688": " prayuktabhinnaviśeṣaṇasvabhāvahetoḥ prayogaḥ prayuktabhinnaviśeṣaṇasya svabhāvasya prayogaḥ - yaḥ pratyayabhedabhedī sa",
    "T11bsa072_u:689": " kṛtakaḥ, yathā dhūmaḥ, pratyayabhedabhedī ca śabdaḥ /",
    "T11bsa072_u:690": " pratyayaḥ kāraṇaṃ,",
    "T11bsa072_u:691": " tasya bhedastena bhettuṃ śīlaṃ yasya sa pratyayabhedabhedī /",
    "T11bsa072_u:692": " kāraṇamahattvena mahattvaṃ kāraṇālpatvenālpatvaṃ yasyetyarthaḥ pratyayabhedabhediśabdasya bhinnaviśeṣaṇavācakasyātra prayuktatvāt prayuktabhinnaviśeṣaṇo 'yam /",
    "T11bsa072_u:693": " svabhāvahetoḥ nānāprabhedadarśanaṃ ca vyāmohanivṛttaye dharmabhedakalpanayāpi svabhāvahetureva prayujyata iti pratipādayitum /",
    "T11bsa072_u:694": " svabhāvahetorvaidharmyavatprayoganirūpaṇam svabhāvahetorvaidharmyavān prayogo yathā - yadyadānantarānavasthāyi na bhavati na tattadā vinaśvararūpaṃ, yathākāśam /",
    "T11bsa072_u:695": " vinaśvararūpaṃ ca rūpādikamudayakāle /",
    "T11bsa072_u:696": " vyatirekaprayoge sādhanābhāvena sādhyābhāvasya vyāptatvāt sādhyābhāvaḥ sādhanābhāve niyato bhavatīti boddhavyam /",
    "T11bsa072_u:697": " tathāparo 'pi vaidharmyavān prayogaḥ - yatra kṣaṇikatvaṃ nāsti tatra sattvamapi nāsti, yathā gaganāravinde /",
    "T11bsa072_u:698": " saṃśca śabdaḥ /",
    "T11bsa072_u:699": " tathā yatrānityatvaṃ nivṛttaṃ tatrotpattimattvamapi, yathā kūrmaromṇi /",
    "T11bsa072_u:700": " utpattimāṃśca śabdaḥ /",
    "T11bsa072_u:701": " yatrānityatvaṃ nivṛttaṃ tatra kṛtakamapi, yathā śaśaśriṅge /",
    "T11bsa072_u:702": " kṛtakaśca śabdaḥ /",
    "T11bsa072_u:703": " yatra kṛtakatvaṃ nāsti tatra pratyayabhedabheditvamapi nāsti, yathā gagane /",
    "T11bsa072_u:704": " pratyayabhedabhedī ca śabda iti //",
    "T11bsa072_u:705": " kāryahetoḥ sādharmyavadvaidharmyavatprayoganirūpaṇam kāryahetoḥ sādharmyavān prayogo yathā - yatra yatra dhūmastatra tatrāgniḥ,",
    "T11bsa072_u:706": " yathā mahānase, dhūmaścātra /",
    "T11bsa072_u:707": " kāryaheturapi pratyakṣānupalambhābhyāṃ siddha eva kāryakāraṇabhāve sati kāraṇe sādhye prayoktavyaḥ",
    "T11bsa072_u:708": " vaidharmyaprayogo yathā asatyagnau na bhavatyeva dhūmaḥ yathā - mahāhrade",
    "T11bsa072_u:709": " / asti ceha dhūma iti /",
    "T11bsa072_u:710": " anupalabdhessādharmyavad prayogaḥ anupalabdheḥ sādharmyavan prayogo 'vayavinirākaraṇāya yathā",
    "T11bsa072_u:711": " yadyatropalabdhilakṣaṇaprāptaṃ sannopalabhyate tattatrāsadvyavahārayogyam,",
    "T11bsa072_u:712": " yathā naraśirasi śṛṅgam /",
    "T11bsa072_u:713": " nopalabhyate cātropalabdhilakṣaṇaprāptaḥ parābhimato 'vayavī ghaṭaśabdavācyeṣu kapāleṣu /",
    "T11bsa072_u:714": " vaidharmyavatprayoganirūpaṇam anupalabdhervaidharmyavān prayogo yathā - yatsadupalabdhilakṣaṇaprāptaṃ tadupalabhyata eva, yathā nīlādiviśeṣaḥ /",
    "T11bsa072_u:715": " neha upalabdhilakṣaṇaprāptasya sata upalabdhirghaṭasyeti /",
    "T11bsa072_u:716": " sādhyasādhanayorvyāptiḥ sarvatra sādharmyavati sādhanavākye sādhyena sādhanaṃ vyāptam /",
    "T11bsa072_u:717": " baidharmyavati [punaḥ] sādhanavākye sādhanābhāvena sādhyābhāvo vyāpta iti pratipattavyam",
    "T11bsa072_u:718": " sādhanasya ca sādhye niyatatvakathanaṃ sādhyābhāvasya sādhanābhāve niyatatvakathanaṃ nāma vyāptirabhidhīyate /",
    "T11bsa072_u:719": " tataḥ pramāṇena vyāptisiddhau satyāṃ nedaṃ kvāpi śaṅkanīyaṃ sādhanaṃ ca syāta, sādhyaṃ ca tatra dharmiṇi na syāditi /",
    "T11bsa072_u:720": " parāṅgīkṛteśvarasādhakānumānasya nirasanam yatra pramāṇena sarvopasaṃhāravatī vyāptireva na siddhā, tatra śaṅkāprasaro 'nivāryaḥ /",
    "T11bsa072_u:721": " yatheśvarasiddhau kāryatvānumāne /",
    "T11bsa072_u:722": " tathā hi teṣāṃ sādhanopanyāsaḥ /",
    "T11bsa072_u:723": " ihānyaḥ sarvajño bhagavān bhavatu vā mā bhūt, īśvaraḥ punassarvajñaḥ śakyate sādhayitum /",
    "T11bsa072_u:724": " tathā hi, loke trayaḥ khalu bhāvāḥ",
    "T11bsa072_u:725": " kecinniścitakartṛkāḥ, yathā ghaṭādayaḥ /",
    "T11bsa072_u:726": " kecinniścitakartṛnivṛttayaḥ,",
    "T11bsa072_u:727": " yathā vyomādayaḥ /",
    "T11bsa072_u:728": " anye punaḥ sandigdhakartṛkāḥ, yathā kṣityādayaḥ /",
    "T11bsa072_u:729": " na punaretebhyo 'nyaḥ prakāro 'sti /",
    "T11bsa072_u:730": " tatra ye dṛśyamānotpattayo vanaspatyādayo ye ca cirotpannā viśvambharādayaḥ te sarve sandigdhakartṛtvena vyavatiṣṭhamānā buddhimatkartṛkāḥ kāryatvāt,",
    "T11bsa072_u:731": " ghaṭādivat /",
    "T11bsa072_u:732": " nāyamasiddho hetuḥ, kāryatvasya sarvoṣāṃ pramāṇasiddhatvāt /",
    "T11bsa072_u:733": " nāpi viruddhaḥ, sapakṣe bhāvāt /",
    "T11bsa072_u:734": " na cānaikāntaḥ, sādhyaviparyaye bādhakapramāṇasadbhāvāt /",
    "T11bsa072_u:735": " tathāhi - kārya tāvat buddhimataḥ",
    "T11bsa072_u:736": " kumbhakārādupajāyamānaṃ bhūyodarśanasahāyena mānasa pratyakṣeṇopalabdham /",
    "T11bsa072_u:737": " tadyadi buddhimantareṇāpi syāt tadānīṃ buddhimataḥ sakāśātkadācidapi nopajāyeta /",
    "T11bsa072_u:738": " kāraṇābhāve kāryasya sakṛdapyutpādāyogāt /",
    "T11bsa072_u:739": " tasmānnedaṃ kvāpi śaṅkanīyaṃ kāryaṃ ca syāt na buddhimaddhetukamiti /",
    "T11bsa072_u:740": " atredamabhidhīte -",
    "T11bsa072_u:741": " sādhanaṃ khalu sarvatra sādhyasādhanayoḥ sarvopasaṃhareṇa pramāṇena vyāptau siddhāyāṃ sādhyaṃ gamayediti sarvavādisammatam /",
    "T11bsa072_u:742": " tatra yadi dṛsyaśarīraviśiṣṭena buddhimatā vyāptirgṛhyate tadā tathābhūtasādhyamantareṇāpi jāyamāne tṛṇādau kāryatvasya darśanāt prameyatvādivat sādhāraṇānaikāntiko 'yaṃ hetuḥ /",
    "T11bsa072_u:743": " tṛṇādayaḥ pakṣīkṛtā ityapi na vaktavyam /",
    "T11bsa072_u:744": " na hi vyabhicāraviṣaya eva pakṣo bhavitumarhati-",
    "T11bsa072_u:745": " `sandigdhe hetuvacanāt vyasto hetoranāśraya' iti nyāyāt /",
    "T11bsa072_u:746": " athāśakyārohaṇe 'pi parvate dahanamantareṇa ca dhūmadarśanāt, evaṃ dhūme 'pi vyabhicāro vaktuṃ sulabha eva? tanna /",
    "T11bsa072_u:747": " aśakyārohaṇatvena parvate dahanasya draṣṭumaśakyatvāt yuktaṃ tatra sandigdhaviṣayatvam /",
    "T11bsa072_u:748": " prastute tu dṛśyaśarīraviśiṣṭena buddhimatā vyāptau gṛhyamāṇāyāṃ dṛśyānupalambhena buddhimato bādho bhavatīti yuktam /",
    "T11bsa072_u:749": " atha dṛśyaśarīreṇa buddhimanmātreṇa vā vyāptiravagamyate tadā adṛśyasya buddhimanmātrasya vā sādhyasya dṛśyānupalambhena vyatirekāsiddheḥ sandigdhavipakṣavyāvṛttiko 'yaṃ hetuḥ /",
    "T11bsa072_u:750": " sādhyābhāvaprayuktasya sādhānābhāvasya [kāśadāva] siddhatvena vyāpterabhāvāt tathā coktam jñānaśrīmitrapādaiḥ /",
    "T11bsa072_u:751": " kāryatvasya vipakṣavṛttihataye sambhāvyate 'tīndriyaḥ /",
    "T11bsa072_u:752": " kartā cedvayatirekasiddhividhurā vyāptiḥ kathaṃ sidhyati //",
    "T11bsa072_u:753": " dṛśyo 'tha vyatirekasiddhimanasā kartā samāśrīyate /",
    "T11bsa072_u:754": " tattyogo 'pi tadā tṛṇādikamiti vyaktaṃ vipakṣekṣaṇam //",
    "T11bsa072_u:755": " trilocanābhyupagatasya vahnidhūmayoḥ svābhāvavika sambandhavādasya nirasanam yacca trilocanenoktam-",
    "T11bsa072_u:756": " `yathā svābhāvikaḥ sambandho dhūmādīnāṃ vahnayādibhissaha tathā kāryatvasya buddhimatā sārdham, tadupādheranupalabhyamānatvāt,",
    "T11bsa072_u:757": " kvacidvyabhicārasyādarśanāt' iti /",
    "T11bsa072_u:758": " tanna yuktam /",
    "T11bsa072_u:759": " yato 'rthāntaraṃ kiñcidapekṣaṇīyamupādhiśabdenābhidhīyate /",
    "T11bsa072_u:760": " na cārthāntaramavaśyaṃ dṛśyaṃ syāt /",
    "T11bsa072_u:761": " adṛśyamapi deśakālasvabhāvaviprakṛsṭam sambhāvyate /",
    "T11bsa072_u:762": " ato dhūmasya dahanena saha sambandhe bhaviṣyatyupādhiḥ /",
    "T11bsa072_u:763": " na copalabhyata iti kathamadarśanamātreṇa nāstyevetyucyate /",
    "T11bsa072_u:764": " yadapyuktaṃ vyabhicārasyādarśanāditi sādhanaṃ, tadapi sandigdhāsiddham /",
    "T11bsa072_u:765": " pratyayāntaravaikalyenāhatya vyabhicārasyādarśane 'pi",
    "T11bsa072_u:766": " sarvatra niṣeddhumaśakyatvāt /",
    "T11bsa072_u:767": " na caitāvatā prāmaṇikalokayātrātikramaḥ /",
    "T11bsa072_u:768": " prāmāṇikaireva sādhakabādhakapramāṇābhāve saṃśayasya vihitatvāt /",
    "T11bsa072_u:769": " na ca caivaṃ saṃśayena sarvatrapravṛttiprasaṅgaḥ, pramāṇādarthasandehācca pravṛtterupapatteḥ",
    "T11bsa072_u:770": " yadapyuktam -",
    "T11bsa072_u:771": " `yathānyatvāviśeṣe 'pi bauddhānāṃ kiñcideva vastu kāryaṃ syāt,",
    "T11bsa072_u:772": " kiñcideva kāraṇaṃ, na sarva, tathā mamāpyanyatvāviśeṣe 'pi kiñcideva dhūmādikaṃ vastu svābhāvika sambandhena sambaddhaṃ na sarvam' iti /",
    "T11bsa072_u:773": " tanna yuktam /",
    "T11bsa072_u:774": " yathā dhūmākhyaṃ vastu dahanāyattamiti pramāṇasiddhiṃ tathā kiṃ svābhāvikasambandho 'pi pramāṇasiddhaḥ, yenaivamucyate? kiñca svābhāvikasambandha iti ko 'rthaḥ? kiṃ svato bhūtaḥ, svahetorvā bhūtaḥ ahetuko vā iti trayo vikalpāḥ /",
    "T11bsa072_u:775": " tatra na tāvadādyaḥ pakṣaḥ, svātmani kriyāvirodhāt /",
    "T11bsa072_u:776": " nāpi dvitīyaḥ, tadutpattisambandhasvīkāraprasaṅgāt /",
    "T11bsa072_u:777": " athāhetukaḥ, tadā deśakālasvabhāvaniyamābhāvādatīvāsaṅgataḥ svābhāvikasambandhavādaḥ /",
    "T11bsa072_u:778": " kiñca sādharmyeṇa vaidharmyeṇa vā dṛṣṭāntamātramastīti na vyāptisiddhiḥ /",
    "T11bsa072_u:779": " yadṛcchayā militayorapi karabhagadarbhayostathābhāvaprasaṅgāt /",
    "T11bsa072_u:780": " tasmānnidarśanaṃ nāma [dṛṣṭānta ucyate /",
    "T11bsa072_u:781": " sa ca]",
    "T11bsa072_u:782": " gṛhītavismṛtapratibandhasādhaka pramāṇasmaraṇadvāreṇaiva hetāvupayujyate,",
    "T11bsa072_u:783": " na svasannidhimātreṇa /",
    "T11bsa072_u:784": " tathāhi - na tāvadākāśe sādhyābhāvena",
    "T11bsa072_u:785": " sadhanābhāvaḥ pratīyate /",
    "T11bsa072_u:786": " ākāśe hi yathā buddhimatkāraṇanivṛttistathā acetanasyāpi kāraṇasya nivṛttirnāstyeva /",
    "T11bsa072_u:787": " tatkasyābhāvaprayuktakāryatvābhāvaḥ pratīyatāṃ, yena sādhyābhāvaprayuktasādhanābhāva vyatirekaḥ sidhyatīti /",
    "T11bsa072_u:788": " nāpi ghaṭe kāryatvasya buddhimadanvayadarśanādākāśe 'pi buddhimadabhāvādeva kāryatvābhāvo vaktuṃ yujyate, yasmādanayostādātmyaṃ tadutpattiranyo vā",
    "T11bsa072_u:789": " svābhāvikādisambandhaḥ pūrvapramāṇena na prasādhitaḥ syādityuktam /",
    "T11bsa072_u:790": " adarśanamātreṇa vyatireko 'siddhaḥ",
    "T11bsa072_u:791": " kiñcādarśanamātrena vyatireko na sidhyati /",
    "T11bsa072_u:792": " tathā hi, vipakṣe heturnopalabhyata ityanena tadupalambhakapramāṇa nivṛttirucyate /",
    "T11bsa072_u:793": " pramāṇaṃ ca prameyasya kāryam, 'nākāraṇaṃ viṣaya' iti nyāyāt /",
    "T11bsa072_u:794": " na ca kāryanivṛttau",
    "T11bsa072_u:795": " kāraṇanivṛttiryujyate, nirdhūmasyāpi vahnerbhānāt /",
    "T11bsa072_u:796": " yadi punaḥ pramāṇasattayā prameyasattā vyāptā syāt, tadā yuktamevaitat /",
    "T11bsa072_u:797": " kevalamiyameva vyāptirasambhāvinī, sarvasya sarvadarśitvaprasaṅgāt /",
    "T11bsa072_u:798": " tasmānnādarśanamātreṇa vyatirekaḥ sidhyati /",
    "T11bsa072_u:799": " yathoktam - 'sarvādṛṣṭiśca",
    "T11bsa072_u:800": " sandigdhā svādṛṣṭirvyabhicāriṇī /",
    "T11bsa072_u:801": " bhūjalāntargatasyāpi bījasyāsattvadarśanāt' // iti //",
    "T11bsa072_u:802": " vācaspatimatanirasanam yadapi vācaspatirāha -",
    "T11bsa072_u:803": " `viśeṣasmṛtyapekṣa eva saṃśayo bhavati tato yathādarśanameva śaṅkitumucitam' iti /",
    "T11bsa072_u:804": " atrocyate - nāyaṃ nyāyaḥ sārvatrikaḥ /",
    "T11bsa072_u:805": " tathā cābhyupagamyāpi brūmaḥ /",
    "T11bsa072_u:806": " tathā hi - [kāryatvadhūmatvayoḥ] tādātmyatadutpattisambandha viyogitvena sādhāraṇena dharmeṇa prameyatvadhūmatvakāryatvādīnāṃ tanmatenāpi sajātīyatvam /",
    "T11bsa072_u:807": " tatra prameyatvasyavyabhicāradarśanamevānyatrāpi śaṅkāmupasthāpayatīti yathādarśanamevedamāśaṅkitam",
    "T11bsa072_u:808": " ataḥ sandigdhavipakṣavyāvṛttikatvaṃ nāma hetudūṣaṇaṃ durvārameva /",
    "T11bsa072_u:809": " etacca saddūṣaṇameva /",
    "T11bsa072_u:810": " ato yadanenoktam - 'nāyaṃ hetudoṣaḥ, ato na parihartavyaḥ, tasya copanyāso 'doṣodbhāvanaṃ nāma nigrahasthānam' iti /",
    "T11bsa072_u:811": " tadidānīṃ svamatenaivānena vādinā niranuyojyānuyogalakṣaṇena nigrahasthānenātmā bādhita ityupekṣaṇiyo 'yaṃ devānāṃ priyaḥ //",
    "T11bsa072_u:812": " īśvarasādhakānumāne anupapattiḥ nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānulambhato vyāptistadā santānāntarānumānaṃ na syāt,",
    "T11bsa072_u:813": " paracittasyādṛśyātmakatayā vyāptigrahaṇakāle 'nantarbhāvāditi cet? na /",
    "T11bsa072_u:814": " svasaṃvedanaṃ hi tatra vyāptigrāhakam /",
    "T11bsa072_u:815": " svasaṃvedanamātrāpekṣayā paricittasyāpi dṛśyatvāt /",
    "T11bsa072_u:816": " na caivaṃ vyāvahārikendriyapratyakṣamātrabuddhimanmātraṃ jaṭharacitrasādhāraṇaṃ vahnimātraṃ vā gocaro yujyate, yenāsyāpi dṛśyatā syāt /",
    "T11bsa072_u:817": " tasmāt dṛśyenaiva vahninā dhūmasya pratyakṣānupalambhābhyāṃ vyāptiriti nyāyaḥ // kiñca yadi buddhimanmātrapūrvakatvamanena sādhyate, tadā siddhasādhanatādūṣaṇaṃ sādhanasya /",
    "T11bsa072_u:818": " atha eko nityaḥ sarvajña ityādiviśeṣaṇaviśiṣṭabuddhimatpūrvakatvaṃ sādhyate, tadā evaṃ viśeṣaṇaviśiṣṭena sādhyena saha kāryatvasya sādhanasya dṛṣṭāntadharmiṇi",
    "T11bsa072_u:819": " pramāṇena vyāpterasiddheranaikāntikatvam /",
    "T11bsa072_u:820": " atha sāmānyena vyāptimādāya viśeṣasya pakṣadharmatābalāt siddhirucyate? tanna yuktam /",
    "T11bsa072_u:821": " yena sādhyagatena viśeṣaṇena vinā hetorvṛttirdharmiṇi na ghaṭate, tasya viśeṣasya pakṣadharmabalādyuktā siddhiḥ /",
    "T11bsa072_u:822": " yathā dhūmāt parvatadeśavṛttitvasya dahanadharmasya, na tu tārṇatvādīnāṃ viśeṣāṇām /",
    "T11bsa072_u:823": " tārṇatāmantareṇāpi parvate dhūmadarśanāt /",
    "T11bsa072_u:824": " tadvad buddhimato 'pi",
    "T11bsa072_u:825": " śarīrādivṛttitvaṃ yadi sidhyati, siddhyatu /",
    "T11bsa072_u:826": " na punaratyantavilakṣaṇaṃ sarvajñatvam /",
    "T11bsa072_u:827": " asarvajñatve 'pi kāryatvasya sambhavāt /",
    "T11bsa072_u:828": " upādānādyabhijñatvādapi na sarvajñatvasiddhiḥ, ekatvasiddhau sidhtyetat /",
    "T11bsa072_u:829": " na caikatvaṃ siddham /",
    "T11bsa072_u:830": " anekakartṛpūrvakatve 'pi kāryatvasya sambhavāt /",
    "T11bsa072_u:831": " yathānekakīṭikāniṣpāditaḥ śakramūrdhā /",
    "T11bsa072_u:832": " atha śakramūrdhno 'pīśvarapūrvakatvaṃ sādhyaṃ, tarhi ghaṭasyāpīśvarapūrvakatvasiddhau kuto",
    "T11bsa072_u:833": " dṛṣṭāntatvam? atha kumbhakārasya kartṛtvaṃ dṛṣṭaṃ kathamapākriyate?",
    "T11bsa072_u:834": " kīṭakādīnāṃ ca hetutvaṃ dṛṣṭaṃ tadapi kathaṃ vāryate? nāpi bahūnāṃ kāraṇatve vipratipattisambhāvanā, dṛṣṭatvādeveti /",
    "T11bsa072_u:835": " tasmāt sādhyasādhanayoḥ sarvopasaṃhāravatī vyāptirdṛṣṭāntadharmiṇi pramāṇenāvaśyaṃ darśayitavyeti sthitam /",
    "T11bsa072_u:836": " kiñca nityaikasarvajñe buddhimati sādhye viruddho 'pyeṣaḥ /",
    "T11bsa072_u:837": " anityānekāsarvajñena buddhimatā vyāptatvāt kāryatvasya /",
    "T11bsa072_u:838": " tathā hi,",
    "T11bsa072_u:839": " sādhyaviparyayasādhanādiha viruddha ucyate /",
    "T11bsa072_u:840": " ayaṃ ca sādhyaviparītaṃ sādhyatītyāstāṃ tāvat prastāvāyāteśvaradūṣaṇodbhāvanānibandhakaraṇam",
    "T11bsa072_u:841": " sādharmyavaidharmyaprayogeṣu trairūpyāsiddhyāśaṃṅkā tannirasanañca nanu sādharmyavati sādhanavākye anvaya evoktaḥ na tu vyatirekaḥ /",
    "T11bsa072_u:842": " vaidharmyavati ca vyatireka evoktaḥ, na tvanvayaḥ /",
    "T11bsa072_u:843": " tatkathamābhyāṃ trirūpaṃ liṅgaṃ kathyata iti cet, naiṣa doṣaḥ /",
    "T11bsa072_u:844": " yasmāt sādharmyavati ca",
    "T11bsa072_u:845": " sādhanavākye, upanyaste sāmarthyādeva vyatireko 'vagamyate /",
    "T11bsa072_u:846": " vyatirekāgṛhītau ca sādhyābhāve 'pi na sādhanābhāva iti viparyayaḥ sambhāvayitavyaḥ /",
    "T11bsa072_u:847": " evaṃ cānvayasyaivābhāvaḥ syāt /",
    "T11bsa072_u:848": " satyapi sādhane sādhyābhāvāditi sāmarthyam /",
    "T11bsa072_u:849": " tathā vaidharmyavati sādhanavākye upanyaste sāmarthyādevānvayo 'vagamyate, anvayagṛhītau hi sādhanaṃ ca syāt sādhyaṃ",
    "T11bsa072_u:850": " ca na bhavediti viparyayaḥ sambhāvayitavyaḥ /",
    "T11bsa072_u:851": " evaṃ ca vyatireka eva na bhavet /",
    "T11bsa072_u:852": " sādhyābhāve 'pi sādhanasya bhāvāditi sāmarthyam /",
    "T11bsa072_u:853": " tasmāt dvāvapi prayogau trirūpaliṅgaprakāśakāvityadoṣaḥ //",
    "T11bsa072_u:854": " vyaptigrāhaka pramāṇanirūpaṇam samprati sādhyasādhanayorvyāptiḥ yatra dharmiṇi grahītavyā,yena",
    "T11bsa072_u:855": " pramāṇena, tadubhayaṃ sukhāvabodhārtha kathyate - svabhāvahetoḥ sattvalakṣaṇasya kṣaṇikatvena vyāptiḥ sādhyadharmiṇyeva grahītavyeti kecit",
    "T11bsa072_u:856": " / teṣāmantarvyāptipakṣo 'bhimataḥ /",
    "T11bsa072_u:857": " prasaṅgaprasaṅgaviparyayābhyāṃ dṛṣṭāntadharmiṇi ghaṭādau vyāptirgrahītavyetyanye /",
    "T11bsa072_u:858": " teṣāṃ bahirvyāptipakṣo 'bhimataḥ /",
    "T11bsa072_u:859": " sattvādanyeṣāṃ svabhāvahetūnāṃ kāryahetūnāmanupalambhahetūnāṃ ca dṛṣṭānta eva vyāptirgrahītavyā",
    "T11bsa072_u:860": " tatra śiṃśipātvasya vṛkṣatvavyavahāre,",
    "T11bsa072_u:861": " sādhye dṛṣṭānte pratyakṣānupalambhābhyāṃ vyāptirgrāhyā /",
    "T11bsa072_u:862": " sattvakṣaṇikatvayostu prasaṅgaprasaṅgaviparyayābhyāṃ pramāṇābhyāṃ,",
    "T11bsa072_u:863": " sādhyaviparyayabādhakapramāṇena vā kramayaugapadyanivṛttilakṣaṇena svasaṃvedanasāmarthyasiddhervikalpasiddhervā vastutvāvastutvābhyāṃ sandihyamāne vipakṣe dharmiṇi, kāryahetordhūmādervahnyādinā mahānasādau dṛṣṭāntadharmiṇi trividhapratyakṣānupalambhataḥ,",
    "T11bsa072_u:864": " pañcavidhapratyakṣānupalambhato vā vyāptirgrahītavyā /",
    "T11bsa072_u:865": " , anupalambhasya tu asadvyavahārayogyatvena saha vyāptiḥ pratyakṣeṇaiva /",
    "T11bsa072_u:866": " , anyeṣāṃ tu svabhāvahetūnāṃ kāryahetūnāṃ vā keṣāñcit, yathāsvabhāvaṃ pramāṇenonnīya grahītavyeti //",
    "T11bsa072_u:867": " hetvābhāsanirūpaṇam vyāptyaniścaye hetoranaikāntiko doṣaḥ /",
    "T11bsa072_u:868": " sa ca trividhaḥ -",
    "T11bsa072_u:869": " asādhāraṇānaikāntikaḥ sādhāraṇānaikāntikaḥ,",
    "T11bsa072_u:870": " sandhigdhavipakṣavyāāvṛttikaśceti /",
    "T11bsa072_u:871": " tatra asādhāraṇānaikāntiko yathā -",
    "T11bsa072_u:872": " sātmakaṃ jīvaccharīram, prāṇādimattvāt aparajīvaccharīravat, ghaṭavat /",
    "T11bsa072_u:873": " ayaṃ heturaparajīvaccharīre ātmanā vyāpta iti na niścitaḥ /",
    "T11bsa072_u:874": " ghaṭe ca vipakṣe ātmano 'bhāvānnivṛtta iti na niścitaḥ /",
    "T11bsa072_u:875": " dharmiṇi tu jīvaccharīre vidyata iti asādhāraṇānaikāntika ucyate /",
    "T11bsa072_u:876": " aparaścāsādhāraṇo yathā -",
    "T11bsa072_u:877": " anityaśabdaḥ śrāvaṇatvāt, ghaṭavat, ākāśavaditi /",
    "T11bsa072_u:878": " sādhāraṇanaikāntiko yathā - nityaḥ śabdaḥ prameyatvāt, ghaṭavat ākāśavat /",
    "T11bsa072_u:879": " sandigdhavipakṣavyāvṛttiko yathā - saḥ śyāmastatputratvāt,",
    "T11bsa072_u:880": " paridṛśyamānatatputravaditi //",
    "T11bsa072_u:881": " yaduktaṃ prāk, sattvasya kṣaṇikatvena saha vyāptiḥ prasaṅgaprasaṅgaviparpayābhyāṃ grahītavyeti, tatra ko 'yaṃ prasaṅgo nāma?",
    "T11bsa072_u:882": " pramāṇaprasiddhavyāptikena vākyena parasyāniṣṭatvāpādanāya prasañjanam",
    "T11bsa072_u:883": " prasaṅgaḥ, yathā - sāmānyasya, anekavṛttitvābhyupagame anekatvaprasañjanam /",
    "T11bsa072_u:884": " tathā hi - yadanekavṛtti tadanekaṃ yathā anekabhājanagataṃ tālapham /",
    "T11bsa072_u:885": " anekavṛtti ca sāmānyam /",
    "T11bsa072_u:886": " tasmādanenāpyanekena bhavitavyamiti prasaṅgaḥ /",
    "T11bsa072_u:887": " prasaṅgasya kāryam athānekatvaṃ neṣyate, tadānekavṛttitvaṃ ca mā svīkurvīthāḥ /",
    "T11bsa072_u:888": " nanu yadyetat prasaṅgākhyaṃ sādhanaṃ pramāṇa, na bhavati [trairūpyābhāvāt]",
    "T11bsa072_u:889": " kathamasyopanyāsa iti,",
    "T11bsa072_u:890": " vyāptismaraṇārthaṃ vyāpyaikadeśakathanavaditi /",
    "T11bsa072_u:891": " yaduktam -",
    "T11bsa072_u:892": " `prasaṅgo dvayasambandhādekābhāve 'nyahānaye' iti /",
    "T11bsa072_u:893": " asyāyamarthaḥ - vyāpyavyāpakayoḥ sambandhe sati yadi vyāpakaṃ neṣyate tadā vyāpyamapi neṣyatām",
    "T11bsa072_u:894": " atha vyāpyamiṣyate tadā vyāpakamapīṣyatāmiti /",
    "T11bsa072_u:895": " vādinā sādhanā upanyaste prativādinā tatra dūṣaṇaṃ vaktavyamiti nyāyaḥ /",
    "T11bsa072_u:896": " asiddhaviruddhānaikāntikānāmanyatamasyodbhāvanaṃ dūṣaṇam /",
    "T11bsa072_u:897": " yathoktam -",
    "T11bsa072_u:898": " `dūṣaṇāni nyūnatādyukti' iti /",
    "T11bsa072_u:899": " hetudūṣaṇam nanveṣāmevodbhāvanaṃ yadi dūṣaṇaṃ,kva tarhi",
    "T11bsa072_u:900": " vaiyarthyāsāmarthyātiprasaṅgādīnāmantarbhāvaḥ? atraiva triṣu /",
    "T11bsa072_u:901": " tatra vaiyarthyaṃ tāvadasiddhe 'ntarbhavati /",
    "T11bsa072_u:902": " sandigdhasādhyadharmo hi heturucyate /",
    "T11bsa072_u:903": " vaiyarthyaṃ tu yatropanyasyate tatra sandigdhasādhyadharmakatvaṃ hetorlakṣaṇaṃ hetau na sambhavatīti asiddha ucyate /",
    "T11bsa072_u:904": " [hetorlakṣaṇasyāsiddheḥ] yaduktam -",
    "T11bsa072_u:905": " `sandigdhe hetuvacanāt vyasto hetoranāśrayaḥ' iti /",
    "T11bsa072_u:906": " asāmarthyaṃ tu svarūpāsiddhāvantarbhavati /",
    "T11bsa072_u:907": " na hi hetoḥ sāmarthya nāma hetusvarūpādanyat /",
    "T11bsa072_u:908": " hetoravastutvaprasaṅgāt /",
    "T11bsa072_u:909": " atiprasaṅgaścānaikāntike",
    "T11bsa072_u:910": " 'ntarbhāvyaḥ, sādhyadharmamatikramya vipakṣe 'pi prasakteriti //",
    "T11bsa072_u:911": " ātmanirasanam yatra tu dharmiṇi sādhyaṃ sādhayitumārabdhaṃ tasya dharmiṇaḥ pramāṇabādhitve āśrayāsiddhirhetordūṣaṇam /",
    "T11bsa072_u:912": " yathā sarvagata ātmā sarvatropalabhyamānaguṇatvāt /",
    "T11bsa072_u:913": " tadiha bauddhasyātmaiva na siddhaḥ, kiṃ punasasya sarvadeśopalabhyamānaguṇatvaṃ setsyati /",
    "T11bsa072_u:914": " tathā hi, tairthikāḥ khalvevaṃ bruvanti /",
    "T11bsa072_u:915": " śarīrādivastuvyatiriktaṃ śubhāśubhakarmakartṛtatphalabhoktṛ nityavyāpirūpamātmākhyaṃ dravyāntaramasti",
    "T11bsa072_u:916": " tena ca yadi nāma viśvaṃ vyāptaṃ tadapi yadupabhogāyatanatayā pareṇa parigṛhītaṃ jīvaccharīraṃ tadeva sātmakamabhidhīyata iti /",
    "T11bsa072_u:917": " etaccāyuktam /",
    "T11bsa072_u:918": " ātmanaḥ siddhaye pramāṇābhāvāt /",
    "T11bsa072_u:919": " na hi pratyakṣeṇa ātmā pratīyate /",
    "T11bsa072_u:920": " cakṣurādijñānānāṃ rūpādiviṣayapañcakaniyatatvāt /",
    "T11bsa072_u:921": " mānasasyāpyahaṃpratyayasya śarīrādiviṣayatvāt gauro 'haṃ sthūlo 'haṃ",
    "T11bsa072_u:922": " gacchāmyahamityādyākāreṇa ahaṃ pratyaya utpadyate yadāha alaṅkārakāraḥ -",
    "T11bsa072_u:923": " ahamityapi yajjñānaṃ taccharīrendriyāṃśavit /",
    "T11bsa072_u:924": " ahaṃ kāṇassukhī gauraḥ samānādhāravedanāt //",
    "T11bsa072_u:925": " na cāsya śarīravyatiriktasya taddharmo gauratvaṃ sthūlatvaṃ vā /",
    "T11bsa072_u:926": " na ca vibhoramūrttasya mūrtadravyānuvidhāyinī gamanakriyā yuktimatī /",
    "T11bsa072_u:927": " na cāyaṃ māṇavake siṃhapratyaya eva bhākto yuktaḥ, skhaladvṛttiprasaṅgāt /",
    "T11bsa072_u:928": " nāpyanumānena pratīyate, kāryasvabhāvaliṅgābhāvāt /",
    "T11bsa072_u:929": " nityaparokṣeṇa deśakālākāravyatirekavikalenātmanā saha kasyacidanvayavyatirekātmakāryakāraṇabhāvāsiddheḥ kāryaliṅgāyogat /",
    "T11bsa072_u:930": " dharmisattāyāścāsiddhatvāt svabhāvaliṅgānupapatteḥ /",
    "T11bsa072_u:931": " na cānyalliṅgamasti /",
    "T11bsa072_u:932": " anyenāpi liṅgena bhavatā sādhyavyāptena bhavitavyam /",
    "T11bsa072_u:933": " tasya ca sarvathāsiddheḥ, kathaṃ tena vyāptatvaṃ liṅgasya niścīyatām? kiñca,",
    "T11bsa072_u:934": " kiyamātmā bodharūpaḥ, abodharūpo vā? yadi bodharūpo nityaśca tadā cakṣurādivaiphalyaprasaṅgo durvāraḥ /",
    "T11bsa072_u:935": " athānityo bodharūpastadājñānasyaivātmeti nāma kṛtam, na vipratipattiḥ /",
    "T11bsa072_u:936": " athābodharūpo dṛśyaśca tadānupalambho 'sya sattāṃ na kṣamata iti nirātmasiddhiranavadyā /",
    "T11bsa072_u:937": " tasmāt sarvaṃ saṃskṛtaṃ vastu nirātmakamiti //",
    "T11bsa072_u:938": " svarūpāsiddhyāpi hetvabhāsanirūpaṇam svarūpāsiddhayāpyasiddho hetvābhāso bhavati /",
    "T11bsa072_u:939": " yathā anityaśśabdaḥ cākṣuṣatvāditi /",
    "T11bsa072_u:940": " nanu vyāptyasiddhirapi dūṣaṇam, tenāpi pareṣṭārthāsiddheḥ /",
    "T11bsa072_u:941": " tatkiṃ nocyate? anaikāntikadūṣaṇenaiva gatārthatvāt pṛthaḍnoktam /",
    "T11bsa072_u:942": " tathā hi - na svalakṣaṇābhyāṃ vyāptirgrahītuṃ śakyā /",
    "T11bsa072_u:943": " svalakṣaṇasya deśakālākāraniyatatvenāpyanyatrānugamābhāvāt /",
    "T11bsa072_u:944": " api tu sādhyasādhanasāmānyābhyāmeva vyāptirgrahītavyā /",
    "T11bsa072_u:945": " tatra ca yadi sādhanaṃ sādhyena vyāptaṃ na pratīyate tadā sādhanaṃ ca syāt sādhyaṃ ca na syādityanaikāntikameva bhavati //",
    "T11bsa072_u:946": " apohanirūpaṇam, sāmānyanirasanaṃ ca",
    "T11bsa072_u:947": " nanu sāmānyaṃ cedaprasiddhaṃ, tatkathaṃ sādhyasādhanasāmānyābhyāṃ sarvopasaṃhāravatī vyāptiḥ pramāṇena gṛhyate? naiṣa doṣaḥ /",
    "T11bsa072_u:948": " yato yādṛśaṃ sāmānyaṃ paraiḥ parikalpyate tādṛśaṃ pramāṇena bādhyata iti nābhyupeyate tatsaugataiḥ",
    "T11bsa072_u:949": " na tu vyavahāraprasiddhamanyavyāvṛttilakṣaṇamapohasaṃjñitamapi /",
    "T11bsa072_u:950": " nanu ko 'yamapoho nāma? yathādhyavasāyaṃ bāhya eva ghaṭādirartha apoha ityabhidhīyate, apohyate 'smādanyadvijātīyamiti kṛtvā /",
    "T11bsa072_u:951": " yathāpratibhāsaṃ buddhyākāro vāpohaḥ, apohyate pṛthak kriyate 'smin buddhyākāre vijātīyamiti kṛtvā /",
    "T11bsa072_u:952": " yathātattvaṃ nivṛttimātraṃ prasajyarūpo vāpohaḥ,",
    "T11bsa072_u:953": " apohanamapoha iti kṛtvā /",
    "T11bsa072_u:954": " nanu yathādhyavasāyaṃ vidhireva, tarhi kevalo visāya ityāgatam /",
    "T11bsa072_u:955": " na apohaviśiṣṭo vidhirabhipretaḥ /",
    "T11bsa072_u:956": " yattu gopratītau na gavātmā agavātmeti sāmarthyādapohaḥ paścānniścīyata iti vidhivādināṃ matam",
    "T11bsa072_u:957": " anyāpohapratipattau ca sāmarthyādanyapoḍho gavādirartho 'vadhāryata iti nivṛttyapohavādināṃ matam /",
    "T11bsa072_u:958": " tanna yuktam, vyavahārakāle prathamaṃ vartamānasyāpi pratītikramādarśanāt /",
    "T11bsa072_u:959": " na hi vidhiṃ pratipadya kaścidarthāpattitaḥ paścādapohamavagacchati, apohaṃ vā pratipadya",
    "T11bsa072_u:960": " paścādanyāpoḍhamavagacchati /",
    "T11bsa072_u:961": " tasmāt gopratipattireva anyāpoḍha pratipattirucyate /",
    "T11bsa072_u:962": " yadyapi gośabdāduccaritādanyāpoḍhaśabdānullekha uktaḥ,",
    "T11bsa072_u:963": " tathāpi nāpratipattireva viśeṣaṇabhūtasyānyāpohasya /",
    "T11bsa072_u:964": " agavāpoḍha eva vastuni gośabdasya saṃketitatvāt /",
    "T11bsa072_u:965": " yathā nīlotpalasaṃketitendīvaraśabdāt utpalapratītau tatkāla eva nīlamasphuraṇamanivāryaṃ tathā gośabdādapyagavāpoḍha eva vastuni saṃketitāt gopratītau tulyakālameva",
    "T11bsa072_u:966": " viśeṣaṇatvāt apohasya agavāpoha- sphuraṇamanivāryam /",
    "T11bsa072_u:967": " yathā ca pratyakṣasya prasajyapratiṣedharūpābhāvagrahaṇamabhāva vikalpotpādanaśaktireva, tathā vidhivikalpānāmapi tadanurūpānuṣṭhānaśaktirevābhāvagrahaṇamabhidhīyate /",
    "T11bsa072_u:968": " anyathā yadi gośabdādarthapratipattikāle nāvagataḥ parāpohaḥ, kathaṃ tarhi anyaparihāreṇa pratipattā gavi vartatām /",
    "T11bsa072_u:969": " tatto gāṃ badhāneti codito",
    "T11bsa072_u:970": " 'śvānapi badhnīyāditi /",
    "T11bsa072_u:971": " tasmāt sthitametat,bāhyārtho 'dhyavasāyādeva",
    "T11bsa072_u:972": " śabdavācye vyavasthāpyate, na tu svalakṣaṇaparisphūrtyā,",
    "T11bsa072_u:973": " pratyakṣaddyeśakālākārāvasthāniyata pravyaktasvalakṣaṇāsphuraṇāt /",
    "T11bsa072_u:974": " yadāha nyāyaparameśvaraḥ - 'śabdenāvyāpṛtākṣasya buddhāvapratibhāsanāt /",
    "T11bsa072_u:975": " arthasya dṛṣṭāviva' iti //",
    "T11bsa072_u:976": " kiñca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ /",
    "T11bsa072_u:977": " tasya hi sadbhāve astīti vyartham,",
    "T11bsa072_u:978": " nāstītyasamartham /",
    "T11bsa072_u:979": " asadbhāve tu nāstīti vyartham,astitya samartham /",
    "T11bsa072_u:980": " asti cāstyādipadaprayogaḥ /",
    "T11bsa072_u:981": " tasmāt paramārthato na svalakṣaṇaṃ śabdairabhidhīyata iti sthitam //",
    "T11bsa072_u:982": " nanu yathā pratyakṣeṇa ghaṭasvarūpe gṛhīte 'paścāttatraiva",
    "T11bsa072_u:983": " kṣaṇikatvādiniścayārtha pramāṇāntaraṃ pravartate, tathā vṛkṣaśabdena vṛkṣatvāṃśe pratipādite satvāṃśaniścayārthameva sadādipadaprayogo bhaviṣyatīti cet, na /",
    "T11bsa072_u:984": " pratyakṣasyāniśyātmakatvādanabhyastasvarūpaviṣaye pramāṇāntaraṃ vartata iti yuktam /",
    "T11bsa072_u:985": " vikalpasya tu svayaṃ niśyātmakatvāt,",
    "T11bsa072_u:986": " gṛhīte svarūpe kiṃ pramāṇāntareṇa paraṃ grahītavyamiti //",
    "T11bsa072_u:987": " paraparikalpitasāmānyanirasanam yādṛśaṃ sāmānyaṃ paraiḥ parikalpyate, anekavyaktisamavetaṃ dṛśyamekaṃ nityaṃ tādṛśasya sattāsādhakaṃ na kiñcitpramāṇāmupalabhāmahe /",
    "T11bsa072_u:988": " tataḥ saditi vyavasthāpayituṃ tanna yuktam /",
    "T11bsa072_u:989": " tathā hi - gavādivyaktyanubhavakāle varṇāsaṃsthānādyātmakaṃ vyaktisvarūpamapahāya nānyat kiñcidekamanuyāyi pratyakṣe bhāsate /",
    "T11bsa072_u:990": " tādṛśasyānubhavābhāvāt /",
    "T11bsa072_u:991": " nāpi svalakṣaṇānubhānantaramekākāraparāmarśapratyayāt anyathānupapattyā sāmānyaparikalpanaṃ yuktisaṅgatam /",
    "T11bsa072_u:992": " vyaktibhya eva svahetudattaśaktibhyo",
    "T11bsa072_u:993": " 'sya pratyayasya paramparayotpatteḥ /",
    "T11bsa072_u:994": " bhede 'pi kāścideva vyaktayo 'sya",
    "T11bsa072_u:995": " jananāya samarthāḥ, na sarvāḥ, ityatra kāryakāraṇabhāvasya pratyakṣānupalambhābhyāṃ dṛṣṭasyātivartayitumaśakyatvāt",
    "T11bsa072_u:996": " dṛṣṭaṃ cedaṃ sāmarthyaṃ bhedāviśeṣe 'pi kāsāñcideva vyaktīnām /",
    "T11bsa072_u:997": " yathā jvarādipraśamane guḍūcīnimbādīnām /",
    "T11bsa072_u:998": " yathoktam - 'ekapratyavamarśārthajñānādyekārthasādhane",
    "T11bsa072_u:999": " bhede 'pi niyatāḥ kecitsvabhāvenendriyādivat' // iti //",
    "T11bsa072_u:1000": " kiñca sarvagate vijātīyād vyāvṛtte satyapi sāmānye kiṃ bhedāviśeṣe 'pi",
    "T11bsa072_u:1001": " govyaktiṣveva samavetaṃ tat sāmānyaṃ tatraiva caikākārāṃ buddhiṃ janayatīti praśne svabhāvenaivetyuttaraṃ parasya /",
    "T11bsa072_u:1002": " tacca pramāṇāsaṅgatam /",
    "T11bsa072_u:1003": " asmākaṃ tu svabhāvenottaraṃ pramāṇāsiddhatvāt yuktisaṅgatameva //",
    "T11bsa072_u:1004": " tathedamaparaṃ jātisādhanāya sādhanaṃ parasya /",
    "T11bsa072_u:1005": " yad viśiṣṭaṃ jñānaṃ tad",
    "T11bsa072_u:1006": " viśeṣaṇagrahaṇanāntarīyakam, yathā daṇḍijñānam /",
    "T11bsa072_u:1007": " viśiṣṭajñānaṃ cedaṃ gaurayamityarthataḥ kāryahetuḥ /",
    "T11bsa072_u:1008": " atrocyate -",
    "T11bsa072_u:1009": " viśiṣṭabuddherbhinnaviśeṣaṇagrahaṇanāntarīyakatvaṃ sādhyaṃ,",
    "T11bsa072_u:1010": " viśeṣaṇamātrānubhavanāntarīyakatvaṃ vā /",
    "T11bsa072_u:1011": " prathamapakṣe pratyakṣabādhā /",
    "T11bsa072_u:1012": " vastugrāhiṇi pratyakṣe ubhayapratibhāsābhāvāt /",
    "T11bsa072_u:1013": " viśiṣṭabuddhitvaṃ ca sāmānyamityanaikāntiko hetuḥ syāt,bhinnaviśeṣaṇagrahaṇamantareṇāpi tasya darśanāt /",
    "T11bsa072_u:1014": " yathā svarūpavānayaṃ ghaṭaḥ, gotvasāmānyamiti vā /",
    "T11bsa072_u:1015": " dvitīyapakṣe tu siddhasādhanam, svarūpavān ghaṭa ityādivat gotvādijātimān piṇḍa iti",
    "T11bsa072_u:1016": " parikalpitabhedamupādāya viśeṣaṇaviśeṣya bhāvasyeṣṭatvāt /",
    "T11bsa072_u:1017": " agovyāvṛttyanubhavabhāvitvāt gaurayamiti vyavahārasya /",
    "T11bsa072_u:1018": " tadevaṃ ato 'pi",
    "T11bsa072_u:1019": " sādhanānna sāmānyasiddhiriti /",
    "T11bsa072_u:1020": " tadevaṃ paraparikalpitasāmānyasya vicārāsahatvāt, atadrūpaparāvṛttavastumātrameva sāmānyamapohaśabdavācyaṃ vyavahārāṅgaṃ yathādhyavasāyamanavadyamiti sthitam /",
    "T11bsa072_u:1021": " sāmānyasya niṣedhāya prayogaḥ punarevaṃ kartavyaḥ -",
    "T11bsa072_u:1022": " yadyatropalabdhilakṣaṇaprāptaṃ sannopalabhyate tattatra",
    "T11bsa072_u:1023": " asadvyavahāraviṣayaḥ,yathā turaṅgamottamāṃge śṛṅgaṃ, nopalabhyate copalabdhilakṣaṇaprāptaṃ sāmānyaṃ paridṛśyamānāsu vyaktiṣviti svabhāvānupalabdhiḥ /",
    "T11bsa072_u:1024": " na cāsiddhasambhāvanā /",
    "T11bsa072_u:1025": " varṇasaṃsthānalakṣaṇaṃ vyaktisvarūpamapahāya dvitīyasyānuyāyino rūpasya nipuṇamapi nirūpyamāṇasya sarvathā darśanābhāvāt, nāpi jñānavaddarśanābhāve 'pi",
    "T11bsa072_u:1026": " pratyakṣasiddhatvamasyābhidhātumucitam /",
    "T11bsa072_u:1027": " jñānaṃ hi svasaṃvedanapramāṇasiddham, na tu cakṣurvijñānagrāhyam /",
    "T11bsa072_u:1028": " idaṃ [tu",
    "T11bsa072_u:1029": " sāmānyaṃ] cakṣurvijñānagrāhyamarthadharmatvāt /",
    "T11bsa072_u:1030": " pratyakṣaṃ ca parairiṣṭamiti /",
    "T11bsa072_u:1031": " tadevaṃ paraparikalpitasāmānyasya vicārāsahatvāt,",
    "T11bsa072_u:1032": " atadrūpaparāvṛttavastumātrameva sāmānyamuktam /",
    "T11bsa072_u:1033": " tasmāt sarvaṃ saṃskṛtaṃ vastu paraparikalpitasāmānyena śūnyamiti sthitam //",
    "T11bsa072_u:1034": " īśvarasādhananirasanam nāpi kenacidbuddhimatoparacittamityapi vijñeyam /",
    "T11bsa072_u:1035": " tathā hi - asya jagataḥ karttā bhavan nityo vā bhavedanityo vā /",
    "T11bsa072_u:1036": " tatra na tāvannityo yuktaḥ, nitye karttari samarthe sati sargasthitipralayānāṃ niyamena yaugapadyaprasaṅgāt /",
    "T11bsa072_u:1037": " yena hi svarūpeṇa sthitipralayayoḥ sa karttā tadasya svarūpaṃ sargakāle 'pi sannihitamiti tadaiva sthitipralayau",
    "T11bsa072_u:1038": " kuryāt /",
    "T11bsa072_u:1039": " sahakārivirahānna karotīti cet, tadasat /",
    "T11bsa072_u:1040": " na hi nityena sahakāriṇā kadācidapyayaṃ virahitaḥ sadā sannihitatvāt /",
    "T11bsa072_u:1041": " nāpyanityena sahakāriṇā virahitaḥ, anityasahakāriṇo 'pi tadāyattajanmatvāt /",
    "T11bsa072_u:1042": " tata ekadā sarvakaraṇādiprasaṅgaḥ //",
    "T11bsa072_u:1043": " nanu buddhimattvādīśvarasya naiṣa doṣaḥ /",
    "T11bsa072_u:1044": " buddhiśūnyo hi svasattāmātrajanyaṃ kāryamakrameṇaiva kuryāt /",
    "T11bsa072_u:1045": " buddhimāṃstu karttumīśāno 'pi anicchanna karotīti kastasyopālambhaḥ? ucyate - tā apīcchāḥ svasattāmātranibandhanāḥ kiṃ na karotīti sa evāsyopālambhaḥ /",
    "T11bsa072_u:1046": " atha svarūpeṇa sāmarthye satyapi eṣa eva tasya svabhāvaḥ,",
    "T11bsa072_u:1047": " yatsahakārilakṣaṇayāgantukaśaktyā vinā na karotīti cet, tarhi mātāpi sati",
    "T11bsa072_u:1048": " vandhyā sā prakṛtyaivaitadapi vaktavyaṃ bhavedbhavatāmiti yatkiñcidetat //",
    "T11bsa072_u:1049": " nanveṣa eva kāryasvabhāvaḥ, kevalāt samarthādapi nodeti,",
    "T11bsa072_u:1050": " sahakāriṇamapekṣyaiva paścādbhavati [nāsyopālambha iti] tanna yuktam /",
    "T11bsa072_u:1051": " samartho hi sahakāryapekṣāmanādṛtya balādeva kāryaṃ kuryāt /",
    "T11bsa072_u:1052": " anyathā",
    "T11bsa072_u:1053": " [hyasya] asamarthatvaprasaṅgāt /",
    "T11bsa072_u:1054": " nityasya kramakāritvaniṣedhanam nāpi nityaḥ krameṇa kāryakārīti yuktam, nirapekṣatvāt /",
    "T11bsa072_u:1055": " yadāha diṅmaṇḍalavikhyātakīrtirdharmakīrtiḥ -",
    "T11bsa072_u:1056": " nityasya nirapekṣatvāt kramotpattirna yujyate /",
    "T11bsa072_u:1057": " kriyāyāmakriyāyāṃ ca kālayoḥ sadṛśātmanaḥ // iti //",
    "T11bsa072_u:1058": " etena ātmādīnāmakṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam /",
    "T11bsa072_u:1059": " na cātra pratyakṣavirodhaḥ, pratyakṣeṇākṣaṇikasya grahaṇāyogāt /",
    "T11bsa072_u:1060": " na hi kṣaṇikaṃ pratyakṣamakṣaṇikamīkṣituṃ kṣamate /",
    "T11bsa072_u:1061": " anikakṣaṇavyāpāro hyakṣaṇikaḥ /",
    "T11bsa072_u:1062": " sa kathamekakṣaṇabhāvinādhyakṣeṇa grahītuṃ śakyaḥ /",
    "T11bsa072_u:1063": " na hi prāgūrdhvaṃ cāvasthānamadhunā prakāśate /",
    "T11bsa072_u:1064": " tasyāpyadhunātanatāprasaṅgāt /",
    "T11bsa072_u:1065": " janmavināśāvadhipratibhāsaprasaṅgāditi nedaṃ pratyakṣaṃ pūrvāparakālavyāptamarthaṃ kañcidapi grahītumalam /",
    "T11bsa072_u:1066": " pratyabhijñānasya pratyakṣatvaṃ nirasanam etena pratyabhijñānasyāpratyakṣatvamākhyātam /",
    "T11bsa072_u:1067": " sākṣātkāri hi jñānaṃ pratyakṣam /",
    "T11bsa072_u:1068": " na ca prāgavasthamadhunā sākṣātkartavyam, api tu smartavyam /",
    "T11bsa072_u:1069": " na ca smaraṇasvarūpam pratyakṣam /",
    "T11bsa072_u:1070": " atha mataṃ bhavedidaṃ smaraṇaṃ yadidānīntanamavasthānaṃ na sākṣātkuryāt, tatsākṣātkaraṇapravaṇaṃ kathamidaṃ smaraṇaṃ nāma? yadāha bhaṭṭaḥ -",
    "T11bsa072_u:1071": " `pūrvapramitamātre hi jāyate sa iti smṛtiḥ /",
    "T11bsa072_u:1072": " sa evāyamitīyaṃ tu pratyabhijñātirekiṇi' // iti //",
    "T11bsa072_u:1073": " smaraṇagrahaṇasvarūpaṃ tarhi pratyabhijñānaṃ syāt, na tu grahaṇasvarūpameva /",
    "T11bsa072_u:1074": " smaryamāṇe grahaṇāyogāt, gṛhyamāṇe ca smaraṇāyogāt /",
    "T11bsa072_u:1075": " na caikasya smaraṇagrahaṇe sambhavataḥ, parasparavirodhāt /",
    "T11bsa072_u:1076": " yena hi svarūpeṇa smaraṇaṃ na tena svarūpeṇa grahaṇamityanunmattena śakyate vaktum /",
    "T11bsa072_u:1077": " rūpāntareṇa caikasya smaraṇagrahaṇe na syātām /",
    "T11bsa072_u:1078": " bhāve 'pi",
    "T11bsa072_u:1079": " pratyakṣāpratyakṣe syātām /",
    "T11bsa072_u:1080": " na tu smaryamāṇe pratyakṣameva, pratyakṣāyogāt",
    "T11bsa072_u:1081": " / tasmāt pratyabhijñāpratyayo bhrānta eva, nirviṣayatvāt /",
    "T11bsa072_u:1082": " prayogaścaivam - yaḥ pratyabhijñāpratyayaḥ sa tattvato naikālambanaḥ,",
    "T11bsa072_u:1083": " yathā lūnapunarjātatṛṇādiṣu /",
    "T11bsa072_u:1084": " pratyabhijñā pratyayaścāyaṃ tadevedaṃ nīlādīti pratyaya iti viruddhavyāptopalabdhiḥ /",
    "T11bsa072_u:1085": " ekatvānekatvayoḥ parasparavirodhāt tadviṣayakasaṃvedanayorapi virodhaḥ tenaikālambanatvena anekālambanatvaviruddhena anekālambanatvena pūrvoktyā nītyā pratyabhijñāpratyayo vyāpta iti na pratyabhijñānaṃ kṣaṇikānumānabādhakam /",
    "T11bsa072_u:1086": " na ca keśādiṣvapi sāmānyālambanatayā ekālambanatvam keśādivyaktereva pratyabhijñāyamānatvāt",
    "T11bsa072_u:1087": " sāmānye pratyabhijñāyamāne tadevedaṃ keśādīti",
    "T11bsa072_u:1088": " syāt, na tadevedaṃ keśādīti /",
    "T11bsa072_u:1089": " ata evaikālambanatve pratyabhijñāpratyayasya",
    "T11bsa072_u:1090": " krametarābhyāmutpattivirodhāt, viruddhānaikāntikatve nāśaṅkanīye /",
    "T11bsa072_u:1091": " na ca pratyabhijñānameva tadavasthāpakam, yasyaiva vicāryamāṇatvāt /",
    "T11bsa072_u:1092": " tasmāt sthitametat nityaḥ kartā nāstīti /",
    "T11bsa072_u:1093": " yadi nityaḥ kartā jagato na kāraṇaṃ,",
    "T11bsa072_u:1094": " kimasya tarhi kāraṇam?",
    "T11bsa072_u:1095": " sattvānāṃ śubhakarmaṇaḥ jagataḥ kāraṇatvasamarthanam sattvānāṃ śubhāśubhākhyaṃ karma /",
    "T11bsa072_u:1096": " yathoktam -",
    "T11bsa072_u:1097": " sattvalokamatha bhājanalokaṃ cittameva racayatyaticitram /",
    "T11bsa072_u:1098": " karmajaṃ hi jagaduktamaśeṣaṃ karma cittamavadhūya na cāsti // iti //",
    "T11bsa072_u:1099": " vaibhāṣikamāśritya punarbhagavatā sarvajñena coktam -",
    "T11bsa072_u:1100": " `ākāśaṃ dvau nirodhau ca nityaṃ trayamasaṃskṛtam /",
    "T11bsa072_u:1101": " saṃskṛtaṃ kṣaṇikaṃ sarvamātmaśūnyamakartṛkam' // iti //",
    "T11bsa072_u:1102": " sarvajñasamarthanam bhavaparamparāsamarthanaṃ ca nanu sarvajñasiddhau hi tadvacanaṃ nidarśanīkartumucitam",
    "T11bsa072_u:1103": " sarvajñasiddhaye kiṃ pramāṇamiti cet? ucyate /",
    "T11bsa072_u:1104": " yo yaḥ sādaranirantaradīrghakālābhyāsakalitacetoguṇaḥ sa sarvaḥ",
    "T11bsa072_u:1105": " sphuṭībhāvayogyaḥ, yathā yuvatyākāraḥ kāminaḥ puruṣasya /",
    "T11bsa072_u:1106": " yathoktābhyāsakalitacetoguṇāścāmī caturāryasatyaviṣayākārā iti svabhāvahetuḥ /",
    "T11bsa072_u:1107": " na tāvadāśrayadvāreṇa hetudvāreṇa vāsiddhasambhāvanā /",
    "T11bsa072_u:1108": " saṅkalparuḍhānāṃ caturāryasatyaviṣayākārāṇāṃ dharmiṇāṃ cetoguṇamātrasya ca hetoḥ pratyātmavedyatvāt",
    "T11bsa072_u:1109": " na caiṣa viruddhaḥ, sapakṣe kāminyākāre sambhavāt /",
    "T11bsa072_u:1110": " na cānaikāntikaḥ, abhyāsena sahitacetoguṇasphuṭapratibhāsayoḥ kāraṇakāryayoḥ kumbhakāraghaṭayoriva",
    "T11bsa072_u:1111": " pratyakṣānupalambhataḥ kāryakāraṇabhāvasiddhau abhyāsasahitacetoguṇatvasya sādhanasya sphuṭapratibhāsakāraṇayogyatayā vyāptisiddheḥ /",
    "T11bsa072_u:1112": " tathā hi -",
    "T11bsa072_u:1113": " vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sphuṭābhatvasya paścādabhyāsasaṃvedanaṃ,sphuṭābhasaṃvedanamiti",
    "T11bsa072_u:1114": " trividhapratyakṣānupalambhasādhyaḥ kāryakāraṇabhāvaḥ sphuṭapratibhāsābhyāsa sahitacittākārayorityupapannā sarvopasaṃhāravatī vyāptiḥ /",
    "T11bsa072_u:1115": " ato 'naikāntikatvābhāvāt anavadyo hetuḥ //",
    "T11bsa072_u:1116": " nanvanena sādhanena caturāryasatyākārāṇāṃ sākṣātkaraṇāt caturāryasatyākārasākṣatkārī vivakṣitassarvajñaḥ sidhyati, na tvaviśeṣeṇa sarvadharmasākṣatkārī, tatastatsiddhaye sādhanāntaramabhidheyam ucyate - yatpramāṇasaṃvādi niścitārthaṃ vacanaṃ, tat sākṣāt pāramparyeṇa",
    "T11bsa072_u:1117": " vā tadarthasākṣatkārijñānapūrvakaṃ, yathā dahano dāhaka iti vacanam,",
    "T11bsa072_u:1118": " pramāṇasaṃvādi niścitārtha cedaṃ vacanaṃ, kṣaṇikāḥ sarvasaṃskārā iti",
    "T11bsa072_u:1119": " arthataḥ kāryahetuḥ /",
    "T11bsa072_u:1120": " nāsyāsiddhiḥ, sarvadharmakṣaṇabhaṅgaprasādhanādasya vacanasya satyārthatvāt /",
    "T11bsa072_u:1121": " nāpi viruddhaḥ, sapekṣe bhāvāt /",
    "T11bsa072_u:1122": " na",
    "T11bsa072_u:1123": " cānaikāntikatā, vacanamātrasya saṃśayaviparyāsapūrvakatve 'pi pramāṇa",
    "T11bsa072_u:1124": " saṃvādi] niścitārthasya [vacanasya] sākṣāt pāramparyeṇa vā",
    "T11bsa072_u:1125": " tadarthasākṣātkārijñānapūrvakatvena pratyakṣānupalambhābhyāmupalambhāt /",
    "T11bsa072_u:1126": " anyathā dhūmādāvapi hetutyāgaprasaṅgādaśeṣakāryahetūcchedaprasaṅgaḥ //",
    "T11bsa072_u:1127": " bhavaparamparānirūpaṇam syādetat /",
    "T11bsa072_u:1128": " anekabhavaparamparālakṣaṇena dīrghakālena bhāvyasya saṅkalpāruḍhasya sphuṭābhatvaṃ sambhāvyate",
    "T11bsa072_u:1129": " bhavaparamparāsiddhaye tu kiṃ",
    "T11bsa072_u:1130": " pramāṇam? ucyate /",
    "T11bsa072_u:1131": " yaccittaṃ tat cittāntaraṃ pratisandhatte,",
    "T11bsa072_u:1132": " yathedānīntanaṃ cittam /",
    "T11bsa072_u:1133": " cittaṃ ca maraṇakālabhāvīti svabhāvahetuḥ /",
    "T11bsa072_u:1134": " na cārhaccaramacittena vyabhicāraḥ /",
    "T11bsa072_u:1135": " tasyāgamamātrapratītatvāt niḥ kleśacittāntarajananādvā /",
    "T11bsa072_u:1136": " hetoḥ kleśe sati /",
    "T11bsa072_u:1137": " viśeṣāpekṣaṇādi tyanāgatabhavasiddhiḥ /",
    "T11bsa072_u:1138": " iha pūrvajanmābhyāsāt tapodānādhyayanādau sarvasattvānāmabhyāse pravṛttiriti pravādaḥ /",
    "T11bsa072_u:1139": " tatastatsiddhaye pramāṇamucyate - yaccittaṃ tat cittāntarapūrvakaṃ yathedānīntanaṃ cittam",
    "T11bsa072_u:1140": " cittaṃ ca janmasamayabhāvītyarthataḥ kāryahetuḥ //vaibhāṣikamatanirūpaṇam",
    "T11bsa072_u:1141": " nanu tattvasākṣātkāraṇānmuktiḥ /",
    "T11bsa072_u:1142": " tattvaṃ caikameva, yathoktam -",
    "T11bsa072_u:1143": " `muktistu śūnyatādṛṣṭistadarthāśeṣabhāvanā' iti /",
    "T11bsa072_u:1144": " tatkathaṃ sarvajñadvaitaṃ, bauddhaprabhedaśceti? naiṣa doṣaḥ /",
    "T11bsa072_u:1145": " yasmātsarvametad bhūtārthe sattvānavatārayituṃ bhagavatā pratipāditam /",
    "T11bsa072_u:1146": " tathā hi vaibhāṣikāṇāṃ matam -",
    "T11bsa072_u:1147": " `ākāśaṃ dvau nirodhau ca nityaṃ trayamasaṃskṛtam /",
    "T11bsa072_u:1148": " saṃskṛtaṃ kṣaṇikaṃ sarvamātmaśūnyamakartṛkam // 'iti //",
    "T11bsa072_u:1149": " sautrāntikānāṃ matam jñānamevedaṃ sarvaṃ nīlādyākāreṇa pratibhāsate, na bāhyo 'rthaḥ, jaḍasya prakāśāyogāt /",
    "T11bsa072_u:1150": " yathoktam -",
    "T11bsa072_u:1151": " `svakārajñānajanakā dṛśyā nendriyagocārāḥ' // iti //",
    "T11bsa072_u:1152": " alaṅkāreṇāpyuktam -",
    "T11bsa072_u:1153": " yadi saṃvedyate nīlaṃ kathaṃ bāhyaṃ taducyate /",
    "T11bsa072_u:1154": " na cetsaṃvedyate nīlaṃ kathaṃ bāhyaṃ taducyate //",
    "T11bsa072_u:1155": " nanu yadi prakāśamānaṃ jñānamevadaṃ, tadāsti bāhyo 'rtha iti kutaḥ?",
    "T11bsa072_u:1156": " bāhyārthasiddhistu syādvayatirekataḥ /",
    "T11bsa072_u:1157": " na hi sarvatra sarvadā nīlādaya ākārāḥ prakāśante /",
    "T11bsa072_u:1158": " na caitat svopādānamātrabalabhāvitve sati yujyate /",
    "T11bsa072_u:1159": " niyataviṣaye pravṛttyayogāt /",
    "T11bsa072_u:1160": " tasmādasti kiñcideṣāṃ samanantarapratyayavyatiriktaṃ yadbalena kvacit kadācit bhavantīti śakyamavasātum",
    "T11bsa072_u:1161": " sa eva bāhyo 'rtha",
    "T11bsa072_u:1162": " iti, na punarasau bāhyo 'rthaḥ avayavī, guṇādayo dharmāḥ dravyāśrayiṇaḥ",
    "T11bsa072_u:1163": " parābhimatāḥ, navavidhaṃ dravyaṃ paramāṇāvo veti /",
    "T11bsa072_u:1164": " tatra na tāvat",
    "T11bsa072_u:1165": " guṇādayaḥ, dravyaniṣedhenaiva teṣāṃ niṣedhāt /",
    "T11bsa072_u:1166": " na cāsati samavāyini dravye samavāya iti tadduṣaṇamatra nādriyate /",
    "T11bsa072_u:1167": " dravyaṃ ca pṛthivyāpastejovāyurākāśaṃ kālo digātmā mana iti navavidham /",
    "T11bsa072_u:1168": " ātmākāśakāladiṅmanasāṃ nirasanam tatrātmaniṣedhāyedamapi sādhanam - yatkādācitkaṃ jñānaṃ tatkādācitkakāraṇapūrvakam, yathā saudāminījñānam /",
    "T11bsa072_u:1169": " kādācitkaṃ cedamahaṃkārajñānamityarthataḥ kāryahetuḥ /",
    "T11bsa072_u:1170": " nāyamasiddhaḥ ahaṃkāre dharmiṇi jñānatvasya pratyakṣasiddhatvāt /",
    "T11bsa072_u:1171": " nāpi",
    "T11bsa072_u:1172": " kādācitkaviśeṣaṇamasiddham, sarvadāhamiti jñānābhāvāt /",
    "T11bsa072_u:1173": " nāpi viruddhaḥ,",
    "T11bsa072_u:1174": " sapakṣe darśanāt /",
    "T11bsa072_u:1175": " na cānaikāntikaḥ, dhūmapāvakayoriva kādācitkajñānakādācitkakāraṇayoḥ pratyakṣānupalambhābhyāṃ vyāptisiddheḥ /",
    "T11bsa072_u:1176": " kādācitkajñānasya cākādācitkakāraṇādutpattau kādācitkakāraṇādanutpattiprasaṅgaḥ /",
    "T11bsa072_u:1177": " aniyatahetukatāyāṃ",
    "T11bsa072_u:1178": " cāhetukatāprasaṅgaḥ, tathāpyanaikāntikatve prasiddhadhūmādiheturapyanaikāntikaḥ syāt, viśeṣābhāvāt",
    "T11bsa072_u:1179": " api cāhaṃkārasya akādācitkakāraṇapūrvakatve sadaivodayaprasaṅgaḥ /",
    "T11bsa072_u:1180": " kāraṇasya",
    "T11bsa072_u:1181": " kurvadrūpatvāt, akurvataścopacārataḥ kāraṇatvāt,",
    "T11bsa072_u:1182": " kurvadakurvatoraikyābhāvāt /",
    "T11bsa072_u:1183": " bhāve vā kurvato 'pyakurvadrūpatāpattiḥ,",
    "T11bsa072_u:1184": " tatsvabhāvatvāt /",
    "T11bsa072_u:1185": " kiñcāhaṃkārasya akādācitka kāraṇādutpāde",
    "T11bsa072_u:1186": " yugapadevotpādaprasaṅgaḥ, avyagrasāmagrīkatvāt /",
    "T11bsa072_u:1187": " nanvahaṃkārasyālambanamātmā na kāraṇamiti cenna /",
    "T11bsa072_u:1188": " akāraṇasyālambanatvāyogādatiprasaṅgāditi //",
    "T11bsa072_u:1189": " atha kimākāśaṃ nāma kiñcidvastubhūtamasti? uta nāsti vā? nāstyevaitat /",
    "T11bsa072_u:1190": " yatra hi sapratighaṃ dravyamasti na tatrākāśamavakāśaṃ vā dadāti /",
    "T11bsa072_u:1191": " yatra nāsti tatra tadabhāvādevāvakāśaḥ siddha iti kva vākāśamavakāśaṃ dadyāt?",
    "T11bsa072_u:1192": " [yasmādavakāśapradamākāśaṃ bhaṇyate] tasmāt satyasmin sarvadā sarvathā sarvatrāvakāśaḥ syāt",
    "T11bsa072_u:1193": " na caitadasti /",
    "T11bsa072_u:1194": " tasmānnāstyevākāśamiti pratīmaḥ /",
    "T11bsa072_u:1195": " etacca vaibhāṣīkamatapekṣya dūṣaṇamuktam /",
    "T11bsa072_u:1196": " paraistvākāśaṃ śabdaguṇakamiṣyate /",
    "T11bsa072_u:1197": " taccaikamiti cet samānadeśatvāt sarvaśabdānāṃ vibhāgena śravaṇaṃ na syāt /",
    "T11bsa072_u:1198": " tatassannihitadeśa iva dūradeśābhimato 'pi",
    "T11bsa072_u:1199": " śabdaḥ śrūyeta /",
    "T11bsa072_u:1200": " na vānyo 'pītyekāntaḥ /",
    "T11bsa072_u:1201": " dikkālayoścaikatvāt pūrvāparādipratyayānupapattiḥ /",
    "T11bsa072_u:1202": " etena nityasyāpi manaso 'sambhava eva /",
    "T11bsa072_u:1203": " tathā hi - yugapajjñānānutpattyā mano 'numīyate tadvādibhiḥ /",
    "T11bsa072_u:1204": " anubhūyanta eva yugapadbahūni jñānāni narttakīdarśanādau /",
    "T11bsa072_u:1205": " yadi punarmano [nityaṃ]",
    "T11bsa072_u:1206": " syāttadānīmetāni jñānāni na yujyante /",
    "T11bsa072_u:1207": " tasmānnāstyeva mano 'pi //",
    "T11bsa072_u:1208": " avayavinirasanapūrvakaṃ paramāṇumātrasamarthanam pṛthivyādayo 'vaśiṣyante /",
    "T11bsa072_u:1209": " te cāvayaviparamāṇubhedena dvidhā iṣyante /",
    "T11bsa072_u:1210": " tatra yo 'vayavī ghaṭādiḥ paramāṇubhidvaryaṇukādi krameṇārabdhaḥ",
    "T11bsa072_u:1211": " prasiddhaḥ, tasya upalabdhi lakṣaṇaprāptasyānupalambho bādhaka ityuktam /",
    "T11bsa072_u:1212": " yadyavayavī nāsti kathaṃ tarhyayamekatvena pratibhāsata iti cet -",
    "T11bsa072_u:1213": " bhāgā eva bhāsante sanniviṣṭāstathā tathā /",
    "T11bsa072_u:1214": " tadvānnaiva punaḥ kaścinnirbhāgaḥ sampratīyate //",
    "T11bsa072_u:1215": " ityuktam /",
    "T11bsa072_u:1216": " nanu ko 'yaṃ bhāgapratibhāso nāma? nānādigdeśāvaṣṣṭambhena sañcitaḥ paramāṇupratibhāsa eva",
    "T11bsa072_u:1217": " yadyevaṃ kathaṃ 'pratibhāsadharmaḥ",
    "T11bsa072_u:1218": " sthaulyam' ityuktaṃ dharmottareṇa,tatrāpyayamevārthaḥ arthasya svarūpeṇa nāsti vedanam, 'bhāktaṃ syādarthavedanam' iti vacanāt /",
    "T11bsa072_u:1219": " tasmādyo 'yaṃ",
    "T11bsa072_u:1220": " nīlādiprabhāso nānādeśavyāpitvenānubhūyate sa eva sthūlapratibhāsa ityadoṣaḥ ye 'pi tadārambhakāḥ paramāṇavo vaiśeṣikāṇāṃ,",
    "T11bsa072_u:1221": " sākṣādadhyakṣyagocarā vaibhāṣikāṇāṃ darśane, svasvākārasamarpaṇapravaṇāḥ sautrāntikānāṃ mate, te 'pi yogācārāṇāṃ darśane na sambhavanti /",
    "T11bsa072_u:1222": " na khalvekaḥ paramāṇuḥ prasiddhimadhyāste /",
    "T11bsa072_u:1223": " tasyādharottaracaturdikṣu paramāṇumadhyāsīnasya niyamena ṣaḍaṃśatāpatteḥ /",
    "T11bsa072_u:1224": " yo hyasya svabhāvaḥ pūrvaparamāṇupratyāsannaḥ na sa evāparaparamāṇupratyāsanno ghaṭate /",
    "T11bsa072_u:1225": " tayorekadeśatāprāpteḥ /",
    "T11bsa072_u:1226": " evaṃ ca sa pūrvaparamāṇusannihitasvabhāvo",
    "T11bsa072_u:1227": " 'paraparamāṇuṃ pratyāsīdedyadi so 'pi tatra syāt /",
    "T11bsa072_u:1228": " asatyāmapi pratyāsattāvābhimukhyamātre 'pyayameva vṛttāntaḥ /",
    "T11bsa072_u:1229": " tataśca paramāṇumātraṃ piṇḍaḥ prasaktaḥ //",
    "T11bsa072_u:1230": " yogācārasya matam athavāyaṃ vicāraḥ, yadetatpratibhāsamānaṃ tadekaṃ tāvanna yuktam,",
    "T11bsa072_u:1231": " anantaroktavicārāt /",
    "T11bsa072_u:1232": " nāpyanekaṃ, paramāṇuśaḥ paramāṇorayogāt /",
    "T11bsa072_u:1233": " tathā hi -",
    "T11bsa072_u:1234": " yadyasau sāṃśaḥ kathaṃ paramāṇuḥ? atha niraṃśaḥ tadā saṃyuktāḥ paramāṇāvaḥ sarvātmanā saṃyogāt parasparamabhinnadeśāḥ syuriti sarvaḥ piṇḍaḥ",
    "T11bsa072_u:1235": " paramāṇumātraṃ syāt, parvato 'pi kṣitirapīti /",
    "T11bsa072_u:1236": " tasmādavaśyaṃ tayoḥ svabhāvayorbhedo 'bhyupetavyaḥ /",
    "T11bsa072_u:1237": " yathā cānayostathā",
    "T11bsa072_u:1238": " `dharottaradakṣiṇottaraparamāṇupratyāsannānāṃ svabhābānāṃ ca bheda iti ṣaḍaṃśataiva paramāṇornyāyabalādāpatati",
    "T11bsa072_u:1239": " yadāha -",
    "T11bsa072_u:1240": " ṣaṭkena yugapadyogāt paramāṇoḥ ṣaḍāṃśatā /",
    "T11bsa072_u:1241": " ṣaṇṇāṃ samānadeśatvāt piṇḍaḥ syādaṇumātrakaḥ //",
    "T11bsa072_u:1242": " iti /",
    "T11bsa072_u:1243": " na caikāsiddhau anekasyāpi siddhiriti na santi paramāṇavaḥ /",
    "T11bsa072_u:1244": " yadi bāhyo 'rtho nāsti kiṃ viṣayastarhyayaṃ pratibhāsaḥ? pratibhāsaḥ khalveṣo 'nādivitathavāsanātaḥ pravartamāno nirālambana eva lakṣyate /",
    "T11bsa072_u:1245": " tathā hi -",
    "T11bsa072_u:1246": " sati viṣaye sālambanatā syāt /",
    "T11bsa072_u:1247": " tena cāvayavinā bhavitavyam,",
    "T11bsa072_u:1248": " paramāṇupracayena vā /",
    "T11bsa072_u:1249": " sa cāyamubhayo 'pyanantarokta bādhakapramāṇa",
    "T11bsa072_u:1250": " [grāha] grastavigraho na vyomatāmarasamatiśete yathoktam -",
    "T11bsa072_u:1251": " [na sannāvayavī nāma na santi paramāṇavaḥ /]",
    "T11bsa072_u:1252": " pratibhāso nirālambhaḥ svapnānubhavasannibhaḥ // iti //",
    "T11bsa072_u:1253": " nirālambanavādaḥ svapnajñānaṃ nirālambanaṃ viditameva /",
    "T11bsa072_u:1254": " na ca svaprajāgradanubhavayorbhedaḥ kaścidapyasti /",
    "T11bsa072_u:1255": " sarvaprakārasādharmyadarśanāt /",
    "T11bsa072_u:1256": " na cānālambanādanavāptarūpaviśeṣaṃ vijñānaṃ sālambanasambandhamanubhavitumutsahate /",
    "T11bsa072_u:1257": " yadanālambanādaviśiṣṭaṃ",
    "T11bsa072_u:1258": " tadanālambanam, yathaikasmādākāśakeśadarśanāt dvitīyam [jñānaṃ]",
    "T11bsa072_u:1259": " anālambanācca svapnajñānādaviśiṣṭaṃ vivādāspadībhūtaṃ jāgradvijñānamiti svabhāvahetuḥ //",
    "T11bsa072_u:1260": " vijñānasyasya sākāratvanirākāratvapakṣabhedaḥ yadi bāhyo 'rtho nāsti kiṃ tarhi paramārthasat?",
    "T11bsa072_u:1261": " grāhyagrāhakādikalaṅkānaṅkitaṃ niṣprapañcavijñānamātraṃ paramārthasat /",
    "T11bsa072_u:1262": " yathoktam -",
    "T11bsa072_u:1263": " `grāhyagrāhakanirmuktaṃ vijñānaṃ paramārthasat' iti /",
    "T11bsa072_u:1264": " punaścoktam -",
    "T11bsa072_u:1265": " `nānyo 'nubhāvyo buddhyāsti tasyā nānubhavo 'paraḥ /",
    "T11bsa072_u:1266": " grāhyagrāhakavaidhuryāt svayaṃ saiva prakāśate //",
    "T11bsa072_u:1267": " `uktaṃ caitadbhagavatā -",
    "T11bsa072_u:1268": " `bāhyo na vidyate hyartho yathā bālairvikalpyate /",
    "T11bsa072_u:1269": " vāsanāluṭhitaṃ cittamarthābhāsaṃ pravarttate // 'iti //",
    "T11bsa072_u:1270": " sākāravādināṃ matam tatra kecidevamāhuḥ - vijñānamevedaṃ sarva sarvaśarīraviṣayabhāvena",
    "T11bsa072_u:1271": " prasiddham, tacca svasaṃvedanamiti na kasyacit grāhyaṃ grāhakaṃ vā /",
    "T11bsa072_u:1272": " kalpanayā tu grāhyagrāhakabhāva iti vyavasthāpyate /",
    "T11bsa072_u:1273": " tataḥ parikalpitagrāhyagrāhakabhāvarahitaṃ vijñānaṃ [sākāraṃ] satyamiti /",
    "T11bsa072_u:1274": " nirākāravādināṃ matam anye tu sakalākārakalaṅkānaṅkitaṃ śuddhasphaṭikasaṃkāśaṃ vāstavaṃ vijñānam",
    "T11bsa072_u:1275": " / ākārāstvamī vitathā evāvidyayā darśitāḥ prakāśante /",
    "T11bsa072_u:1276": " tasmāt grāhyaṃ nāma nāstyeva grāhyābhāvāt tadapekṣayā yadgrāhakatvaṃ vijñānasya tadapi nāstīti",
    "T11bsa072_u:1277": " / mādhyamikānāṃ tu darśane tadapi vijñānaṃ na paramārthasat,",
    "T11bsa072_u:1278": " vicārāsahatvāt /",
    "T11bsa072_u:1279": " svabhāvena hi yuktaṃ pāramārthika mucyate loke /",
    "T11bsa072_u:1280": " na cāsya vicārataḥ kaścitsvabhāvo ghaṭate, eko vāneko vā, pūrvavicārāsahatvāt /",
    "T11bsa072_u:1281": " yathoktam - 'neṣṭaṃ tadapi dhīrāṇā vijñānaṃ pāramārthikam /",
    "T11bsa072_u:1282": " ekānekasvabhāvena viyogādganābjavat' // iti //",
    "T11bsa072_u:1283": " kīrtipādairapyuktam -",
    "T11bsa072_u:1284": " `bhāvā yena nirupyante tadrūpaṃ nāsti tattvataḥ /",
    "T11bsa072_u:1285": " yasmādekamanekaṃ vā rūpaṃ teṣu na vidyate' // iti //",
    "T11bsa072_u:1286": " tathālaṅkārakāreṇāpyuktam -",
    "T11bsa072_u:1287": " `yadā tu na vikalpasya na cānyasya pramāṇatā /",
    "T11bsa072_u:1288": " tadā viśīryamāṇe 'pi sarvasmin ko 'parādhyatu //",
    "T11bsa072_u:1289": " `baddhamuktādi bhedo 'pi naivāsti paramārthataḥ /",
    "T11bsa072_u:1290": " bhedo hi nāvabhātyeva sarvatra samadarśinām' //iti //",
    "T11bsa072_u:1291": " prayogaḥ punarevam - yadekānekasvabhāvaṃ na bhavati na tatparamārthasat,",
    "T11bsa072_u:1292": " yathā vyomakamalam,ekānekasvabhāvaṃ ca na bhavati vijñānamiti vyāpakānupalabdhiḥ /",
    "T11bsa072_u:1293": " na tāvadayamasiddho hetuḥ /",
    "T11bsa072_u:1294": " sākāre jñāne bahirartha iva ekānesvabhāvāyogyatvasya parisphuṭatvāt /",
    "T11bsa072_u:1295": " yatra hi lokasya bāhyārthavyavahārastadeva sākāravādino jñānam, tato yattasya bahirbhāve",
    "T11bsa072_u:1296": " bādhakaṃ tadevāntarbhāve 'pi bādhakam /",
    "T11bsa072_u:1297": " na hi sthūlamekamanekaṃ ca paramāṇurūpamapīṣyate /",
    "T11bsa072_u:1298": " vijñānātmakānāmayamākāro yadyekaḥ sthūlo yati vānekaḥ paramāṇuśo bhinnaḥ, ubhayathāpi bāhyārthapakṣabhāvi dūṣaṇamaśakyamurddhatum /",
    "T11bsa072_u:1299": " na hi tadvijñāne bahirbhāvanibandhanaṃ dūṣaṇam!",
    "T11bsa072_u:1300": " yena tadbhāvena bhavet /",
    "T11bsa072_u:1301": " mūrtinimittaṃ bādhakam,",
    "T11bsa072_u:1302": " nāmūrte vijñānātmani ityapi nissāram /",
    "T11bsa072_u:1303": " sākāratāyāṃ vijñānasyāpi mūrtatvāt",
    "T11bsa072_u:1304": " / ayameva hi deśāvitānavā [nākāro] mūrtiriti //",
    "T11bsa072_u:1305": " śrīmanmahājagaddalavihārīya mahāpaṇḍita bhikṣumokṣākaraguptaviracitāyāṃ tarkabhāṣāyaṃ parārthānumānaparicchedaḥ tṛtīyaḥ samāptaḥ //",
    "T11bsa072_u:1306": " granthāgraṃ ślokamānaṃ 840",
    "T11bsa072_u:1307": " tarkabhāṣāmimāṃ kṛtvā puṇyamāsādi yanmayā /",
    "T11bsa072_u:1308": " tena yuṇyena loko 'yaṃ buddhatvamadhigacchatu //",
    "T11bsa072_u:1309": " * yādṛśaṃ pustake dṛṣṭaṃ tādṛśaṃ likhitaṃ mayā /",
    "T11bsa072_u:1310": " yadi śuddhamaśuddhaṃ vā mama doṣo na dīyate //",
    "T11bsa072_u:1311": " udakānalacaurebhyaḥ mūrkhakebhyastathaiva ca /",
    "T11bsa072_u:1312": " kaṣṭena likhitaṃ śāstraṃ yatnena paripālayet //*",
    "T11bsa072_u:1313": " tarkabhāṣā samāptā"
}