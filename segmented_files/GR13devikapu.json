{
    "GR13devikapu:0": " sarveṣāmapi muktyarthaṃ muktimārgasya darśanam /",
    "GR13devikapu:1": " deveśa jñānamācāraṃ kṛpayā kathayasva me // Dka_1 //",
    "GR13devikapu:2": " īśvara uvāca",
    "GR13devikapu:3": " jñānācārau varārohe kathayāmi tavādhunā /",
    "GR13devikapu:4": " praviśanti yato mokṣaṃ jñānino dhvastakalmaṣam // Dka_2 //",
    "GR13devikapu:5": " yeṣāṃ bodhena saṃjātaṃ kālajñānaṃ varānane /",
    "GR13devikapu:6": " na teṣāṃ jāyate bodhaḥ śāstrakoṭiśatairapi // Dka_3 //",
    "GR13devikapu:7": " ato hi nirbhayo vidvān niḥśaṅko vigataspṛhaḥ /",
    "GR13devikapu:8": " jñānotsāhaparo bhūyāt śraddaddhāno nirākulaḥ // Dka_4 //",
    "GR13devikapu:9": " nirmamaḥ karuṇopetaḥ sarvabhūtābhayapradaḥ /",
    "GR13devikapu:10": " bhajet kālottaraṃ devi mumukṣuryogatatparaḥ // Dka_5 //",
    "GR13devikapu:11": " sa brahmā sa śivo viṣṇuḥ sa indraḥ sa ṣaḍānanaḥ /",
    "GR13devikapu:12": " sa guruḥ sarvadevāśca sa yogī sa tapodhanaḥ // Dka_6 //",
    "GR13devikapu:13": " paṇḍitaḥ sa mahābhāgaḥ kṛtārthaḥ paramārthataḥ /",
    "GR13devikapu:14": " caladvāyusamaṃ cittaṃ dhriyate yena niścalam // Dka_7 //",
    "GR13devikapu:15": " sa upāyo mimokṣasya sadupāttaguṇastu saḥ /",
    "GR13devikapu:16": " sā prajñā tadiha sthairyaṃ tatpuṇyaṃ vyavasāyinām // Dka_8 //",
    "GR13devikapu:17": " tadeva tīrthaṃ dānaṃ ca sa tapaśca na saṃśayaḥ /",
    "GR13devikapu:18": " yenopāyena badhyeta vāyubhiścalanaṃ manaḥ // Dka_9 //",
    "GR13devikapu:19": " citte calati saṃsāro niścalo mokṣa eva tu /",
    "GR13devikapu:20": " tasmāccittaṃ sthiraṃ kuryāt prajñayā parayā budhaḥ // Dka_10 //",
    "GR13devikapu:21": " ekāntikaṃ sukhaṃ yatra tathāivātyantikaṃ bhavet /",
    "GR13devikapu:22": " niṣkarmaṇi pare tattve ko na rajyeta paṇḍitaḥ // Dka_11 //",
    "GR13devikapu:23": " nivṛtto viṣayajñānāt niṣkalajñānatatparaḥ /",
    "GR13devikapu:24": " anicchannapi medhāvī labhate mokṣamakṣayam // Dka_12 //",
    "GR13devikapu:25": " asmitākalayā yuktaṃ caitanyaṃ sakalaṃ smṛtam /",
    "GR13devikapu:26": " asmitārahitaṃ cetaś caitanyaṃ śaktirucyate // Dka_13 //",
    "GR13devikapu:27": " tathā prakāśitaṃ viśvaṃ śaktidhyānamudāhṛtam /",
    "GR13devikapu:28": " sarvālambavinirmuktaṃ niṣkalaṃ jñānamucyate // Dka_14 //",
    "GR13devikapu:29": " ahamaṃśena yacchūnyaṃ cinmātrālokamadvayam /",
    "GR13devikapu:30": " muktibījaṃ tadākhyātaṃ parayogapravartakam // Dka_15 //",
    "GR13devikapu:31": " cakrāṇi nāḍayaḥ padma- devatābījamaṇḍalam /",
    "GR13devikapu:32": " rūpamityādikaṃ kiñcid dhyeyaṃ naiva kadācana // Dka_16 //",
    "GR13devikapu:33": " kuhakaṃ mantrajālaṃ ca prāṇāyāmādi dhāraṇam /",
    "GR13devikapu:34": " sarvametanna kartavyaṃ mokṣamakṣayamicchatā // Dka_17 //",
    "GR13devikapu:35": " nātra pūjā namaskāro na japo dhyānameva ca /",
    "GR13devikapu:36": " kevalaṃ jñānamityuktaṃ veditavyaṃ na kiñcana // Dka_18 //",
    "GR13devikapu:37": " bahirāhitacittānāṃ jāyante bandhahetavaḥ /",
    "GR13devikapu:38": " bahiścittaṃ nivāryaiva vindan loke na sīdati // Dka_19 //",
    "GR13devikapu:39": " nātra kiñcidbahirnāntaṃ na madhyaṃ nāpyadhaḥ kvacit /",
    "GR13devikapu:40": " sarvākāraṃ nirākāraṃ svasaṃvedyaṃ virājate // Dka_20 //",
    "GR13devikapu:41": " yadyadālokya yo jantuḥ kurute karmasañcayam /",
    "GR13devikapu:42": " tadgatirjāyate yasmān nirālokaṃ tu cintayet // Dka_21 //",
    "GR13devikapu:43": " heturnāsti phalaṃ nāsti nāsti karma svabhāvataḥ /",
    "GR13devikapu:44": " asadbhūtamidaṃ sarvaṃ nāsti loko na laukikaḥ // Dka_22 //",
    "GR13devikapu:45": " nirālambamidaṃ sarvaṃ nirālambaprakāśitam /",
    "GR13devikapu:46": " nirālambamidaṃ kṛtvā nirālambo bhaviṣyati // Dka_23 //",
    "GR13devikapu:47": " vyomākāraṃ mahāśūnyaṃ vyāpakaṃ yo na bhāvayet /",
    "GR13devikapu:48": " saṃsārī sa bhavelloke bījakośakrimiryathā // Dka_24 //",
    "GR13devikapu:49": " jñānotpattinimittaṃ tu kriyāścaryāḥ prakīrtitāḥ /",
    "GR13devikapu:50": " yogaṃ sālambanaṃ tyaktvā niṣprapañcaṃ vicintayet // Dka_25 //",
    "GR13devikapu:51": " pātālāt śaktiparyantaṃ sarvametadabhīpsitam /",
    "GR13devikapu:52": " bhagnaṃ yaiḥ śūnyamantreṇa te smṛtāḥ śūnyavedinaḥ // Dka_26 //",
    "GR13devikapu:53": " viṣaye lolupaṃ cittaṃ markaṭādapi cañcalam /",
    "GR13devikapu:54": " sarvaśūnyapade sthitvā tato nirvāṇameṣyati // Dka_27 //",
    "GR13devikapu:55": " sarvatattvādyasambhinnaṃ dehād bhinnaṃ tathaiva ca /",
    "GR13devikapu:56": " ahamasmādyasambhinnaṃ caitanyaṃ sarvatomukham // Dka_28 //",
    "GR13devikapu:57": " ākāśamiva sarvaṃ tu sabāhyābhyantaraṃ priye /",
    "GR13devikapu:58": " parānandamarūpaṃ tu paśyannānandabhāgbhavet // Dka_29 //",
    "GR13devikapu:59": " nirindhano yathā vahniḥ svayameva praśāmyati /",
    "GR13devikapu:60": " grāhyābhāvānmanastadvat svayameva pralīyate // Dka_30 //",
    "GR13devikapu:61": " mohikā mūrcchikā māyā svapnaśceti caturvidhaḥ /",
    "GR13devikapu:62": " suṣuptirjāgṛtiścaiva sarvametat parityajet // Dka_31 //",
    "GR13devikapu:63": " dehāt sūkṣmagatāt prāṇāc cittād buddherahaṅkṛteḥ /",
    "GR13devikapu:64": " sarvasmādbhinna evāhaṃ cintayan labhate citam // Dka_32 //",
    "GR13devikapu:65": " sadābhibhūtaye cittaṃ nidrayā smaraṇādinā /",
    "GR13devikapu:66": " bodhayitvā prayatnena kuryāt svasthaṃ punaḥ punaḥ // Dka_33 //",
    "GR13devikapu:67": " yadā sthiraṃ bhaveccittaṃ cālayanna kathaṃcana /",
    "GR13devikapu:68": " na kiñciccintayet tatra sthirameva tu kārayet // Dka_34 //",
    "GR13devikapu:69": " āśrayālambanaṃ cittaṃ tadvat kuryānnirāśrayam /",
    "GR13devikapu:70": " cañcalaṃ niścalaṃ kuryāt niścalaṃ na tu cālayet // Dka_35 //",
    "GR13devikapu:71": " sarvabhūtalaye jāte yadyadvyoma sunirmalam /",
    "GR13devikapu:72": " tattadrūpaṃ svakaṃ dhyāyed vyāptaṃ caiva tu nirmalam // Dka_36 //",
    "GR13devikapu:73": " tadeva janmasāphalyaṃ pāṇḍityamidameva hi /",
    "GR13devikapu:74": " caladvāyusamaṃ cittaṃ niścalaṃ dhriyate hi yat // Dka_37 //",
    "GR13devikapu:75": " naivordhvaṃ dhārayeccittaṃ na madhyaṃ nāpyadhaḥ kvacit /",
    "GR13devikapu:76": " antarbhāvavinirmuktaṃ sadā kuryānnirāśrayam // Dka_38 //",
    "GR13devikapu:77": " nidrāyāṃ bodhayeccittaṃ vikṣiptaṃ śamayet punaḥ /",
    "GR13devikapu:78": " pakṣadvayaparityāge samprāpte naiva cālayet // Dka_39 //",
    "GR13devikapu:79": " nirāśrayaṃ sadā cittaṃ sarvālambanavarjitam /",
    "GR13devikapu:80": " mano 'vasthāvinirmuktaṃ vijñeyaṃ muktilakṣaṇam // Dka_40 //",
    "GR13devikapu:81": " sarvālambanaśūnyaṃ ca dhārayitvā mano hṛdi /",
    "GR13devikapu:82": " yajjñānaṃ jāyate spaṣṭaṃ tadabhyāsaparo bhavet // Dka_41 //",
    "GR13devikapu:83": " ye dhyāyanti paraṃ śūnyaṃ niṣkalaṃ niravasthitam /",
    "GR13devikapu:84": " te yānti paramaṃ sthānaṃ janmamṛtyuvivarjitam // Dka_42 //",
    "GR13devikapu:85": " devā devyastathā cānye dharmādharmau ca tatphalam /",
    "GR13devikapu:86": " āśrayāśrayivijñānaṃ saṃsārasya ca bandhanam // Dka_43 //",
    "GR13devikapu:87": " āśrayo dvandvamityuktaṃ dvandvatyāgāt parodayaḥ /",
    "GR13devikapu:88": " jīvanmuktastadā yogī dehatyāgād vimucyate // Dka_44 //",
    "GR13devikapu:89": " vairāgyeṇa vapustyāgo na vai kāryo manīṣiṇā /",
    "GR13devikapu:90": " ārambhataḥ kriyānāśe svayameva vipatsyate // Dka_45 //",
    "GR13devikapu:91": " hṛtsaroje hyahaṃrūpā yā citirnirmalācalā /",
    "GR13devikapu:92": " ahaṅkāraparityāgāt sā citirmokṣadāyinī // Dka_46 //",
    "GR13devikapu:93": " sarvopādhivinirmuktaṃ cidrūpaṃ yannirantaram /",
    "GR13devikapu:94": " tacchivo 'hamiti dhyātvā sarvāsaktiṃ visarjayet // Dka_47 //",
    "GR13devikapu:95": " deśajātyādisambaddhān varṇāśramasamanvitān /",
    "GR13devikapu:96": " bhāvānetān parityajya svabhāvaṃ bhāvayedbudhaḥ // Dka_48 //",
    "GR13devikapu:97": " ahameko na me kaścin nāhamanyasya kasyacit /",
    "GR13devikapu:98": " na taṃ paśyāmi yasyāhaṃ taṃ na paśyāmi yo mama // Dka_49 //",
    "GR13devikapu:99": " ahameva paraṃ brahma jagannātho maheśvaraḥ /",
    "GR13devikapu:100": " iti syānniścito mukto baddhaḥ syādanyathā pumān // Dka_50 //",
    "GR13devikapu:101": " aśarīraṃ yadātmānaṃ paśyati jñānacakṣuṣā /",
    "GR13devikapu:102": " tadā bhavati śāntātmā sarvato vigataspṛhaḥ // Dka_51 //",
    "GR13devikapu:103": " yo 'sau sarveṣu śāstreṣu paṭhyate hyaja īśvaraḥ /",
    "GR13devikapu:104": " akāyo nirguṇo hyātmā so 'hamasmi na saṃśayaḥ // Dka_52 //",
    "GR13devikapu:105": " vijñāptimātro hi sadā viśuddhaḥ sarvatra yasmātsatataṃ vimuktaḥ /",
    "GR13devikapu:106": " nādeyaheyo hyahamapratarkyas tasmātsadā brahmamayo viśokaḥ // Dka_53 //",
    "GR13devikapu:107": " āmastakaṃ pādatalāvasānaṃ sāntarbahiścarmapaṭāvanaddham /",
    "GR13devikapu:108": " tatkṛtsnamevāmṛtarūpamanyac cidrūpamātmānamananyasiddhim // Dka_54 //",
    "GR13devikapu:109": " īśo 'hamevāsya carācarasya pitā ca mātā ca pitāmahaśca /",
    "GR13devikapu:110": " dhyānaṃ samāsthāya padaṃ caturthaṃ dhyāyanti māmeva vimuktikāmāḥ // Dka_55 //",
    "GR13devikapu:111": " brahmādibhirdevamanuṣyanāgair gandharvayakṣāpsarasāṃ gaṇaiśca /",
    "GR13devikapu:112": " yajñairanekairahameva pūjyo māmeva sarve pratipūjayanti // Dka_56 //",
    "GR13devikapu:113": " tapobhirugrairvividhaiśca dānair māmeva sarve pratipūjayanti /",
    "GR13devikapu:114": " bhūtāni cāhaṃ sthirajaṅgamāni yāvanti cānyānyahameva tāni // Dka_57 //",
    "GR13devikapu:115": " na sthūlasūkṣmo na ca śūnyarūpo jñānaikarūpo jagadekabandhuḥ /",
    "GR13devikapu:116": " nirantaro nirmala īśvaro 'haṃ svapnādyavasthācyutiniṣprapañcaḥ // Dka_58 //",
    "GR13devikapu:117": " anādivijñānamajaṃ purāṇaṃ guhāśayaṃ niṣkalamaprapañcam /",
    "GR13devikapu:118": " nirañjanaṃ niṣpratimaṃ nirīśam adṛśyamagrāhyamacintyarūpam // Dka_59 //",
    "GR13devikapu:119": " sanātanaṃ brahma nirantaraṃ yat pade pade so 'hamiti prapaśyet /",
    "GR13devikapu:120": " yo bhāvatastiṣṭhati niṣprakampaḥ sa brahmabhūto 'mṛtatāmupaiti // Dka_60 //",
    "GR13devikapu:121": " jñānamevaṃ varārohe kathitaṃ mokṣasiddhaye /",
    "GR13devikapu:122": " ācāraṃ kathyamānaṃ tu sāmprataṃ śṛṇu taṃ mayā // Dka_61 //",
    "GR13devikapu:123": " na snānaṃ na japaḥ pūjā homo naiva ca sādhanam /",
    "GR13devikapu:124": " agnikāryādikāryaṃ ca naitasyāsti maheśvari // Dka_62 //",
    "GR13devikapu:125": " niyamo 'pi na tasyāsti kṣetrapīṭhe ca sevanam /",
    "GR13devikapu:126": " nārcanaṃ pitṛkāryādi tīrthayātrā vratāni ca // Dka_63 //",
    "GR13devikapu:127": " dharmādharmaphalaṃ nāsti na tithirlaukikakriyā /",
    "GR13devikapu:128": " santyajetsarvakarmāṇi lokācāraṃ ca sarvaśaḥ // Dka_64 //",
    "GR13devikapu:129": " samayācāraniḥśeṣān kṛtyajātaṃ tu bandhanam /",
    "GR13devikapu:130": " saṃkalpaṃ ca vikalpaṃ ca ye cānye kuladharmikāḥ // Dka_65 //",
    "GR13devikapu:131": " siddhīśca vividhākārāḥ pātālādi rasāyanam /",
    "GR13devikapu:132": " pratyakṣeṇāpi labhyeran naiva gṛhṇīta sādhakaḥ // Dka_66 //",
    "GR13devikapu:133": " sarve te paśubandhāḥ syur adhomārgapradāyakāḥ /",
    "GR13devikapu:134": " etairnāsti parā muktiś cidrūpaṃ vyāpakaṃ vinā // Dka_67 //",
    "GR13devikapu:135": " yena kena viśeṣeṇa sarvāvastho 'pi yogadhṛk /",
    "GR13devikapu:136": " kṣetrapīṭhe ca sandehād varjayedyadi kautukam // Dka_68 //",
    "GR13devikapu:137": " kṛmikīṭapataṅgāśca tathā devi vanaspatīn /",
    "GR13devikapu:138": " na nāśayed budho jīvān paramārthamatiryataḥ // Dka_69 //",
    "GR13devikapu:139": " na mūlotpāṭanaṃ kuryāt pattracchedaṃ vivarjayet /",
    "GR13devikapu:140": " bhūtapīḍāṃ na kurvīta puṣpāṇāṃ ca nikṛntanam // Dka_70 //",
    "GR13devikapu:141": " svayaṃpatitapuṣpaistu kartavyaṃ śivapūjanam /",
    "GR13devikapu:142": " māraṇoccāṭanādīni vidveṣastambhane tathā // Dka_71 //",
    "GR13devikapu:143": " jvarabhūtagrahāveśa- vaśyākarṣaṇamohanam /",
    "GR13devikapu:144": " na kuryāt kṣudrakarmāṇi kāṣṭhapāṣāṇapūjanam // Dka_72 //",
    "GR13devikapu:145": " samo 'mitre ca mitre ca samo loṣṭe ca kāñcane /",
    "GR13devikapu:146": " abhilāṣo na kartavya indriyārthe kadācana // Dka_73 //",
    "GR13devikapu:147": " ātmārāmo bhavedyogī nirbhayo vigataspṛhaḥ /",
    "GR13devikapu:148": " samanindāpraśaṃsaśca sarvabhūtasamastathā // Dka_74 //",
    "GR13devikapu:149": " samadṛṣṭistu kartavyā yathātmani tathā pare /",
    "GR13devikapu:150": " vivādaṃ lokagoṣṭhīṃ ca kalahāśca vivarjayet // Dka_75 //",
    "GR13devikapu:151": " śāstragoṣṭhīṃ na kurvīta kubhāṣitasubhāṣitān // Dka_76 //",
    "GR13devikapu:152": " īrṣyāṃ paiśunyadambhe ca rāgaṃ mātsaryameva ca /",
    "GR13devikapu:153": " kāmakrodhau bhayaṃ śokaṃ tyajetsarvaṃ śanaiḥ śanaiḥ // Dka_77 //",
    "GR13devikapu:154": " sarvadvandvavinirmuktaḥ santataṃ janavarjitaḥ /",
    "GR13devikapu:155": " anenaiva śarīreṇa sarvajñaḥ san prakāśate // Dka_78 //",
    "GR13devikapu:156": " jñānenaiva yathā mokṣas tathā siddhirnirarthikā /",
    "GR13devikapu:157": " tathāpi bhogamicchantaḥ siddhimicchanti sādhakāḥ // Dka_79 //",
    "GR13devikapu:158": " aṇimādiguṇāvāptir jāyatāṃ vā na jāyatām /",
    "GR13devikapu:159": " tathāpi mucyate dehī patiṃ vijñāya nirmalam // Dka_80 //",
    "GR13devikapu:160": " pañcabhūtātmako dehaḥ śivastatraiva tiṣṭhati /",
    "GR13devikapu:161": " śivādyavaniparyanto loko 'yaṃ śaṅkarātmakaḥ // Dka_81 //",
    "GR13devikapu:162": " īdṛśaṃ jñāninaṃ dṛṣṭvā pūjayanti ca ye narāḥ /",
    "GR13devikapu:163": " gandhaṃ puṣpaṃ phalaṃ dhūpaṃ snānaṃ vastraṃ ca bhojanam // Dka_82 //",
    "GR13devikapu:164": " nivedayanti ye kecid vāṅmanaḥkāyakarmabhiḥ /",
    "GR13devikapu:165": " tathaiva te vimucyante muktimārgābhikāṅkṣiṇaḥ // Dka_83 //",
    "GR13devikapu:166": " stutinindākarāstasya puṇyapāpe samāpnuyuḥ /",
    "GR13devikapu:167": " yajjñānācaraṇaṃ pṛṣṭaṃ tat sarvaṃ kathitaṃ mayā /",
    "GR13devikapu:168": " kālajñānaṃ varārohe kimanyat paripṛcchasi // Dka_84 //",
    "GR13devikapu:169": " iti devīkālottarāgamaḥ parisamāptaḥ"
}