{
    "SA20bsa010_u:0_0": "Āryamaitreyapraṇītā Madhyāntavibhāgakārikā (Mvk)",
    "SA20bsa010_u:1_0": "Lakṣaṇaparicchedaḥ prathamaḥ",
    "SA20bsa010_u:mvk_1.1_0": "lakṣaṇaṃ hyāvṛtistattvaṃ pratipakṣasya bhāvanā /",
    "SA20bsa010_u:mvk_1.1_1": "tatrāvasthā phalaprāptiryānānuttaryameva ca //",
    "SA20bsa010_u:mvk_1.2_0": "abhūtaparikalpo 'sti dvayaṃ tatra na vidyate /",
    "SA20bsa010_u:mvk_1.2_1": "śūnyatā vidyate tvatra tasyāmapi sa vidyate //",
    "SA20bsa010_u:mvk_1.3_0": "na śūnyaṃ nāpi cāśūnyaṃ tasmāt sarvaṃ vidhīyate /",
    "SA20bsa010_u:mvk_1.3_1": "sattvādasattvāt sattvācca madhyamā pratipacca sā //",
    "SA20bsa010_u:mvk_1.4_0": "arthasattvātmavijñaptipratibhāsaṃ prajāyate /",
    "SA20bsa010_u:mvk_1.4_1": "vijñānaṃ nāsti cāsyārthastadabhāvāttadapyasat //",
    "SA20bsa010_u:mvk_1.5_0": "abhūtaparikalpatvaṃ siddhamasya bhavatyataḥ /",
    "SA20bsa010_u:mvk_1.5_1": "na tathā sarvathābhāvāt tatkṣayānmuktiriṣyate //",
    "SA20bsa010_u:mvk_1.6_0": "kalpitaḥ paratantraśca pariniṣpanna eva ca /",
    "SA20bsa010_u:mvk_1.6_1": "arthādabhūtakalpācca dvayābhāvācca deśitaḥ //",
    "SA20bsa010_u:mvk_1.7_0": "upalabdhiṃ samāśritya nopalabdhiḥ prajāyate /",
    "SA20bsa010_u:mvk_1.7_1": "nopalabdhiṃ samāśritya nopalabdhiḥ prajāyate //",
    "SA20bsa010_u:mvk_1.8_0": "upalabdhestataḥ siddhā nopalabdhisvabhāvatā /",
    "SA20bsa010_u:mvk_1.8_1": "tasmācca samatā jñeyā nopalambhopalambhayoḥ //",
    "SA20bsa010_u:mvk_1.9_0": "abhūtaparikalpaśca cittacaittāstridhātukāḥ /",
    "SA20bsa010_u:mvk_1.9_1": "tatrārthadṛṣṭirvijñānaṃ tadviśeṣe tu caitasāḥ //",
    "SA20bsa010_u:mvk_1.10_0": "evaṃ pratyayavijñānaṃ dvitīyaṃ caupabhogikam /",
    "SA20bsa010_u:mvk_1.10_1": "upabhogaparicchedaprerakāstatra caitasāḥ //",
    "SA20bsa010_u:mvk_1.11_0": "chādanādropaṇāccaiva nayanātsaṃparigrahāt /",
    "SA20bsa010_u:mvk_1.11_1": "pūraṇāt triparicchedādupabhogācca karṣaṇāt //",
    "SA20bsa010_u:mvk_1.12_0": "nibandhanādābhimakhyād duḥkhanāt kliśyate jagat /",
    "SA20bsa010_u:mvk_1.12_1": "tredhā dvedhā ca saṃkleśaḥ saptadhābhūtakalpanāt //",
    "SA20bsa010_u:mvk_1.13_0": "lakṣaṇaṃ cātha paryāyastadartho bheda eva ca /",
    "SA20bsa010_u:mvk_1.13_1": "sādhanañceti vijñeyaṃ śūnyatāyāḥ samāsataḥ //",
    "SA20bsa010_u:mvk_1.14_0": "dvayābhāvo hyabhāvasya bhāvaḥ śūnyasya lakṣaṇam /",
    "SA20bsa010_u:mvk_1.14_1": "na bhāvo nāpi cābhāvao na pṛthaktvaikalakṣaṇam //",
    "SA20bsa010_u:mvk_1.15_0": "tathatā bhūtakoṭiścānimittaṃ paramārthatā /",
    "SA20bsa010_u:mvk_1.15_1": "dharmadhātuśca paryāyāḥ śūnyatāyāḥ samāsataḥ //",
    "SA20bsa010_u:mvk_1.16_0": "ananyathāviparyāsatannirodhāryagocaraiḥ /",
    "SA20bsa010_u:mvk_1.16_1": "hetutvāccāryadharmaṇāṃ paryāyārtho yathākramam //",
    "SA20bsa010_u:mvk_1.17_0": "saṃkliṣṭā ca viśuddhā ca samalā nirmalā ca sā /",
    "SA20bsa010_u:mvk_1.17_1": "abdhātukanakākāśaśuddhivacchuddhiriṣyate //",
    "SA20bsa010_u:mvk_1.18_0": "bhoktṛbhojanataddhehapratiṣṭhāvastuśūnyatā /",
    "SA20bsa010_u:mvk_1.18_1": "tacca yena yathā dṛṣṭaṃ yadarthaṃ tasya śūnyatā //",
    "SA20bsa010_u:mvk_1.19_0": "śubhadvayasya prāptyartha sadā sattvahitāya ca /",
    "SA20bsa010_u:mvk_1.19_1": "saṃsārātyajanārthaṃ ca kuśalasyākṣayāya ca //",
    "SA20bsa010_u:mvk_1.20_0": "gotrasya ca viśuddhayarthaṃ lakṣaṇavyañjanāptaye /",
    "SA20bsa010_u:mvk_1.20_1": "śuddhaye bu[ddha]dharmāṇāṃ bodhisattvaḥ prapadyate //",
    "SA20bsa010_u:mvk_1.21_0": "pudgalasyātha dharmāṇāmabhāvaḥ śūnyatātra hi /",
    "SA20bsa010_u:mvk_1.21_1": "tadabhāvasya sadbhāvastasmin sā śūnyatāparā //",
    "SA20bsa010_u:mvk_1.22_0": "saṃkliṣṭā cedbhavennāsau muktāssyuḥ sarvadehinaḥ /",
    "SA20bsa010_u:mvk_1.22_1": "viśuddhā cedbhavennāsau vyāyāmo niṣphalo bhavet //",
    "SA20bsa010_u:mvk_1.23_0": "na kliṣṭā nāpi va 'ākliṣṭā śuddhāśuddhā na caiva sā /",
    "SA20bsa010_u:mvk_1.23_1": "prabhāsvaratvāccittasya kleśasyāgantukatvataḥ //",
    "SA20bsa010_u:2_0": "// iti lakṣaṇaparicchedaḥ prathamaḥ //",
    "SA20bsa010_u:3_0": "Āvaraṇaparicchedo dvitīyaḥ",
    "SA20bsa010_u:mvk_2.1_0": "vyāpi prādeśikodriktasamādānavivarjanam /",
    "SA20bsa010_u:mvk_2.1_1": "dvayāvaraṇamākhyātaṃ navadhā kleśalakṣaṇam //",
    "SA20bsa010_u:mvk_2.2_0": "saṃyojanānyāvaraṇamudvegasamupekṣayoḥ /",
    "SA20bsa010_u:mvk_2.2_1": "tattvadṛṣṭeśca satkāyadṛṣṭestadvastuno 'pi ca //",
    "SA20bsa010_u:mvk_2.3_0": "nirodhamārgaratneṣu lābhasatkāra eva ca /",
    "SA20bsa010_u:mvk_2.3_1": "saṅkleśasya parijñāne śubhādau daśadhāparam //",
    "SA20bsa010_u:mvk_2.4_0": "aprayogo 'nāyatane 'yogavihitaśca yaḥ /",
    "SA20bsa010_u:mvk_2.4_1": "notpattiramanaskāraḥ sambhārasyāprapūrṇatā //",
    "SA20bsa010_u:mvk_2.5_0": "gotramitrasya vaidhuryaṃ cittasya parikheditā /",
    "SA20bsa010_u:mvk_2.5_1": "pratipatteśca vaidhuryaṃ kuduṣṭajanavāsatā //",
    "SA20bsa010_u:mvk_2.6_0": "dauṣṭhulyamavaśiṣṭatvaṃ trayāt prajñāvipakvatā /",
    "SA20bsa010_u:mvk_2.6_1": "prakṛtyā caiva dauṣṭhulyaṃ kausīdyaṃ ca pramāditā //",
    "SA20bsa010_u:mvk_2.7_0": "saktirbhave ca bhoge ca līnacittatvameva ca /",
    "SA20bsa010_u:mvk_2.7_1": "aśraddhānadhimuktiśca yathārutavicāraṇā //",
    "SA20bsa010_u:mvk_2.8_0": "saddharme 'gauravaṃ lābhe gurutākṛpatā tathā /",
    "SA20bsa010_u:mvk_2.8_1": "śrutavyasanamalpatvaṃ samādhyaparikarmitā //",
    "SA20bsa010_u:mvk_2.9_0": "śubhaṃ bodhiḥ samādānaṃ dhīmattvābhrāntyanāvṛtī /",
    "SA20bsa010_u:mvk_2.9_1": "nṛtyatrāso 'matsaritvaṃ vaśitvañca śubhādayaḥ //",
    "SA20bsa010_u:mvk_2.10_0": "trīṇi trīṇi ca eteṣāṃ jñeyānyāvaraṇāni hi /",
    "SA20bsa010_u:mvk_2.10_1": "pakṣyapāramitābhūmiṣvanyadāvaraṇaṃ punaḥ //",
    "SA20bsa010_u:mvk_2.11_0": "vastvakauśalakausīdyaṃ samādherdvayahīnatā /",
    "SA20bsa010_u:mvk_2.11_1": "aropaṇātha daurbalyaṃ dṛṣṭidauṣṭhulyaduṣṭatā //",
    "SA20bsa010_u:mvk_2.12_0": "aiśvaryasyātha sugateḥ sattvātyāgasya cāvṛtiḥ /",
    "SA20bsa010_u:mvk_2.12_1": "hānivṛddhyośca doṣāṇāṃ guṇānāmavatāraṇe //",
    "SA20bsa010_u:mvk_2.13_0": "vimocane 'kṣayatve ca nairantarye śubhasya ca /",
    "SA20bsa010_u:mvk_2.13_1": "niyatīkaraṇe dharmasambhogaparipācane //",
    "SA20bsa010_u:mvk_2.14_0": "sarvatragārthe agrārthe niṣyandāgrārtha eva ca /",
    "SA20bsa010_u:mvk_2.14_1": "niṣparigrahatārtha ca santānābheda eva ca //",
    "SA20bsa010_u:mvk_2.15_0": "nissaṅkleśaviśuddhyarthe 'nānātvārtha eva ca /",
    "SA20bsa010_u:mvk_2.15_1": "ahīnānadhikārthe ca caturdhāvaśitāśraye //",
    "SA20bsa010_u:mvk_2.16_0": "dharmadhātāvavidyeyamakliṣṭā daśadhāvṛtiḥ /",
    "SA20bsa010_u:mvk_2.16_1": "daśabhūmivipakṣeṇa pratipakṣāstu bhūmayaḥ //",
    "SA20bsa010_u:mvk_2.17_0": "kleśāvaraṇamākhyātaṃ jñeyāvaraṇameva ca /",
    "SA20bsa010_u:mvk_2.17_1": "sarvāṇyāvaraṇānīha yatkṣayānmuktiriṣyate //",
    "SA20bsa010_u:4_0": "// ityāvaraṇaparicchedo dvitīyaḥ //",
    "SA20bsa010_u:5_0": "Tattvaparicchedastṛtīyaḥ",
    "SA20bsa010_u:mvk_3.1_0": "mūlalakṣaṇatattvamaviparyāsalakṣaṇam /",
    "SA20bsa010_u:mvk_3.1_1": "phalahetumayaṃ tattvaṃ sūkṣmaudārikameva ca //",
    "SA20bsa010_u:mvk_3.2_0": "prasiddhaṃ śuddhiviṣayaṃ saṅgrāhyaṃ bhedalakṣaṇam /",
    "SA20bsa010_u:mvk_3.2_1": "kauśalyatattvaṃ daśadhā ātmadṛṣṭivipakṣataḥ //",
    "SA20bsa010_u:mvk_3.3_0": "svabhāvastrividho 'sacca nityaṃ saccāpyatattvataḥ /",
    "SA20bsa010_u:mvk_3.3_1": "sadasattattvataśceti svabhāvatrayamiṣyate //",
    "SA20bsa010_u:mvk_3.4_0": "samāropāpavādasya dharmapudgalayoriha /",
    "SA20bsa010_u:mvk_3.4_1": "grāhyagrāhakayoścāpi bhāvābhāve ca darśanam //",
    "SA20bsa010_u:mvk_3.5_0": "yajjñānānna pravarteta taddhi tattvasya lakṣaṇam /",
    "SA20bsa010_u:mvk_3.5_1": "asadartho hyanityārtha utpādadavyayalakṣaṇaḥ //",
    "SA20bsa010_u:mvk_3.6_0": "samalāmalabhāvena mūlatattve yathākramam /",
    "SA20bsa010_u:mvk_3.6_1": "duḥkhamādānalakṣmākhyaṃ sambandhenāparaṃ matam //",
    "SA20bsa010_u:mvk_3.7_0": "abhāvaścāpyatadbhāvaḥ prakṛtiḥ śūnyatā matā /",
    "SA20bsa010_u:mvk_3.7_1": "alakṣaṇañca nairātmyaṃ tadvilakṣaṇameva ca //",
    "SA20bsa010_u:mvk_3.8_0": "svalakṣaṇañca nirdiṣṭaṃ duḥkhasatyamato matam /",
    "SA20bsa010_u:mvk_3.8_1": "vāsanātha samutthānamavisaṃyoga eva ca //",
    "SA20bsa010_u:mvk_3.9_0": "svabhāvadvayanotpattirmalaśāntidvayaṃ matam /",
    "SA20bsa010_u:mvk_3.9_1": "parijñāyāṃ prahāṇe ca prāptisākṣātkṛtāvayam //",
    "SA20bsa010_u:mvk_3.10_0": "mārgasatyaṃ samākhyātaṃ prajñaptipratipattitaḥ /",
    "SA20bsa010_u:mvk_3.10_1": "tathodbhāvanayaudāraṃ paramārthantu ekataḥ //",
    "SA20bsa010_u:mvk_3.11_0": "arthaprāptiprapattyā hi paramārthastridhā mataḥ /",
    "SA20bsa010_u:mvk_3.11_1": "nirvikārāviparyāsapariniṣpattito dvayam //",
    "SA20bsa010_u:mvk_3.12_0": "lokaprasiddhamekasmāt trayād yuktiprasiddhakam /",
    "SA20bsa010_u:mvk_3.12_1": "viśuddhagocaraṃ dvedhā ekasmādeva kīrtitam //",
    "SA20bsa010_u:mvk_3.13_0": "nimittasya vikalpasya nāmnaśca dvayasaṅgrahaḥ /",
    "SA20bsa010_u:mvk_3.13_1": "samyagjñānasatattvasya ekenaiva ca saṅgrahaḥ //",
    "SA20bsa010_u:mvk_3.14_0": "pravṛttitattvaṃ dvividhaṃ sanniveśakupannatā /",
    "SA20bsa010_u:mvk_3.14_1": "ekaṃ lakṣaṇavijñaptiśuddhisamyakprapannatā //",
    "SA20bsa010_u:mvk_3.15_0": "ekahetutvabhoktṛtvakartṛtvavaśavartane /",
    "SA20bsa010_u:mvk_3.15_1": "ādhipatyārthanityatve kleśaśuddhyāśraye 'pi ca //",
    "SA20bsa010_u:mvk_3.16_0": "yogitvāmuktamuktatve ātmadarśanameṣu hi /",
    "SA20bsa010_u:mvk_3.16_1": "parikalpavikalpārthadharmatārthena teṣu te //",
    "SA20bsa010_u:mvk_3.17_0": "anekatvābhisaṅkṣepaparicchedārtha āditaḥ /",
    "SA20bsa010_u:mvk_3.17_1": "grāhakagrāhyatadgrāhabījārthaścāparo mataḥ //",
    "SA20bsa010_u:mvk_3.18_0": "veditārthaparicchedabhogāyadvārato 'param /",
    "SA20bsa010_u:mvk_3.18_1": "punarhetuphalāyāsānāropānapavādataḥ //",
    "SA20bsa010_u:mvk_3.19_0": "aniṣṭeṣṭaviśuddhīnāṃ samotpattyādhipatyayoḥ /",
    "SA20bsa010_u:mvk_3.19_1": "samprāptisamudācārapāratantryārthato 'param //",
    "SA20bsa010_u:mvk_3.20_0": "grahaṇasthānasandhānabhogaśuddhidvayārthataḥ /",
    "SA20bsa010_u:mvk_3.20_1": "phalahetūpayogārthanopayogāttathāparam //",
    "SA20bsa010_u:mvk_3.21_0": "vedanāsanimittārthatannimittaprapattitaḥ /",
    "SA20bsa010_u:mvk_3.21_1": "tacchamapratipakṣārthayogādaparamiṣyate //",
    "SA20bsa010_u:mvk_3.22_0": "guṇadoṣāvikalpena jñānena parataḥ svayam /",
    "SA20bsa010_u:mvk_3.22_1": "niryāṇādaparaṃ jñeyaṃ saprajñaptisahetukāt //",
    "SA20bsa010_u:6_0": "nimittāt praśamāt sārthāt paścimaṃ samudāhṛtam //",
    "SA20bsa010_u:7_0": "// iti tattvaparicchedastṛtīyaḥ //",
    "SA20bsa010_u:8_0": "Pratipakṣabhāvanāvasthāphalaparicchedaścaturthaḥ",
    "SA20bsa010_u:mvk_4.1_0": "dauṣṭhulyāt tarṣahetutvād vastutvādavimohataḥ /",
    "SA20bsa010_u:mvk_4.1_1": "catussatyāvatārāya smṛtyupasthānabhāvanā //",
    "SA20bsa010_u:mvk_4.2_0": "parijñāte vipakṣe ca pratipakṣe ca sarvathā /",
    "SA20bsa010_u:mvk_4.2_1": "tadapāyāya vīryaṃ hi caturdhā sampravartate //",
    "SA20bsa010_u:mvk_4.3_0": "karmaṇyatā sthitestatra sarvārthānāṃ samṛddhaye /",
    "SA20bsa010_u:mvk_4.3_1": "pañcadoṣaprahāṇāṣṭasaṃskārāsevanānvayā //",
    "SA20bsa010_u:mvk_4.4_0": "kausīdyamavavādasya sammoṣo laya uddhavaḥ /",
    "SA20bsa010_u:mvk_4.4_1": "asaṃskāro 'tha saṃskāraḥ pañca doṣā ime matāḥ //",
    "SA20bsa010_u:mvk_4.5_0": "āśrayo 'thāśritastasya nimittaṃ phalameva ca /",
    "SA20bsa010_u:mvk_4.5_1": "ālambane 'sammoṣo layauddhatyānubuddhyanā //",
    "SA20bsa010_u:mvk_4.6_0": "tadapāyābhisaṃskāraḥ śāntau praśaṭhavāhitā /",
    "SA20bsa010_u:mvk_4.6_1": "ropite mokṣabhāgīye cchandayogādhipatyataḥ //",
    "SA20bsa010_u:mvk_4.7_0": "ālambane 'sammoṣāvisāravicayasya ca /",
    "SA20bsa010_u:mvk_4.7_1": "vipakṣasya hi saṃlekhāt pūrvasya phalamuttaram //",
    "SA20bsa010_u:mvk_4.8_0": "dvau dvau nirvedhabhāgīyāvindriyāṇi balāni ca /",
    "SA20bsa010_u:mvk_4.8_1": "āśrayāṅgaṃ svabhāvāṅgaṃ niryāṇāṅgaṃ tṛtīyakam //",
    "SA20bsa010_u:mvk_4.9_0": "caturthamanuśaṃsāṅgaṃ niḥkleśāṅgaṃ tridhā matam /",
    "SA20bsa010_u:mvk_4.9_1": "nidānenāśrayeṇeha svabhāvena ca deśitam //",
    "SA20bsa010_u:mvk_4.10_0": "paricchedo 'tha samprāptiḥ parasambhāvanā tridhā /",
    "SA20bsa010_u:mvk_4.10_1": "vipakṣapratipakṣaśca mārgasyāṅgaṃ tadaṣṭadhā //",
    "SA20bsa010_u:mvk_4.11_0": "dṛṣṭau śīle 'tha saṃlekhe paravijñaptiriṣyate /",
    "SA20bsa010_u:mvk_4.11_1": "kleśopakleśavaibhutvavipakṣapratipakṣatā //",
    "SA20bsa010_u:mvk_4.12_0": "anukūlā viparyastā sānubandhā viparyayā /",
    "SA20bsa010_u:mvk_4.12_1": "aviparyastaviparyāsānanubandha ca bhāvanā //",
    "SA20bsa010_u:mvk_4.13_0": "ālambanamanaskāraprāptitastad viśiṣṭatā /",
    "SA20bsa010_u:mvk_4.13_1": "hetvavasthāvatārākhyā prayogaphalasaṃjñitā //",
    "SA20bsa010_u:mvk_4.14_0": "kāryākāryaviśiṣṭā ca uttarānuttarā ca sā /",
    "SA20bsa010_u:mvk_4.14_1": "adhimuktau praveśe ca niryāṇe vyākṛtāvapi //",
    "SA20bsa010_u:mvk_4.15_0": "kathikatve 'bhiṣeke ca samprāptāvanuśaṃsane /",
    "SA20bsa010_u:mvk_4.15_1": "kṛtyānuṣṭhāna uddiṣṭā dharmādhātau tridhā punaḥ //",
    "SA20bsa010_u:mvk_4.16_0": "aśuddhāśuddhaśuddhā ca viśuddhā ca yathārthataḥ /",
    "SA20bsa010_u:mvk_4.16_1": "pudgalānāṃ vyavasthānaṃ yathāyogamato matam //",
    "SA20bsa010_u:mvk_4.17_0": "bhājanatvaṃ vipākākhyaṃ balantasyādhipatyataḥ /",
    "SA20bsa010_u:mvk_4.17_1": "rucirvṛddhirviśuddhiśca phalametad yathākramam //",
    "SA20bsa010_u:mvk_4.18_0": "uttarottaramādyañca tadabhyāsat samāptitaḥ /",
    "SA20bsa010_u:mvk_4.18_1": "ānukūlyād vipakṣācca visaṃyogād viśeṣataḥ //",
    "SA20bsa010_u:9_0": "uttarānuttaratvācca phalamanyat samāsataḥ /",
    "SA20bsa010_u:10_0": "// iti pratipakṣabhāvanādiparicchedaścaturthaḥ //",
    "SA20bsa010_u:11_0": "5 Yānānuttaryaparicchedaḥ pañcamaḥ",
    "SA20bsa010_u:mvk_5.1_0": "ānuttaryaṃprapattau hi punarālambane matam /",
    "SA20bsa010_u:mvk_5.1_1": "samudāgama uddiṣṭaṃ pratipattistu ṣaḍ vidhā //",
    "SA20bsa010_u:mvk_5.2_0": "paramātha manaskāre anudharme 'ntavarjane /",
    "SA20bsa010_u:mvk_5.2_1": "viśiṣṭā cāviśiṣṭā ca paramā dvādaśātmikā //",
    "SA20bsa010_u:mvk_5.3_0": "audāryamāyatatvañca adhikaro 'kṣayātmatā /",
    "SA20bsa010_u:mvk_5.3_1": "nairantaryamakṛcchratvaṃ vittatvañca parigrahaḥ //",
    "SA20bsa010_u:mvk_5.4_0": "ārambhaprāptiniṣyandaniṣpattiḥ paramā matā /",
    "SA20bsa010_u:mvk_5.4_1": "tataśca paramārthena daśa pāramitā matāḥ //",
    "SA20bsa010_u:mvk_5.5_0": "dānaṃ śīlaṃ kṣamā vīryaṃ dhyānaṃ prajñā upāyatā /",
    "SA20bsa010_u:mvk_5.5_1": "praṇidhānaṃ balaṃ jñānametāḥ pāramitā daśa //",
    "SA20bsa010_u:mvk_5.6_0": "anugraho 'vighātaśca karma tasya ca marṣaṇam /",
    "SA20bsa010_u:mvk_5.6_1": "guṇavṛddhiśca sāmarthyamavatāravimocane //",
    "SA20bsa010_u:mvk_5.7_0": "akṣayatvaṃ sadā vṛttirniyataṃ bhogapācane /",
    "SA20bsa010_u:mvk_5.7_1": "yathāprajñaptito dharmamahāyānamanaskriyā //",
    "SA20bsa010_u:mvk_5.8_0": "bodhisattvasya satataṃ prajñayā triprakārayā /",
    "SA20bsa010_u:mvk_5.8_1": "dhātupuṣṭayaipraveśāya cārthasiddhyai bhavatyasau //",
    "SA20bsa010_u:mvk_5.9_0": "saṃyuktā dharmacaritaiḥ sā jñeyā daśabhiḥ punaḥ /",
    "SA20bsa010_u:mvk_5.9_1": "lekhanā pūjanā dānaṃ śravaṇaṃ vācanod grahaḥ //",
    "SA20bsa010_u:mvk_5.10_0": "prakāśanātha svādhyāyaścintanā bhāvanā ca tat /",
    "SA20bsa010_u:mvk_5.10_1": "ameyapuṇyaskandhaṃ hi caritaṃ tad daśātmakam //",
    "SA20bsa010_u:mvk_5.11_0": "viśeṣādakṣayatvācca parānugrahato 'śamāt /",
    "SA20bsa010_u:mvk_5.11_1": "avikṣiptāviparyāsapraṇatā cānudhārmikī //",
    "SA20bsa010_u:mvk_5.12_0": "vyutthānaṃ viṣaye sārastathāsvādalayoddhavaḥ /",
    "SA20bsa010_u:mvk_5.12_1": "sambhāvanābhisandhiśca manaskāre 'pyahaṃkṛtiḥ //",
    "SA20bsa010_u:mvk_5.13_0": "hīnacittañca vikṣepaḥ parijñeyo hi dhīmatā /",
    "SA20bsa010_u:mvk_5.13_1": "vyañjanārthamanaskāre 'visāre lakṣaṇadvaye //",
    "SA20bsa010_u:mvk_5.14_0": "aśuddhaśuddhāvāgantukatve 'trāsitānunnatau /",
    "SA20bsa010_u:mvk_5.14_1": "saṃyogāt saṃstavāccaiva viyogādapyasaṃstavāt //",
    "SA20bsa010_u:mvk_5.15_0": "arthasattvamasattvañca vyañjane so 'viparyayaḥ /",
    "SA20bsa010_u:mvk_5.15_1": "dvayena pratibhāsatvaṃ tathā cāvidyamānatā //",
    "SA20bsa010_u:mvk_5.16_0": "arthe sa cāviparyāsaḥ sadasattvena varjitaḥ /",
    "SA20bsa010_u:mvk_5.16_1": "tajjalpabhāvito jalpamanaskārastadāśrayaḥ //",
    "SA20bsa010_u:mvk_5.17_0": "manaskāre 'viparyāso dvayaprakhyānakāraṇe /",
    "SA20bsa010_u:mvk_5.17_1": "māyādivadasattvañca sattvañcārthasya tanmatam //",
    "SA20bsa010_u:mvk_5.18_0": "so 'visāre 'viparyāso bhāvābhāvāvisārataḥ /",
    "SA20bsa010_u:mvk_5.18_1": "sarvasya nāmamātratvaṃ sarvakalpāpravṛttaye //",
    "SA20bsa010_u:mvk_5.19_0": "svalakṣaṇe 'viparyāsaḥ paramārthe svalakṣaṇe /",
    "SA20bsa010_u:mvk_5.19_1": "dharmadhātuvinirmukto yasmād dharmo na vidyate //",
    "SA20bsa010_u:mvk_5.20_0": "sāmānyalakṣaṇantasmāt sa ca tatrāviparyayaḥ /",
    "SA20bsa010_u:mvk_5.20_1": "viparyastamanaskārāvihāniparihāṇitaḥ //",
    "SA20bsa010_u:mvk_5.21_0": "tadaśuddhirviśuddhiśca sa ca tatrāviparyayaḥ /",
    "SA20bsa010_u:mvk_5.21_1": "dharmadhātorviśuddhatvāt prakṛtyā vyomavatpunaḥ //",
    "SA20bsa010_u:mvk_5.22_0": "dvayasyāgantukatvaṃ hi sa ca tatrāviparyayaḥ /",
    "SA20bsa010_u:mvk_5.22_1": "saṃkleśaśca viśuddhiśca dharmapudgalayorna hi //",
    "SA20bsa010_u:mvk_5.23_0": "asattvāt trāsatāmānau nātaḥ so 'trāviparyayaḥ /",
    "SA20bsa010_u:mvk_5.23_1": "pṛthaktvaikatvamantaśca tīrthyaśrāvakayorapi //",
    "SA20bsa010_u:mvk_5.24_0": "samāropāpavādānto dvidhā pudgaladharmayoḥ /",
    "SA20bsa010_u:mvk_5.24_1": "vipakṣapratipakṣāntaḥ śāśvatocchedasaṃjñitaḥ //",
    "SA20bsa010_u:mvk_5.25_0": "grāhyagrāhakasaṃkleśavyavadāne dvidhā tridhā /",
    "SA20bsa010_u:mvk_5.25_1": "vikalpadvayatāntaśca sa ca saptavidho mataḥ //",
    "SA20bsa010_u:mvk_5.26_0": "bhāvābhāve praśāmye 'tha śamane trāsyatadbhaye /",
    "SA20bsa010_u:mvk_5.26_1": "grāhyagrāhe 'tha samyaktvamithyātve vyāpṛtau na ca //",
    "SA20bsa010_u:mvk_5.27_0": "ajanmasamakālatve sa vikalpadvayāntatā /",
    "SA20bsa010_u:mvk_5.27_1": "viśiṣṭā cāviśiṣṭā ca jñeyā daśasu bhūmiṣu //",
    "SA20bsa010_u:mvk_5.28_0": "vyavasthānantato dhātuḥ sādhyasādhanadhāraṇā /",
    "SA20bsa010_u:mvk_5.28_1": "avadhārapradhārā ca prativedhaḥ pratānatā //",
    "SA20bsa010_u:mvk_5.29_0": "pragamaḥ praśaṭhatvañca prakarṣālambanammatam /",
    "SA20bsa010_u:mvk_5.29_1": "avaikalyāpratikṣepo 'vikṣepaśca prapūraṇā //",
    "SA20bsa010_u:mvk_5.30_0": "samutpādo nirūḍhiśca karmaṇyatvāpratiṣṭhitā /",
    "SA20bsa010_u:mvk_5.30_1": "nirāvaraṇatā tasyāpraśrabdhisamudāgamaḥ //",
    "SA20bsa010_u:mvk_5.31_0": "śāstraṃ madhyavibhāgaṃ hi gūḍhasārārthameva ca /",
    "SA20bsa010_u:mvk_5.31_1": "mahārthañcaiva sarvārthaṃ sarvānarthapraṇodanam //",
    "SA20bsa010_u:12_0": "// iti yānānuttarya paricchedaḥ pañcamaḥ //",
    "SA20bsa010_u:13_0": "samāptā madhyāntavibhāgakārikāḥ"
}