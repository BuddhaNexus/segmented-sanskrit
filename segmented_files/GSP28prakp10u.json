{
  "GSP28prakp10u:0": "________________________________________",
  "GSP28prakp10u:1": "oṃ",
  "GSP28prakp10u:2": "śrīmatprabhākaragurutantradhurandhareṇa",
  "GSP28prakp10u:3": "mahāmahopādhyāya-śālikanāthamiśreṇa praṇītā prakaraṇapañcikā",
  "GSP28prakp10u:4": "nyāyasiddhyākhyayā vyākhyayā viṣamasthalaṭipparāyā",
  "GSP28prakp10u:5": "ca samalaṅkṛtā",
  "GSP28prakp10u:6": "________________________________________",
  "GSP28prakp10u:7": "mīmāṃsājīvarakṣā nāma",
  "GSP28prakp10u:8": "daśamaṃ prakaraṇam /",
  "GSP28prakp10u:9": "1007prabhākaragurorbhāvaṃ paribhāvyābhidhīyate /",
  "GSP28prakp10u:10": "mīmāṃsājīvarakṣeyaṃ kṣaṇikatvanirākriyā // 1 //",
  "GSP28prakp10u:11": "atra sugatamatānusāriṇaḥ-kṣaṇabhaṅginassarvāneva bhāvānabhidadhati /",
  "GSP28prakp10u:12": "kiṃ punasteṣāṃ tatra pramāṇam ?",
  "GSP28prakp10u:13": "na1008 tāvat pratyakṣaṃ kṣaṇikatāmīkṣituṃ 1009kṣamate,",
  "GSP28prakp10u:14": "stambhādibhāvaṃ1010 nipuṇataraṃ nirīkṣamāṇasya kṣaṇikatvādhyavasāyābhāvāt /",
  "GSP28prakp10u:15": "syādeṣā manīṣā---na kṣaṇikatā nāma bhāvasvabhāvabahirbhāvinī,",
  "GSP28prakp10u:16": "tena bhāvānubhavādeva pratyakṣaṃ kṣaṇikatāmapi sākṣātkarotīti /",
  "GSP28prakp10u:17": "tadidaṃ manorathamātraṃ manyante matimantaḥ /",
  "GSP28prakp10u:18": "tathāhi---“saṃvinniṣṭhā viṣayavyavasthitayaḥ” iti sthitiriyamavivādā sarvavādinām /",
  "GSP28prakp10u:19": "tadiyamapi kṣaṇikatā bhāvasya svabhāvabhūta satī saṃvittimadhirohantī tadavyatirekeṇavyavatiṣṭhate, nānyathā /",
  "GSP28prakp10u:20": "na ca tathā saṃvidamudīyamānāmudīkṣāmāha iti, kutastasyā bhāvasvabhāvāntarbhāvitā ?",
  "GSP28prakp10u:21": "kutastarāñca tadavabodhenāvabodhaḥ /",
  "GSP28prakp10u:22": "atha manvīran---kṣaṇikatā pratyakṣamīkṣyamāṇāpi1011 na niścayapathamavatīrṇā tenāgṛhītevāvabhāti,",
  "GSP28prakp10u:23": "tathāpi na 1012tasyāṃ pratyakṣaṃ pramāṇam /",
  "GSP28prakp10u:24": "yatra hi pratyakṣasya svabhāvato vikalpavihariṇastat--1013pṛṣṭhabhāvinā savikalpakapratyayena vyāpāro 'nugamyate,",
  "GSP28prakp10u:25": "tatra pratyakṣaṃ pramāṇamiti saugatāḥ /",
  "GSP28prakp10u:26": "yatra ca dṛṣṭametaditi pratyayo nodīyate,",
  "GSP28prakp10u:27": "na 1014tatpratyakṣasamadhigatamiti siddhāntadhvāntākrāntāśayānāṃ vāṅmātravilasitamidam1015 /",
  "GSP28prakp10u:28": "yadapi kecidūcire---pratyakṣaṃ jñānaṃ kṣaṇikaṃ,",
  "GSP28prakp10u:29": "svakālākalitavastuviṣayatayā kṣaṇikatāmavagamayatīti /",
  "GSP28prakp10u:30": "tadapi bāliśabhāṣitam /",
  "GSP28prakp10u:31": "ekakṣaṇamātravarttitā hi kṣaṇikatā /",
  "GSP28prakp10u:32": "na tat pratyakṣeṇedānīmevedaṃ 1016vastviti pratipadyate1017,",
  "GSP28prakp10u:33": "kālāntaraṃ pratyaudāsīnyāt1018 pratyakṣasya /",
  "GSP28prakp10u:34": "pratyuta pratyabhijñālakṣaṇaṃ pratyakṣameva kṣaṇikatāṃ dūramupakṣipati,",
  "GSP28prakp10u:35": "pūrvā-parakālākalitabhāvāvakalpanāt /",
  "GSP28prakp10u:36": "anumānamapi sambandhānusandhānanibandhanaṃ kṣaṇikatāṃ na pakṣīkartuṃ kṣamate,",
  "GSP28prakp10u:37": "tayā saha kasyacilliṅgasya sambandhabodhavirahāt /",
  "GSP28prakp10u:38": "na khalvapratīte sambandhinisambandhabuddhirāvirbhavati /",
  "GSP28prakp10u:39": "na 1019cetadubhayātireki pramāṇaṃ sugatamatānusāriṇo manyante /",
  "GSP28prakp10u:40": "tadidamākāśabhrāntamityapahasanti saugatāḥ /",
  "GSP28prakp10u:41": "te 1020hi svabhāvahetukānumānasamadhigamanīyāṃ kṣaṇikatāmācakṣate /",
  "GSP28prakp10u:42": "kiṃ punastadanumānam /",
  "GSP28prakp10u:43": "yat sat, tat kṣaṇikam, santaśca sarve bhāvā iti bhāvamātrānubandhini sādhye svabhāvaheturbhavati /",
  "GSP28prakp10u:44": "yathā---śiṃśapātvaṃ vṛkṣatve /",
  "GSP28prakp10u:45": "śiṃśapāmātrānubandhi hi vṛkṣatvam /",
  "GSP28prakp10u:46": "tathehāpi sattāmātrānubandhinī 1021 kṣaṇikatā /",
  "GSP28prakp10u:47": "kathaṃ punastanmātrānubandhasiddhiḥ ? vipakṣe bādhakapramāṇapravṛtteḥ /",
  "GSP28prakp10u:48": "akṣaṇikatve hi vyāpakānupalabdhissattāṃ bādhate /",
  "GSP28prakp10u:49": "arthakriyākāritā hi sattā, nāparā kācidasti /",
  "GSP28prakp10u:50": "sā ca krama-yaugapadyābhyāṃ vyāptā, tṛtīyakoṭivirahāt1022 /",
  "GSP28prakp10u:51": "anayoḥ parasparapratipakṣatayaikapratiṣedhasyetaravidhināntarīyakatvāt /",
  "GSP28prakp10u:52": "na ca krama-yaugapadye 'kṣaṇikeṣu sambhavataḥ /",
  "GSP28prakp10u:53": "te tu nivartamāne sattāmapi nivartayataḥ, vṛkṣatvaṃ śiṃśapātvamiva /",
  "GSP28prakp10u:54": "kathamakṣaṇikeṣu krama-yaugapadyābhyāmarthakriyāvirahaḥ ?",
  "GSP28prakp10u:55": "atrā'huḥ--- 1023akṣaṇiko hi bhāvor'thakriyājananasvabhāvo vā bhavet ?",
  "GSP28prakp10u:56": "atatsvabhāvo vā?",
  "GSP28prakp10u:57": "nāparaḥ prakāro 'sti /",
  "GSP28prakp10u:58": "tatrāgrimapakṣaparigrahe sarvāsāmarthakriyāṇāmekasminneva kṣaṇe kṛtatvāt,",
  "GSP28prakp10u:59": "kṛtasya ca punaḥ karaṇānupapatteḥ,",
  "GSP28prakp10u:60": "anantarakṣaṇer'thakriyāsāmarthyaśūnyatvāt,",
  "GSP28prakp10u:61": "asallakṣaṇatvāpatterakṣaṇikatvahāniḥ /",
  "GSP28prakp10u:62": "dvitīyavikalpāvalambane tu 1024kadācidapi tator'thakriyā nodīyata iti, asallakṣaṇatvāpattireva /",
  "GSP28prakp10u:63": "syānmatam---samartho 'pi svabhāvato bhāvassahakārisamavadhānavaśena kadācitkaroti,",
  "GSP28prakp10u:64": "tadabhāvāccānyadā neti /",
  "GSP28prakp10u:65": "tadapi vimardaṃ na kṣamate /",
  "GSP28prakp10u:66": "sa hi sahakārī kiñcidārabhate, na vā ?",
  "GSP28prakp10u:67": "tenā'rabhyamāṇamapyarthakriyāsādhanatvābhimatabhāvasvabhāvabhūtam,",
  "GSP28prakp10u:68": "uta--atatsvabhāvabhūtaṃ veti vikalpanīyam /",
  "GSP28prakp10u:69": "anārambhapakṣe 'pekṣārtho 'bhidhātavyaḥ /",
  "GSP28prakp10u:70": "na khalvanupakārakaṃ pratyapekṣār'thavatī /",
  "GSP28prakp10u:71": "arthakriyāsādhanatvābhimatabhāvasvabhāvabhūtasyā'rambhe ca bhāvasyāpyutpattirāpatati /",
  "GSP28prakp10u:72": "1025na hyanutpadyamāna utpadyamānasvabhāvo bhavati, viruddhadharmādhyāsasya bhedādādakatvāt1026 /",
  "GSP28prakp10u:73": "bhāvodayāṅgīkāre cākṣaṇikatvapakṣaparikṣayaḥ1027 /",
  "GSP28prakp10u:74": "atatsvabhāvabhūtasya''rambhābhyupagame bhāvasya prāgasādhakatvāt,",
  "GSP28prakp10u:75": "nākṣaṇikātkrameṇār'thakriyāsiddhiḥ /",
  "GSP28prakp10u:76": "tata eva bāhyādāgantorarthakriyodeyaḥ, tadbhāve bhāvāt, tadabhāve cābhāvāt /",
  "GSP28prakp10u:77": "na ca tadvyatirekā---vyatirekābhyāmanyaḥ prakāro 'sti /",
  "GSP28prakp10u:78": "parasparaviruddhayorekatra samavāyapratītivirahāt /",
  "GSP28prakp10u:79": "nanu kṣaṇiko 'pi bhāvaḥ---kikarmakriyājananasamarthasvabhāvaḥ, atatsvabhāvo ?",
  "GSP28prakp10u:80": "veti 1028prācīṃ kalpanāṃ 1020nātivartate /",
  "GSP28prakp10u:81": "tatrār'thakriyājananasamarthasvabhāvasya sahakārivyapekṣā na syāt /",
  "GSP28prakp10u:82": "na hyasamarthādarthādarthakriyodīyate /",
  "GSP28prakp10u:83": "śrūyatāṃ paramarahasyaṃ saugatānām--- 1030antyakṣaṇaṃ prāptor'thakriyājananasamarthasvabhāva eva bhāvaḥ 1031kāryamapyekamevā'rabhate /",
  "GSP28prakp10u:84": "kimiti tarhi sahakāribhirvināpi na karoti /",
  "GSP28prakp10u:85": "nirapekṣasya janakatve, sahakāritāpi tasya kīdṛśīti na karoti /",
  "GSP28prakp10u:86": "nirapekṣasya janakatve, sahakāritāpi tasya kīdṛśīti vaktavyam /",
  "GSP28prakp10u:87": "atra vadāmaḥ---yattāvadidamuktam---vināpi sahakāribhiḥ kimiti na karotīti /",
  "GSP28prakp10u:88": "tattāvat sugatamatakauśalavirahavijambhitam /",
  "GSP28prakp10u:89": "kṣaṇiko hi bhāvo na sahakāribhivrināsti /",
  "GSP28prakp10u:90": "kathamasan 1032kariṣyati /",
  "GSP28prakp10u:91": "yastvasti, nāsau sa iti, na kiñcit kṣīṇam /",
  "GSP28prakp10u:92": "sahakāribhirvinā kimiti na bhavatyeveti paryanuyoge,",
  "GSP28prakp10u:93": "hetusvabhāvairuttaraṃ vācyam---te1033 tathā bhavanti, bhāvayanti ceti /",
  "GSP28prakp10u:94": "ekakāryakāritā cāntyakṣaṇavartināṃ sahakāritā /",
  "GSP28prakp10u:95": "nanu te 'pyanyanirapekṣā eva janakāḥ kimiti na kāryāntaramārabhante /",
  "GSP28prakp10u:96": "atrāpi vayamanīśāḥ---bhāvāstu yadārabhante, tadārabhantāmityanumantumeva vayaṃ prabhavāmaḥ /",
  "GSP28prakp10u:97": "te cāmī janakā api 1034santastadeva janayantīti, paśyatāmasmākaṃ tāvatyevābhyupagamaḥ /",
  "GSP28prakp10u:98": "nanvekena kṛte, aparaḥ kiṃ karotīti ?",
  "GSP28prakp10u:99": "bhavedetadevaṃ paryāyeṇār'thakriyāyām, sahakriyāyāntu kṛta ityeva nāsti /",
  "GSP28prakp10u:100": "nanvevamekasmādapi tatsiddheḥ, kimapare kṛrvanti /",
  "GSP28prakp10u:101": "naitadevam /",
  "GSP28prakp10u:102": "na te prekṣāpūrvakāriṇaḥ, yenaivaṃ paryālocayeyuḥ /",
  "GSP28prakp10u:103": "anyo 'pīdaṃ kartumasmābhirapi vinā samarthaḥ, vayamiha na prabhavāma iti /",
  "GSP28prakp10u:104": "te tu hetvadhīnasannidhānā na bhavituṃ na kṣamanta iti kānupapattiḥ /",
  "GSP28prakp10u:105": "nanu kathamekaṃ kāryamanekasmādutpadyate /",
  "GSP28prakp10u:106": "kāraṇabheda eva hi kāryasya bhede hetuḥ, anyathā'kasimakatvāpatteḥ /",
  "GSP28prakp10u:107": "ucyate,",
  "GSP28prakp10u:108": "na sahakārikāraṇabhedād bhedaḥ kāryasya,",
  "GSP28prakp10u:109": "kintu sāmāgrībhedāditi,",
  "GSP28prakp10u:110": "1035hetubindau kṛtapariśramāṇāmanāyāsasamadhigamyam /",
  "GSP28prakp10u:111": "tasmānna kṣaṇikatve 'pyakṣaṇikatvapakṣasadṛkṣaparyanuyogāvakāśaḥ /",
  "GSP28prakp10u:112": "bījādīnāṃ hi kṣaṇaparamparāpariṇāmena 1036tādṛśaḥ kṣaṇassañjāyate /",
  "GSP28prakp10u:113": "yato 'napekṣitahetvantarapravṛtteranantaramaṅkuraṃ prādurbhavati /",
  "GSP28prakp10u:114": "nanvevamapi parā-pareṣu bījādikṣaṇeṣu“tadevedami“ti pratyabhijñā nopapadyate /",
  "GSP28prakp10u:115": "api ca pratyabhijñāpratyakṣavirodhe kathamanumānamātmānaṃ labhata ityapi na vācyam /",
  "GSP28prakp10u:116": "1037ātmalābhe vā bahnāvapi śaityānumānaprasaṅgaḥ /",
  "GSP28prakp10u:117": "samādhirabhidhīyate---ye te kṣaṇāḥ,",
  "GSP28prakp10u:118": "teṣāmātyantikaṃ bhedaṃ susadṛśatayā dṛṣṭamapi pratyākalāyitumanīśasya bhedagrahaṇanibandhano 'bhedavyavahāraḥ1038 pravartate,",
  "GSP28prakp10u:119": "śuktikāyāmiva rajatavyavahāraḥ /",
  "GSP28prakp10u:120": "na cānumānodayivirodhaḥ, arthakriyāyā anyathānupapatteḥ /",
  "GSP28prakp10u:121": "pratyabhijñā tu bhedāgrahaṇenāpyupapadyata iti niravadyam /",
  "GSP28prakp10u:122": "ata eva ca vṛddhā vadanti---“bhavati ca pratyakṣādapyanumānaṃ balīya” iti /",
  "GSP28prakp10u:123": "yuktañcedameva paśyāmaḥ /",
  "GSP28prakp10u:124": "“tadevedami“tyekavijñānodaye1039 kāraṇābhāvāt1040,",
  "GSP28prakp10u:125": "indriyaṃ sannihite vyāpriyate,",
  "GSP28prakp10u:126": "na punaḥ pūrvakālasambandhitā-1041rūpāṃ tattamupaspṛśati,",
  "GSP28prakp10u:127": "pūrvānubhavabhāvitā ca bhāvanā nedantāmaparakālayogātmikām---iti /",
  "GSP28prakp10u:128": "tadidaṃ jvālāpratyabhijñānena vyākhyātam /",
  "GSP28prakp10u:129": "api ca kṛtakānāṃ bhāvānāmavaśyambhāvī vināśaḥ pratīyate /",
  "GSP28prakp10u:130": "ato 'pi śakyā kṣaṇabhaṅgitānumātum /",
  "GSP28prakp10u:131": "tathāhi---yadyeṣāṃ dhruvabhāvinī, tatra teṣāṃ hetvantarāpekṣā nāsti /",
  "GSP28prakp10u:132": "dhruvabhāvī ca kṛtakānāṃ vināśa iti,",
  "GSP28prakp10u:133": "viruddhavyāptopalabdhaliṅgakamanumānaṃ vināśasya hetvantarāpekṣitāṃ pratikṣipita /",
  "GSP28prakp10u:134": "dhruvabhāvitā hi niṣidhyamānahetvantarāpekṣitvaviruddhanirapekṣatvavyāptopalabdhā1042 vināśasya hetvantarānapekṣitāmupasthāpayati /",
  "GSP28prakp10u:135": "sā ca svaviruddhaṃ hetvanatarāpekṣitvaṃ nirākaroti /",
  "GSP28prakp10u:136": "ye hi hetvantarapekṣāḥ, te dhruvabhāvino na bhavanti /",
  "GSP28prakp10u:137": "yathā--- vāsasi rāgādayaḥ /",
  "GSP28prakp10u:138": "ato hetvantaropakṣitvaviruddhatannirapekṣatvavyāptadhruvabhāvitvasya yopalabdhiḥ,",
  "GSP28prakp10u:139": "saivādhruvabhāvitvasyānupalabdhiḥ /",
  "GSP28prakp10u:140": "adhruvabhāvitvasyānupalabdheḥ, vināśasya hetvantarāpekṣā nāsti /",
  "GSP28prakp10u:141": "tathā yadi bhāvā api svahetubhyo hetvantaraṃ vināśaṃ pratyapekṣeran,",
  "GSP28prakp10u:142": "tatastasya hetvantarasya sannidhānaniyame pramāṇābhāvāt,",
  "GSP28prakp10u:143": "kaścitkṛtako 'pi na vinaśyet /",
  "GSP28prakp10u:144": "svahetostu vinaśvarasyodaye 'nantaramevāpavarga iti, kṣaṇabhaṅguratvasiddhiḥ /",
  "GSP28prakp10u:145": "api cedaṃ cintanīyam, kiṃ kṛtakā bhāvāssvahetubhyassamupajāyamānā vinaśvarasvabhāvā eva jāyante ?",
  "GSP28prakp10u:146": "avināśvarasvabhāvā1043--- vā ?",
  "GSP28prakp10u:147": "vinaśvara---svabhāvā udayānantarameva līyanta iti kṣaṇabhaṅginaḥ /",
  "GSP28prakp10u:148": "avinaśvarasvabhāvāstu na kadācidvinaśyeyuḥ /",
  "GSP28prakp10u:149": "na ca hetvantarātteṣāṃ 1044vināśaḥ, vikalpāsahatvāt /",
  "GSP28prakp10u:150": "sa hi jāyamāno vanāśo bhāvādavyatirekī ? vyatirekī vā /",
  "GSP28prakp10u:151": "na tāvadavyatirekī, hetubhedāt /",
  "GSP28prakp10u:152": "vyatirekiṇi tu jāte, bhāvasya prāgvadupalabdhyādiprasaṅgaḥ /",
  "GSP28prakp10u:153": "tena tirodhīyata iti kalpanāyāmapi, tirodhānaṃ pratyeṣaṃ vikalpo vācya1045 ityalamatiprasaṅgena /",
  "GSP28prakp10u:154": "ekadeśimatena kṣaṇikatvavādanirāsaḥ /",
  "GSP28prakp10u:155": "atra1046 kecidevaṃ samādadhati---“tadevedami“ti tattedante parasparaṃ saṃvalite samākalayadekaṃ pratyabhijñāsamākhyātaṃ pratyakṣavijñānaṃ kṣaṇabhaṅgānumānaṃ niruṇaddhi---iti /",
  "GSP28prakp10u:156": "1047na cedaṃ samīcīnam /",
  "GSP28prakp10u:157": "dve ete vijñāne grahaṇa-smaraṇarūpe yathāyathaṃ tattāmātre,",
  "GSP28prakp10u:158": "idantāmātre ca vyāpriyamāṇe nālamubhayānubhavasambhavasamayavartitāmarthasyāvabhāsayitum, pratītivirodhāt /",
  "GSP28prakp10u:159": "yarthaiva khalvabhinnadeśakālaṃ vastvekatayā cakāsti,",
  "GSP28prakp10u:160": "tathā bhinnadeśakālamapyekatayaiva parisphuratīti,",
  "GSP28prakp10u:161": "tathāvidhasaṃvedanodayaśca naikavijñānamantareṇeti,",
  "GSP28prakp10u:162": "ekamevedaṃ vijñānamurarīkaraṇīyam /",
  "GSP28prakp10u:163": "kāryasadbhāvopapādanāyāpratītamapi kāraṇaṃ parikalpanīyam,",
  "GSP28prakp10u:164": "na punaḥ kāraṇamukhanirīkṣaṇena spaṣṭadṛṣṭakāryaviparyayaḥ paryālocanīyaḥ /",
  "GSP28prakp10u:165": "tena yadyapi kavalādindriyāt,",
  "GSP28prakp10u:166": "kevalāt pūrvānubhavasamāsāditajanmano bhāvanābhidhānāt saṃskārādvā naivaṃvighamidaṃ vijñānumudetumarhati /",
  "GSP28prakp10u:167": "tathāpi tayoranyonyasamavadhānasamāsāditadaśāntarayoridaṃ kāryamityācāryā1048 menire //",
  "GSP28prakp10u:168": "na cedamapyucitam /",
  "GSP28prakp10u:169": "pratyakṣamevevedaṃ na bhavatīti,",
  "GSP28prakp10u:170": "satyapi saṃskāropayoge,",
  "GSP28prakp10u:171": "indriyavyāpārādhīnajanmatayāsya prathamasamāgamasamayabhāvinassakalavādināmapahastitavivādānāṃ pratyakṣasammatādaviśeṣāt /",
  "GSP28prakp10u:172": "na cedaṃ pramāṇābhāsamityatra kiñcana pramāṇamasti, bādha-kāraṇadoṣaviṣayasaṃvedanāntaravirahāt /",
  "GSP28prakp10u:173": "na cedamevānumānaṃ bādhakamiti cittamanurajyate, parasparāśrayadoṣasamāsakteḥ /",
  "GSP28prakp10u:174": "yāvatkhalvetadvijñānamabādhitam,",
  "GSP28prakp10u:175": "tāvadanumānameva nodetuṃ prabhavati,",
  "GSP28prakp10u:176": "sañjāte cānumāne bādhitāmidaṃ bhavatīti,",
  "GSP28prakp10u:177": "viśadataramitaretarāśrayatvam1049 /",
  "GSP28prakp10u:178": "abādhitaviṣayatā1050 cāpi kāraṇamanumānodaye, anyathā hutavahe śītatā kimiti nānumīyate /",
  "GSP28prakp10u:179": "nanvevaṃ tarhi kathaṃ jvālādīnāmekatvenāvadhāritānāmanumānato bhedasiddhiḥ /",
  "GSP28prakp10u:180": "bhāṭṭamatena vastuno dvyātmakatopanyāsaḥ /",
  "GSP28prakp10u:181": "atra siddhāntasāramudīrayanti---samānya-viśeṣātmakāni sarvavastūni /",
  "GSP28prakp10u:182": "tatra jvālādiṣu pratyakṣaṃ sāmānyaviṣayam,",
  "GSP28prakp10u:183": "anumānantu viśeṣaviṣayamiti,",
  "GSP28prakp10u:184": "bhinnagocarapracāriṇoḥ pratyakṣā---numānayorvirodhābhāvāt,",
  "GSP28prakp10u:185": "na pratyakṣeṇānumānodayavirodhaḥ /",
  "GSP28prakp10u:186": "kathaṃ punarakṣaṇikasyār'thakriyākāritā ? krameṇeti vadanti /",
  "GSP28prakp10u:187": "sa khalu sahakārisamavadhānopahitaviśeṣāṃ bhāvastāṃ tāmarthakriyāṃ krameṇaiva samapādayati /",
  "GSP28prakp10u:188": "nanu vikalpitaṃ-sahakāribhiḥ kiṃ vyatiriktaḥ,",
  "GSP28prakp10u:189": "avyatirikte vā viśeṣa ādhīyata iti,",
  "GSP28prakp10u:190": "dūṣaṇāni ceha vikalpayugale pūrvamāveditāni /",
  "GSP28prakp10u:191": "1051atrāpi ta eva prakriyāmanukramayanti /",
  "GSP28prakp10u:192": "nedamasmanmatamekāntatobhinnanyeva sarvavastūni,",
  "GSP28prakp10u:193": "abhinnāni 1052veti,",
  "GSP28prakp10u:194": "kintu sarvabhāveṣu bhedā-bhedau saṅgirāmahe /",
  "GSP28prakp10u:195": "tatra bhedamātravikalpasambhavīni1053 dūṣaṇānyabhedāśrayaṇena parihṛtāni,",
  "GSP28prakp10u:196": "abhedamātrāśritāni cabhedāvalambaneneti /",
  "GSP28prakp10u:197": "nanvetau bhedā-bhedau kathamekatra virodhinau niviśete //",
  "GSP28prakp10u:198": "tatrā'huḥ--- nemau virodhinau, sahadarśanāt /",
  "GSP28prakp10u:199": "sahānavasthānalakṣaṇo hi virodhaḥ, anavasthānañcādarśananibandhanam /",
  "GSP28prakp10u:200": "ato nāsti virodhaḥ /",
  "GSP28prakp10u:201": "tannirāsaḥ /",
  "GSP28prakp10u:202": "1054tadidamavicāritaramaṇīyamiti 1055prabhākaragurornānumatam /",
  "GSP28prakp10u:203": "sa hi dadarśa---bhedā-bhedāveva tāvadekatra na sambhavataḥ, virodhāt /",
  "GSP28prakp10u:204": "na hvi tayossahadarśanamupapadyate /",
  "GSP28prakp10u:205": "ekākārapratītireva khalvabhedadarśanam, vilakṣaṇākārapratītiśca bhedadarśanam /",
  "GSP28prakp10u:206": "tatra yadyekākārā pratītiḥ, tadā vilakṣaṇākārapratītirnāsti /",
  "GSP28prakp10u:207": "vilakṣaṇākāre ca pratīte, ekākārapratītireva nāsti /",
  "GSP28prakp10u:208": "tena bhinnā-bhinnaviśeṣāśrayaṇenār'thakriyāsamarthanaṃ na ghaṭata1056 iti /",
  "GSP28prakp10u:209": "na ca pratyabhijñānenānumānavirodhaḥ,1057 pratyabhijñāyā eva parīkṣaṇīyatvāt /",
  "GSP28prakp10u:210": "dṛṣṭā---śuktikāyāṃ “tadevedaṃ rajatami“ti matiḥ /",
  "GSP28prakp10u:211": "sā ca sādṛśyavaśena bhedāgrahaṇanibandhanaiveti yuktātrāpi parīkṣā /",
  "GSP28prakp10u:212": "tatra parīkṣyamāṇasyārthakriyānupapattyā kṣaṇikatve nirṇīte,",
  "GSP28prakp10u:213": "1058sadṛśaparā---parotpattivipralambho 'yamiti niścīyate /",
  "GSP28prakp10u:214": "bhavati ca vimṛśato 'pi1059 diṅmohādiṣvanumānavaśena jātāyā api pratīterviparyayaḥ /",
  "GSP28prakp10u:215": "hutavahādiṣu cauṣṇyapratītirupajātā parīkṣyamāṇāpi nānyathopapadyate iti, na viparyayānumānodayaḥ /",
  "GSP28prakp10u:216": "tasmādalamanena 1060vañcanādarśanenātinirbandhena1061 /",
  "GSP28prakp10u:217": "siddhāntaḥ /",
  "GSP28prakp10u:218_0": "1062gambhīrataragurudarśanasāgarapāradṛśvānastu samprati samādhimabhidhati---stambhādiṣu",
  "GSP28prakp10u:218_1": "prathamamanubhūteṣu punarantarā tirodhānādivaśena vicchinnopalambheṣu punaranubhavataḥ“sa",
  "GSP28prakp10u:218_2": "evāyami“ti tāvajjāyate matiḥ /",
  "GSP28prakp10u:219": "tatra yadyarthakriyā sthirādapi kathañcidupapadyate,",
  "GSP28prakp10u:220": "tato bhedāgrahaṇanibandhano 'yamabhedavyavahāra iti kimiti kalpyate /",
  "GSP28prakp10u:221": "upapadyate ca sthirādapi bhāvāt sahakārivaśopajātāgantukakriyādirūpaviśeṣabhājaḥ krameṇār'thakriyā /",
  "GSP28prakp10u:222": "sa ca viśeṣo vyatirikta eva bhāvādarthakriyākāriṇaḥ /",
  "GSP28prakp10u:223": "na ca sa evār'thakriyākārī, bhāvastūdāsta iti caturastram /",
  "GSP28prakp10u:224": "tathāvidhaviśeṣālīḍhataiva tasya sādhanatā,",
  "GSP28prakp10u:225": "yadanantaramarthakriyodayaḥ,",
  "GSP28prakp10u:226": "tadviśeṣayogitayaiva bhāveṣu sādhanatavavyavahāro laukikānām /",
  "GSP28prakp10u:227": "kathaṃ punarasau viśeṣastasyeti vyapadiśyate, tadāśrayatayaivānumānāt /",
  "GSP28prakp10u:228": "kathaṃ punastadāśrayataiva /",
  "GSP28prakp10u:229": "svahetuvaśeneti matavā nivartatāṃ bhavāt, alamasmābhirdūramanuyātaiḥ /",
  "GSP28prakp10u:230": "atha kasmādbhāvasyaiva bhedo nānumīyate, pratyabhijñānānuguṇyāditi vadāmaḥ /",
  "GSP28prakp10u:231": "dṛṣṭānusāri cānumānamucitam, dṛṣṭopapattimukhatvāt /",
  "GSP28prakp10u:232": "yathā cār'thakriyā dṛśte,1062 tathedamapi dṛśyate sthāvaro bhāva iti, tadanuguṇamanumānamucitam /",
  "GSP28prakp10u:233": "tena sthāvare 'pyarthakriyāvyāpakakra-yaugapadyānivṛtterasiddho vyāpakānupalambhaḥ,",
  "GSP28prakp10u:234": "1063tadasiddhau ca viparyaye bādhakābhāvāt,",
  "GSP28prakp10u:235": "asiddhatanmātrānubandhinīṃ kṣaṇikatāṃ na sattā sādhayitumalam,",
  "GSP28prakp10u:236": "anaikāntikatvāditi /",
  "GSP28prakp10u:237": "na cār'thakriyākāritaiva sattā, kintu 1064pramāṇasambandhayogyatā /",
  "GSP28prakp10u:238": "yatassvarūpasattā ca pramāṇasambandhayogyatā /",
  "GSP28prakp10u:239": "ator'thakriyāmakurvannapi sanniti, na kiñcidavadyam /",
  "GSP28prakp10u:240": "yattvidamuditamanapekṣā bhāvā vināśaṃ prati---iti /",
  "GSP28prakp10u:241": "tadapi vimṛśyamānaṃ 1065 dahyamānaṃ jātuṣamivā'bharaṇaṃ vilīyate1066 /",
  "GSP28prakp10u:242": "kaṃ khalu bhavanto vināśamabhimanyante ?",
  "GSP28prakp10u:243": "pradhvaṃsābhāvo vināśa iti cet---kaḥ punaḥ pradhvaṃsābhāvaḥ ?",
  "GSP28prakp10u:244": "“dadhni kṣīraṃ nāstīstye” vamādikā bhāvaviṣayā saṃviditi vadyucyeta,",
  "GSP28prakp10u:245": "tadāmṛtakalāyāmuditā nītiruddharaṇīyā1067 /",
  "GSP28prakp10u:246": "na hi nāstī“ti buddhirasti /",
  "GSP28prakp10u:247": "kintu dadhisvarūpamātrānubhava eva svayamprakāśe nañśabdaprayogamātrameva,",
  "GSP28prakp10u:248": "saiva hi payaso nāstitā,",
  "GSP28prakp10u:249": "yā dṛśye 'pi tasmin dadhisvarūpamātropalabdhiḥ /",
  "GSP28prakp10u:250": "na ca tāṃ prati payasa eva nirapekṣasya hetutā, anupanipatite hetvantare, payasa evopalabdhe /",
  "GSP28prakp10u:251": "na cedaṃ payonataramupalabhyata iti śakyaṃ vaktum /",
  "GSP28prakp10u:252": "pratyabhijñānasyābhedasādhakatvāt /",
  "GSP28prakp10u:253": "nanu ca hetvantarāpekṣitve dhruvabhāvitā nopapadyate /",
  "GSP28prakp10u:254": "dhruvabhāvitā nopapadyate /",
  "GSP28prakp10u:255": "dhruvabhāvitaiva kuto 'vagamyate ?",
  "GSP28prakp10u:256": "darśanāditi cet ?",
  "GSP28prakp10u:257": "hetvantareṇāpyavaśyaṃ bhavitavyamiti, darśanādevāvagamyatām /",
  "GSP28prakp10u:258": "na ca bālā vayaṃ1068 yenaivaṃvidhavādād bhīṣayāmahe /",
  "GSP28prakp10u:259": "yatpunaridaṃ svahetubhyo bhāvānāmapi naśvarāṇāmutpattau,",
  "GSP28prakp10u:260": "hetvantarāyatte vināśe,",
  "GSP28prakp10u:261": "vyatirekiṇi jāte 'pi pūrvavat bhāvasyopalabdhyādiprasaṅga iti /",
  "GSP28prakp10u:262": "atrocyate---uktamasmābhiḥ---yathā tanmātropalabdhireva vināśa iti /",
  "GSP28prakp10u:263": "tena tasyā hetusadbhāvāt tayaiva bhavitavyam /",
  "GSP28prakp10u:264": "anupalabdhirapitasya saivetyanupalabdhireva tasya nopalabdhiḥ,",
  "GSP28prakp10u:265": "tannibandhanaścābhāvavyavahāro 'pīti sarvamanākulam /",
  "GSP28prakp10u:266": "sugatāśīviṣaviṣamakṣaṇabhaṅgaviṣānalāvalīḍhasāyāḥ /",
  "GSP28prakp10u:267": "mīmāṃsāyāṃ vihitā1069 marmamayī jīvarakṣeyam // 1 //",
  "GSP28prakp10u:268": "iti mahāmahopādhyāyaśrīśālikānāthamiśrapraṇītāyāṃ prakaraṇapañcikāyāṃ mīmāṃsājīvarakṣā nāma daśamaṃ prakaraṇaṃ samāptam //"
}