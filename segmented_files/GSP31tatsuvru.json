{
    "GSP31tatsuvru:0": " Tattvasamāsasūtravṛttiḥ /",
    "GSP31tatsuvru:1": " pañcaviṃśatitattveṣu janmanā jñānamāptavān /",
    "GSP31tatsuvru:2": " ādisṛṣṭau namastasmai kapilāya maharṣaye // 1 //",
    "GSP31tatsuvru:3": " athātastattvasamāsākhyasāṅkhyasūtrāṇi vyākhyāsyāmaḥ /",
    "GSP31tatsuvru:4": " iha kaścidbrāhmaṇastrividhena duḥkhenābhibhūtaḥ sāṅkhyācāryaṃ kapilamaharṣiṃ śaraṇamupāgataḥ /",
    "GSP31tatsuvru:5": " svakulanāmagotrasvādhyāyaṃ nivedyāha /",
    "GSP31tatsuvru:6": " bhagavan kimiha paraṃ kiṃ yāthātathyaṃ kiṃ kṛtvā kṛtakṛtyaḥ syāmiti /",
    "GSP31tatsuvru:7": " kapila uvāca kathayiṣyāmi /",
    "GSP31tatsuvru:8": " aṣṭau prakṛtayaḥ // Tats_1 //",
    "GSP31tatsuvru:9": " ṣoḍaśa vikārāḥ // Tats_2 //",
    "GSP31tatsuvru:10": " puruṣaḥ // Tats_3 //",
    "GSP31tatsuvru:11": " traiguṇyam // Tats_4 //",
    "GSP31tatsuvru:12": " sañcaraḥ // Tats_5 //",
    "GSP31tatsuvru:13": " pratisañcaraḥ // Tats_6 //",
    "GSP31tatsuvru:14": " adhyātmam adhibhūtam adhidaivataṃ ca // Tats_7 //",
    "GSP31tatsuvru:15": " pañcābhibuddhayaḥ // Tats_8 //",
    "GSP31tatsuvru:16": " pañcakarmayonayaḥ // Tats_9 //",
    "GSP31tatsuvru:17": " pañcavāyavaḥ // Tats_10 //",
    "GSP31tatsuvru:18": " pañcakarmātmānaḥ // Tats_11 //",
    "GSP31tatsuvru:19": " pañcaparvā 'vidyā // Tats_12 //",
    "GSP31tatsuvru:20": " aṣṭāviṃśatidhā 'śaktiḥ // Tats_13 //",
    "GSP31tatsuvru:21": " navadhā tuṣṭiḥ // Tats_14 //",
    "GSP31tatsuvru:22": " aṣṭadhā siddhiḥ // Tats_15 //",
    "GSP31tatsuvru:23": " daśadhā mūlikārthāḥ // Tats_16 //",
    "GSP31tatsuvru:24": " anugrahasargaḥ // Tats_17 //",
    "GSP31tatsuvru:25": " caturdaśavidho bhūtasargaḥ // Tats_18 //",
    "GSP31tatsuvru:26": " trividho dhātusargaḥ // Tats_19 //",
    "GSP31tatsuvru:27": " trividho bandhaḥ // Tats_20 //",
    "GSP31tatsuvru:28": " trividho mokṣaḥ // Tats_21 //",
    "GSP31tatsuvru:29": " trividhaṃ pramāṇam // Tats_22 //",
    "GSP31tatsuvru:30": " trividhaṃ duḥkham // Tats_23 //",
    "GSP31tatsuvru:31": " etat paramparayā yāthātathyametat samyag jñātvā kṛtakṛtyaḥ syānna punastrividhena duḥkhenābhibhūyate /",
    "GSP31tatsuvru:32": " iti tattvasamāsākhyasāṅkhyasūtrāṇi //",
    "GSP31tatsuvru:33": " [aṣṭau prakṛtayaḥ // Tats_1 //]",
    "GSP31tatsuvru:34": " atha kā aṣṭau prakṛtaya ityatrocyate /",
    "GSP31tatsuvru:35": " avyaktaṃ buddhirahaṅkāraḥ pañca tanmātrāṇītyetā aṣṭau prakṛtayaḥ /",
    "GSP31tatsuvru:36": " tatrāvyaktaṃ tāvaducyate yathā loke vyajyante ghaṭapaṭakuḍyaśayanakādyā na tathā vyajata ityavyaktam /",
    "GSP31tatsuvru:37": " śrotrādibhirindriyairna gṛhyata ityarthaḥ /",
    "GSP31tatsuvru:38": " kasmāt anādimadhyāntatvānniravayavatvācca //",
    "GSP31tatsuvru:39": " aśabdamasparśamarūpamavyayaṃ tathā ca nityaṃ rasagandhavarjitam /",
    "GSP31tatsuvru:40": " anādimadhyaṃ mahataḥ paraṃ dhruvaṃ pradhānametat pravadanti sūrayaḥ //",
    "GSP31tatsuvru:41": " sūkṣmamaliṅgamacetanamanādinidhanaṃ tathāprasavadharmi niravayavamekameva hi sādhāraṇametadavyaktam /",
    "GSP31tatsuvru:42": " avyaktasyāmī paryāyaśabdā bhavanti /",
    "GSP31tatsuvru:43": " avyaktaṃ pradhānaṃ brahma paraṃ dhruvaṃ bahudhānakamakṣaraṃ kṣetraṃ tamaḥprasūtamiti /",
    "GSP31tatsuvru:44": " kā buddhiratrocyate /",
    "GSP31tatsuvru:45": " adhyavasāyo buddhiḥ /",
    "GSP31tatsuvru:46": " soyamadhyavasāyo gavādiṣu dravyeṣu yasmāt pratipattiḥ /",
    "GSP31tatsuvru:47": " evametannānyathā /",
    "GSP31tatsuvru:48": " gaurevāyaṃ nāśvaḥ /",
    "GSP31tatsuvru:49": " sthāṇurevāyaṃ na puruṣaḥ /",
    "GSP31tatsuvru:50": " ityeṣā buddhiḥ /",
    "GSP31tatsuvru:51": " asyāstu buddheraṣṭau rūpāṇi bhavanti dharmo jñānaṃ vairāgyamaiśvaryamiti /",
    "GSP31tatsuvru:52": " tatra dharmo nāmādharmaviparyayaḥ śrutismṛtivihitaḥ śiṣṭācārāviruddhaḥ śubhalakṣaṇaḥ /",
    "GSP31tatsuvru:53": " jñānaṃ nāmājñānaviparyayastattvabhāvabhūtānāṃ sambodhaḥ /",
    "GSP31tatsuvru:54": " vairāgyaṃ nāmāvairāgyaviparyayaḥ śabdādiviṣayeṣvaprasaktiḥ /",
    "GSP31tatsuvru:55": " aiśvaryaṃ nāmānaiśvaryaviparyayo 'ṇimādayo 'ṣṭaguṇāḥ /",
    "GSP31tatsuvru:56": " etāni sāttvikāni catvāri /",
    "GSP31tatsuvru:57": " adharmo 'jñānamavairāgyamanaiśvaryamiti adharmo nāma dharmaviparyayaḥ śrutismṛtiviruddhaḥ śiṣṭācāraviruddho 'śubhalakṣaṇaḥ /",
    "GSP31tatsuvru:58": " ajñānaṃ nāma jñānaviparyayastattvabhāvabhūtānāmanavabodhaḥ /",
    "GSP31tatsuvru:59": " avairāgyaṃ nāma vairāgyaviparyaḥ śabdādiviṣayeṣvabhiṣaṅgaḥ /",
    "GSP31tatsuvru:60": " anaiśvaryaṃ nāmaiśvaryaviparyayo 'ṇimādirahitatvam /",
    "GSP31tatsuvru:61": " etāni tāmasāni catvāri /",
    "GSP31tatsuvru:62": " tatra dharmeṇa nimittenordhvagamanam /",
    "GSP31tatsuvru:63": " jñānena nimittena mokṣaḥ /",
    "GSP31tatsuvru:64": " vairāgyeṇa nimittena prakṛtilayaḥ /",
    "GSP31tatsuvru:65": " aiśvaryanimittenā 'pratihatagatirbhavati /",
    "GSP31tatsuvru:66": " evameṣāṣṭarūpā buddhirvyākhyātā /",
    "GSP31tatsuvru:67": " buddheramī paryāyaśabdā bhavanti /",
    "GSP31tatsuvru:68": " mano matirmahān brahmā khyātiḥ prajñā śrutirdhṛtiḥ /",
    "GSP31tatsuvru:69": " prajñānaṃ santatiḥ smṛtirdhīrbuddhiḥ parikathyate //",
    "GSP31tatsuvru:70": " atrāha ko 'haṅkāra ityucyate /",
    "GSP31tatsuvru:71": " abhimāno 'haṅkāraḥ /",
    "GSP31tatsuvru:72": " ahaṃ śabde ahaṃ sparśe ahaṃ rūpe ahaṃ rase /",
    "GSP31tatsuvru:73": " ahaṃ gandhe ahaṃ svāmī dhanavānahamīśvaraḥ // 1 //",
    "GSP31tatsuvru:74": " ahaṃ bhogī ahaṃ dharme 'bhiṣikto 'sau mayā hataḥ /",
    "GSP31tatsuvru:75": " ahaṃ haniṣye balibhiḥ parairityevamādikaḥ // 2 //",
    "GSP31tatsuvru:76": " yo 'yamabhimānapratyayo so 'haṅkāraḥ /",
    "GSP31tatsuvru:77": " ahaṅkārasyā 'mī paryāyaśabdāḥ /",
    "GSP31tatsuvru:78": " ahaṅkāro vaikārikastaijaso bhūtādiḥ sānumāno niranumānaśceti //",
    "GSP31tatsuvru:79": " atrāha kāni pañcatanmātrāṇītyucyate /",
    "GSP31tatsuvru:80": " ahaṅkārānvitāni pañcatanmātrāṇi śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti pañcatanmātrāṇi /",
    "GSP31tatsuvru:81": " tatra tāvacchabdatanmātrāṇi śabdeṣvevopalabhyante udāttānudāttasvaritakampitaṣaḍjarṣabhagāndhāramadhyamapañcamadhaivataniṣādādayaḥ śabdaviśeṣādupalabhyante",
    "GSP31tatsuvru:82": " tasmācchabdatanmātre 'viśeṣaḥ /",
    "GSP31tatsuvru:83": " atha sparśatanmātrāṇi sparśeṣvevopalabhyante tatra mṛdukaṭhinakarkaśapicchilaśītoṣṇādayaḥ sparśaviśeṣā upalabhyante /",
    "GSP31tatsuvru:84": " tasmāt sparśatanmātre 'viśeṣaḥ /",
    "GSP31tatsuvru:85": " rūpatanmātrāṇi rūpeṣvevopalabhyante /",
    "GSP31tatsuvru:86": " tatra śuklaraktakṛṣṇaharitapītahāridramāñjiṣṭhādayo rūpaviśeṣā upalabhyante /",
    "GSP31tatsuvru:87": " tasmādrūpatanmātre 'viśeṣaḥ /",
    "GSP31tatsuvru:88": " tathā rasatanmātrāṇi raseṣvevopalabhyante /",
    "GSP31tatsuvru:89": " tatra kaṭutiktakaṣāyakṣāramadhurāmlalavaṇādayo rasaviśeṣā upalabhyante /",
    "GSP31tatsuvru:90": " tasmādrasatanmātre 'viśeṣaḥ /",
    "GSP31tatsuvru:91": " atha gandhatanmātrāṇi gandha evopalabhyante /",
    "GSP31tatsuvru:92": " tatra surabhirasurabhiśca gandhaviśeṣā upalabhyante /",
    "GSP31tatsuvru:93": " tasmād gandhatanmātre 'viśeṣaḥ /",
    "GSP31tatsuvru:94": " evametatpañcatanmātrāṇi sūcitāni /",
    "GSP31tatsuvru:95": " athaiṣāṃ paryāyaśabdāḥ /",
    "GSP31tatsuvru:96": " tanmātrāṇyaviśeṣāṇi mahābhūtaprakṛtayo bhogyānyaṇavaḥ śāntaghoramūḍhānīti /",
    "GSP31tatsuvru:97": " evametā avyaktabuddhyahaṃkāratanmātrasañjñitā aṣṭau prakṛtayo vyākhyātāḥ /",
    "GSP31tatsuvru:98": " atha kasmāt prakṛtayaḥ /",
    "GSP31tatsuvru:99": " prakurvantīti prakṛtayaḥ /",
    "GSP31tatsuvru:100": " [ṣoḍaśa vikārāḥ // Tats_2 //]",
    "GSP31tatsuvru:101": " atha te ke ṣoḍaśavikārā ityatrocyate /",
    "GSP31tatsuvru:102": " ekādaśendriyāṇi pañcamahābhūtānyete ṣoḍaśavikārāḥ /",
    "GSP31tatsuvru:103": " tatrendriyāṇi tāvaducyante /",
    "GSP31tatsuvru:104": " śrotraṃ tvak cakṣuṣī jihvā ghrāṇamiti pañca buddhīndriyāṇi /",
    "GSP31tatsuvru:105": " śrotraṃ svaviṣayaṃ śabdaṃ gṛhṇāti tvaksparśaviṣayaṃ cakṣū rūpaviṣayaṃ rasanā rasaviṣayaṃ ghrāṇaṃ gandhaviṣayamiti /",
    "GSP31tatsuvru:106": " vākpāṇipādapāyūpasthākhyāni pañca karmendriyāṇi svaṃ svaṃ karma kurvanti /",
    "GSP31tatsuvru:107": " tatra vāgvacanamuccarati /",
    "GSP31tatsuvru:108": " hastau karma kurutaḥ /",
    "GSP31tatsuvru:109": " pādau viharaṇam /",
    "GSP31tatsuvru:110": " pāyurvisargam /",
    "GSP31tatsuvru:111": " upasthamānandam /",
    "GSP31tatsuvru:112": " ubhayātmakaṃ manaḥ /",
    "GSP31tatsuvru:113": " svasaṃkalpavikalpavṛttī kurute /",
    "GSP31tatsuvru:114": " evanekādaśendriyāṇi vyākhyātāni /",
    "GSP31tatsuvru:115": " athaiṣāṃ paryāyāḥ /",
    "GSP31tatsuvru:116": " indriyāṇi karaṇāni vaikārikāṇi khāni niyatāni padāni avadhṛtāni aṇūni akṣāṇīti /",
    "GSP31tatsuvru:117": " atha kāni pañcamahābhūtānītyatrocyate /",
    "GSP31tatsuvru:118": " pṛthivyaptejovāyvākāśānīti mahābhūtāni /",
    "GSP31tatsuvru:119": " tatra pṛthivī dhāraṇabhāvena pravartamānā caturṇāmupakāraṃ karoti /",
    "GSP31tatsuvru:120": " āpo jalāni saṃgrahabhāvena pravarttamānāścaturṇāmupakāraṃ kurvanti /",
    "GSP31tatsuvru:121": " tejaḥ pācakabhāvena pravartamānaṃ caturṇāmupakāraṃ karoti /",
    "GSP31tatsuvru:122": " vāyurvāhanabhāvena pravartamānaścaturṇāmupakāraṃ karoti /",
    "GSP31tatsuvru:123": " ākāśamavakāśadānena pravartamānaṃ caturṇāmupakāraṃ karoti /",
    "GSP31tatsuvru:124": " śabdasparśarūparasagandhavatī pañcaguṇā pṛthivī /",
    "GSP31tatsuvru:125": " śabdasparśarūparasavatyaścaturguṇā āpaḥ /",
    "GSP31tatsuvru:126": " śabdasparśarūpavat triguṇaṃ tejaḥ /",
    "GSP31tatsuvru:127": " śabdasparśavān dviguṇo vāyuḥ /",
    "GSP31tatsuvru:128": " śabdavadekaguṇamākāśam /",
    "GSP31tatsuvru:129": " evamākhyātāni pañca mahābhūtāni /",
    "GSP31tatsuvru:130": " athaiṣāṃ paryāyāḥ /",
    "GSP31tatsuvru:131": " bhūtāni bhūtaviśeṣāḥ vikārāḥ ākṛtayaḥ tanavaḥ vigrahāḥ śāntāḥ ghorāḥ mūḍhāḥ ityete ṣoḍaśavikārā vyākhyātāḥ /",
    "GSP31tatsuvru:132": " [puruṣaḥ // Tats_3 //]",
    "GSP31tatsuvru:133": " athāha kaḥ puruṣa ityucyate /",
    "GSP31tatsuvru:134": " puruṣo 'nādiḥ sūkṣmaḥ sarvagataścetano 'guṇo nityo draṣṭā bhoktā 'karttā kṣetravidamalo 'prasavadharmī ceti /",
    "GSP31tatsuvru:135": " athāha kasmāt puruṣaḥ purāṇāt puriśayanāt purohitavṛttitvācca puruṣaḥ /",
    "GSP31tatsuvru:136": " atha kasmādanādiḥ /",
    "GSP31tatsuvru:137": " nāsyādiranto madhyo vā vidyata ityanādiḥ /",
    "GSP31tatsuvru:138": " kasmāt sūkṣmaḥ /",
    "GSP31tatsuvru:139": " niravayavatvādatīndriyatvāt sūkṣmaḥ /",
    "GSP31tatsuvru:140": " kasmāt sarvagataḥ /",
    "GSP31tatsuvru:141": " sarvaṃ prāptamanena nāsya gaganamastīti sarvagataḥ /",
    "GSP31tatsuvru:142": " kasmāccetanaḥ /",
    "GSP31tatsuvru:143": " sukhaduḥkamohopalabdhimattvāt /",
    "GSP31tatsuvru:144": " kasmādaguṇaḥ /",
    "GSP31tatsuvru:145": " sattvarajastamāṃsyasminna santyato 'guṇaḥ /",
    "GSP31tatsuvru:146": " kasmānnityaḥ akṛtakatvādanutpādakatvācca /",
    "GSP31tatsuvru:147": " kasmād draṣṭā /",
    "GSP31tatsuvru:148": " prakṛtivikārānupalambhena iti /",
    "GSP31tatsuvru:149": " kasmādbhoktā /",
    "GSP31tatsuvru:150": " cetanabhāvāt sukhaduḥkhaparijñānācca /",
    "GSP31tatsuvru:151": " kasmādakartā /",
    "GSP31tatsuvru:152": " udāsīnatvādaguṇatvācca /",
    "GSP31tatsuvru:153": " kasmāt kṣetravid /",
    "GSP31tatsuvru:154": " kṣetrebhyo guṇān vettīti kṣetravid /",
    "GSP31tatsuvru:155": " atha kasmādamalaḥ /",
    "GSP31tatsuvru:156": " śubhāśubhakarmāṇyasmin puruṣe na santītyamalaḥ /",
    "GSP31tatsuvru:157": " kasmādaprasavadharmī /",
    "GSP31tatsuvru:158": " nirbījatvāt /",
    "GSP31tatsuvru:159": " na kiñcidutpādayatītyarthaḥ /",
    "GSP31tatsuvru:160": " evameṣa sāṃkhyapuruṣo vyākhyātaḥ /",
    "GSP31tatsuvru:161": " athāsya puruṣasya paryāyāḥ /",
    "GSP31tatsuvru:162": " puruṣaḥ ātmā pumān puṃguṇaḥ bahulaḥ jantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ ajaḥ yaḥ kaḥ saḥ eṣaḥ /",
    "GSP31tatsuvru:163": " evametāni pañcaviṃśatitattvāni vyākhyātāni /",
    "GSP31tatsuvru:164": " aṣṭau prakṛtayaḥ ṣoḍaśavikārāḥ puruṣaśceti //",
    "GSP31tatsuvru:165": " pañcaviṃśatitattvajño yatra kutrāśrame rataḥ /",
    "GSP31tatsuvru:166": " jaṭī muṇḍī śikhī vāpi mucyate nātra saṃśayaḥ //",
    "GSP31tatsuvru:167": " atrāha puruṣaḥ kiṃ kartā akarttā veti /",
    "GSP31tatsuvru:168": " yadi karttā puruṣaḥ syāt tadā śubhāni kuryāt /",
    "GSP31tatsuvru:169": " nanu vṛttitrayaṃ loke dṛṣṭaṃ puruṣasya tataḥ kiṃ guṇānāṃ kartṛtā 'siddhā ?",
    "GSP31tatsuvru:170": " dharmākhyaṃ sauhityaṃ yamaniyamaniṣevaṇaṃ prakhyānam /",
    "GSP31tatsuvru:171": " jñānaiśvaryavirāgāḥ prakāśanamiti sāttvikī vṛttiḥ //",
    "GSP31tatsuvru:172": " rāgaḥ krodho lobhaḥ paraparivādo 'tiraudratā 'tuṣṭiḥ /",
    "GSP31tatsuvru:173": " vikṛtākṛtipāruṣyaṃ prakhyātaiṣā tu rājasī vṛttiḥ //",
    "GSP31tatsuvru:174": " pramādamadaviṣādā nāstikyaṃ strīprasaṅgitā nidrā /",
    "GSP31tatsuvru:175": " ālasyaṃ nairghṛṇyamaśaucamiti tāmasī vṛttiḥ //",
    "GSP31tatsuvru:176": " etadvṛttitrayaṃ dṛṣṭvā loke guṇānāṃ kartṛtvaṃ siddhamiti cākarttā puruṣaḥ siddho bhavati //",
    "GSP31tatsuvru:177": " pravarttamānān prakṛterimān guṇān rajastamobhyāṃ viparītadarśanāt /",
    "GSP31tatsuvru:178": " ahaṃ karomītyabudho 'bhimanyate tṛṇasya kubjīkaraṇe 'pyanīśvaraḥ //",
    "GSP31tatsuvru:179": " sarvamidaṃ mayā kṛtaṃ mamedamiti vadannabhimānādabudha unmattaḥ kartṛvadbhavati atrāha /",
    "GSP31tatsuvru:180": " prakṛteḥ kriyamāṇāni guṇaiḥ karmāṇi sarvaśaḥ /",
    "GSP31tatsuvru:181": " ahaṅkāravimūḍhātmā kartāhamiti manyate //",
    "GSP31tatsuvru:182": " anāditvānnirguṇatvāt paramātmā 'yamavyayaḥ /",
    "GSP31tatsuvru:183": " śarīrastho 'pi kauntaya na karoti na lipyate //",
    "GSP31tatsuvru:184": " evam /",
    "GSP31tatsuvru:185": " prakṛtyaiva ca karmāṇi kriyamāṇāni sarvaśaḥ /",
    "GSP31tatsuvru:186": " yaḥ paśyati tathātmānamakartāraṃ sa paśyati //",
    "GSP31tatsuvru:187": " tatrāha kimayamekaḥ puruṣo bahavo vetyucyate /",
    "GSP31tatsuvru:188": " sukhaduḥkhamohasaṅkaraviśuddhakaraṇapāṭavajanmamaraṇakaraṇānāṃ nānātvāt puruṣabahutvaṃ siddhaṃ lokāśramavarṇabhedācca /",
    "GSP31tatsuvru:189": " yadyekaḥ puruṣaḥ syādekasmin sukhini sarva eva sukhinaḥ syuḥ /",
    "GSP31tatsuvru:190": " ekasmin duḥkhini sarva eva duḥkhinaḥ syuḥ /",
    "GSP31tatsuvru:191": " ekasmin karaṇapāṭave sarveṣāmeva karaṇapāṭavaṃ syāt /",
    "GSP31tatsuvru:192": " ekasmiñjāte sarva eva jāyeran /",
    "GSP31tatsuvru:193": " ekasmin mṛte sarva eva mriyeranniti /",
    "GSP31tatsuvru:194": " na caivam itaśca bahavaḥ puruṣāḥ siddhāḥ /",
    "GSP31tatsuvru:195": " ākṛtigarbhāśayabhāvasaṅgatiśarīravibhāge liṅgabahutvāt /",
    "GSP31tatsuvru:196": " evaṃ tāvat sāṃkhyācāryāḥ kapilāsuripañcaśikhapatañjaliprabhṛtayo bahūn puruṣān varṇayanti /",
    "GSP31tatsuvru:197": " vedāntavādina ācāryā hariharahiraṇyagarbhavyāsādaya ekamevātmānaṃ varṇayanti /",
    "GSP31tatsuvru:198": " kasmādevaṃ tadāha /",
    "GSP31tatsuvru:199": " puruṣa evedaṃ sarvaṃ bhūtaṃ yacca bhāvyam /",
    "GSP31tatsuvru:200": " utāmṛtatvasyeśāno yadanyenātirohati //",
    "GSP31tatsuvru:201": " tadevāgnistadādityastadvāyustaddhi candramāḥ /",
    "GSP31tatsuvru:202": " tadeva śukraṃ tadbrahma tadāpaḥ saḥ prajāpatiḥ //",
    "GSP31tatsuvru:203": " tadeva satyamamṛtaṃ sa mokṣaḥ sā parā gatiḥ //",
    "GSP31tatsuvru:204": " tadakṣaraṃ tat saviturvareṇyaṃ",
    "GSP31tatsuvru:205": " yasmātparaṃ nāparamasti kiñcit //",
    "GSP31tatsuvru:206": " yasmānnāṇīyo na jyāyo 'sti kaścid vṛkṣa iva stabdho divi tiṣṭhatyekastenedaṃ pūrṇaṃ puruṣeṇa sarvam /",
    "GSP31tatsuvru:207": " sarvataḥ pāṇipādāntaṃ sarvatokṣiśiromukham /",
    "GSP31tatsuvru:208": " sarvataḥ śrutimalloke sarvamāvṛttya tiṣṭhati //",
    "GSP31tatsuvru:209": " sarvendriyaguṇābhāsaṃ sarvendriyavivarjitam /",
    "GSP31tatsuvru:210": " sarveṣāṃ prabhumīśānaṃ sarvasya śaraṇaṃ mahat //",
    "GSP31tatsuvru:211": " sarvataḥ sarvatattvāni sarvātmā sarvasambhavaḥ /",
    "GSP31tatsuvru:212": " sarvaṃ vilīyate yasmin tadbrahma munayo viduḥ //",
    "GSP31tatsuvru:213": " eka eva hi bhūtātmā dehe dehe vyavasthitaḥ /",
    "GSP31tatsuvru:214": " ekadhā bahudhā caiva dṛśyate jalacandravat //",
    "GSP31tatsuvru:215": " sa hi sarveṣu bhūteṣu sthāvareṣu careṣu ca /",
    "GSP31tatsuvru:216": " vasatyeko mahānātmā yena sarvamidaṃ tatam //",
    "GSP31tatsuvru:217": " ekoyamātmā jagatāmekena bahudhā kṛtaḥ /",
    "GSP31tatsuvru:218": " pṛthag vadanti cātmānaṃ jñānādikapravartane //",
    "GSP31tatsuvru:219": " brāhmaṇe kṛmikīṭeṣu śvapāke śuni hastini /",
    "GSP31tatsuvru:220": " paśugodaṃśamaśake samaṃ paśyanti paṇḍitāḥ //",
    "GSP31tatsuvru:221": " eka eva yathā sūtraṃ suvarṇe vartate punaḥ /",
    "GSP31tatsuvru:222": " muktāmaṇipravāleṣu mṛṇmaye rajate tathā //",
    "GSP31tatsuvru:223": " tadvad goṣu manuṣyeṣu tadvaddhastimṛgādiṣu /",
    "GSP31tatsuvru:224": " ekoyamātmā vijñeyaḥ sarvatraiva vyavasthitaḥ //",
    "GSP31tatsuvru:225": " [traiguṇyam // Tats_4 //]",
    "GSP31tatsuvru:226": " atrāha kiṃ traiguṇyaṃ nāmocyate /",
    "GSP31tatsuvru:227": " sattvarajastamāṃsīti triguṇā eva traiguṇyam /",
    "GSP31tatsuvru:228": " sattvaṃ nāma prasādalāghavaprasannatābhiṣaṅgaprītituṣṭititikṣāsantoṣādilakṣaṇamanantabhedaṃ samāsataḥ sukhātmakam /",
    "GSP31tatsuvru:229": " rajo nāma śokatāpasvedastambhodvegaroṣamānādilakṣaṇamanantabhedaṃ samāsato duḥkhātmakam /",
    "GSP31tatsuvru:230": " tamo nāmā '; 'cchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakam /",
    "GSP31tatsuvru:231": " etat traiguṇyaṃ vyākhyātam /",
    "GSP31tatsuvru:232": " sattvaṃ prakāśakaṃ vidyādrajo vidyāt pravartakam /",
    "GSP31tatsuvru:233": " tamo 'prakāśakaṃ vidyāttraiguṇyannāma saṃjñitam //",
    "GSP31tatsuvru:234": " [sañcaraḥ // Tats_5 //]",
    "GSP31tatsuvru:235": " [pratisañcaraḥ // Tats_6 //]",
    "GSP31tatsuvru:236": " atrāha kaḥ sañcaraḥ pratisañcaraśca /",
    "GSP31tatsuvru:237": " atrocyate /",
    "GSP31tatsuvru:238": " utpattiḥ sañcaraḥ pralayaḥ pratisañcaraḥ /",
    "GSP31tatsuvru:239": " tatrotpattirnāmāvyaktāt prāgupadiṣṭāt sarvataḥ puruṣeṇa pareṇādhiṣṭhitā buddhirutpadyate /",
    "GSP31tatsuvru:240": " aṣṭaguṇā buddhiḥ /",
    "GSP31tatsuvru:241": " buddhitattvādahaṅkāra utpadyate /",
    "GSP31tatsuvru:242": " sa cāhaṃkārastrividho vaikārikastaijaso bhūtādiriti /",
    "GSP31tatsuvru:243": " tatra vaikārikādahaṃkārādeva indriyāṇi cotpadyante /",
    "GSP31tatsuvru:244": " bhūtādestanmātrāṇi /",
    "GSP31tatsuvru:245": " taijasādubhayam /",
    "GSP31tatsuvru:246": " tanmātrebhyo bhūtānīti sañcaraḥ /",
    "GSP31tatsuvru:247": " pratisañcaro nāma bhūtāni tanmātreṣu līyante /",
    "GSP31tatsuvru:248": " tanmātrāṇīndriyāṇi cāhaṃkāre /",
    "GSP31tatsuvru:249": " ahaṃkāro buddhau /",
    "GSP31tatsuvru:250": " buddhiravyakte /",
    "GSP31tatsuvru:251": " tadavyaktaṃ kvacinna līyate /",
    "GSP31tatsuvru:252": " kasmādanutpadyamānatvāt prakṛtiṃ puruṣañcaiva viddhyanādi ityevaṃ pratisañcaro vyākhyātaḥ /",
    "GSP31tatsuvru:253": " [adhyātmam adhibhūtam adhidaivataṃ ca // Tats_7 //]",
    "GSP31tatsuvru:254": " tatrāha kiṃ tadadhyātmamadhibhūtamadhidaivataṃ ceti /",
    "GSP31tatsuvru:255": " tatrocyate /",
    "GSP31tatsuvru:256": " buddhiradhyātmam boddhavyamadhibhūtaṃ brahmā tatrādhidaivatam /",
    "GSP31tatsuvru:257": " ahaṃkāro 'dhyātmaṃ mantavyamadhibhūtaṃ rudrastatrādhidaivatam /",
    "GSP31tatsuvru:258": " mano 'dhyātmaṃ saṃkalpitavyamadhibhūtaṃ candrastatrādhidaivatam /",
    "GSP31tatsuvru:259": " śrotramadhyātmaṃ śrotavyamadhibhūtamākāśastatrādhidaivatam /",
    "GSP31tatsuvru:260": " tvagadhyātmaṃ sparśayitavyamadhibhūtaṃ vāyustatrādhidaivatam /",
    "GSP31tatsuvru:261": " cakṣuradhyātmaṃ draṣṭavyamadhibhūtamādityastatrādhidaivatam /",
    "GSP31tatsuvru:262": " jihvādhyātmaṃ rasayitavyamadhibhūtaṃ varuṇastatrādhidaivatam /",
    "GSP31tatsuvru:263": " ghrāṇamadhyātmaṃ ghrātavyamadhibhūtaṃ pṛthvī tatrādhidaivatam /",
    "GSP31tatsuvru:264": " vāgadhyātmaṃ vaktavyamadhibhūtaṃ agnistatrādhidaivatam /",
    "GSP31tatsuvru:265": " pāṇī adhyātmaṃ grahītavyamadhibhūtamindrastatrādhidaivatam /",
    "GSP31tatsuvru:266": " pādāvādhyātmaṃ gantavyamadhibhūtaṃ viṣṇustatrādhidaivatam /",
    "GSP31tatsuvru:267": " pāyuradhyātmamutsraṣṭavyamadhibhūtaṃ mitrastatrādhidaivatam /",
    "GSP31tatsuvru:268": " upasthamadhyātmamānandayitavyamadhibhūtaṃ prajāpatistatrādhidaivatam /",
    "GSP31tatsuvru:269": " evametat trayodaśavidhasya karaṇasyādhyātmamadhibhūtamadhidaivataṃ vyākhyātam /",
    "GSP31tatsuvru:270": " tattvāni yo vedayate yathāvad guṇasvarūpāṇyadhidaivataṃ ca /",
    "GSP31tatsuvru:271": " vimuktapāpmā gatadoṣasaṅgho guṇāṃstu bhuṅkte na guṇaiḥ sa bhajyate //",
    "GSP31tatsuvru:272": " [pañcābhibuddhayaḥ // Tats_8 //]",
    "GSP31tatsuvru:273": " atha kāstāḥ pañcābhibuddhaya ucyate /",
    "GSP31tatsuvru:274": " vyavasāyo 'bhimānecchā kartavyatā kriyeti /",
    "GSP31tatsuvru:275": " abhimukhī buddhiridaṃ karaṇīyaṃ mayeti vyavasāyo buddhikriyā /",
    "GSP31tatsuvru:276": " ātmaparātmasvarūpapratyayābhimukho 'bhimāno 'haṃkāro buddheḥ kriyā /",
    "GSP31tatsuvru:277": " icchā vāñchā saṅkalpo manaso buddhikriyā /",
    "GSP31tatsuvru:278": " śabdādiviṣayālocanaśravaṇādilakṣaṇakartavyatā buddhīndriyāṇāṃ buddhikriyā /",
    "GSP31tatsuvru:279": " vacanādilakṣaṇabuddhikriyā karmendriyāṇāṃ sā kriyeti /",
    "GSP31tatsuvru:280": " evametāḥ pañcābhibuddhayo vyākhyātāḥ /",
    "GSP31tatsuvru:281": " [pañcakarmayonayaḥ // Tats_9 //]",
    "GSP31tatsuvru:282": " atha kāstāḥ pañcakarmayonaya ucyante /",
    "GSP31tatsuvru:283": " dhṛtiḥ śraddhā sukhā 'vividiṣā vividiṣā ca pañcakarmayonayaḥ /",
    "GSP31tatsuvru:284": " bāhyakarmāṇi saṃkalpya pratītaṃ yo 'bhirakṣati /",
    "GSP31tatsuvru:285": " tanniṣṭhastatpratiṣṭhaśca dhṛteretaddhi lakṣaṇam //",
    "GSP31tatsuvru:286": " svādhyāyo brahmacaryaṃ ca yajanaṃ yājanaṃ tapaḥ /",
    "GSP31tatsuvru:287": " dānaṃ pratigraho homaḥ śraddhāyā lakṣaṇaṃ smṛtam //",
    "GSP31tatsuvru:288": " sukhārthaṃ yastu seveta brahmakarmatapāṃsi ca /",
    "GSP31tatsuvru:289": " prāyaścittaparo nityaṃ sukheyaṃ parikīrtitā //",
    "GSP31tatsuvru:290": " viṣayamadhumiśritāntaḥkāraṇatvamavividiṣā /",
    "GSP31tatsuvru:291": " vividiṣā ca dhyānināṃ prajñānayoniḥ /",
    "GSP31tatsuvru:292": " ekatvaṃ ca pṛthaktvaṃ ca nityaṃ caivamacetanam /",
    "GSP31tatsuvru:293": " sūkṣmaṃ satkāryamakṣobhyaṃ jñeyā vividiṣā ca sā //",
    "GSP31tatsuvru:294": " kāryakāraṇakṣayakarī vividiṣā prākṛtikī vṛttiḥ /",
    "GSP31tatsuvru:295": " dhṛtiḥ śraddhā sukhā 'vividiṣā catasro bandhāya vidiṣaikā mokṣāya /",
    "GSP31tatsuvru:296": " evametā pañca karmayonayo vyākhyātāḥ /",
    "GSP31tatsuvru:297": " [pañcavāyavaḥ // Tats_10 //]",
    "GSP31tatsuvru:298": " atrāha ke pañcavāyava ucyante /",
    "GSP31tatsuvru:299": " prāṇopānaḥ samānaśca udāno vyāna eva ca /",
    "GSP31tatsuvru:300": " ityete vāyavaḥ pañca śarīreṣu śarīriṇām /",
    "GSP31tatsuvru:301": " tatra prāṇo nāma vāyurmukhanāsikādhiṣṭhātā praṇayanātprakramaṇācca prāṇa ityabhidhīyate /",
    "GSP31tatsuvru:302": " apāno nāma vāyurnābhyadhiṣṭhitāpanayanādadhogamanāccāpāna ityabhidhīyate /",
    "GSP31tatsuvru:303": " samāno nāma vāyurhṛdadhiṣṭhātā samanayanāt saṅgamanācca samāna ityabhidhīyate /",
    "GSP31tatsuvru:304": " udāno nāma vāyuḥ kaṇṭhādhiṣṭhātā ūrdhvagamanādutkramaṇāccodāna ityabhidhīyate /",
    "GSP31tatsuvru:305": " vyāno nāma vāyuḥ sandhyadhiṣṭhātā vikṣepaṇādvijṛmbhaṇācca vyāna ityabhidhīyate /",
    "GSP31tatsuvru:306": " iti pañcavāyavo vyākhyātāḥ /",
    "GSP31tatsuvru:307": " [pañcakarmātmānaḥ // Tats_11 //]",
    "GSP31tatsuvru:308": " atrāha ke te pañcakarmātmāna ityucyate /",
    "GSP31tatsuvru:309": " vaikārikastaijaso bhūtādiḥ sānumāno niranumānaśca /",
    "GSP31tatsuvru:310": " tatra vaikārikaḥ śubhakarmakartā /",
    "GSP31tatsuvru:311": " taijaso 'śubhakarmakartā /",
    "GSP31tatsuvru:312": " bhūtādirmūḍhakarmakartā /",
    "GSP31tatsuvru:313": " sānumānaḥ śubhamūḍhakarmakartā /",
    "GSP31tatsuvru:314": " niranumāno 'śubhamūḍhakarmakartā caivaṃ pañcakarmātmāno vyākhyātāḥ /",
    "GSP31tatsuvru:315": " [pañcaparvāvidyā // Tats_12 //]",
    "GSP31tatsuvru:316": " atrāha kā sā pañcaparvāvidyetyucyate /",
    "GSP31tatsuvru:317": " tamo moho mahāmohastāmiśro 'ndhatamisraśceti /",
    "GSP31tatsuvru:318": " tatra tamomohāvubhāvaṣṭātmakau /",
    "GSP31tatsuvru:319": " mahāmoho daśātmakaḥ /",
    "GSP31tatsuvru:320": " tāmisrondhatāmisraścāṣṭādaśātmakau /",
    "GSP31tatsuvru:321": " tamo nāmāṣṭasu prakṛtiṣvavyaktabuddhyahaṃkārapañcatanmātrasaṃjñitāsvanātmasvātmābhimānastama ityabhidhīyate /",
    "GSP31tatsuvru:322": " moho nāmāṇimādyaṣṭaiśvaryaprāptaye yo 'bhimāna utpadyate sa moha ityabhidhīyate /",
    "GSP31tatsuvru:323": " mahāmoho nāma dṛṣṭānuśravikeṣu śabdādiviṣayeṣu daśasu vṛttiṣu muktohamiti manyate sa mahāmoha ityabhidhīyate /",
    "GSP31tatsuvru:324": " tāmisro nāmāṣṭaguṇaiśvarye 'ṇimādye daśavidhe ca viṣaye yo dveṣo 'pratihatastatra yad duḥkhamutpadyate 'sau tāmisra ityabhidhīyate /",
    "GSP31tatsuvru:325": " andhatāmisro nāmāṣṭaguṇaiśvarye 'ṇimādye daśavidhe ca viṣaye siddhe maraṇakāle yo viṣāda utpadyate so 'ndhatāmisra ityabhidhīyate /",
    "GSP31tatsuvru:326": " evameṣā pañcaparvā 'vidyā dviṣaṣṭibhedā vyākhyātāḥ /",
    "GSP31tatsuvru:327": " [aṣṭāviṃśatidhāśaktiḥ // Tats_13 //]",
    "GSP31tatsuvru:328": " atrāha kā sāṣṭāviṃśatidhāśaktiratrocyate /",
    "GSP31tatsuvru:329": " ekādaśendriyavadhāḥ saptadaśa tuṣṭisiddhi(buddhi)vadhāḥ /",
    "GSP31tatsuvru:330": " eṣāṣṭāviṃśatidhāśaktiriti /",
    "GSP31tatsuvru:331": " tatrendriyavadhāstāvaducyante /",
    "GSP31tatsuvru:332": " śrotre bādhiryaṃ jihvāyāṃ jaḍatvaṃ tvaci kuṣṭhitvaṃ cakṣuṣyarūpatvaṃ nāsikāyāmaghrāṇatvaṃ",
    "GSP31tatsuvru:333": " vāci mūkatvaṃ hastayoḥ kuṇitvaṃ pādayoḥ paṅgutvaṃ vāgindriya udāvarta upasthendriye",
    "GSP31tatsuvru:334": " klaibyaṃ manasyunmāda ityekādaśendriyavadhāḥ /",
    "GSP31tatsuvru:335": " [navadhā tuṣṭiḥ // Tats_14 //]",
    "GSP31tatsuvru:336": " [aṣṭadhā siddhiḥ // Tats_15 //]",
    "GSP31tatsuvru:337": " saptadaśatuṣṭisiddhivadhā nāma viparyayāstuṣṭisiddhīnām /",
    "GSP31tatsuvru:338": " tuṣṭiviparyayāstāvaducyante /",
    "GSP31tatsuvru:339": " tatra nāsti pradhānamiti yā pratipattiranantā /",
    "GSP31tatsuvru:340": " evamahamityātmajñāne tāmasalīnā tathāhaṃkārasyādarśanamavidyā /",
    "GSP31tatsuvru:341": " naiva santi tanmātrāṇi bhūtakāraṇānītyavṛṣṭiḥ /",
    "GSP31tatsuvru:342": " viṣayāṇāmarjane pravṛttirasutārā /",
    "GSP31tatsuvru:343": " rakṣaṇe tu pravṛttirasupārā ca /",
    "GSP31tatsuvru:344": " kṣayadoṣamadṛṣṭvā 'rthe pravṛttirasunetrā /",
    "GSP31tatsuvru:345": " bhogā śaktirasumarīcikā /",
    "GSP31tatsuvru:346": " hiṃsādoṣamapaśyato bhogārambho 'nuttamāmbhasikā /",
    "GSP31tatsuvru:347": " iti tuṣṭiviparyayā navadhā 'tuṣṭayo vyākhyātāḥ /",
    "GSP31tatsuvru:348": " atha siddhiviparyayā asiddhayo 'ṣṭau cābhidhīyante /",
    "GSP31tatsuvru:349": " nānātvaṃ bhūtamātrasyaikātvamāvirbhūtamatāramucyate /",
    "GSP31tatsuvru:350": " śabdamātraśravaṇādviparītagrahaṇamāsutāraṃ yathā nānātvajño mukta iti śrutvā viparītaṃ pratipanno nānātvajño hyamukta iti /",
    "GSP31tatsuvru:351": " adhyayanaśravaṇābhiniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadā 'tāratāraṃ tadajñānam /",
    "GSP31tatsuvru:352": " kasyacidādhyātmikena duḥkhenābhibhūtasyāpi saṃsāre 'nudvegādajijñāsorna jñānaṃ tatpramādam /",
    "GSP31tatsuvru:353": " evamapramuditāpramodamānayoścānyonyayordvayamaparaṃ draṣṭavyam /",
    "GSP31tatsuvru:354": " suhṛdupadiṣṭe 'pyaniścayabuddherajñānam parasparamasampā /",
    "GSP31tatsuvru:355": " asampāvacanādathavā parāṅmukhe gurau durbhāgyasya jñānāsiddhistadajñānamasatpramuditamiti /",
    "GSP31tatsuvru:356": " evamete siddhiviparyayā asiddhayo 'ṣṭau vyākhyātāḥ /",
    "GSP31tatsuvru:357": " evameṣā 'ṣṭaviṃśatidhā 'śaktirvyākhyātā /",
    "GSP31tatsuvru:358": " atrāha kā sā navadhā tuṣṭiratrocyate /",
    "GSP31tatsuvru:359": " prakṛtiṃ paramārthatvena parikalpya parituṣṭe mādhyasthaṃ labhate tasya tuṣṭyā sā tāntrikī saṃjñā 'mbha iti /",
    "GSP31tatsuvru:360": " aparo buddhiṃ paramārthavena pratipadya parituṣṭastasyāstuṣṭeḥ śalilā iti saṃjñā /",
    "GSP31tatsuvru:361": " anyo 'haṃkāraṃ paramārthatvenābhyupagamya parituṣṭastasyātuṣṭeḥ rodha iti saṃjñā /",
    "GSP31tatsuvru:362": " itarastanmātrāṇi bhogyāni paramārthatvena viniścitya parituṣṭastasya tuṣṭervṛṣṭiriti saṃjñā /",
    "GSP31tatsuvru:363": " evamādhyātmikyaścatasrastuṣṭayo bhavanti /",
    "GSP31tatsuvru:364": " catasṛṣvapi tuṣṭiṣu nāsti mokṣastattvajñānasyāsambhavāt /",
    "GSP31tatsuvru:365": " vāhyārthārjanarakṣaṇakṣayasaṅgahiṃsādidoṣadarśanādviṣayoparame pañcatuṣṭayo bhavanti /",
    "GSP31tatsuvru:366": " arthānāmarjane doṣadarśanāt tuṣṭaḥ pravrajitasyāpi nāsti mokṣastattvajñānābhāvāt /",
    "GSP31tatsuvru:367": " sā pañcamī tuṣṭiḥ sutāretyabhidhīyate /",
    "GSP31tatsuvru:368": " anyorthānāṃ rakṣaṇe doṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā ṣaṣṭhī tuṣṭiḥ supāretyuṣyate /",
    "GSP31tatsuvru:369": " anyorthānāṃ kṣayadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sā saptamī tuṣṭiḥ sunetretyabhidhīyate /",
    "GSP31tatsuvru:370": " anyorthānāṃ saṅgadoṣadarśanāt tuṣṭaḥ pravrajitasyāpi nāsti mokṣastattvajñānābhāvāt sāṣṭamī tuṣṭiḥ sumarīciketyabhidhīyate /",
    "GSP31tatsuvru:371": " anyo bhūtānāmarthanimittaṃ hiṃsādidoṣadarśanānnivṛttastuṣṭaḥ pravrajitasyāpi nāsti mokṣastattvajñānābhāvāt sā navamī tuṣṭiruttamāmbhasiketyabhidhīyate",
    "GSP31tatsuvru:372": " ityetā navatuṣṭayo vyākhyātāḥ /",
    "GSP31tatsuvru:373": " atrāha kāṣṭau siddhaya ityatrocyate /",
    "GSP31tatsuvru:374": " yadūhane jñānamutpadyate tattvabhāvabhūteṣu sā prathamā siddhistāreyabhidhīyate /",
    "GSP31tatsuvru:375": " yacchabdamātreṇa jñānamutpadyate tattvabhāvabhūteṣu sā siddhiḥ sutāretyabhidhīyate /",
    "GSP31tatsuvru:376": " yadadhyayanena jñānamutpadyate tattvabhāvabhūteṣu sā tṛtīyā siddhistārayantītyabhidhīyate /",
    "GSP31tatsuvru:377": " yadādhyātmikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā caturthī siddhiḥ pramuditetyabhidhīyate /",
    "GSP31tatsuvru:378": " yadādhibhautikasya duḥkhasyāpanodanaṃ kṛtvā jñānam utpadyate tattvabhāvabhūteṣu sā pañcamī siddhiḥ pramuditetyabhidhīyate /",
    "GSP31tatsuvru:379": " yadādhidaivikasya duḥkhasyāpanodanaṃ kṛtvā jñānamutpadyate tattvabhāvabhūteṣu sā ṣaṣṭhī siddhiḥ pramodamānetyabhidhīyate /",
    "GSP31tatsuvru:380": " yattu snigdhasaṃsargāvyapayājjñānamutpadyate tattvabhāvabhūteṣu sā sapramī siddhiḥ ramyaketyabhidhīyate /",
    "GSP31tatsuvru:381": " yat paricaryādānena jñānamutpadyate tattvabhāvabhūteṣu paritoṣite gurau siddhiḥ satpramuditetyabhidhīyate /",
    "GSP31tatsuvru:382": " ityetā aṣṭasiddhayo vyākhyātāḥ /",
    "GSP31tatsuvru:383": " [daśadhā mūlikārthāḥ // Tats_16 //]",
    "GSP31tatsuvru:384": " atrāha ke daśamūlikārthā ityatrocyate /",
    "GSP31tatsuvru:385": " astitvamekatvamathārthavattvaṃ parārthamanyatvamakartṛtā ca /",
    "GSP31tatsuvru:386": " yogo viyogo vahavaḥ pumāṃsaḥ sthitiḥ śarīrasya ca śeṣavṛttiḥ //",
    "GSP31tatsuvru:387": " ityete daśamūlikārthāḥ /",
    "GSP31tatsuvru:388": " saṅghātaparārthatvāditi puruṣāstitvaṃ siddham /",
    "GSP31tatsuvru:389": " bhedānāṃ parimāṇāt kāraṇamastyavyaktamiti paryāyadvayena pradhānasyāstitvaṃ siddham /",
    "GSP31tatsuvru:390": " hetumadanityamityekatvaṃ siddham /",
    "GSP31tatsuvru:391": " prītyaprītiviṣādātmakā ityarthavattvaṃ siddham /",
    "GSP31tatsuvru:392": " nānāvidhairupāyairiti parārthatvaṃ siddham /",
    "GSP31tatsuvru:393": " triguṇamaviveki viṣaya ityanyatvaṃ siddham /",
    "GSP31tatsuvru:394": " tasmācca viparyāsādityakartṛtvaṃ siddham /",
    "GSP31tatsuvru:395": " puruṣasya darśanārthaṃ kaivalyārthaṃ tathā pradhānasyāpīti yogasiddhiḥ /",
    "GSP31tatsuvru:396": " prāpte śarīrabhede caritārthatvāditi viyogasiddhiḥ /",
    "GSP31tatsuvru:397": " janmamaraṇakaraṇānāmiti puruṣabahutvaṃ siddham /",
    "GSP31tatsuvru:398": " cakrabhramivaditi śeṣavṛttiḥ siddhā /",
    "GSP31tatsuvru:399": " ete daśamūlikārthā vyākhyātāḥ /",
    "GSP31tatsuvru:400": " eteṣāṃ daśānāṃ prāgupadiṣṭānāṃ ca pañcāśatpratyayāḥ /",
    "GSP31tatsuvru:401": " ete ca ṣaṣṭipadārthāḥ ṣaṣṭitantramityucyate /",
    "GSP31tatsuvru:402": " [anugrahasargaḥ // Tats_17 //]",
    "GSP31tatsuvru:403": " atrāha ko 'nugrahasargaḥ atrocyate /",
    "GSP31tatsuvru:404": " bāhyān pañcatanmātrebhyaścotpādyānugrahasargadhyānotpannenādhāravarjitān putrān dṛṣṭvā tebhyastanmātrebhyo 'nugrahasargamasṛjadbrahmā /",
    "GSP31tatsuvru:405": " [caturdaśavidho bhūtasargaḥ // Tats_18 //]",
    "GSP31tatsuvru:406": " atrāha kaścaturdaśavidho bhūtasarga ityatrocyate /",
    "GSP31tatsuvru:407": " aṣṭavikalpo daivaḥ paiśāco rākṣaso yākṣo gāndharva aindraḥ prājāpatyo brāhma ityaṣṭau devayonayaḥ /",
    "GSP31tatsuvru:408": " pañcadhā tiryagyonaśca paśupakṣimṛgasarīsṛpasthāvarā iti /",
    "GSP31tatsuvru:409": " gavādimūṣakāntāḥ paśavaḥ /",
    "GSP31tatsuvru:410": " garuḍādimaśakāntāḥ pakṣiṇaḥ /",
    "GSP31tatsuvru:411": " siṃhādiśṛgālāntāḥ mṛgāḥ /",
    "GSP31tatsuvru:412": " śeṣādikīṭāntāḥ sarīsṛpāḥ /",
    "GSP31tatsuvru:413": " parvatāditṛṇāntāḥ sthāvarāḥ /",
    "GSP31tatsuvru:414": " mānuṣyaṃ caikavidhaṃ brāhmaṇādicāṇḍālāntam /",
    "GSP31tatsuvru:415": " aṣṭavikalpo daivastiryagyonaśca pañcadhā bhavati /",
    "GSP31tatsuvru:416": " mānuṣyaścaikavidhaḥ samāsato bhautikaḥ sargaḥ //",
    "GSP31tatsuvru:417": " [trividho dhātusargaḥ // Tats_19 //]",
    "GSP31tatsuvru:418": " samāsato ye tridhāḥ sargāḥ tatrāha kastrividho dhātusargaḥ atrocyate sūkṣmāḥ mātāpitṛjāḥ prabhūtā iti /",
    "GSP31tatsuvru:419": " jñānendriyapañcaprāṇabuddhimanasāṃ gaṇaḥ sūkṣmaḥ /",
    "GSP31tatsuvru:420": " liṅgaśarīrāṇītyarthaḥ /",
    "GSP31tatsuvru:421": " mātāpitṛjā ṣāṭkauśikāḥ tatra mātṛto lomalohitamāṃsāni pitṛtaḥ snāyvasthimajjāna iti ṣaṭko gaṇaḥ /",
    "GSP31tatsuvru:422": " prabhūtāḥ pañcamahābhūtāni mahābhūte ghaṭādīnāṃ niveśa iti trividho dhātusargo vyākhyātaḥ /",
    "GSP31tatsuvru:423": " etatsaṃsāramaṇḍalamuktam //",
    "GSP31tatsuvru:424": " [trividho bandhaḥ // Tats_20 //]",
    "GSP31tatsuvru:425": " atrāha kastrividho bandya ityatrocyate /",
    "GSP31tatsuvru:426": " prakṛtibandho vaikārikabandho dakṣiṇābandhaśceti /",
    "GSP31tatsuvru:427": " tatra prakṛtibandho nāmāṣṭau prakṛtayastāḥ paratenābhimanyamānasya prakṛtilayaḥ prakṛtibandha ityucyate /",
    "GSP31tatsuvru:428": " tatra vaikārikabandho nāma pravrajitānāṃ laukikānāṃ vaikārikairindriyairvaśīkṛtānāṃ śabdādiviṣaye praśaktānāmajitendriyāṇāmajñānināṃ kāmamohitānāṃ vaikārikabandha ityucyate /",
    "GSP31tatsuvru:429": " dakṣiṇābandho nāma brahmacārigṛhasthabhikṣuvaikhānasānāṃ kāmamohopahatacetasāmabhimānapūrvikāṃ dakṣiṇāṃ prayacchatāṃ dakṣiṇābandha ityucyate",
    "GSP31tatsuvru:430": " iti trividho bandho vyākhyātaḥ /",
    "GSP31tatsuvru:431": " uktaṃ ca /",
    "GSP31tatsuvru:432": " prākṛtena tu bandhena tathā vaikārikeṇa ca /",
    "GSP31tatsuvru:433": " dakṣiṇābhistṛtīyena bandhoyaṃ ca nigadyate //",
    "GSP31tatsuvru:434": " [trividho mokṣaḥ // Tats_21 //]",
    "GSP31tatsuvru:435": " atrāha kastrividho mokṣa ityatrocyate /",
    "GSP31tatsuvru:436": " jñānodrekādindriyarāgopaśamāt kṛtsnakṣayācceti /",
    "GSP31tatsuvru:437": " jñānodrekādindriyarāgopaśamāt svadharmādharmakṣayo bhavati dharmādharmakṣayācca kaivalyamiti /",
    "GSP31tatsuvru:438": " uktaṃ ca /",
    "GSP31tatsuvru:439": " ādyo hi mokṣo jñānena dvitīyo rāgasaṃkṣayāt /",
    "GSP31tatsuvru:440": " kṛtsnakṣayāt tṛtīyastu vyākhyātaṃ mokṣalakṣaṇam //",
    "GSP31tatsuvru:441": " [trividhaṃ pramāṇam // Tats_22 //]",
    "GSP31tatsuvru:442": " kiṃ trividhaṃ pramāṇamityatrocyate /",
    "GSP31tatsuvru:443": " dṛṣṭamanumānamāptavacanaṃ ceti etat trividhaṃ pramāṇam /",
    "GSP31tatsuvru:444": " dṛṣṭaṃ tāvadvyākhyāyate yāvadindriyāṇāṃ pañcendriyārthāḥ pratyakṣā eva dṛṣṭam /",
    "GSP31tatsuvru:445": " anumānam pramāṇaṃ liṅgadarśane jāyamānaṃ jñānam /",
    "GSP31tatsuvru:446": " yathā meghodayena vṛṣṭiḥ sādhyate bakapaṅktibhiḥ salilam dhūmenāgniḥ tadanumānam /",
    "GSP31tatsuvru:447": " pratyakṣeṇānumānena vā yortho na sādhyate sa āptavacanāt sādhyate /",
    "GSP31tatsuvru:448": " yathendro devānāṃ rājā uttarāḥ kuravaḥ sauvarṇo meruḥ svarge 'psarasa iti /",
    "GSP31tatsuvru:449": " ta indrādayaḥ pratyakṣānumānāsādhyāśca vasiṣṭādayo munayo vadanti santīndrādayaḥ āgamopyasti /",
    "GSP31tatsuvru:450": " svakarmaṇyabhiyukto yo rāgadveṣavivarjitaḥ /",
    "GSP31tatsuvru:451": " jñānavān śīlasampanna āpto jñeyastu tādṛśaḥ //",
    "GSP31tatsuvru:452": " evametat trividhaṃ pramāṇamabhihitam /",
    "GSP31tatsuvru:453": " atrāha tena trividhena pramāṇena kiṃ sādhyate atrocyate /",
    "GSP31tatsuvru:454": " yathā loke mānena prasthādinā dhānyāni mīyante /",
    "GSP31tatsuvru:455": " tulayā candanādīni dravyāṇi /",
    "GSP31tatsuvru:456": " evamanena tattvabhāvabhūtāni pramīyante /",
    "GSP31tatsuvru:457": " trividhena duḥkhenābhibhūto brāhmaṇaḥ kapilamaharṣiśaraṇamupāgataḥ atrāha /",
    "GSP31tatsuvru:458": " [trividhaṃ duḥkham // Tats_23 //]",
    "GSP31tatsuvru:459": " kiṃ trividhaṃ duḥkhamityatrocyate /",
    "GSP31tatsuvru:460": " ādhyātmikamādhibhautikamādhidaivikamiti /",
    "GSP31tatsuvru:461": " tatrādhyātmikaṃ dvividhaṃ śārīraṃ mānasaṃ ceti /",
    "GSP31tatsuvru:462": " śarīre bhavaṃ śārīram manasi bhavaṃ mānasaṃ ceti /",
    "GSP31tatsuvru:463": " tatra śārīraṃ nāma vātapittaśleṣmaṇāṃ vaiṣamyādyadduḥkhamutpadyate jvarātisāravisūcikāmūrchādikaṃ tacchārīramucyate /",
    "GSP31tatsuvru:464": " kāmakrodhalobhamohamaderṣyādikaṃ priyaviyogādikaṃ tanmānasamityucyate /",
    "GSP31tatsuvru:465": " adhibhūtebhyo bhavamādhibhautikam /",
    "GSP31tatsuvru:466": " mānuṣapaśumṛgasarīsṛpasthāvarebhyo yadduḥkhamutpadyate tadādhibhautikam /",
    "GSP31tatsuvru:467": " adhidevebhyo jātamādhidaivikam /",
    "GSP31tatsuvru:468": " śītoṣṇavātavarṣāsannipātādinimittaṃ yadduḥkhamutpadyate tadādhidaivikam /",
    "GSP31tatsuvru:469": " anena trividhena duḥkhenābhibhūtasya brāhmaṇasya jijñāsotpanā /",
    "GSP31tatsuvru:470": " jñātumicchā jijñāsā /",
    "GSP31tatsuvru:471": " yathā tṛṣitasya pānīyaṃ pātumicchā pipāsā /",
    "GSP31tatsuvru:472": " etatsamāsato niḥśreyasaṃ jñānam /",
    "GSP31tatsuvru:473": " yajjñātvā punarjanma na syāditi //",
    "GSP31tatsuvru:474": " etanmaharṣervijñānaṃ kapilasya mahātmanaḥ /",
    "GSP31tatsuvru:475": " yacchrutvā brāhmaṇaḥ śreyaḥ kṛtakṛtyo 'bhavat tadā //",
    "GSP31tatsuvru:476": " sāṃkhyasūtrakrameṇaiṣā vyākhyātā kramadīpikā /",
    "GSP31tatsuvru:477": " anuṣṭupchandasā cātra jñeyaṃ ślokaśatatrayam //",
    "GSP31tatsuvru:478": " iti śrītattvasamāsākhyā sūtravṛttiḥ samāptā //"
}