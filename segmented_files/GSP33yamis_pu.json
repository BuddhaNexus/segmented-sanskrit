{
  "GSP33yamis_pu:0": "tatra kasyacid ekasya vaśe viśvaṃ pravartate |",
  "GSP33yamis_pu:1": "iti sādhayituṃ pūrvaṃ pūrvapakṣaṃ pracakṣmahe || YIs_1 ||",
  "GSP33yamis_pu:2": "tatra mīmāṃsakāḥ prāhuḥ nāyaṃ sarvārthadarśanaśaktisampannaḥ puruṣo 'bhyupagamam arhati,",
  "GSP33yamis_pu:3": "atipatitasakalasādhakapramāṇasambhāvanābhūmitvāt sphuṭavividhabādhakatvāc ca / tathā hi asya pratyakṣam anyad vā sādhakaṃ bhavet ?",
  "GSP33yamis_pu:4": "pratyakṣam api laukikaṃ yaugikaṃ vā ?",
  "GSP33yamis_pu:5": "vyavasthitamitasvārthaṃ na tāvad iha laukikam |",
  "GSP33yamis_pu:6": "sādhanaṃ tena sarvārthatajjñānāder asiddhitaḥ || YIs_2 ||",
  "GSP33yamis_pu:7_0": "sarvārthadarśanaśaktiśālinam avagamayatā hi deśakālasvabhāvaviprakarṣavyavadhānajuṣaḥ",
  "GSP33yamis_pu:7_1": "sarva evārthās darśanaṃ śaktiś ca gocarayitavyāni / na ca vidyamānendriyasannikarṣayogyakatipayaviṣayaniyatavṛtter",
  "GSP33yamis_pu:7_2": "laukikapratyakṣasya niravadhir ayaṃ mahimā saṃbhāvanābhūmir iti katham iva tad iha",
  "GSP33yamis_pu:7_3": "sādhanam iti manyemahi /",
  "GSP33yamis_pu:8": "nāpi yogipratyakṣam asya sādhakam; yataḥ",
  "GSP33yamis_pu:9": "pratyakṣatve tad apy evaṃ vidyamānaikagocaram |",
  "GSP33yamis_pu:10": "bhūtādigocaraṃ naiva pratyakṣaṃ pratibhādivat || YIs_3 ||",
  "GSP33yamis_pu:11": "tat khalu yogivijñānam aindriyakaṃ na vā ?",
  "GSP33yamis_pu:12": "aindriyakam api bahirindriyasambhavam āntarakaraṇajanitaṃ vā ?",
  "GSP33yamis_pu:13_0": "bahirindriyāṇi tāvat samadhigatanijaviṣayasannikarṣasahakārīṇi tadgocarajñānajananānīti",
  "GSP33yamis_pu:13_1": "jagati viditam / ato na rasanādibhir ajātātivṛttavyavahitādisakalaviṣayavedanaprasaṅgaḥ /",
  "GSP33yamis_pu:13_2": "na cāvidyamānair ajātādibhiḥ saṃbhavati sannikarṣaḥ;",
  "GSP33yamis_pu:14": "tasya hy āśrayatvād āśrayābhāve tadasambhavāt / ato 'pekṣito 'rthasannikarṣaḥ / sahakārivirahe katham indriyāṇy atītādiviṣayasākṣātkārāya kalperan ?",
  "GSP33yamis_pu:15": "/ bhavati ca yad yatsahakāri yatkāryajananam,",
  "GSP33yamis_pu:16": "tat tadabhāve na taj janayati ;",
  "GSP33yamis_pu:17_0": "yathā kṣitisalilasahakāri aṅkurakāryajananabījaṃ kṣityādyabhāve 'ṅkuram / arthasannikarṣasahakārīṇi",
  "GSP33yamis_pu:17_1": "bahirindriyāṇi jñānajananānīti tāny api nātīte 'nāgate vārthe jñānaṃ janayantīti",
  "GSP33yamis_pu:17_2": "na tad upajanitaṃ pratyakṣaṃ yathoktaviṣayaniyamam atikrāmati /",
  "GSP33yamis_pu:18": "nāpy antarakaraṇasambhavam,",
  "GSP33yamis_pu:19_0": "āntaragocara eva sukhādau svāntasvātantryāt / bāhyaviṣayamitiṣu ca manaso niraṅkuśakaraṇatāṅgīkāre",
  "GSP33yamis_pu:19_1": "hi kṛtaṃ cakṣurādibhiḥ / ataś ca kaścid andho badhiro vā bhavet / bhavati cātra vimatipadaṃ",
  "GSP33yamis_pu:19_2": "mano bahirindriyanirapekṣaṃ na bāhyapratyakṣagocare pravartate,",
  "GSP33yamis_pu:20": "tatra tattantravṛttitvāt / yady atra yattantravṛtti na tat tannirapekṣaṃ tatra pravartate,",
  "GSP33yamis_pu:21_0": "yathālokāpekṣapravṛtti cakṣuḥ svagocare 'ndhatamasa iti / na ca siddhāuṣadhamantratapaḥsamādhimahimasamāsāditātiśayānīndriyāṇi",
  "GSP33yamis_pu:21_1": "kadācid apajahati samadhigataviṣayaniyamam iti sambhavati;",
  "GSP33yamis_pu:22": "sāṃsiddhikasāmārthāvirbhāvaikaphalatvāt teṣām,",
  "GSP33yamis_pu:23_0": "sāmarthyasya ca pratiniyamāt / na khalu suprayuktabheṣajaśatavihitasaṃskāram api",
  "GSP33yamis_pu:23_1": "śrotraṃ rūparasavibhāvāvagamāya kalpate / bhavati ca vivādādhyāsitabāhyābhyantarakaraṇapāṭavātiśayo 'nullaṅghitasīmā,",
  "GSP33yamis_pu:24": "aindriyakaprakarṣatvāt,",
  "GSP33yamis_pu:25": "dṛśyamānatatprakarṣavad ity aindriyakaṃ jñānaṃ nātītādi gocarayati /",
  "GSP33yamis_pu:26_0": "bhāvanāprakarṣaparyantajanmanas tu saty api viśadanirbhāsatve prācyānubhavagocarād",
  "GSP33yamis_pu:26_1": "anadhikam adhikaṃ vādhyavasyataḥ smṛtivibhramasrotasor anyatarāvartaparivartinaḥ",
  "GSP33yamis_pu:26_2": "kutaḥ prāmāṇyakūlapratilabhaḥ ?",
  "GSP33yamis_pu:27": "kutastarāṃ ca pratyakṣatayottambhanam ?",
  "GSP33yamis_pu:28": "/ pratyakṣasya vā sataḥ katham iva viditaviṣayaniyamavyatikramaḥ ?",
  "GSP33yamis_pu:29": "atikrāmato vā kutaḥ pratyakṣatvam iti na viśvānubhavāiśvaryaśālini pratyakṣaṃ pramāṇam /",
  "GSP33yamis_pu:30": "nāpi pramāṇāntaram / tat khalv anumānam āgamo vā ?",
  "GSP33yamis_pu:31": "anumānam api viśeṣato dṛṣṭaṃ sāmānyato dṛṣṭaṃ vā ?",
  "GSP33yamis_pu:32_0": "tatra sakalapadavīdavīyasi bhavati na tāvat svalakṣaṇasākṣātkārapūrvakāvinābhāvāvadhāraṇādhīnodayatvād",
  "GSP33yamis_pu:32_1": "idam anumānam udetum alam / na hy anavagatacarahutabhujas tadavinābhāvitayā dhūmam",
  "GSP33yamis_pu:32_2": "anusandhātum īśate / na ca sarvārthanirmāṇasākṣātkārapaṭīyasi liṅgaṃ sāmānyato dṛṣṭam",
  "GSP33yamis_pu:32_3": "api kiñcana labhate /",
  "GSP33yamis_pu:33": "nanv ekacetanādhīnaṃ vivādādhyāsitaṃ jagat |",
  "GSP33yamis_pu:34": "acetanenānārabdhatvād arogasvaśarīravat || YIs_4 ||",
  "GSP33yamis_pu:35": "tathā sarvārthanirmāṇasākṣātkaraṇakauśalam |",
  "GSP33yamis_pu:36": "kāryatvād eva jagatas tatkartur anumīyatām || YIs_5 ||",
  "GSP33yamis_pu:37_0": "sarvaṃ hi kāryam upādānopakaraṇasampradānaprayojanasaṃvedicetanaracitam avagataṃ",
  "GSP33yamis_pu:37_1": "ghaṭamaṇikagṛhādi / kāryaṃ ca vimatipadam avanigirimahārṇavādīti tad api tathāvidhabuddhimaddhetukam",
  "GSP33yamis_pu:37_2": "adhyavasīyate / na ca kāryatvam asiddham iti vācyam,",
  "GSP33yamis_pu:38_0": "avayavasanniveśādibhir hetubhis tatsiddheḥ / iha cānyāvayavibhyaḥ prabhṛti ādvyaṇukam",
  "GSP33yamis_pu:38_1": "akhilam avayavi kramanihīyamānanānāvayavavyatiṣaṅgaviśeṣajanitam avagatam ity antata",
  "GSP33yamis_pu:38_2": "upādānaṃ caturvidhāḥ paramāṇavaḥ prapañcasya / teṣām ādiparispandasya tadanuguṇādṛṣṭaviśiṣṭatattatkṣetrajñasaṃyogāsamavāyikāraṇaka",
  "GSP33yamis_pu:38_3": "iti upakaraṇam api samastakṣetrajñavartini dharmādharmalakṣaṇāny adṛṣṭāni / prayojanaṃ",
  "GSP33yamis_pu:38_4": "punastadabhinirvartitavicitrārthakriyākāraś cetanopakārapakārabhedo 'payantaḥ / tadupabhujasta",
  "GSP33yamis_pu:38_5": "eva kṣetrajñāḥ sampradānam / na cāmī svasamavāyināv api dharmādharmāvalam avalokayitum",
  "GSP33yamis_pu:38_6": "iti tadatirekī nikhilabhuvananirmāṇanipuṇo 'dhikaraṇasiddhāntasamadhigataniratiśayasahajasakalaviṣayasaṃvidaiśvaryaśaktyatiśayaḥ",
  "GSP33yamis_pu:38_7": "puruṣadhaureyakaḥ kim iti na sāmānyatodṛṣṭaliṅgād anumīyate ?",
  "GSP33yamis_pu:39": "tad idam aviditānumānavṛttasya svamatiracitataralatarkollasitam iti parihasanti mīmāṃsakāḥ / tathā hi kim idam ekacetanādhīnatvaṃ nāmābhipretaṃ tanubhuvanādeḥ ?",
  "GSP33yamis_pu:40": "/ tadāyattatvam iti cet;",
  "GSP33yamis_pu:41": "kim asya tasminn āyattaṃ kiṃ nu janmātha vā sthitiḥ |",
  "GSP33yamis_pu:42": "pravṛttir vādyayos tāvat sādhyahīnaṃ nidarśanam || YIs_6 ||",
  "GSP33yamis_pu:43": "na khalu śarīram ekacetanādhīnotpattisthiti / ye hi yaddehādhīnasukhaduḥkhopabhogabhāginaḥ,",
  "GSP33yamis_pu:44_0": "bhavati hi taducitādṛṣṭaśālināṃ sarveṣām eva teṣāṃ taddehina iva tadutpattisthitinimittatvam /",
  "GSP33yamis_pu:44_1": "api ca śarīrāvayavinaḥ svāvayavasamavāyalakṣaṇā sthitir avayavyatiṣaṅgaviśeṣād ṛte",
  "GSP33yamis_pu:44_2": "na cetayitāraṃ param apekṣate / yā punas tadapekṣiṇī prāṇanalakṣaṇā sthitiḥ,",
  "GSP33yamis_pu:45_0": "na sā pakṣīkṛte kṣityādau sambhavatīti sthitim api naikarūpāṃ pakṣasapakṣānuyāyinīm",
  "GSP33yamis_pu:45_1": "udīkṣāmahe / ekacetanādhīnapravṛttitve tu prabalabahujanasarabhasaprayatnapracālyair",
  "GSP33yamis_pu:45_2": "upalatarurathādibhir vyabhicāraḥ / ārabdhatvād eva caitatsādhyasiddhābadhikam idam",
  "GSP33yamis_pu:45_3": "upādānaviśeṣavacanam /",
  "GSP33yamis_pu:46": "cetanādhīnatāmātrasāhdane siddhasādhyatā |",
  "GSP33yamis_pu:47": "cetanair bhoktṛbhir bhogyaḥ karmabhir janyate hi naḥ || YIs_7 ||",
  "GSP33yamis_pu:48": "yuktaṃ caitat yadubhayavādisiddhānām eva cetanānāṃ kartṛtvābhyupagamaḥ;",
  "GSP33yamis_pu:49": "lāghavāt / na copādānādyanabhijñatayā tatpratikṣepaḥ /",
  "GSP33yamis_pu:50": "upādānaṃ pṛthivyādi yāgadānādi sādhanam |",
  "GSP33yamis_pu:51": "sākṣātkartuṃ kṣamante yat sarva eva ca cetanāḥ || YIs_8 ||",
  "GSP33yamis_pu:52": "adyavad eva viśvambharādayaḥ kramaprāptāgantukopacayāpacayaikadeśaśālino na yugapad eva niravaśeṣavilayajananabhāgina ityantimaparamāṇusākṣātkāro na kartṛbhāvopayogī /",
  "GSP33yamis_pu:53": "karmaṇaḥ śaktirūpaṃ yadpūrvādipadāspadam |",
  "GSP33yamis_pu:54": "mā bhūt pratyakṣatā tasya śaktimad dhy akṣagocaraḥ || YIs_9 ||",
  "GSP33yamis_pu:55_0": "na khalu kulālādayaḥ kumbhādikāryam ārabhamāṇās tadupādānopakaraṇabhūtamṛddaṇḍacakrādikāryotpādanaśaktiṃ",
  "GSP33yamis_pu:55_1": "sākṣātkṛtya tat tad ārabhante / yadi paraṃ śaktim aviduṣām abhilaṣitasādhane tadupādānādivyavahāro 'nupapannaḥ, iha tu",
  "GSP33yamis_pu:56": "āgamād avagamyante vicitrāḥ karmaśaktayaḥ |",
  "GSP33yamis_pu:57": "tena karmabhir ātmānaḥ sarvaṃ nirmimatāṃ pṛthak || YIs_10 ||",
  "GSP33yamis_pu:58": "api ca tad eva cetanakarṭrkaṃ jagati paridṛśyate,",
  "GSP33yamis_pu:59": "yad eva śakyakriyaṃ śakyajñānopādānādi ca / na ca tathā mahīmahīśvaramahārṇavādīti katham iva tattatkāryatvam ?",
  "GSP33yamis_pu:60": "kathantarāṃ ca tadupādānopakaraṇādeḥ sākṣātkāragocaratā ?",
  "GSP33yamis_pu:61": "yādṛśaṃ hi kāryam upādānādyabhijñapūrvakam avagataṃ ghaṭamaṇikādi,",
  "GSP33yamis_pu:62": "tādṛśam eva hi tathāvidhabuddhimaddhetukatvānumānāya prabhavati /",
  "GSP33yamis_pu:63_0": "api cānīśvareṇa parimitaśaktijñānena vigrahavatānavāptakāmena kṛtam avagataṃ ghaṭādikāryam",
  "GSP33yamis_pu:63_1": "iti tathāvidhaṃ boddhāram upasthāpayan hetur abhimatapuruṣasārvajñyasarvāiśvaryādiviparyayasādhanādiviruddhaḥ",
  "GSP33yamis_pu:63_2": "syāt / na caivaṃ sati sarvānumānavyavahārocchedaprasaṅgaḥ śaṅkitavyaḥ / pramāṇāntaragocare",
  "GSP33yamis_pu:63_3": "hi liṅgini liṅgabalād āpatato viparītaviśeṣāṃs tatpramāṇam eva pratiruṇaddhi / iha",
  "GSP33yamis_pu:63_4": "punar atipatitasakalamānāntarakarmabhāve sarvanirmāṇanipuṇe siṣādhayiṣite yāvanto",
  "GSP33yamis_pu:63_5": "'nvayavyatirekāvadhāritāvinābhāvabhājo dharmās tān apy aviśeṣeṇopasthāpayati /",
  "GSP33yamis_pu:64": "api ca",
  "GSP33yamis_pu:65": "svārthakāruṇyabhāvena vyāptāḥ prekṣāvataḥ kriyāḥ |",
  "GSP33yamis_pu:66": "īśvarasyobhayābhāvāj jagatsargo na yujyate || YIs_11 ||",
  "GSP33yamis_pu:67": "avāptakāmatvān na tāvad ātmārthe sṛjati;",
  "GSP33yamis_pu:68_0": "pralayasamaye pralīnasakalakaraṇakalevarādibhogopakaraṇatayā ca cetanānāṃ duḥkhābhāvād",
  "GSP33yamis_pu:68_1": "duḥkhidarśanajanitakṛpāprayuktir api nāstīti vyāpakabhūtasvārthakāruṇyanivṛtter vyāpyabhūtayā",
  "GSP33yamis_pu:68_2": "prekṣāvatpravṛttyāpi nivartitavyam /",
  "GSP33yamis_pu:69": "sukhaikatānaṃ janayej jagatkaruṇayā sṛjan |",
  "GSP33yamis_pu:70": "tatkarmānuvidhāyitve hīyetāsya svatantratā || YIs_12 ||",
  "GSP33yamis_pu:71": "na copādānādisākṣātkāriṇi eva kartṛtvam ity api niyamaḥ;",
  "GSP33yamis_pu:72": "upādānam upakaraṇaṃ cāviduṣa evātmano jñānādiṣu kartṛtvāt /",
  "GSP33yamis_pu:73": "ataḥ",
  "GSP33yamis_pu:74": "asiddhatvād viruddhatvād anaikāntyāc ca varṇitāt |",
  "GSP33yamis_pu:75": "kāryatvahetor jagato na yathoditakartṛtā || YIs_13 ||",
  "GSP33yamis_pu:76": "prayogaś ca bhavati mahīmahīdharādi kāryaṃ na bhavati,",
  "GSP33yamis_pu:77": "prasiddhakāryavilakṣaṇatvāt,",
  "GSP33yamis_pu:78": "gaganavat; aśakyadarśanopādānopakaraṇatvād vā,",
  "GSP33yamis_pu:79": "vyatirekeṇa ghaṭādivat / paramāṇavo na pratyakṣāḥ niratiśayasūkṣmadravyatvāt,",
  "GSP33yamis_pu:80": "tathaiva ghaṭādivat / vimativiṣayaḥ kāle na lokaśūnyaḥ,",
  "GSP33yamis_pu:81": "kālatvād idānīntanakālavat / tanubhuvanādīśvarakartṛkaṃ na bhavati kāryatvāt tadvad eva / īśvaraḥ kartā na bhavati prayojanarahitatvād aśarīratvād vā muktātmavad iti /",
  "GSP33yamis_pu:82": "atra brūmo na kāryatvaṃ kṣityādau śakyanihnavam |",
  "GSP33yamis_pu:83": "sabhāgatvāt kriyāvattvān mahattvena viśeṣitāt || YIs_14 ||",
  "GSP33yamis_pu:84": "tādṛśād eva mūrtatvād bāhyapratyakṣatānvitāt |",
  "GSP33yamis_pu:85": "sasāmānyaviśeṣatvād ityādibhyo ghaṭādivat || YIs_15 ||",
  "GSP33yamis_pu:86": "na cedṛśa eva sanniveśaḥ kāryaḥ,",
  "GSP33yamis_pu:87": "netara ity avayavasanniveśaviśeṣapratiniyataṃ rūpabhedam udīkṣāmahe / yat tu śakyakriyaṃ śakyajñānopādānopakaraṇaṃ ca kriyata iti,",
  "GSP33yamis_pu:88_0": "tad astu nāma / kin tu te kriyājñānaśaktī kriyājñānābhyām eva samadhigamanīye / te",
  "GSP33yamis_pu:88_1": "ca kṣityādiṣu yathoktasādhanabalasamupasthāpite iti na viśeṣaḥ prasiddhaprākāragopurādikāryebhyas",
  "GSP33yamis_pu:88_2": "tanubhuvanādeḥ / na caitāvān eva kriyāgocara iti viṣayaniyamaḥ kaścit kriyāyā dṛṣṭaḥ;",
  "GSP33yamis_pu:89": "yenedam aśakyakriyam adhyavasyema / siddhe ca kāryatve tadupādānādisakṣātkaraṇatadadhiṣṭhānatatpreraṇanipuṇaḥ puruṣaviśeṣaḥ sidhyaty eva /",
  "GSP33yamis_pu:90": "adhiṣṭhānaṃ ca tatpravṛttyanuguṇasaṅkalpavadīśvarasannikarṣaḥ,",
  "GSP33yamis_pu:91": "kṣetrajñeneva svaśarīrādau / sa ca dravyaiḥ saṃyogalakṣaṇaḥ,",
  "GSP33yamis_pu:92": "tadguṇais tu saṃyuktasamavāyarūpaḥ / pravṛttiś ca paramāṇūnāṃ parispandalakṣaṇā;",
  "GSP33yamis_pu:93": "dharmādharmayos tu phalodayānukūlatādṛśadeśakālādisahakārisahitatā / tābhyāṃ dharmādharmābhyām eva phalam,",
  "GSP33yamis_pu:94_0": "cetanānadhiṣṭhitānāṃ sarveṣām eteṣām acaitanyenākiñcitkaratvāt / na hi cetanena vardhakinānadhiṣṭhitā",
  "GSP33yamis_pu:94_1": "vāsī deśakālādisahakāriśatasamadhigame 'pi yūpādīny upādayitum alam / bījāṅkurādayas",
  "GSP33yamis_pu:94_2": "tu pakṣāntarbhūtā iti tair vyabhicāravacanam anabhijñatayaiva śrotriyāṇām / etena",
  "GSP33yamis_pu:94_3": "sukhādibhir vyabhicāro 'pi pratyuktaḥ / na cobhayavādisiddhatāmātreṇa kṣetrajñānām",
  "GSP33yamis_pu:94_4": "evedṛśādhiṣṭhātṛtvakalpanam ucitam;",
  "GSP33yamis_pu:95": "teṣāṃ sūkṣmavyavahitādidarśanāśakter niścitatvāt / dṛṣṭānusāriṇī hi sarvatra kalpanā;",
  "GSP33yamis_pu:96": "na dṛṣṭavirodhinī / na caivam īśvarasyāśaktir niścitā;",
  "GSP33yamis_pu:97": "pramāṇāntaratas tatsiddheḥ / yathoditapramāṇabalena sidhyan sāṃsiddhikasarvārthadarśanatatpreraṇaśaktisampanna eva sidhyati;",
  "GSP33yamis_pu:98": "kāryatvasya samarthakartṛpūrvakatvena pratibandhāt /",
  "GSP33yamis_pu:99": "yat tu parimitaśaktijñānānaiśvaryādyāpādanād dharmaviśeṣaviparītasādhanatvam udbhāvitam,",
  "GSP33yamis_pu:100": "tad atisthavīyaḥ,",
  "GSP33yamis_pu:101": "aprayojakatvāt teṣām / na hi kiñcit kriyamāṇaṃ kartur arthāntaraviṣayam asāmarthyam ajñānaṃ vā svotpattaye 'pekṣate;",
  "GSP33yamis_pu:102_0": "svasampādanasamarthakartṛmātrākṣepāt kevalavyatirekāsiddheḥ / tāvataivopapadyamāne",
  "GSP33yamis_pu:102_1": "kāryodaye sambandhino 'kiñcitkarasyārthāntaraviṣayasyābhāvasya hetutvakalpanānupapatteḥ /",
  "GSP33yamis_pu:102_2": "api ca kiṃ taditarasamastavastuviṣayam ajñānādi vyāpakam,",
  "GSP33yamis_pu:103": "uta katipayagocaram iti vivecanīyam / na tāvad aśeṣaviṣayam,",
  "GSP33yamis_pu:104": "anupalabdheḥ / na khalu kumbhakāraḥ kumbhātireki kim api na vijānāti / atha katipayaviṣayam ?",
  "GSP33yamis_pu:105": "tad api na,",
  "GSP33yamis_pu:106": "aniyataviṣayatayā tasya tasya vyabhicāradarśanāt / na cāsti kiñcidvyavasthitam,",
  "GSP33yamis_pu:107": "yad avidyādimān eva kartṛtām anubhavati /",
  "GSP33yamis_pu:108": "na ca śarīriṇaiva kartrā bhāvyam,",
  "GSP33yamis_pu:109": "śarīragrahaṇenaivānaikāntyāt / na khalu śarīraviśiṣṭas sann evāyam ātmā śarīram upādatte,",
  "GSP33yamis_pu:110": "ayogino yugapadanekaśarīragrahaṇāyogāt / pūrvadehaparityāgena dehāntaraprāpakakarmapreritaprāṇasahāya eva dehāntaraṃ praviśatīty upapāditam ātmacintāyām /",
  "GSP33yamis_pu:111": "kiñcid ātmā śarīram adhitiṣṭhato 'dhiṣṭhānakriyākarmabhūtasya dehasyādhiṣṭhātṛdaśa(deha?)",
  "GSP33yamis_pu:112": "anupraveśo 'nupapannaḥ,",
  "GSP33yamis_pu:113": "yugapad ekakriyāyām ekasya karmakartṛtvavirodhāt / adhitiṣṭhāsitadehasaṃyogavata eva tatpravṛttyanuguṇaprayatnayogalakṣaṇam adhiṣṭhānaṃ dṛṣṭam iti cet;",
  "GSP33yamis_pu:114": "astv ekatattva(stva)",
  "GSP33yamis_pu:115": "sambaddhasyādhiṣṭhānānupapatteḥ preryavastusambandhinā prerakeṇa bhavitavyam iti;",
  "GSP33yamis_pu:116_0": "na yato 'nyad apy adhiṣṭhīyamānaṃ mānadaṇḍādi svasambandhinaivādhiṣṭhīyate / tenādhiṣṭhānakriyāpekṣitādhiṣṭheyapadārthasambandhamātrātirekeṇa",
  "GSP33yamis_pu:116_1": "dehasambandho nāmāparo nādartavyaḥ / asti ceśvarasyāpi jagadupādānopakaraṇais sambandha ity uktam eva /",
  "GSP33yamis_pu:117": "atha svadehavyatirikte vastuni pravṛttiviśeṣakaratvaṃ dehadvāreṇaiva / dṛṣṭaṃ hi daṇḍacakrādiṣu karasaṃyogādinā kulālādeḥ pravartayitṛtvam ity ucyeta;",
  "GSP33yamis_pu:118": "tad api na;",
  "GSP33yamis_pu:119": "abhidhyānamātreṇaiva paraśarīragatagaranirasanac(v?)",
  "GSP33yamis_pu:120": "isāraṇadarśanāt / katham asati śarīre parapreraṇātmakaḥ saṅkalpa iti cet; kiṃ śarīraṃ saṅkalpayati,",
  "GSP33yamis_pu:121": "yena tadabhāve na bhavet ?",
  "GSP33yamis_pu:122": "/ karaṇam iti cen na; manasaḥ karaṇatvāt / kim asatīśvarasya manaḥ ?",
  "GSP33yamis_pu:123": "bāḍham / nanv evaṃ vigrahadharmādharmānāśvaryādayaḥ sādhāraṇadharmāḥ prāduḥṣyuḥ / maivam;",
  "GSP33yamis_pu:124": "kāryatvākṣiptasamarthakartṛmattvād(ttvārtha?)",
  "GSP33yamis_pu:125": "draḍhimnaivāpāsatvāt / manaso nityendriyatayā dehāpagame 'pi sambandhābhyupagamād anaikāntikaś ca / yāvad dhi dṛṣṭānuguṇaṃ vyāptayupayogi,",
  "GSP33yamis_pu:126_0": "tāvad anujñāyate / na cāsmadāder manasāpy acintyaracanasyāparyantavistārasya mahābhūtabhautikaprapañcasya",
  "GSP33yamis_pu:126_1": "prādeśikaśarīrakaḥ kiñcijjñaḥ puṇyapāpaparavaśagatir alaṃ nirmāṇāyety aparimitajñānāiśvaryaśaktiḥ",
  "GSP33yamis_pu:126_2": "śarīrādyanapekṣaḥ saṅkalpād eva sakalabhuvananirmāṇakṣamaḥ kartā siddhaḥ /",
  "GSP33yamis_pu:127": "īdṛśena kartrā ghaṭādiṣu kāryatvasya sambandho na dṛṣṭa iti cet;",
  "GSP33yamis_pu:128": "atigahanagiritaṭādhiṣṭhānenātiprakṛṣṭādṛṣṭacarendhananivahasambandhinā hutavahaviśeṣeṇa mahānasādau dhūmasya vā kiṃ sambandho dṛṣṭaḥ ?",
  "GSP33yamis_pu:129_0": "yena dhūmaviśeṣadarśanād giriśikhare tathāvidhāgnir anumīyate / yādṛśo dhūmo yatrāvagataḥ",
  "GSP33yamis_pu:129_1": "tatraiva tādṛśas tatsampādanasamartho dṛṣtāntabhūmāv aparidṛṣṭo 'pi sāmānyavyāptibalena",
  "GSP33yamis_pu:129_2": "pakṣadharmatāvaśāt sidhyatīti cet;",
  "GSP33yamis_pu:130_0": "tad idam asmābhir abhidhīyamānaṃ kim iti na hṛdayam adhirohati bhavatām / ihāpi kāryatvaṃ",
  "GSP33yamis_pu:130_1": "samarthakartṛpūrvakatvena ghaṭādiṣu viditasambandhaniyamaṃ kṣtityādiṣu dṛśyamānaṃ",
  "GSP33yamis_pu:130_2": "svasampādanasamartham adṛṣṭapūrvam eva buddhimatkartāram upasthāpayati / yathaiva",
  "GSP33yamis_pu:130_3": "hi deśakālendhanaparimāṇādiviśeṣānādareṇa dhūmasya svodayānuguṇahutavahamātreṇa sambandhaniyamaḥ,",
  "GSP33yamis_pu:131_0": "tathaivānīśvaratvākiñcijjñatvaśarīritvapuṇyapāpaparavaśatvam anuṣyatvādiviśeṣaprahāṇena",
  "GSP33yamis_pu:131_1": "kāryasya svanirmāṇasamarthabuddhimatkartṛmātreṇa sambandhaniyamaniścaya iti na kaścidviśeṣaḥ /",
  "GSP33yamis_pu:132": "api ca vibhudravyasaṃyoginaḥ parispandavataś ca sarvatra sparśavattvāvyabhicāre 'pi jñānasukhādinityadravyaviśeṣaguṇānumitātmasaṃyogino manasaḥ katham iva sparśarahitatatvam ?",
  "GSP33yamis_pu:133": "kathaṃ ca vāyavīyadravyasya mahimaguṇaśālino niyatādhiṣṭhānasparśanatvaniyamadarśane 'pi tvagindriye tadviparyayaḥ ?",
  "GSP33yamis_pu:134": "taijasasya vā rūpasparśayor anyattarasya vā prākaṭyaniyame 'pi rūpopalambhasādhanatānumitataijasabhāvasya cakṣuṣo niyamena tadubhayānudbhavābhyupagamaḥ ?",
  "GSP33yamis_pu:135": "/ atha kāryadarśanānumitasadbhāvānāṃ taijasādibhāve 'pi tattadviśeṣaṇāṃ yogyānupalabdhibādhitatvāt tadabhyupagame 'nekaniyamabhaṅgaprasaṅgāc ca tathābhyupagamaḥ,",
  "GSP33yamis_pu:136": "hanta tarhi prakṛtaviṣaye 'pi prasañjitadharmaviśeṣāṇām anupalambhabādhāviśeṣād anekaniyamadarśanavighātaprasaṅgāc ca tathābhyupagama iti sarvaṃ samānam anyatrābhiniveśāt /",
  "GSP33yamis_pu:137": "dṛśyante hi nītayaḥ / yathā vivādāspadaṃ paramāṇvādi prekṣāvatpreritaṃ ceṣṭate,",
  "GSP33yamis_pu:138": "acetanatvāt; yad acetanaṃ tat tathā,",
  "GSP33yamis_pu:139": "yathā tathāvidhaṃ kandukādi / tathā vivādādhyāsitā bāhyābhyantarapravṛttayaḥ prakṛtyupakaraṇapratyakṣapūrvikāḥ kāryatvāt tadvad eva |",
  "GSP33yamis_pu:140": "pratyakṣaṃ tat prameyatvāt padārthatvād ghaṭādivat/",
  "GSP33yamis_pu:141": "ekecchānuvidhāyīdam acaitanyāt svadehavat || YIs_16 ||",
  "GSP33yamis_pu:142": "ekenābhiṣṭhitāḥ kāryaṃ kurvate sarvacetanāḥ |",
  "GSP33yamis_pu:143": "dehasambandhasāpekṣakāryakṛttvāt tvagādivat || YIs_17 ||",
  "GSP33yamis_pu:144": "ekapradhānapuruṣaṃ vivādādhyāsitaṃ jagat |",
  "GSP33yamis_pu:145": "cetanācetanātmatvād ekarājakadeśavat || YIs_18 ||"
}