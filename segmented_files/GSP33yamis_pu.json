{
    "GSP33yamis_pu:0": " tatra kasyacid ekasya vaśe viśvaṃ pravartate /",
    "GSP33yamis_pu:1": " iti sādhayituṃ pūrvaṃ pūrvapakṣaṃ pracakṣmahe // YIs_1 //",
    "GSP33yamis_pu:2": " tatra mīmāṃsakāḥ prāhuḥ nāyaṃ sarvārthadarśanaśaktisampannaḥ puruṣo 'bhyupagamam arhati,",
    "GSP33yamis_pu:3": " atipatitasakalasādhakapramāṇasambhāvanābhūmitvāt sphuṭavividhabādhakatvāc ca /",
    "GSP33yamis_pu:4": " tathā hi asya pratyakṣam anyad vā sādhakaṃ bhavet ?",
    "GSP33yamis_pu:5": " pratyakṣam api laukikaṃ yaugikaṃ vā ?",
    "GSP33yamis_pu:6": " vyavasthitamitasvārthaṃ na tāvad iha laukikam /",
    "GSP33yamis_pu:7": " sādhanaṃ tena sarvārthatajjñānāder asiddhitaḥ // YIs_2 //",
    "GSP33yamis_pu:8": " sarvārthadarśanaśaktiśālinam avagamayatā hi deśakālasvabhāvaviprakarṣavyavadhānajuṣaḥ sarva evārthās darśanaṃ śaktiś ca gocarayitavyāni /",
    "GSP33yamis_pu:9": " na ca vidyamānendriyasannikarṣayogyakatipayaviṣayaniyatavṛtter laukikapratyakṣasya niravadhir ayaṃ mahimā saṃbhāvanābhūmir iti katham iva tad iha sādhanam iti manyemahi /",
    "GSP33yamis_pu:10": " nāpi yogipratyakṣam asya sādhakam; yataḥ",
    "GSP33yamis_pu:11": " pratyakṣatve tad apy evaṃ vidyamānaikagocaram /",
    "GSP33yamis_pu:12": " bhūtādigocaraṃ naiva pratyakṣaṃ pratibhādivat // YIs_3 //",
    "GSP33yamis_pu:13": " tat khalu yogivijñānam aindriyakaṃ na vā ?",
    "GSP33yamis_pu:14": " aindriyakam api bahirindriyasambhavam āntarakaraṇajanitaṃ vā ?",
    "GSP33yamis_pu:15": " bahirindriyāṇi tāvat samadhigatanijaviṣayasannikarṣasahakārīṇi tadgocarajñānajananānīti jagati viditam /",
    "GSP33yamis_pu:16": " ato na rasanādibhir ajātātivṛttavyavahitādisakalaviṣayavedanaprasaṅgaḥ /",
    "GSP33yamis_pu:17": " na cāvidyamānair ajātādibhiḥ saṃbhavati sannikarṣaḥ;",
    "GSP33yamis_pu:18": " tasya hy āśrayatvād āśrayābhāve tadasambhavāt /",
    "GSP33yamis_pu:19": " ato 'pekṣito 'rthasannikarṣaḥ /",
    "GSP33yamis_pu:20": " sahakārivirahe katham indriyāṇy atītādiviṣayasākṣātkārāya kalperan ? /",
    "GSP33yamis_pu:21": " bhavati ca yad yatsahakāri yatkāryajananam,",
    "GSP33yamis_pu:22": " tat tadabhāve na taj janayati ;",
    "GSP33yamis_pu:23": " yathā kṣitisalilasahakāri aṅkurakāryajananabījaṃ kṣityādyabhāve 'ṅkuram /",
    "GSP33yamis_pu:24": " arthasannikarṣasahakārīṇi bahirindriyāṇi jñānajananānīti tāny api nātīte 'nāgate vārthe jñānaṃ janayantīti na tad upajanitaṃ pratyakṣaṃ yathoktaviṣayaniyamam atikrāmati /",
    "GSP33yamis_pu:25": " nāpy antarakaraṇasambhavam,",
    "GSP33yamis_pu:26": " āntaragocara eva sukhādau svāntasvātantryāt /",
    "GSP33yamis_pu:27": " bāhyaviṣayamitiṣu ca manaso niraṅkuśakaraṇatāṅgīkāre hi kṛtaṃ cakṣurādibhiḥ /",
    "GSP33yamis_pu:28": " ataś ca kaścid andho badhiro vā bhavet /",
    "GSP33yamis_pu:29": " bhavati cātra vimatipadaṃ mano bahirindriyanirapekṣaṃ na bāhyapratyakṣagocare pravartate,",
    "GSP33yamis_pu:30": " tatra tattantravṛttitvāt /",
    "GSP33yamis_pu:31": " yady atra yattantravṛtti na tat tannirapekṣaṃ tatra pravartate,",
    "GSP33yamis_pu:32": " yathālokāpekṣapravṛtti cakṣuḥ svagocare 'ndhatamasa iti /",
    "GSP33yamis_pu:33": " na ca siddhāuṣadhamantratapaḥsamādhimahimasamāsāditātiśayānīndriyāṇi kadācid apajahati samadhigataviṣayaniyamam iti sambhavati;",
    "GSP33yamis_pu:34": " sāṃsiddhikasāmārthāvirbhāvaikaphalatvāt teṣām,",
    "GSP33yamis_pu:35": " sāmarthyasya ca pratiniyamāt /",
    "GSP33yamis_pu:36": " na khalu suprayuktabheṣajaśatavihitasaṃskāram api śrotraṃ rūparasavibhāvāvagamāya kalpate /",
    "GSP33yamis_pu:37": " bhavati ca vivādādhyāsitabāhyābhyantarakaraṇapāṭavātiśayo 'nullaṅghitasīmā,",
    "GSP33yamis_pu:38": " aindriyakaprakarṣatvāt,",
    "GSP33yamis_pu:39": " dṛśyamānatatprakarṣavad ity aindriyakaṃ jñānaṃ nātītādi gocarayati /",
    "GSP33yamis_pu:40": " bhāvanāprakarṣaparyantajanmanas tu saty api viśadanirbhāsatve prācyānubhavagocarād",
    "GSP33yamis_pu:41": " anadhikam adhikaṃ vādhyavasyataḥ smṛtivibhramasrotasor anyatarāvartaparivartinaḥ",
    "GSP33yamis_pu:42": " kutaḥ prāmāṇyakūlapratilabhaḥ ?",
    "GSP33yamis_pu:43": " kutastarāṃ ca pratyakṣatayottambhanam ? /",
    "GSP33yamis_pu:44": " pratyakṣasya vā sataḥ katham iva viditaviṣayaniyamavyatikramaḥ ?",
    "GSP33yamis_pu:45": " atikrāmato vā kutaḥ pratyakṣatvam iti na viśvānubhavāiśvaryaśālini pratyakṣaṃ pramāṇam /",
    "GSP33yamis_pu:46": " nāpi pramāṇāntaram /",
    "GSP33yamis_pu:47": " tat khalv anumānam āgamo vā ?",
    "GSP33yamis_pu:48": " anumānam api viśeṣato dṛṣṭaṃ sāmānyato dṛṣṭaṃ vā ?",
    "GSP33yamis_pu:49": " tatra sakalapadavīdavīyasi bhavati na tāvat svalakṣaṇasākṣātkārapūrvakāvinābhāvāvadhāraṇādhīnodayatvād idam anumānam udetum alam /",
    "GSP33yamis_pu:50": " na hy anavagatacarahutabhujas tadavinābhāvitayā dhūmam anusandhātum īśate /",
    "GSP33yamis_pu:51": " na ca sarvārthanirmāṇasākṣātkārapaṭīyasi liṅgaṃ sāmānyato dṛṣṭam api kiñcana labhate /",
    "GSP33yamis_pu:52": " nanv ekacetanādhīnaṃ vivādādhyāsitaṃ jagat /",
    "GSP33yamis_pu:53": " acetanenānārabdhatvād arogasvaśarīravat // YIs_4 //",
    "GSP33yamis_pu:54": " tathā sarvārthanirmāṇasākṣātkaraṇakauśalam /",
    "GSP33yamis_pu:55": " kāryatvād eva jagatas tatkartur anumīyatām // YIs_5 //",
    "GSP33yamis_pu:56": " sarvaṃ hi kāryam upādānopakaraṇasampradānaprayojanasaṃvedicetanaracitam avagataṃ ghaṭamaṇikagṛhādi /",
    "GSP33yamis_pu:57": " kāryaṃ ca vimatipadam avanigirimahārṇavādīti tad api tathāvidhabuddhimaddhetukam adhyavasīyate /",
    "GSP33yamis_pu:58": " na ca kāryatvam asiddham iti vācyam,",
    "GSP33yamis_pu:59": " avayavasanniveśādibhir hetubhis tatsiddheḥ /",
    "GSP33yamis_pu:60": " iha cānyāvayavibhyaḥ prabhṛti ādvyaṇukam akhilam avayavi kramanihīyamānanānāvayavavyatiṣaṅgaviśeṣajanitam avagatam ity antata upādānaṃ caturvidhāḥ paramāṇavaḥ prapañcasya /",
    "GSP33yamis_pu:61": " teṣām ādiparispandasya tadanuguṇādṛṣṭaviśiṣṭatattatkṣetrajñasaṃyogāsamavāyikāraṇaka iti upakaraṇam api samastakṣetrajñavartini dharmādharmalakṣaṇāny adṛṣṭāni /",
    "GSP33yamis_pu:62": " prayojanaṃ punastadabhinirvartitavicitrārthakriyākāraś cetanopakārapakārabhedo 'payantaḥ /",
    "GSP33yamis_pu:63": " tadupabhujasta eva kṣetrajñāḥ sampradānam /",
    "GSP33yamis_pu:64": " na cāmī svasamavāyināv api dharmādharmāvalam avalokayitum iti tadatirekī nikhilabhuvananirmāṇanipuṇo",
    "GSP33yamis_pu:65": " 'dhikaraṇasiddhāntasamadhigataniratiśayasahajasakalaviṣayasaṃvidaiśvaryaśaktyatiśayaḥ",
    "GSP33yamis_pu:66": " puruṣadhaureyakaḥ kim iti na sāmānyatodṛṣṭaliṅgād anumīyate ?",
    "GSP33yamis_pu:67": " tad idam aviditānumānavṛttasya svamatiracitataralatarkollasitam iti parihasanti mīmāṃsakāḥ /",
    "GSP33yamis_pu:68": " tathā hi kim idam ekacetanādhīnatvaṃ nāmābhipretaṃ tanubhuvanādeḥ ? /",
    "GSP33yamis_pu:69": " tadāyattatvam iti cet;",
    "GSP33yamis_pu:70": " kim asya tasminn āyattaṃ kiṃ nu janmātha vā sthitiḥ /",
    "GSP33yamis_pu:71": " pravṛttir vādyayos tāvat sādhyahīnaṃ nidarśanam // YIs_6 //",
    "GSP33yamis_pu:72": " na khalu śarīram ekacetanādhīnotpattisthiti /",
    "GSP33yamis_pu:73": " ye hi yaddehādhīnasukhaduḥkhopabhogabhāginaḥ,",
    "GSP33yamis_pu:74": " bhavati hi taducitādṛṣṭaśālināṃ sarveṣām eva teṣāṃ taddehina iva tadutpattisthitinimittatvam /",
    "GSP33yamis_pu:75": " api ca śarīrāvayavinaḥ svāvayavasamavāyalakṣaṇā sthitir avayavyatiṣaṅgaviśeṣād ṛte na cetayitāraṃ param apekṣate /",
    "GSP33yamis_pu:76": " yā punas tadapekṣiṇī prāṇanalakṣaṇā sthitiḥ,",
    "GSP33yamis_pu:77": " na sā pakṣīkṛte kṣityādau sambhavatīti sthitim api naikarūpāṃ pakṣasapakṣānuyāyinīm udīkṣāmahe /",
    "GSP33yamis_pu:78": " ekacetanādhīnapravṛttitve tu prabalabahujanasarabhasaprayatnapracālyair upalatarurathādibhir vyabhicāraḥ /",
    "GSP33yamis_pu:79": " ārabdhatvād eva caitatsādhyasiddhābadhikam idam upādānaviśeṣavacanam /",
    "GSP33yamis_pu:80": " cetanādhīnatāmātrasāhdane siddhasādhyatā /",
    "GSP33yamis_pu:81": " cetanair bhoktṛbhir bhogyaḥ karmabhir janyate hi naḥ // YIs_7 //",
    "GSP33yamis_pu:82": " yuktaṃ caitat yadubhayavādisiddhānām eva cetanānāṃ kartṛtvābhyupagamaḥ; lāghavāt /",
    "GSP33yamis_pu:83": " na copādānādyanabhijñatayā tatpratikṣepaḥ /",
    "GSP33yamis_pu:84": " upādānaṃ pṛthivyādi yāgadānādi sādhanam /",
    "GSP33yamis_pu:85": " sākṣātkartuṃ kṣamante yat sarva eva ca cetanāḥ // YIs_8 //",
    "GSP33yamis_pu:86": " adyavad eva viśvambharādayaḥ kramaprāptāgantukopacayāpacayaikadeśaśālino na yugapad eva niravaśeṣavilayajananabhāgina ityantimaparamāṇusākṣātkāro na kartṛbhāvopayogī /",
    "GSP33yamis_pu:87": " karmaṇaḥ śaktirūpaṃ yadpūrvādipadāspadam /",
    "GSP33yamis_pu:88": " mā bhūt pratyakṣatā tasya śaktimad dhy akṣagocaraḥ // YIs_9 //",
    "GSP33yamis_pu:89": " na khalu kulālādayaḥ kumbhādikāryam ārabhamāṇās tadupādānopakaraṇabhūtamṛddaṇḍacakrādikāryotpādanaśaktiṃ sākṣātkṛtya tat tad ārabhante /",
    "GSP33yamis_pu:90": " yadi paraṃ śaktim aviduṣām abhilaṣitasādhane tadupādānādivyavahāro 'nupapannaḥ, iha tu",
    "GSP33yamis_pu:91": " āgamād avagamyante vicitrāḥ karmaśaktayaḥ /",
    "GSP33yamis_pu:92": " tena karmabhir ātmānaḥ sarvaṃ nirmimatāṃ pṛthak // YIs_10 //",
    "GSP33yamis_pu:93": " api ca tad eva cetanakarṭrkaṃ jagati paridṛśyate,",
    "GSP33yamis_pu:94": " yad eva śakyakriyaṃ śakyajñānopādānādi ca /",
    "GSP33yamis_pu:95": " na ca tathā mahīmahīśvaramahārṇavādīti katham iva tattatkāryatvam ?",
    "GSP33yamis_pu:96": " kathantarāṃ ca tadupādānopakaraṇādeḥ sākṣātkāragocaratā ?",
    "GSP33yamis_pu:97": " yādṛśaṃ hi kāryam upādānādyabhijñapūrvakam avagataṃ ghaṭamaṇikādi,",
    "GSP33yamis_pu:98": " tādṛśam eva hi tathāvidhabuddhimaddhetukatvānumānāya prabhavati /",
    "GSP33yamis_pu:99": " api cānīśvareṇa parimitaśaktijñānena vigrahavatānavāptakāmena kṛtam avagataṃ ghaṭādikāryam",
    "GSP33yamis_pu:100": " iti tathāvidhaṃ boddhāram upasthāpayan hetur abhimatapuruṣasārvajñyasarvāiśvaryādiviparyayasādhanādiviruddhaḥ syāt /",
    "GSP33yamis_pu:101": " na caivaṃ sati sarvānumānavyavahārocchedaprasaṅgaḥ śaṅkitavyaḥ /",
    "GSP33yamis_pu:102": " pramāṇāntaragocare hi liṅgini liṅgabalād āpatato viparītaviśeṣāṃs tatpramāṇam eva pratiruṇaddhi /",
    "GSP33yamis_pu:103": " iha punar atipatitasakalamānāntarakarmabhāve sarvanirmāṇanipuṇe siṣādhayiṣite yāvanto 'nvayavyatirekāvadhāritāvinābhāvabhājo dharmās tān apy aviśeṣeṇopasthāpayati /",
    "GSP33yamis_pu:104": " api ca",
    "GSP33yamis_pu:105": " svārthakāruṇyabhāvena vyāptāḥ prekṣāvataḥ kriyāḥ /",
    "GSP33yamis_pu:106": " īśvarasyobhayābhāvāj jagatsargo na yujyate // YIs_11 //",
    "GSP33yamis_pu:107": " avāptakāmatvān na tāvad ātmārthe sṛjati;",
    "GSP33yamis_pu:108": " pralayasamaye pralīnasakalakaraṇakalevarādibhogopakaraṇatayā ca cetanānāṃ duḥkhābhāvād",
    "GSP33yamis_pu:109": " duḥkhidarśanajanitakṛpāprayuktir api nāstīti vyāpakabhūtasvārthakāruṇyanivṛtter vyāpyabhūtayā",
    "GSP33yamis_pu:110": " prekṣāvatpravṛttyāpi nivartitavyam /",
    "GSP33yamis_pu:111": " sukhaikatānaṃ janayej jagatkaruṇayā sṛjan /",
    "GSP33yamis_pu:112": " tatkarmānuvidhāyitve hīyetāsya svatantratā // YIs_12 //",
    "GSP33yamis_pu:113": " na copādānādisākṣātkāriṇi eva kartṛtvam ity api niyamaḥ;",
    "GSP33yamis_pu:114": " upādānam upakaraṇaṃ cāviduṣa evātmano jñānādiṣu kartṛtvāt / ataḥ",
    "GSP33yamis_pu:115": " asiddhatvād viruddhatvād anaikāntyāc ca varṇitāt /",
    "GSP33yamis_pu:116": " kāryatvahetor jagato na yathoditakartṛtā // YIs_13 //",
    "GSP33yamis_pu:117": " prayogaś ca bhavati mahīmahīdharādi kāryaṃ na bhavati,",
    "GSP33yamis_pu:118": " prasiddhakāryavilakṣaṇatvāt,",
    "GSP33yamis_pu:119": " gaganavat; aśakyadarśanopādānopakaraṇatvād vā,",
    "GSP33yamis_pu:120": " vyatirekeṇa ghaṭādivat /",
    "GSP33yamis_pu:121": " paramāṇavo na pratyakṣāḥ niratiśayasūkṣmadravyatvāt,",
    "GSP33yamis_pu:122": " tathaiva ghaṭādivat /",
    "GSP33yamis_pu:123": " vimativiṣayaḥ kāle na lokaśūnyaḥ,",
    "GSP33yamis_pu:124": " kālatvād idānīntanakālavat /",
    "GSP33yamis_pu:125": " tanubhuvanādīśvarakartṛkaṃ na bhavati kāryatvāt tadvad eva /",
    "GSP33yamis_pu:126": " īśvaraḥ kartā na bhavati prayojanarahitatvād aśarīratvād vā muktātmavad iti /",
    "GSP33yamis_pu:127": " atra brūmo na kāryatvaṃ kṣityādau śakyanihnavam /",
    "GSP33yamis_pu:128": " sabhāgatvāt kriyāvattvān mahattvena viśeṣitāt // YIs_14 //",
    "GSP33yamis_pu:129": " tādṛśād eva mūrtatvād bāhyapratyakṣatānvitāt /",
    "GSP33yamis_pu:130": " sasāmānyaviśeṣatvād ityādibhyo ghaṭādivat // YIs_15 //",
    "GSP33yamis_pu:131": " na cedṛśa eva sanniveśaḥ kāryaḥ,",
    "GSP33yamis_pu:132": " netara ity avayavasanniveśaviśeṣapratiniyataṃ rūpabhedam udīkṣāmahe /",
    "GSP33yamis_pu:133": " yat tu śakyakriyaṃ śakyajñānopādānopakaraṇaṃ ca kriyata iti,",
    "GSP33yamis_pu:134": " tad astu nāma /",
    "GSP33yamis_pu:135": " kin tu te kriyājñānaśaktī kriyājñānābhyām eva samadhigamanīye /",
    "GSP33yamis_pu:136": " te ca kṣityādiṣu yathoktasādhanabalasamupasthāpite iti na viśeṣaḥ prasiddhaprākāragopurādikāryebhyas tanubhuvanādeḥ /",
    "GSP33yamis_pu:137": " na caitāvān eva kriyāgocara iti viṣayaniyamaḥ kaścit kriyāyā dṛṣṭaḥ;",
    "GSP33yamis_pu:138": " yenedam aśakyakriyam adhyavasyema /",
    "GSP33yamis_pu:139": " siddhe ca kāryatve tadupādānādisakṣātkaraṇatadadhiṣṭhānatatpreraṇanipuṇaḥ puruṣaviśeṣaḥ sidhyaty eva /",
    "GSP33yamis_pu:140": " adhiṣṭhānaṃ ca tatpravṛttyanuguṇasaṅkalpavadīśvarasannikarṣaḥ,",
    "GSP33yamis_pu:141": " kṣetrajñeneva svaśarīrādau /",
    "GSP33yamis_pu:142": " sa ca dravyaiḥ saṃyogalakṣaṇaḥ,",
    "GSP33yamis_pu:143": " tadguṇais tu saṃyuktasamavāyarūpaḥ /",
    "GSP33yamis_pu:144": " pravṛttiś ca paramāṇūnāṃ parispandalakṣaṇā;",
    "GSP33yamis_pu:145": " dharmādharmayos tu phalodayānukūlatādṛśadeśakālādisahakārisahitatā /",
    "GSP33yamis_pu:146": " tābhyāṃ dharmādharmābhyām eva phalam,",
    "GSP33yamis_pu:147": " cetanānadhiṣṭhitānāṃ sarveṣām eteṣām acaitanyenākiñcitkaratvāt /",
    "GSP33yamis_pu:148": " na hi cetanena vardhakinānadhiṣṭhitā vāsī deśakālādisahakāriśatasamadhigame 'pi yūpādīny upādayitum alam /",
    "GSP33yamis_pu:149": " bījāṅkurādayas tu pakṣāntarbhūtā iti tair vyabhicāravacanam anabhijñatayaiva śrotriyāṇām /",
    "GSP33yamis_pu:150": " etena sukhādibhir vyabhicāro 'pi pratyuktaḥ /",
    "GSP33yamis_pu:151": " na cobhayavādisiddhatāmātreṇa kṣetrajñānām evedṛśādhiṣṭhātṛtvakalpanam ucitam;",
    "GSP33yamis_pu:152": " teṣāṃ sūkṣmavyavahitādidarśanāśakter niścitatvāt /",
    "GSP33yamis_pu:153": " dṛṣṭānusāriṇī hi sarvatra kalpanā;",
    "GSP33yamis_pu:154": " na dṛṣṭavirodhinī /",
    "GSP33yamis_pu:155": " na caivam īśvarasyāśaktir niścitā;",
    "GSP33yamis_pu:156": " pramāṇāntaratas tatsiddheḥ /",
    "GSP33yamis_pu:157": " yathoditapramāṇabalena sidhyan sāṃsiddhikasarvārthadarśanatatpreraṇaśaktisampanna eva sidhyati;",
    "GSP33yamis_pu:158": " kāryatvasya samarthakartṛpūrvakatvena pratibandhāt /",
    "GSP33yamis_pu:159": " yat tu parimitaśaktijñānānaiśvaryādyāpādanād dharmaviśeṣaviparītasādhanatvam udbhāvitam,",
    "GSP33yamis_pu:160": " tad atisthavīyaḥ,",
    "GSP33yamis_pu:161": " aprayojakatvāt teṣām /",
    "GSP33yamis_pu:162": " na hi kiñcit kriyamāṇaṃ kartur arthāntaraviṣayam asāmarthyam ajñānaṃ vā svotpattaye 'pekṣate;",
    "GSP33yamis_pu:163": " svasampādanasamarthakartṛmātrākṣepāt kevalavyatirekāsiddheḥ /",
    "GSP33yamis_pu:164": " tāvataivopapadyamāne kāryodaye sambandhino 'kiñcitkarasyārthāntaraviṣayasyābhāvasya hetutvakalpanānupapatteḥ /",
    "GSP33yamis_pu:165": " api ca kiṃ taditarasamastavastuviṣayam ajñānādi vyāpakam,",
    "GSP33yamis_pu:166": " uta katipayagocaram iti vivecanīyam /",
    "GSP33yamis_pu:167": " na tāvad aśeṣaviṣayam,",
    "GSP33yamis_pu:168": " anupalabdheḥ /",
    "GSP33yamis_pu:169": " na khalu kumbhakāraḥ kumbhātireki kim api na vijānāti /",
    "GSP33yamis_pu:170": " atha katipayaviṣayam ?",
    "GSP33yamis_pu:171": " tad api na, aniyataviṣayatayā tasya tasya vyabhicāradarśanāt /",
    "GSP33yamis_pu:172": " na cāsti kiñcidvyavasthitam,",
    "GSP33yamis_pu:173": " yad avidyādimān eva kartṛtām anubhavati /",
    "GSP33yamis_pu:174": " na ca śarīriṇaiva kartrā bhāvyam,",
    "GSP33yamis_pu:175": " śarīragrahaṇenaivānaikāntyāt /",
    "GSP33yamis_pu:176": " na khalu śarīraviśiṣṭas sann evāyam ātmā śarīram upādatte,",
    "GSP33yamis_pu:177": " ayogino yugapadanekaśarīragrahaṇāyogāt /",
    "GSP33yamis_pu:178": " pūrvadehaparityāgena dehāntaraprāpakakarmapreritaprāṇasahāya eva dehāntaraṃ praviśatīty upapāditam ātmacintāyām /",
    "GSP33yamis_pu:179": " kiñcid ātmā śarīram adhitiṣṭhato 'dhiṣṭhānakriyākarmabhūtasya dehasyādhiṣṭhātṛdaśa(deha?)",
    "GSP33yamis_pu:180": " anupraveśo 'nupapannaḥ,",
    "GSP33yamis_pu:181": " yugapad ekakriyāyām ekasya karmakartṛtvavirodhāt /",
    "GSP33yamis_pu:182": " adhitiṣṭhāsitadehasaṃyogavata eva tatpravṛttyanuguṇaprayatnayogalakṣaṇam adhiṣṭhānaṃ dṛṣṭam iti cet;",
    "GSP33yamis_pu:183": " astv ekatattva(stva)",
    "GSP33yamis_pu:184": " sambaddhasyādhiṣṭhānānupapatteḥ preryavastusambandhinā prerakeṇa bhavitavyam iti;",
    "GSP33yamis_pu:185": " na yato 'nyad apy adhiṣṭhīyamānaṃ mānadaṇḍādi svasambandhinaivādhiṣṭhīyate /",
    "GSP33yamis_pu:186": " tenādhiṣṭhānakriyāpekṣitādhiṣṭheyapadārthasambandhamātrātirekeṇa dehasambandho nāmāparo nādartavyaḥ /",
    "GSP33yamis_pu:187": " asti ceśvarasyāpi jagadupādānopakaraṇais sambandha ity uktam eva /",
    "GSP33yamis_pu:188": " atha svadehavyatirikte vastuni pravṛttiviśeṣakaratvaṃ dehadvāreṇaiva /",
    "GSP33yamis_pu:189": " dṛṣṭaṃ hi daṇḍacakrādiṣu karasaṃyogādinā kulālādeḥ pravartayitṛtvam ity ucyeta;",
    "GSP33yamis_pu:190": " tad api na;",
    "GSP33yamis_pu:191": " abhidhyānamātreṇaiva paraśarīragatagaranirasanac(v?)",
    "GSP33yamis_pu:192": " isāraṇadarśanāt /",
    "GSP33yamis_pu:193": " katham asati śarīre parapreraṇātmakaḥ saṅkalpa iti cet;",
    "GSP33yamis_pu:194": " kiṃ śarīraṃ saṅkalpayati,",
    "GSP33yamis_pu:195": " yena tadabhāve na bhavet ? /",
    "GSP33yamis_pu:196": " karaṇam iti cen na;",
    "GSP33yamis_pu:197": " manasaḥ karaṇatvāt /",
    "GSP33yamis_pu:198": " kim asatīśvarasya manaḥ ? bāḍham /",
    "GSP33yamis_pu:199": " nanv evaṃ vigrahadharmādharmānāśvaryādayaḥ sādhāraṇadharmāḥ prāduḥṣyuḥ /",
    "GSP33yamis_pu:200": " maivam; kāryatvākṣiptasamarthakartṛmattvād(ttvārtha?)",
    "GSP33yamis_pu:201": " draḍhimnaivāpāsatvāt /",
    "GSP33yamis_pu:202": " manaso nityendriyatayā dehāpagame 'pi sambandhābhyupagamād anaikāntikaś ca /",
    "GSP33yamis_pu:203": " yāvad dhi dṛṣṭānuguṇaṃ vyāptayupayogi,",
    "GSP33yamis_pu:204": " tāvad anujñāyate /",
    "GSP33yamis_pu:205": " na cāsmadāder manasāpy acintyaracanasyāparyantavistārasya mahābhūtabhautikaprapañcasya",
    "GSP33yamis_pu:206": " prādeśikaśarīrakaḥ kiñcijjñaḥ puṇyapāpaparavaśagatir alaṃ nirmāṇāyety aparimitajñānāiśvaryaśaktiḥ",
    "GSP33yamis_pu:207": " śarīrādyanapekṣaḥ saṅkalpād eva sakalabhuvananirmāṇakṣamaḥ kartā siddhaḥ /",
    "GSP33yamis_pu:208": " īdṛśena kartrā ghaṭādiṣu kāryatvasya sambandho na dṛṣṭa iti cet;",
    "GSP33yamis_pu:209": " atigahanagiritaṭādhiṣṭhānenātiprakṛṣṭādṛṣṭacarendhananivahasambandhinā hutavahaviśeṣeṇa mahānasādau dhūmasya vā kiṃ sambandho dṛṣṭaḥ ?",
    "GSP33yamis_pu:210": " yena dhūmaviśeṣadarśanād giriśikhare tathāvidhāgnir anumīyate /",
    "GSP33yamis_pu:211": " yādṛśo dhūmo yatrāvagataḥ tatraiva tādṛśas tatsampādanasamartho dṛṣtāntabhūmāv aparidṛṣṭo 'pi sāmānyavyāptibalena pakṣadharmatāvaśāt sidhyatīti",
    "GSP33yamis_pu:212": " tad idam asmābhir abhidhīyamānaṃ kim iti na hṛdayam adhirohati bhavatām /",
    "GSP33yamis_pu:213": " ihāpi kāryatvaṃ samarthakartṛpūrvakatvena ghaṭādiṣu viditasambandhaniyamaṃ kṣtityādiṣu dṛśyamānaṃ svasampādanasamartham adṛṣṭapūrvam eva buddhimatkartāram upasthāpayati /",
    "GSP33yamis_pu:214": " yathaiva hi deśakālendhanaparimāṇādiviśeṣānādareṇa dhūmasya svodayānuguṇahutavahamātreṇa sambandhaniyamaḥ,",
    "GSP33yamis_pu:215": " tathaivānīśvaratvākiñcijjñatvaśarīritvapuṇyapāpaparavaśatvam anuṣyatvādiviśeṣaprahāṇena",
    "GSP33yamis_pu:216": " kāryasya svanirmāṇasamarthabuddhimatkartṛmātreṇa sambandhaniyamaniścaya iti na kaścidviśeṣaḥ /",
    "GSP33yamis_pu:217": " api ca vibhudravyasaṃyoginaḥ parispandavataś ca sarvatra sparśavattvāvyabhicāre 'pi jñānasukhādinityadravyaviśeṣaguṇānumitātmasaṃyogino manasaḥ katham iva sparśarahitatatvam ?",
    "GSP33yamis_pu:218": " kathaṃ ca vāyavīyadravyasya mahimaguṇaśālino niyatādhiṣṭhānasparśanatvaniyamadarśane 'pi tvagindriye tadviparyayaḥ ?",
    "GSP33yamis_pu:219": " taijasasya vā rūpasparśayor anyattarasya vā prākaṭyaniyame 'pi rūpopalambhasādhanatānumitataijasabhāvasya cakṣuṣo niyamena tadubhayānudbhavābhyupagamaḥ",
    "GSP33yamis_pu:220": " atha kāryadarśanānumitasadbhāvānāṃ taijasādibhāve 'pi tattadviśeṣaṇāṃ yogyānupalabdhibādhitatvāt tadabhyupagame 'nekaniyamabhaṅgaprasaṅgāc ca",
    "GSP33yamis_pu:221": " hanta tarhi prakṛtaviṣaye 'pi prasañjitadharmaviśeṣāṇām anupalambhabādhāviśeṣād anekaniyamadarśanavighātaprasaṅgāc ca tathābhyupagama iti sarvaṃ samānam anyatrābhiniveśāt /",
    "GSP33yamis_pu:222": " dṛśyante hi nītayaḥ /",
    "GSP33yamis_pu:223": " yathā vivādāspadaṃ paramāṇvādi prekṣāvatpreritaṃ ceṣṭate,",
    "GSP33yamis_pu:224": " acetanatvāt;",
    "GSP33yamis_pu:225": " yad acetanaṃ tat tathā,",
    "GSP33yamis_pu:226": " yathā tathāvidhaṃ kandukādi /",
    "GSP33yamis_pu:227": " tathā vivādādhyāsitā bāhyābhyantarapravṛttayaḥ prakṛtyupakaraṇapratyakṣapūrvikāḥ kāryatvāt tadvad eva /",
    "GSP33yamis_pu:228": " pratyakṣaṃ tat prameyatvāt padārthatvād ghaṭādivat/",
    "GSP33yamis_pu:229": " ekecchānuvidhāyīdam acaitanyāt svadehavat // YIs_16 //",
    "GSP33yamis_pu:230": " ekenābhiṣṭhitāḥ kāryaṃ kurvate sarvacetanāḥ /",
    "GSP33yamis_pu:231": " dehasambandhasāpekṣakāryakṛttvāt tvagādivat // YIs_17 //",
    "GSP33yamis_pu:232": " ekapradhānapuruṣaṃ vivādādhyāsitaṃ jagat /",
    "GSP33yamis_pu:233": " cetanācetanātmatvād ekarājakadeśavat // YIs_18 //"
}