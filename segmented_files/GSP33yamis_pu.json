{
    "GSP33yamis_pu:0": "tatra kasyacid ekasya vaśe viśvaṃ pravartate |",
    "GSP33yamis_pu:1": "iti sādhayituṃ pūrvaṃ pūrvapakṣaṃ pracakṣmahe || YIs_1 ||",
    "GSP33yamis_pu:2": "tatra mīmāṃsakāḥ prāhuḥ nāyaṃ sarvārthadarśanaśaktisampannaḥ puruṣo",
    "GSP33yamis_pu:3": "'bhyupagamam arhati, atipatitasakalasādhakapramāṇasambhāvanābhūmitvāt sphuṭavividhabādhakatvāc ca /",
    "GSP33yamis_pu:4": "tathā hi asya pratyakṣam anyad vā sādhakaṃ bhavet ? pratyakṣam api laukikaṃ yaugikaṃ vā ?",
    "GSP33yamis_pu:5": "vyavasthitamitasvārthaṃ na tāvad iha laukikam |",
    "GSP33yamis_pu:6": "sādhanaṃ tena sarvārthatajjñānāder asiddhitaḥ || YIs_2 ||",
    "GSP33yamis_pu:7": "sarvārthadarśanaśaktiśālinam avagamayatā hi deśakālasvabhāvaviprakarṣavyavadhānajuṣaḥ sarva evārthās darśanaṃ śaktiś ca gocarayitavyāni /",
    "GSP33yamis_pu:8": "na ca vidyamānendriyasannikarṣayogyakatipayaviṣayaniyatavṛtter laukikapratyakṣasya niravadhir ayaṃ mahimā saṃbhāvanābhūmir iti katham iva tad iha sādhanam iti manyemahi /",
    "GSP33yamis_pu:9": "nāpi yogipratyakṣam asya sādhakam; yataḥ pratyakṣatve tad apy evaṃ vidyamānaikagocaram |",
    "GSP33yamis_pu:10": "bhūtādigocaraṃ naiva pratyakṣaṃ pratibhādivat || YIs_3 ||",
    "GSP33yamis_pu:11_0": "tat khalu yogivijñānam aindriyakaṃ na vā ? aindriyakam api bahirindriyasambhavam āntarakaraṇajanitaṃ vā ? bahirindriyāṇi",
    "GSP33yamis_pu:11_1": "tāvat samadhigatanijaviṣayasannikarṣasahakārīṇi tadgocarajñānajananānīti jagati",
    "GSP33yamis_pu:12": "viditam /",
    "GSP33yamis_pu:13": "ato na rasanādibhir ajātātivṛttavyavahitādisakalaviṣayavedanaprasaṅgaḥ /",
    "GSP33yamis_pu:14": "na cāvidyamānair ajātādibhiḥ saṃbhavati sannikarṣaḥ; tasya hy āśrayatvād āśrayābhāve tadasambhavāt",
    "GSP33yamis_pu:15": "ato 'pekṣito 'rthasannikarṣaḥ /",
    "GSP33yamis_pu:16": "sahakārivirahe katham indriyāṇy atītādiviṣayasākṣātkārāya kalperan ? /",
    "GSP33yamis_pu:17": "bhavati ca yad yatsahakāri yatkāryajananam, tat tadabhāve na taj janayati ; yathā kṣitisalilasahakāri aṅkurakāryajananabījaṃ kṣityādyabhāve 'ṅkuram /",
    "GSP33yamis_pu:18": "arthasannikarṣasahakārīṇi bahirindriyāṇi jñānajananānīti tāny api nātīte",
    "GSP33yamis_pu:19": "'nāgate vārthe jñānaṃ janayantīti na tad upajanitaṃ pratyakṣaṃ yathoktaviṣayaniyamam atikrāmati",
    "GSP33yamis_pu:20": "nāpy antarakaraṇasambhavam, āntaragocara eva sukhādau svāntasvātantryāt /",
    "GSP33yamis_pu:21": "bāhyaviṣayamitiṣu ca manaso niraṅkuśakaraṇatāṅgīkāre hi kṛtaṃ cakṣurādibhiḥ /",
    "GSP33yamis_pu:22": "ataś ca kaścid andho badhiro vā bhavet /",
    "GSP33yamis_pu:23": "bhavati cātra vimatipadaṃ mano bahirindriyanirapekṣaṃ na bāhyapratyakṣagocare pravartate, tatra tattantravṛttitvāt /",
    "GSP33yamis_pu:24": "yady atra yattantravṛtti na tat tannirapekṣaṃ tatra pravartate, yathālokāpekṣapravṛtti cakṣuḥ",
    "GSP33yamis_pu:25": "'ndhatamasa iti /",
    "GSP33yamis_pu:26": "na ca siddhāuṣadhamantratapaḥsamādhimahimasamāsāditātiśayānīndriyāṇi kadācid apajahati samadhigataviṣayaniyamam iti sambhavati;",
    "GSP33yamis_pu:27": "sāṃsiddhikasāmārthāvirbhāvaikaphalatvāt teṣām, sāmarthyasya ca pratiniyamāt /",
    "GSP33yamis_pu:28": "na khalu suprayuktabheṣajaśatavihitasaṃskāram api śrotraṃ rūparasavibhāvāvagamāya kalpate",
    "GSP33yamis_pu:29": "bhavati ca vivādādhyāsitabāhyābhyantarakaraṇapāṭavātiśayo 'nullaṅghitasīmā,",
    "GSP33yamis_pu:30": "aindriyakaprakarṣatvāt, dṛśyamānatatprakarṣavad ity aindriyakaṃ jñānaṃ nātītādi gocarayati",
    "GSP33yamis_pu:31_0": "bhāvanāprakarṣaparyantajanmanas tu saty api viśadanirbhāsatve prācyānubhavagocarād anadhikam adhikaṃ vādhyavasyataḥ smṛtivibhramasrotasor",
    "GSP33yamis_pu:31_1": "anyatarāvartaparivartinaḥ kutaḥ prāmāṇyakūlapratilabhaḥ ? kutastarāṃ ca pratyakṣatayottambhanam ? /",
    "GSP33yamis_pu:32": "pratyakṣasya vā sataḥ katham iva viditaviṣayaniyamavyatikramaḥ ?",
    "GSP33yamis_pu:33": "atikrāmato vā kutaḥ pratyakṣatvam iti na viśvānubhavāiśvaryaśālini pratyakṣaṃ pramāṇam /",
    "GSP33yamis_pu:34": "nāpi pramāṇāntaram /",
    "GSP33yamis_pu:35": "tat khalv anumānam āgamo vā ? anumānam api viśeṣato",
    "GSP33yamis_pu:36": "dṛṣṭaṃ sāmānyato dṛṣṭaṃ vā ? tatra sakalapadavīdavīyasi bhavati na tāvat svalakṣaṇasākṣātkārapūrvakāvinābhāvāvadhāraṇādhīnodayatvād idam anumānam",
    "GSP33yamis_pu:37": "udetum alam /",
    "GSP33yamis_pu:38": "na hy anavagatacarahutabhujas tadavinābhāvitayā dhūmam anusandhātum īśate /",
    "GSP33yamis_pu:39": "na ca sarvārthanirmāṇasākṣātkārapaṭīyasi liṅgaṃ sāmānyato dṛṣṭam api kiñcana labhate /",
    "GSP33yamis_pu:40": "nanv ekacetanādhīnaṃ vivādādhyāsitaṃ jagat |",
    "GSP33yamis_pu:41": "acetanenānārabdhatvād arogasvaśarīravat || YIs_4 ||",
    "GSP33yamis_pu:42": "tathā sarvārthanirmāṇasākṣātkaraṇakauśalam |",
    "GSP33yamis_pu:43": "kāryatvād eva jagatas tatkartur anumīyatām || YIs_5 ||",
    "GSP33yamis_pu:44": "sarvaṃ hi kāryam upādānopakaraṇasampradānaprayojanasaṃvedicetanaracitam avagataṃ ghaṭamaṇikagṛhādi",
    "GSP33yamis_pu:45": "kāryaṃ ca vimatipadam avanigirimahārṇavādīti tad api tathāvidhabuddhimaddhetukam adhyavasīyate",
    "GSP33yamis_pu:46": "na ca kāryatvam asiddham iti vācyam, avayavasanniveśādibhir hetubhis tatsiddheḥ /",
    "GSP33yamis_pu:47": "iha cānyāvayavibhyaḥ prabhṛti ādvyaṇukam akhilam avayavi kramanihīyamānanānāvayavavyatiṣaṅgaviśeṣajanitam avagatam ity antata upādānaṃ caturvidhāḥ paramāṇavaḥ prapañcasya /",
    "GSP33yamis_pu:48": "teṣām ādiparispandasya tadanuguṇādṛṣṭaviśiṣṭatattatkṣetrajñasaṃyogāsamavāyikāraṇaka iti upakaraṇam api samastakṣetrajñavartini dharmādharmalakṣaṇāny adṛṣṭāni /",
    "GSP33yamis_pu:49": "prayojanaṃ punastadabhinirvartitavicitrārthakriyākāraś cetanopakārapakārabhedo 'payantaḥ /",
    "GSP33yamis_pu:50": "tadupabhujasta eva kṣetrajñāḥ sampradānam /",
    "GSP33yamis_pu:51": "na cāmī svasamavāyināv api dharmādharmāvalam avalokayitum iti tadatirekī nikhilabhuvananirmāṇanipuṇo",
    "GSP33yamis_pu:52": "'dhikaraṇasiddhāntasamadhigataniratiśayasahajasakalaviṣayasaṃvidaiśvaryaśaktyatiśayaḥ",
    "GSP33yamis_pu:53": "puruṣadhaureyakaḥ kim iti na sāmānyatodṛṣṭaliṅgād anumīyate ?",
    "GSP33yamis_pu:54": "tad idam aviditānumānavṛttasya svamatiracitataralatarkollasitam iti parihasanti mīmāṃsakāḥ",
    "GSP33yamis_pu:55": "tathā hi kim idam ekacetanādhīnatvaṃ nāmābhipretaṃ tanubhuvanādeḥ ? /",
    "GSP33yamis_pu:56": "tadāyattatvam iti cet;",
    "GSP33yamis_pu:57": "kim asya tasminn āyattaṃ kiṃ nu janmātha vā sthitiḥ |",
    "GSP33yamis_pu:58": "pravṛttir vādyayos tāvat sādhyahīnaṃ nidarśanam || YIs_6 ||",
    "GSP33yamis_pu:59": "na khalu śarīram ekacetanādhīnotpattisthiti /",
    "GSP33yamis_pu:60": "ye hi yaddehādhīnasukhaduḥkhopabhogabhāginaḥ, bhavati hi taducitādṛṣṭaśālināṃ",
    "GSP33yamis_pu:61": "sarveṣām eva teṣāṃ taddehina iva tadutpattisthitinimittatvam /",
    "GSP33yamis_pu:62": "api ca śarīrāvayavinaḥ svāvayavasamavāyalakṣaṇā sthitir avayavyatiṣaṅgaviśeṣād ṛte na cetayitāraṃ param apekṣate /",
    "GSP33yamis_pu:63": "yā punas tadapekṣiṇī prāṇanalakṣaṇā",
    "GSP33yamis_pu:64": "sthitiḥ, na sā pakṣīkṛte kṣityādau sambhavatīti sthitim api naikarūpāṃ pakṣasapakṣānuyāyinīm udīkṣāmahe /",
    "GSP33yamis_pu:65": "ekacetanādhīnapravṛttitve tu prabalabahujanasarabhasaprayatnapracālyair upalatarurathādibhir vyabhicāraḥ /",
    "GSP33yamis_pu:66": "ārabdhatvād eva caitatsādhyasiddhābadhikam idam upādānaviśeṣavacanam /",
    "GSP33yamis_pu:67": "cetanādhīnatāmātrasāhdane siddhasādhyatā |",
    "GSP33yamis_pu:68": "cetanair bhoktṛbhir bhogyaḥ karmabhir janyate hi naḥ || YIs_7 ||",
    "GSP33yamis_pu:69": "yuktaṃ caitat yadubhayavādisiddhānām eva cetanānāṃ kartṛtvābhyupagamaḥ;",
    "GSP33yamis_pu:70": "lāghavāt /",
    "GSP33yamis_pu:71": "na copādānādyanabhijñatayā tatpratikṣepaḥ /",
    "GSP33yamis_pu:72": "upādānaṃ pṛthivyādi yāgadānādi sādhanam |",
    "GSP33yamis_pu:73": "sākṣātkartuṃ kṣamante yat sarva eva ca cetanāḥ || YIs_8 ||",
    "GSP33yamis_pu:74": "adyavad eva viśvambharādayaḥ kramaprāptāgantukopacayāpacayaikadeśaśālino na yugapad eva niravaśeṣavilayajananabhāgina ityantimaparamāṇusākṣātkāro na kartṛbhāvopayogī /",
    "GSP33yamis_pu:75": "karmaṇaḥ śaktirūpaṃ yadpūrvādipadāspadam |",
    "GSP33yamis_pu:76": "mā bhūt pratyakṣatā tasya śaktimad dhy akṣagocaraḥ || YIs_9 ||",
    "GSP33yamis_pu:77": "na khalu kulālādayaḥ kumbhādikāryam ārabhamāṇās tadupādānopakaraṇabhūtamṛddaṇḍacakrādikāryotpādanaśaktiṃ sākṣātkṛtya tat tad ārabhante /",
    "GSP33yamis_pu:78": "yadi paraṃ śaktim aviduṣām abhilaṣitasādhane tadupādānādivyavahāro 'nupapannaḥ, iha tu",
    "GSP33yamis_pu:79": "āgamād avagamyante vicitrāḥ karmaśaktayaḥ |",
    "GSP33yamis_pu:80": "tena karmabhir ātmānaḥ sarvaṃ nirmimatāṃ pṛthak || YIs_10 ||",
    "GSP33yamis_pu:81": "api ca tad eva cetanakarṭrkaṃ jagati paridṛśyate, yad eva śakyakriyaṃ",
    "GSP33yamis_pu:82": "śakyajñānopādānādi ca /",
    "GSP33yamis_pu:83": "na ca tathā mahīmahīśvaramahārṇavādīti katham iva tattatkāryatvam ? kathantarāṃ ca tadupādānopakaraṇādeḥ",
    "GSP33yamis_pu:84": "? yādṛśaṃ hi kāryam upādānādyabhijñapūrvakam avagataṃ ghaṭamaṇikādi,",
    "GSP33yamis_pu:85": "tādṛśam eva hi tathāvidhabuddhimaddhetukatvānumānāya prabhavati /",
    "GSP33yamis_pu:86_0": "api cānīśvareṇa parimitaśaktijñānena vigrahavatānavāptakāmena kṛtam avagataṃ ghaṭādikāryam iti tathāvidhaṃ boddhāram upasthāpayan",
    "GSP33yamis_pu:86_1": "hetur abhimatapuruṣasārvajñyasarvāiśvaryādiviparyayasādhanādiviruddhaḥ syāt /",
    "GSP33yamis_pu:87": "na caivaṃ sati sarvānumānavyavahārocchedaprasaṅgaḥ śaṅkitavyaḥ /",
    "GSP33yamis_pu:88": "pramāṇāntaragocare hi liṅgini liṅgabalād āpatato viparītaviśeṣāṃs tatpramāṇam eva pratiruṇaddhi",
    "GSP33yamis_pu:89": "iha punar atipatitasakalamānāntarakarmabhāve sarvanirmāṇanipuṇe siṣādhayiṣite yāvanto 'nvayavyatirekāvadhāritāvinābhāvabhājo dharmās tān apy",
    "GSP33yamis_pu:90": "aviśeṣeṇopasthāpayati /",
    "GSP33yamis_pu:91": "api ca svārthakāruṇyabhāvena vyāptāḥ prekṣāvataḥ kriyāḥ |",
    "GSP33yamis_pu:92": "īśvarasyobhayābhāvāj jagatsargo na yujyate || YIs_11 ||",
    "GSP33yamis_pu:93": "avāptakāmatvān na tāvad ātmārthe sṛjati; pralayasamaye pralīnasakalakaraṇakalevarādibhogopakaraṇatayā ca cetanānāṃ duḥkhābhāvād duḥkhidarśanajanitakṛpāprayuktir api nāstīti",
    "GSP33yamis_pu:94": "vyāpakabhūtasvārthakāruṇyanivṛtter vyāpyabhūtayā prekṣāvatpravṛttyāpi nivartitavyam /",
    "GSP33yamis_pu:95": "sukhaikatānaṃ janayej jagatkaruṇayā sṛjan |",
    "GSP33yamis_pu:96": "tatkarmānuvidhāyitve hīyetāsya svatantratā || YIs_12 ||",
    "GSP33yamis_pu:97": "na copādānādisākṣātkāriṇi eva kartṛtvam ity api niyamaḥ; upādānam upakaraṇaṃ cāviduṣa evātmano jñānādiṣu kartṛtvāt /",
    "GSP33yamis_pu:98": "ataḥ asiddhatvād viruddhatvād anaikāntyāc ca varṇitāt |",
    "GSP33yamis_pu:99": "kāryatvahetor jagato na yathoditakartṛtā || YIs_13 ||",
    "GSP33yamis_pu:100": "prayogaś ca bhavati mahīmahīdharādi kāryaṃ na bhavati,",
    "GSP33yamis_pu:101": "prasiddhakāryavilakṣaṇatvāt, gaganavat; aśakyadarśanopādānopakaraṇatvād",
    "GSP33yamis_pu:102": "vā, vyatirekeṇa ghaṭādivat /",
    "GSP33yamis_pu:103": "paramāṇavo na pratyakṣāḥ",
    "GSP33yamis_pu:104": "niratiśayasūkṣmadravyatvāt, tathaiva ghaṭādivat /",
    "GSP33yamis_pu:105": "vimativiṣayaḥ kāle na",
    "GSP33yamis_pu:106": "lokaśūnyaḥ, kālatvād idānīntanakālavat /",
    "GSP33yamis_pu:107": "tanubhuvanādīśvarakartṛkaṃ na bhavati kāryatvāt tadvad eva /",
    "GSP33yamis_pu:108": "īśvaraḥ kartā na bhavati prayojanarahitatvād aśarīratvād vā muktātmavad iti /",
    "GSP33yamis_pu:109": "atra brūmo na kāryatvaṃ kṣityādau śakyanihnavam |",
    "GSP33yamis_pu:110": "sabhāgatvāt kriyāvattvān mahattvena viśeṣitāt || YIs_14 ||",
    "GSP33yamis_pu:111": "tādṛśād eva mūrtatvād bāhyapratyakṣatānvitāt |",
    "GSP33yamis_pu:112": "sasāmānyaviśeṣatvād ityādibhyo ghaṭādivat || YIs_15 ||",
    "GSP33yamis_pu:113": "na cedṛśa eva sanniveśaḥ kāryaḥ, netara ity avayavasanniveśaviśeṣapratiniyataṃ rūpabhedam udīkṣāmahe /",
    "GSP33yamis_pu:114": "yat tu śakyakriyaṃ śakyajñānopādānopakaraṇaṃ ca kriyata iti, tad astu nāma /",
    "GSP33yamis_pu:115": "kin tu te kriyājñānaśaktī kriyājñānābhyām eva samadhigamanīye /",
    "GSP33yamis_pu:116": "te ca kṣityādiṣu yathoktasādhanabalasamupasthāpite iti na viśeṣaḥ prasiddhaprākāragopurādikāryebhyas tanubhuvanādeḥ /",
    "GSP33yamis_pu:117": "na caitāvān eva kriyāgocara iti viṣayaniyamaḥ kaścit kriyāyā dṛṣṭaḥ; yenedam aśakyakriyam adhyavasyema /",
    "GSP33yamis_pu:118": "siddhe ca kāryatve tadupādānādisakṣātkaraṇatadadhiṣṭhānatatpreraṇanipuṇaḥ puruṣaviśeṣaḥ sidhyaty eva /",
    "GSP33yamis_pu:119": "adhiṣṭhānaṃ ca tatpravṛttyanuguṇasaṅkalpavadīśvarasannikarṣaḥ,",
    "GSP33yamis_pu:120": "kṣetrajñeneva svaśarīrādau /",
    "GSP33yamis_pu:121": "sa ca dravyaiḥ saṃyogalakṣaṇaḥ, tadguṇais tu saṃyuktasamavāyarūpaḥ /",
    "GSP33yamis_pu:122": "pravṛttiś ca paramāṇūnāṃ parispandalakṣaṇā;",
    "GSP33yamis_pu:123": "dharmādharmayos tu phalodayānukūlatādṛśadeśakālādisahakārisahitatā /",
    "GSP33yamis_pu:124": "tābhyāṃ dharmādharmābhyām eva phalam, cetanānadhiṣṭhitānāṃ sarveṣām eteṣām",
    "GSP33yamis_pu:125": "acaitanyenākiñcitkaratvāt /",
    "GSP33yamis_pu:126": "na hi cetanena vardhakinānadhiṣṭhitā vāsī deśakālādisahakāriśatasamadhigame 'pi yūpādīny upādayitum alam /",
    "GSP33yamis_pu:127": "bījāṅkurādayas tu pakṣāntarbhūtā iti tair vyabhicāravacanam anabhijñatayaiva śrotriyāṇām /",
    "GSP33yamis_pu:128": "etena sukhādibhir vyabhicāro 'pi pratyuktaḥ",
    "GSP33yamis_pu:129": "/ na cobhayavādisiddhatāmātreṇa kṣetrajñānām evedṛśādhiṣṭhātṛtvakalpanam",
    "GSP33yamis_pu:130": "ucitam; teṣāṃ sūkṣmavyavahitādidarśanāśakter niścitatvāt /",
    "GSP33yamis_pu:131": "dṛṣṭānusāriṇī hi sarvatra kalpanā; na dṛṣṭavirodhinī /",
    "GSP33yamis_pu:132": "na caivam īśvarasyāśaktir",
    "GSP33yamis_pu:133": "niścitā; pramāṇāntaratas tatsiddheḥ /",
    "GSP33yamis_pu:134": "yathoditapramāṇabalena sidhyan sāṃsiddhikasarvārthadarśanatatpreraṇaśaktisampanna eva sidhyati;",
    "GSP33yamis_pu:135": "kāryatvasya samarthakartṛpūrvakatvena pratibandhāt /",
    "GSP33yamis_pu:136": "yat tu parimitaśaktijñānānaiśvaryādyāpādanād dharmaviśeṣaviparītasādhanatvam udbhāvitam, tad",
    "GSP33yamis_pu:137": "aprayojakatvāt teṣām /",
    "GSP33yamis_pu:138": "na hi kiñcit kriyamāṇaṃ kartur arthāntaraviṣayam asāmarthyam ajñānaṃ vā svotpattaye 'pekṣate;",
    "GSP33yamis_pu:139": "svasampādanasamarthakartṛmātrākṣepāt kevalavyatirekāsiddheḥ /",
    "GSP33yamis_pu:140": "tāvataivopapadyamāne kāryodaye sambandhino",
    "GSP33yamis_pu:141": "'kiñcitkarasyārthāntaraviṣayasyābhāvasya hetutvakalpanānupapatteḥ /",
    "GSP33yamis_pu:142": "api ca kiṃ taditarasamastavastuviṣayam ajñānādi vyāpakam, uta katipayagocaram iti",
    "GSP33yamis_pu:143": "vivecanīyam /",
    "GSP33yamis_pu:144": "na tāvad aśeṣaviṣayam, anupalabdheḥ /",
    "GSP33yamis_pu:145": "na khalu kumbhakāraḥ kumbhātireki kim api na vijānāti /",
    "GSP33yamis_pu:146": "atha katipayaviṣayam ? tad api na,",
    "GSP33yamis_pu:147": "aniyataviṣayatayā tasya tasya vyabhicāradarśanāt /",
    "GSP33yamis_pu:148": "na cāsti kiñcidvyavasthitam, yad avidyādimān eva kartṛtām anubhavati /",
    "GSP33yamis_pu:149": "na ca śarīriṇaiva kartrā bhāvyam, śarīragrahaṇenaivānaikāntyāt /",
    "GSP33yamis_pu:150": "na khalu śarīraviśiṣṭas sann evāyam ātmā śarīram upādatte, ayogino yugapadanekaśarīragrahaṇāyogāt",
    "GSP33yamis_pu:151": "pūrvadehaparityāgena dehāntaraprāpakakarmapreritaprāṇasahāya eva dehāntaraṃ praviśatīty upapāditam ātmacintāyām /",
    "GSP33yamis_pu:152": "kiñcid ātmā śarīram adhitiṣṭhato 'dhiṣṭhānakriyākarmabhūtasya",
    "GSP33yamis_pu:153": "dehasyādhiṣṭhātṛdaśa(deha?)anupraveśo 'nupapannaḥ, yugapad ekakriyāyām ekasya karmakartṛtvavirodhāt",
    "GSP33yamis_pu:154": "adhitiṣṭhāsitadehasaṃyogavata eva tatpravṛttyanuguṇaprayatnayogalakṣaṇam adhiṣṭhānaṃ dṛṣṭam iti cet; astv",
    "GSP33yamis_pu:155": "ekatattva(stva)sambaddhasyādhiṣṭhānānupapatteḥ preryavastusambandhinā prerakeṇa bhavitavyam iti; na yato 'nyad apy adhiṣṭhīyamānaṃ mānadaṇḍādi",
    "GSP33yamis_pu:156": "svasambandhinaivādhiṣṭhīyate /",
    "GSP33yamis_pu:157": "tenādhiṣṭhānakriyāpekṣitādhiṣṭheyapadārthasambandhamātrātirekeṇa dehasambandho nāmāparo nādartavyaḥ",
    "GSP33yamis_pu:158": "asti ceśvarasyāpi jagadupādānopakaraṇais sambandha ity uktam eva /",
    "GSP33yamis_pu:159": "atha svadehavyatirikte vastuni pravṛttiviśeṣakaratvaṃ dehadvāreṇaiva /",
    "GSP33yamis_pu:160": "dṛṣṭaṃ hi daṇḍacakrādiṣu karasaṃyogādinā kulālādeḥ pravartayitṛtvam ity",
    "GSP33yamis_pu:161": "ucyeta; tad api na; abhidhyānamātreṇaiva",
    "GSP33yamis_pu:162": "paraśarīragatagaranirasanac(v?)isāraṇadarśanāt /",
    "GSP33yamis_pu:163": "katham asati śarīre parapreraṇātmakaḥ saṅkalpa iti cet; kiṃ śarīraṃ saṅkalpayati, yena tadabhāve na bhavet ? /",
    "GSP33yamis_pu:164": "karaṇam iti cen na; manasaḥ karaṇatvāt /",
    "GSP33yamis_pu:165": "kim asatīśvarasya manaḥ ? bāḍham /",
    "GSP33yamis_pu:166": "nanv evaṃ vigrahadharmādharmānāśvaryādayaḥ sādhāraṇadharmāḥ prāduḥṣyuḥ /",
    "GSP33yamis_pu:167": "maivam;",
    "GSP33yamis_pu:168": "kāryatvākṣiptasamarthakartṛmattvād(ttvārtha?) draḍhimnaivāpāsatvāt /",
    "GSP33yamis_pu:169": "manaso nityendriyatayā dehāpagame 'pi sambandhābhyupagamād anaikāntikaś ca",
    "GSP33yamis_pu:170": "/ yāvad dhi dṛṣṭānuguṇaṃ vyāptayupayogi, tāvad anujñāyate /",
    "GSP33yamis_pu:171_0": "na cāsmadāder manasāpy acintyaracanasyāparyantavistārasya mahābhūtabhautikaprapañcasya prādeśikaśarīrakaḥ kiñcijjñaḥ puṇyapāpaparavaśagatir",
    "GSP33yamis_pu:171_1": "alaṃ nirmāṇāyety aparimitajñānāiśvaryaśaktiḥ śarīrādyanapekṣaḥ saṅkalpād eva sakalabhuvananirmāṇakṣamaḥ kartā siddhaḥ /",
    "GSP33yamis_pu:172": "īdṛśena kartrā ghaṭādiṣu kāryatvasya sambandho na dṛṣṭa iti cet;",
    "GSP33yamis_pu:173_0": "atigahanagiritaṭādhiṣṭhānenātiprakṛṣṭādṛṣṭacarendhananivahasambandhinā hutavahaviśeṣeṇa mahānasādau dhūmasya vā kiṃ sambandho",
    "GSP33yamis_pu:173_1": "dṛṣṭaḥ ? yena dhūmaviśeṣadarśanād giriśikhare tathāvidhāgnir anumīyate yādṛśo dhūmo yatrāvagataḥ tatraiva tādṛśas tatsampādanasamartho",
    "GSP33yamis_pu:173_2": "dṛṣtāntabhūmāv aparidṛṣṭo 'pi sāmānyavyāptibalena pakṣadharmatāvaśāt sidhyatīti cet; tad idam asmābhir abhidhīyamānaṃ kim",
    "GSP33yamis_pu:173_3": "iti na hṛdayam adhirohati bhavatām /",
    "GSP33yamis_pu:174": "ihāpi kāryatvaṃ samarthakartṛpūrvakatvena ghaṭādiṣu viditasambandhaniyamaṃ kṣtityādiṣu dṛśyamānaṃ svasampādanasamartham adṛṣṭapūrvam eva buddhimatkartāram upasthāpayati /",
    "GSP33yamis_pu:175": "yathaiva hi deśakālendhanaparimāṇādiviśeṣānādareṇa dhūmasya svodayānuguṇahutavahamātreṇa",
    "GSP33yamis_pu:176_0": "tathaivānīśvaratvākiñcijjñatvaśarīritvapuṇyapāpaparavaśatvam anuṣyatvādiviśeṣaprahāṇena kāryasya svanirmāṇasamarthabuddhimatkartṛmātreṇa",
    "GSP33yamis_pu:176_1": "sambandhaniyamaniścaya iti na kaścidviśeṣaḥ /",
    "GSP33yamis_pu:177": "api ca vibhudravyasaṃyoginaḥ parispandavataś ca sarvatra sparśavattvāvyabhicāre 'pi",
    "GSP33yamis_pu:178_0": "jñānasukhādinityadravyaviśeṣaguṇānumitātmasaṃyogino manasaḥ katham iva sparśarahitatatvam ? kathaṃ ca vāyavīyadravyasya mahimaguṇaśālino",
    "GSP33yamis_pu:178_1": "niyatādhiṣṭhānasparśanatvaniyamadarśane 'pi tvagindriye tadviparyayaḥ ?",
    "GSP33yamis_pu:179": "taijasasya vā rūpasparśayor anyattarasya vā prākaṭyaniyame 'pi",
    "GSP33yamis_pu:180": "rūpopalambhasādhanatānumitataijasabhāvasya cakṣuṣo niyamena tadubhayānudbhavābhyupagamaḥ ?",
    "GSP33yamis_pu:181_0": "atha kāryadarśanānumitasadbhāvānāṃ taijasādibhāve 'pi tattadviśeṣaṇāṃ yogyānupalabdhibādhitatvāt tadabhyupagame 'nekaniyamabhaṅgaprasaṅgāc",
    "GSP33yamis_pu:181_1": "ca tathābhyupagamaḥ, hanta tarhi prakṛtaviṣaye 'pi prasañjitadharmaviśeṣāṇām anupalambhabādhāviśeṣād anekaniyamadarśanavighātaprasaṅgāc",
    "GSP33yamis_pu:181_2": "ca tathābhyupagama iti sarvaṃ samānam",
    "GSP33yamis_pu:182": "anyatrābhiniveśāt /",
    "GSP33yamis_pu:183": "dṛśyante hi nītayaḥ /",
    "GSP33yamis_pu:184": "yathā vivādāspadaṃ paramāṇvādi prekṣāvatpreritaṃ",
    "GSP33yamis_pu:185": "ceṣṭate, acetanatvāt; yad acetanaṃ tat tathā, yathā tathāvidhaṃ kandukādi",
    "GSP33yamis_pu:186": "/ tathā vivādādhyāsitā bāhyābhyantarapravṛttayaḥ",
    "GSP33yamis_pu:187": "prakṛtyupakaraṇapratyakṣapūrvikāḥ kāryatvāt tadvad eva |",
    "GSP33yamis_pu:188": "pratyakṣaṃ tat prameyatvāt padārthatvād ghaṭādivat/",
    "GSP33yamis_pu:189": "ekecchānuvidhāyīdam acaitanyāt svadehavat || YIs_16 ||",
    "GSP33yamis_pu:190": "ekenābhiṣṭhitāḥ kāryaṃ kurvate sarvacetanāḥ |",
    "GSP33yamis_pu:191": "dehasambandhasāpekṣakāryakṛttvāt tvagādivat || YIs_17 ||",
    "GSP33yamis_pu:192": "ekapradhānapuruṣaṃ vivādādhyāsitaṃ jagat |",
    "GSP33yamis_pu:193": "cetanācetanātmatvād ekarājakadeśavat || YIs_18 ||"
}