{
    "K10anitysuu:0": " Anityatā-sūtram",
    "K10anitysuu:1": " om namaḥ sarvajñāya //",
    "K10anitysuu:2": " 1. evam mayā śrutam,",
    "K10anitysuu:3": " ekasmin samaye bhagavān śrāvastyāṃ viharati sma (As 31)",
    "K10anitysuu:4": " jetavane 'nāthapiṇḍasyārāme mahatā bhikṣusaṃghena sārdham ardhatrayodaśabhir bhikṣuśataiḥ //",
    "K10anitysuu:5": " 2. tatra khalu bhagavān bhikṣūn āmantrayate sma /",
    "K10anitysuu:6": " anityatā bhikṣavaḥ sarvasaṃskārā adhruvā anāsvāsikā vipariṇāmadharmānaḥ /",
    "K10anitysuu:7": " yad yāvad bhikṣavaḥ sarvebhyaḥ saṃskārebhyo 'laṃ nirvetum alaṃ viraktum alaṃ vimoktuṃ //",
    "K10anitysuu:8": " 3. sarveṣām sattvānāṃ sarveṣāṃ bhūtānāṃ sarveṣāṃ prāṇinām āmaraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:9": " 4. ye 'pi te bhikṣavo gṛhapatayo mahāsālakulā brāhmaṇamahāsālakulā kṣatriyo mahāsālakulā",
    "K10anitysuu:10": " āsāṃ mahādhanā mahābhogāḥ prabhūtamaṇimā niṣkamuktāvaiḍūryaśaṃkhaśilāpravālajātarūparajatavittopakaraṇāḥ",
    "K10anitysuu:11": " prabhūtadhanadhānyakoṣṭhāgārasannicayāḥ prabhūtadāsidāsakarmakarapauruṣeyāḥ prabhūtamitrāmātyajñātisālohitās,",
    "K10anitysuu:12": " teṣām api maraṇāntaṃ jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:13": " 5. ye 'pi te bhikṣavaḥ rājānaḥ kṣatriyāś ca mūrdhnābhiṣiktā jānapadaiśvaryāsthāmavīryam anuprāptā mahāntaṃ pṛthvīmaṇḍalam abhinirjityāvasanti,",
    "K10anitysuu:14": " teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:15": " (As 32)",
    "K10anitysuu:16": " ye 'pi te bhikṣava ṛṣayo vānaprasthāḥ pramuktaphalāhārāḥ pramuktaphalabhojinaḥ pramuktaphalena yāpanti,",
    "K10anitysuu:17": " teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:18": " 7. ye 'pi te bhikṣavaḥ kāmāvacarā devāś cāturmahārājikā devās trayastriṃśā devā yāmā devās tuṣitā devā nirmāṇaratayo devāḥ paranirmitavaśavartino",
    "K10anitysuu:19": " teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:20": " 8. ye 'pi te bhikṣavo rūpino devāḥ,",
    "K10anitysuu:21": " prathamadhyānalābhino brahmakāyikā brahmapurohitā brahmapārṣadyā mahābrahmāṇā,",
    "K10anitysuu:22": " dvitīyadhyānalābhinaḥ parittaśubhā apramāṇaśubhā ābhāsvarās,",
    "K10anitysuu:23": " tṛtīyadhyānalābhinaḥ parittaśubhā apramāṇaśubhāḥ śubhakṛtsnāś,",
    "K10anitysuu:24": " caturthadhyānalābhino 'nabhrakāḥ puṇyaprasavā vṛhatphalā asaṃjñisattvā avṛhā (As 33)",
    "K10anitysuu:25": " atapāḥ sudarśāḥ sudarśanā akaniṣṭhāś ca devās,",
    "K10anitysuu:26": " teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:27": " 9. ye 'pi te bhikṣavo 'rūpino devā ākāśānantyāyatanopagā vijñānānantyāyatanopagā ākiṃcityāyatanopagā naivasaṃjñānāsaṃjñāyatanopagāś ca devāś",
    "K10anitysuu:28": " teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ /",
    "K10anitysuu:29": " traidhātukam idaṃ //",
    "K10anitysuu:30": " 10. ye 'pi te bhikṣavo 'rhantaḥ kṣīṇāśravā kṛtakṛtyāḥ kṛtakaraṇīyā apahṛtabhārā anuprāptasvakārthāḥ",
    "K10anitysuu:31": " parikṣīṇabhavasaṃyojanāḥ samyagājñāsuvimuktacittāḥ sarvacetovasiparamapāramitāprāptās,",
    "K10anitysuu:32": " teṣām api kāyā nikṣepaṇadharmāḥ //",
    "K10anitysuu:33": " 11. ye 'pi te bhikṣavaḥ pratyekabuddhāḥ khaḍgaviṣāṇakalpā ekam ātmānaṃ damanti ekam ātmānaṃ śamayanti ekam ātmānaṃ parinirvāpayanti,",
    "K10anitysuu:34": " teṣām apy ayaṃ kāyo nikṣepaṇadharmaḥ //",
    "K10anitysuu:35": " 12. ye 'pi te bhikṣavas tathāgatā arhantaḥ samyaksaṃbuddhā daśabalabalinaḥ udārārṣabhāḥ samyaksiṃhanādanādinaś caturvaiśāradyaṃ,",
    "K10anitysuu:36": " dharmārohaṇavaiśāradyaṃ sarvadharmadeśanāvaiśāradyaṃ nirvāṇamārgāvatāraṇavaiśāradyaṃ āśravajñānaprahāṇavaiśāradyaṃ,",
    "K10anitysuu:37": " viśadādṛḍhanārāyaṇasaṃhatakāyās, (As 34)",
    "K10anitysuu:38": " teṣām apy ayam kāyo nikṣepaṇadharmaḥ //",
    "K10anitysuu:39": " 13. tadyathāpi nāma bhikṣavaḥ kumbhākārakṛtāni bhāṇḍā āmāni vā pakvāni vā bhedanaparyantāni bhedanaparyavasāny,",
    "K10anitysuu:40": " evam eva bhikṣavaḥ sarveṣāṃ sattvānāṃ sarveṣāṃ bhūtānāṃ sarveṣāṃ prāṇināṃ maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
    "K10anitysuu:41": " 14. idam avocad bhagavān,",
    "K10anitysuu:42": " idam uktvā sugato hy athāparāvocat śāstā /",
    "K10anitysuu:43": " anityā vata saṃskārā utpādavyayadharminaḥ /",
    "K10anitysuu:44": " utpadya hi nirūdhyante teṣāṃ vyupaśamaḥ sukhaṃ //",
    "K10anitysuu:45": " yathāhi kumbhakāreṇa mṛttikābhājanaṃ kṛtaṃ /",
    "K10anitysuu:46": " sarvam bhedanaparyantaṃ sattvānāṃ jīvitaṃ tathā //",
    "K10anitysuu:47": " yathā phalānāṃ pakvānāṃ śaśvat patanato bhayaṃ /",
    "K10anitysuu:48": " tathā saṃskārajāḥ sattvānāṃ nityaṃ maraṇato bhayaṃ //",
    "K10anitysuu:49": " sarve kṣayāntā nicayāḥ patanāntāḥ samucchrayāḥ /",
    "K10anitysuu:50": " saṃyogāś ca viyogāntā maraṇāntaṃ hi jīvitaṃ //",
    "K10anitysuu:51": " (As 35)",
    "K10anitysuu:52": " 15. idam avocad bhagavān āttamanas te ca bhiksavas te ca parṣado bhagavato bhāṣitam abhyanandan //",
    "K10anitysuu:53": " ity āryānityatāsūtraṃ samāptaṃ //",
    "K10anitysuu:54": " @All the verses used here are found in the Udānavarga (Sanskrittexte aus den Turfanfunden X,",
    "K10anitysuu:55": " herausgegeben von F. Bernhard, Bd. I, Göttingen 1965)",
    "K10anitysuu:56": " , Anityavarga,",
    "K10anitysuu:57": " verses Nos. 3, 12, 11 and 22.@@"
}