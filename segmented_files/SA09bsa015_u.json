{
    "SA09bsa015_u:0_0": "ācāryanāgārjunaviracitaḥ",
    "SA09bsa015_u:1_0": "Suhṛllekhaḥ (Sl)",
    "SA09bsa015_u:sl_1_0": "prakṛtisukṛtārhaguṇāḍhya sugatavacobhyaḥ samudānītāśca mayā /",
    "SA09bsa015_u:sl_1_1": "śubhamālakṣya kṛtā vai kāścidāryāgītayastvayā ca śravyāḥ //",
    "SA09bsa015_u:sl_2_0": "dārumayī hyapi pratimā sampūjyate kāpi sugatasya vidvadbhiḥ /",
    "SA09bsa015_u:sl_2_1": "tathāmanojñaṃ kāvyaṃ saddharmāśrayācca mamedaṃ na nindyam //",
    "SA09bsa015_u:sl_3_0": "mahāmuneratimadhuraṃ manye vacanaṃ bhavatāvagatameva syāt /",
    "SA09bsa015_u:sl_3_1": "ākalpitaṃ tu sudhayā nanvatidhavalaṃ na dṛśyate candrikayā? //",
    "SA09bsa015_u:sl_4_0": "jinairbuddhadharmasaṃghaśīlatyāgadevādiṣaḍanusmṛtayaḥ /",
    "SA09bsa015_u:sl_4_1": "pradarśitāstāstu tadguṇasambhāraiḥ pṛthaganusmaraṇīyāśca //",
    "SA09bsa015_u:sl_5_0": "daśakuśalāḥ karmapathāḥ kāyavākcittaiḥ sarvadābhyasanīyāḥ /",
    "SA09bsa015_u:sl_5_1": "madyādibhirnivṛte puṇyamayaiścājīvaiḥ suprasannaḥ syāḥ //",
    "SA09bsa015_u:sl_6_0": "jñātvā calāmasārāṃ sampattiṃ dvijabhikṣudīnamitrebhyaḥ /",
    "SA09bsa015_u:sl_6_1": "dānaṃ deyaṃ vidhinā janmāntareṣu na dānāt paraṃ mitram //",
    "SA09bsa015_u:sl_7_0": "śīlaṃ sevyamamiśraṃ tvayānupahatālaṃghitānupaliptaṃ ca /",
    "SA09bsa015_u:sl_7_1": "carācarapratiṣṭhaṃ tu guṇāśrayaṃ bhūvacca rājate śīlam //",
    "SA09bsa015_u:sl_8_0": "ṣaḍimā dānaṃ śīlaṃ kṣāntivīryadhyānaprajñāḥ pāramitāḥ /",
    "SA09bsa015_u:sl_8_1": "aprameyāḥ saṃvardhya bhavecca bhavasāgarapārago jinendraḥ //",
    "SA09bsa015_u:sl_9_0": "yatra pūjā pitṝṇāṃ kulaṃ tadācāryabrahmabhiḥ samṛddham /",
    "SA09bsa015_u:sl_9_1": "tatpūjayā ca kīrtistadanantaraṃ cādhigamyate 'bhyudayo 'pi //",
    "SA09bsa015_u:sl_10_0": "hiṃsācaurye madirā kāmāticāramṛṣoktinṛtyagītāni /",
    "SA09bsa015_u:sl_10_1": "tyājyānyakālabhaktaṃ mālāgandhādiviśeṣoccaśayanāni //",
    "SA09bsa015_u:sl_11_0": "anukṛtyārhacchīlaṃ kuryādupoṣadhamaṣṭābhiraṅgaiścet /",
    "SA09bsa015_u:sl_11_1": "labhate hi pumān strī vā suramyakāmāvacarādidevakāyam //",
    "SA09bsa015_u:sl_12_0": "mātsaryaśāṭhyamāyābhimānāsaktikausīdyarāgadveṣān /",
    "SA09bsa015_u:sl_12_1": "kularūpayauvanaśrutabalādijaṃ madaṃ ripumiva paripaśyecca //",
    "SA09bsa015_u:sl_13_0": "apramādo 'mṛtapadaṃ pramādo mṛtyupadamiti muninādiṣṭam /",
    "SA09bsa015_u:sl_13_1": "kuśaladharmasya vṛddhaye sadāpramādo 'bhyasanīyastvayā caiva //",
    "SA09bsa015_u:sl_14_0": "pūrvapramattaḥ ko 'pi meghānnirgatenduriva tato 'pramādī /",
    "SA09bsa015_u:sl_14_1": "sa hi nandāṅgulimālodayanājātaśatrusadṛśaḥ suśobheta //",
    "SA09bsa015_u:sl_15_0": "kṣāntisamaṃ naiva tapastatastvayā na krodhāvasaro deyaḥ /",
    "SA09bsa015_u:sl_15_1": "buddhenānumataṃ vai padamavaivartikaṃ krodhaprahāṇena //",
    "SA09bsa015_u:sl_16_0": "akrośīdavadhīnmāmajaiṣīnmāmahārṣīd vai vittaṃ me /",
    "SA09bsa015_u:sl_16_1": "vairairebhiḥ kalahastyajati ya etad vairaṃ sa sukhaṃ śete //",
    "SA09bsa015_u:sl_17_0": "jale 'vanau pāṣāṇe citramiva cittaṃ tridhā khalu sattvānām /",
    "SA09bsa015_u:sl_17_1": "kleśavatāṃ hi prathamo dharmābhilāṣiṇāmantimo jyāyān //",
    "SA09bsa015_u:sl_18_0": "vācastridhā janebhyaḥ proktā jinena madhurasatyamithyākhyā /",
    "SA09bsa015_u:sl_18_1": "kramaśo madhuḥ puṣpāśucitulyāścaramā ca pariharttavyaitāsu //",
    "SA09bsa015_u:sl_19_0": "caturvidhā vai puruṣāḥ prakāśātprakāśe tamasastamasi punaḥ /",
    "SA09bsa015_u:sl_19_1": "tamaḥ prakāśād gacchati tamasastejasi pudgalo varaḥ prathamaḥ //",
    "SA09bsa015_u:sl_20_0": "janānāṃ tvāmraphalamiva pakvamapakve pakve 'pakvatulyaṃ ca /",
    "SA09bsa015_u:sl_20_1": "apakve 'pakvaṃ tathā pakve pakvamiva bhāti cāturvidhyam //",
    "SA09bsa015_u:sl_21_0": "paradārānna tu paśyed dṛṣṭe ca jñeyā avasthānurūpyeṇa /",
    "SA09bsa015_u:sl_21_1": "kanyāmbābhaginīvad āsaktāvapyaśucimeva cintayecca //",
    "SA09bsa015_u:sl_22_0": "rakṣeccañcalacittaṃ śrutiputranidhiprāṇasadṛśaṃ ca nitarām /",
    "SA09bsa015_u:sl_22_1": "cittaṃ pariharttavyaṃ śatrusarpaviṣāyudhāgnisamāt kāmāt //",
    "SA09bsa015_u:sl_23_0": "kāmastvanarthajanakaḥ proktaḥ kimpākaphalasamo jinendreṇa /",
    "SA09bsa015_u:sl_23_1": "pāśaistasya hi baddho bhavacārake lokaḥ sa prahātavyaḥ //",
    "SA09bsa015_u:sl_24_0": "calādhruvāṇi ṣaḍakṣāṇi jayanti samare vā śatrūnapi caike /",
    "SA09bsa015_u:sl_24_1": "tayośca sudhiyaḥ prathamaṃ varamindriyavijetāraṃ ca manyante //",
    "SA09bsa015_u:sl_25_0": "yuvatiśarīraṃ hi pūti yannavāśucidvāramaśucibhāṇḍasamam /",
    "SA09bsa015_u:sl_25_1": "carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam //",
    "SA09bsa015_u:sl_26_0": "kṛmipīḍito hi kuṣṭhī sukhalipsayā ca yathā vahnimāśrayate /",
    "SA09bsa015_u:sl_26_1": "pīḍā na yāti śāntiṃ tathaiva hi kāmāsaktirapi boddhavyā //",
    "SA09bsa015_u:sl_27_0": "paramārthaṃ prativettuṃ sarvabhāveṣu savidhi manasi nidhāyaiva /",
    "SA09bsa015_u:sl_27_1": "sa ca khalu bhāvayitavyo na hi tattulyo 'paro guṇayuto dharmaḥ //",
    "SA09bsa015_u:sl_28_0": "sukulīno 'pi na pūjyo jñānaśīlavimukho śrutirūpavān pumān /",
    "SA09bsa015_u:sl_28_1": "guṇadvayaitadyuktaḥ pūjyate so 'nyaguṇairhīno 'pi satatam //",
    "SA09bsa015_u:sl_29_0": "aṣṭasu lokadharmeṣu lokavit samatayā pravartayeccittam /",
    "SA09bsa015_u:sl_29_1": "hānilābhayaśo 'yaśo 'nuśaṃsānindāsukhaduḥkheṣvaśocyeṣu //",
    "SA09bsa015_u:sl_30_0": "bhavadbhirbrāhmaṇabhikṣudevātithimātāpitṛkulamahiṣībhyaḥ /",
    "SA09bsa015_u:sl_30_1": "pāpaṃ nācaraṇiyaṃ yataḥ katamo 'pi na narakaphalasya bhāgī //",
    "SA09bsa015_u:sl_31_0": "na ca kṛntati pāpakarma tatkṣaṇamastrapātavat kamapi pāpinam /",
    "SA09bsa015_u:sl_31_1": "mṛtyorhi samaye kintu tatkarmaṇaḥ phalamabhimukhībhavatyeva //",
    "SA09bsa015_u:sl_32_0": "saptadhanānyuktāni śraddhāśīlatyāgāmalaśrutadhiyaḥ /",
    "SA09bsa015_u:sl_32_1": "apatrapā hrī muninā mudhaivāparadhanāni hi sādhāraṇāni //",
    "SA09bsa015_u:sl_33_0": "dyūtakrīḍā kautukadarśanālasyakumitrasaṅgamadirāśca /",
    "SA09bsa015_u:sl_33_1": "niśāviharaṇaṃ ṣaḍime tyājyā durgatidā yaśovināśakāśca //",
    "SA09bsa015_u:sl_34_0": "sanarāmaraśāsakena santoṣaḥ sarvadhanapradhānamuktam /",
    "SA09bsa015_u:sl_34_1": "santoṣo 'nuṣṭheyaḥ dhanaṃ vinaiva sa dhanikaḥ sati santoṣe //",
    "SA09bsa015_u:sl_35_0": "yathā samṛddhāḥ puruṣā duḥkhino bhavanti naiva tathālpecchukāḥ /",
    "SA09bsa015_u:sl_35_1": "yāvatyaḥ santi phaṇā ārya, duḥkhakarāḥ, nāgasya tāvatyaḥ //",
    "SA09bsa015_u:sl_36_0": "patnī tyājyā trividhā prakṛtyā ripusambaddhā svaghātikeva /",
    "SA09bsa015_u:sl_36_1": "patyurapamānakartrī svairā laghuvastucauryaratā steyīva //",
    "SA09bsa015_u:sl_37_0": "bhaginīsamānukūlā mitravad hṛdayaṅgamā ca sevanīyā /",
    "SA09bsa015_u:sl_37_1": "mātevopakāriṇī pūjyā sevikevājñākṛd devīva //",
    "SA09bsa015_u:sl_38_0": "vihāya rāgadveṣau bhojanamauṣadhivadavagatya seveta /",
    "SA09bsa015_u:sl_38_1": "kāyasthityai nitarāṃ na ca saundaryagarvamānārthaṃ sevyam //",
    "SA09bsa015_u:sl_39_0": "dinamakhilaṃ śubhakārye yāpayed rātrerādyantau yāmau ca /",
    "SA09bsa015_u:sl_39_1": "dhīman, madhye yāme śayīta yato hi na bhaved viphalā nidrā //",
    "SA09bsa015_u:sl_40_0": "maitrīkaruṇopekṣāmuditāśca sadā samyag bhāvayitavyāḥ /",
    "SA09bsa015_u:sl_40_1": "alabdhe 'nuttarapade dhruvameva brahmaloke sukhāvāptiḥ //",
    "SA09bsa015_u:sl_41_0": "kāmān prītivicārau sukhañca duḥkhañca vihāya caturbhireva /",
    "SA09bsa015_u:sl_41_1": "dhyānairbrahmābhāsvaraśubhakṛtsnabṛhatphalabhāginaśca bhavanti //",
    "SA09bsa015_u:sl_42_0": "kuśalākuśalaṃ ca karma sadābhiniveśāpratipakṣavastuguṇaiḥ /",
    "SA09bsa015_u:sl_42_1": "pañcabhiścotpadyate tasmād yatanīyaṃ kuśalacaryāyām //",
    "SA09bsa015_u:sl_43_0": "yathālpakṣāranīraṃ parivartayatyalpajalarasaṃ na gāṅgam /",
    "SA09bsa015_u:sl_43_1": "pāpaṃ tathaiva cālpaṃ nāśayatyalpakuśalaṃ na pūrṇakuśalam //",
    "SA09bsa015_u:sl_44_0": "auddhatyaṃ kaukṛtyaṃ vyāpādaḥ styānamiddhe ca kāmecchā /",
    "SA09bsa015_u:sl_44_1": "vicikitseti pañcaiva kuśaladhanahārakāṇīmāni jñeyāni //",
    "SA09bsa015_u:sl_45_0": "uttamāḥ pañcadharmāḥ śraddhāvīrye smṛtisamādhiprajñāśca /",
    "SA09bsa015_u:sl_45_1": "balendriyāṇi cāgryāṇi kathyante yatanīyameteṣu tasmād //",
    "SA09bsa015_u:sl_46_0": "vyādhijarāmaraṇapriyaviyogavacca karmaparāyaṇāḥ sarve /",
    "SA09bsa015_u:sl_46_1": "punaḥ punastu cintayā pratipakṣeṇaivaṃ prahīyate mānaḥ //",
    "SA09bsa015_u:sl_47_0": "svargaṃ mokṣaṃ cecchet samyagdṛṣṭistāvad bhāvanīyaiva /",
    "SA09bsa015_u:sl_47_1": "kṛtāni mithyādṛṣṭyā puruṣaiḥ sucaritānyapi viṣamavipākāni //",
    "SA09bsa015_u:sl_48_0": "anātmāśucirduḥkhī pudgalo 'nityaśca samyagvijñeyaḥ /",
    "SA09bsa015_u:sl_48_1": "smṛtyupasthānarahitā vinaśyante ca viparyāsaiścaturbhiḥ //",
    "SA09bsa015_u:sl_49_0": "uktaṃ rūpaṃ nātmā rūpavāṃśca nātmā rūpe naivātmā /",
    "SA09bsa015_u:sl_49_1": "na cātmanyasti rūpaṃ śūnyamevaṃ skandhacatuṣkamapi jñeyam //",
    "SA09bsa015_u:sl_50_0": "skandhā na hi jāyante yadṛcchayā na prakṛtīśvarakālebhyaḥ /",
    "SA09bsa015_u:sl_50_1": "nāhetoḥ svabhāvato jñeyā ajñānena tṛṣṇayā jātāḥ //",
    "SA09bsa015_u:2_0": "kālaḥ pacati bhūtāni kālaḥ saṃharate prajāḥ /",
    "SA09bsa015_u:sl_51_0": "ātmani mithyādṛṣṭiḥ śīlavrataparāmarśo vicikitsā ca /",
    "SA09bsa015_u:sl_51_1": "muktipuradvārāṇāṃ bādhakaṃ saṃyojanatrayamavagacchet //",
    "SA09bsa015_u:sl_52_0": "ātmāpekṣo mokṣaḥ parasmānna labhyate kimapi sāhāyyam /",
    "SA09bsa015_u:sl_52_1": "catvāryāryasatyāni vṛttasthaḥ śrutacintābhirabhyasyecca //",
    "SA09bsa015_u:sl_53_0": "adhiśīlacittaprajñāstistro 'pi śikṣāḥ sadaiva śikṣaṇīyāḥ /",
    "SA09bsa015_u:sl_53_1": "etāsvantarbhūtāni śatamekapañcāśacca śikṣāpadāni //",
    "SA09bsa015_u:sl_54_0": "rājan, buddhenoktaḥ kāyagatā smṛtiścaikāyano mārgaḥ /",
    "SA09bsa015_u:sl_54_1": "rakṣedimaṃ sayatnaṃ smṛtināśācca sarvadharmapradhvaṃsaḥ //",
    "SA09bsa015_u:sl_55_0": "bahubādhaṃ tu jīvanaṃ vāyūdbhūtajalabudbudavadanityaṃ ca /",
    "SA09bsa015_u:sl_55_1": "āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ //",
    "SA09bsa015_u:sl_56_0": "viśaraṇagalanaḥ pūtiḥ śoṣāsāraśucisvabhāvaḥ kāyaḥ /",
    "SA09bsa015_u:sl_56_1": "rajaḥsadharmī cānte sadā viyogaśīlo naśvaro jñeyaḥ //",
    "SA09bsa015_u:sl_57_0": "pṛthvīmerusamudrāḥ saptārkajvālairnāvaśiṣyante /",
    "SA09bsa015_u:sl_57_1": "dhūlimātraṃ hi mūrtāḥ kā kathā durbalavapuṣāṃ mānavānām //",
    "SA09bsa015_u:sl_58_0": "itthaṃ sarvamanityaṃ hyanātmakamaśaraṇamanāthamaniketam /",
    "SA09bsa015_u:sl_58_1": "kadalītaruriva rājan cittamapasārayāsārasaṃsārāt //",
    "SA09bsa015_u:sl_59_0": "mahārṇavayugacchidre hi kūrmagrīvārpaṇācca mānuṣaṃ janma /",
    "SA09bsa015_u:sl_59_1": "tiryagādisudurlabhaṃ saphalīkuru saddharmābhyāsānnarendra //",
    "SA09bsa015_u:sl_60_0": "kecid ratnālaṅkṛtakanakapātraṃ ca pūrayanti purīṣeṇa /",
    "SA09bsa015_u:sl_60_1": "tato 'pyasāvatimūḍho yaśca nṛjanma labdhvāpi pāpamācarati //",
    "SA09bsa015_u:sl_61_0": "pratirūpadeśavāsaḥ satpuruṣasamāśrayaḥ śubhapraṇidhānaṃ ca /",
    "SA09bsa015_u:sl_61_1": "svakīyapūrvakuśalaṃ hyetaccakracatuṣkaṃ hi vidyate tvayi //",
    "SA09bsa015_u:sl_62_0": "kalyāṇamitrasevā brahmacaryapūrtaye deśitā muninā /",
    "SA09bsa015_u:sl_62_1": "sevyaḥ sadā supuruṣaḥ śamaḥ prāpto yato jinamapekṣya bahubhiḥ //",
    "SA09bsa015_u:sl_63_0": "mithyādṛk pratyante narakapretatiryakṣūtpadyamānaḥ /",
    "SA09bsa015_u:sl_63_1": "mleccho jaḍaśca sattvo yo hyutpanno buddhavirahite //",
    "SA09bsa015_u:sl_64_0": "dīrghāyuṣi devakule janilabdhaścāṣṭākṣaṇā ime doṣāḥ /",
    "SA09bsa015_u:sl_64_1": "ebhī rahito bhūtvā kṣaṇaṃ labdhvā janmanivṛttau prayateta //",
    "SA09bsa015_u:sl_65_0": "iṣṭavighātavyādhimṛtyujarādiduḥkhāvahaḥ saṃsāraḥ /",
    "SA09bsa015_u:sl_65_1": "virajya tataḥ śṛṇu tāvad doṣānetasyāvagacchan naradeva //",
    "SA09bsa015_u:sl_66_0": "mitratvena ca śatruḥ putratvena pitāmbā ca bhāryātvena /",
    "SA09bsa015_u:sl_66_1": "parivartyotpadyante tasmānna niyataṃ kimapīha saṃsāre //",
    "SA09bsa015_u:sl_67_0": "catuḥsamudrajalādapi janairadhikaṃ jananyāḥ stanyaṃ pītam /",
    "SA09bsa015_u:sl_67_1": "pṛthagjanānanusṛtya hi punastato 'pyadhikañca pāsyanti lokāḥ //",
    "SA09bsa015_u:sl_68_0": "ātmanaścāsthipuñjaṃ merusamaṃ tato 'dhikamuccairjāyeta /",
    "SA09bsa015_u:sl_68_1": "bhūmimṛdā badarāṇāṃ gulikābhirna gaṇanā sambhavāmbānām //",
    "SA09bsa015_u:sl_69_0": "lokapūjyo 'pi śakraḥ patati ca punaḥ karmavaśāddhi saṃsāre /",
    "SA09bsa015_u:sl_69_1": "tadvacca cakravartī rājāpi punarbhavati hi dāso loke //",
    "SA09bsa015_u:sl_70_0": "svarge 'psarasāṃ saukhyaṃ kucataṭisparśajaṃ caiva ciramanubhūya /",
    "SA09bsa015_u:sl_70_1": "narake duḥsahaduḥkhaṃ peṣaṇachedanabhedanayantrairbhuṅkte //",
    "SA09bsa015_u:sl_71_0": "sukhade sumeruśikhare ciramanubhavaṃścaraṃścaraṇasparśasukham /",
    "SA09bsa015_u:sl_71_1": "cañcalakukkulakuṇapairgāḍhaṃ duḥkhaṃ cintayet sadā manasā //",
    "SA09bsa015_u:sl_72_0": "devāṅganāsevite nandane ramye copavane ca vihṛtya /",
    "SA09bsa015_u:sl_72_1": "asipatravane teṣāṃ hastapādakarṇanāsāśca chidyante //",
    "SA09bsa015_u:sl_73_0": "suvadanadevasutābhiḥ svarṇotpalairyutāyāṃ mandākinyām /",
    "SA09bsa015_u:sl_73_1": "snātvā punaśca narake kṣāroṣṇodakavaitaraṇyāṃ hi patanti //",
    "SA09bsa015_u:sl_74_0": "deveṣu kāmasukhaṃ ca kāmavītarāgasukhaṃ brahmalokeṣu /",
    "SA09bsa015_u:sl_74_1": "prāpyāvīcau satataṃ labhyate 'gnerindhanībhūya ca duḥkham //",
    "SA09bsa015_u:sl_75_0": "padamavāpya suryendvoḥ svakāyaprabhayā pradīpya hi saṃsāram /",
    "SA09bsa015_u:sl_75_1": "tamasi ca ghane praviṣṭaḥ prasāritamapi ca svīyakaraṃ na paśyati //",
    "SA09bsa015_u:sl_76_0": "evaṃ mṛtyuṃ jñātvā grāhyastrividhapuṇyamayadīpālokaḥ /",
    "SA09bsa015_u:sl_76_1": "anyathā ravīndubhyāmamardanīye 'ndhatamasi praveṣṭavyam //",
    "SA09bsa015_u:sl_77_0": "duṣṭācaraṇe lagnāḥ sattvāḥ saṃjīvakālasūtratapaneṣu /",
    "SA09bsa015_u:sl_77_1": "rauravāvīcyādau hi saṃghāte cāpi narake sadā duḥkham //",
    "SA09bsa015_u:sl_78_0": "niṣpīḍyante tilavat kecanānye cūrṇavat peṣyante ca /",
    "SA09bsa015_u:sl_78_1": "chidyante śāṇenānye dīryante tathā tīkṣṇaparaśunāpi //",
    "SA09bsa015_u:sl_79_0": "āsye 'nyeṣāṃ tadvat pātyate jvalitaṃ tāvallauhadravam /",
    "SA09bsa015_u:sl_79_1": "āropyante kecana sakaṇṭake taptāyase sadā śūle //",
    "SA09bsa015_u:sl_80_0": "śvabhiḥ kecana krūrairlauhadantairvidīryante garjadbhiḥ /",
    "SA09bsa015_u:sl_80_1": "utthāya karau vivaśā luñcyante tīkṣṇanakhatuṇḍaiśca kākaiḥ //",
    "SA09bsa015_u:sl_81_0": "kecit kṛmisaṃsparśād māṃsādakṛṣṇamakṣikāyutapātācca /",
    "SA09bsa015_u:sl_81_1": "vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām //",
    "SA09bsa015_u:sl_82_0": "dahyante 'gnikuṇḍeṣu tena tadānanāni ca bhavanti vivṛtāni /",
    "SA09bsa015_u:sl_82_1": "pacyante ca kaṭāhe taṇḍulavallauhamaye 'dhaḥśirasaste //",
    "SA09bsa015_u:sl_83_0": "śvāsāvarodhasamaye pāpaḥ kālaṃkṛte ca narakaṃ prayāti /",
    "SA09bsa015_u:sl_83_1": "śrutvāpi narakaduḥkhaṃ sahasraśo vajrasvabhāvātra bibheti //",
    "SA09bsa015_u:sl_84_0": "śrutvā dṛṣṭvā smṛtvā paṭhitvā cāpi citrāṅkanaṃ narakasya /",
    "SA09bsa015_u:sl_84_1": "ākṛtirapi bhayajanikā kā kathā tadasahyavipākānubhavasya //",
    "SA09bsa015_u:sl_85_0": "yathā samastasukhānāṃ tṛṣṇākṣaya eva sarvottamaṃ sukhamiti /",
    "SA09bsa015_u:sl_85_1": "tadvat sarvaduḥkheṣvavīcinarakaduḥkhamatyasahanīyaṃ tat //",
    "SA09bsa015_u:sl_86_0": "ihaikasmiṃśca divase, triśataśūlaghātād bhavati ca yad duḥkham /",
    "SA09bsa015_u:sl_86_1": "nārakīyaduḥkhasya hi tatrāpnoti samatāṃ na laghukalāṃ cāpi //",
    "SA09bsa015_u:sl_87_0": "koṭivarṣaparyantaṃ dāruṇātiduḥkheṣvanubhavatsu satsvapi /",
    "SA09bsa015_u:sl_87_1": "yāvattānyakuśalāni na kṣīṇāni tāvatra jīvanānmuktiḥ //",
    "SA09bsa015_u:sl_88_0": "aniṣṭaphalabījāni tu kāyavākcittānāṃ hi durācaraṇāni /",
    "SA09bsa015_u:sl_88_1": "bhavataivaṃ yatanīyaṃ śaktyā yena tadaṇumātraṃ na śiṣyeta //",
    "SA09bsa015_u:sl_89_0": "tiryagyoniṣu nānā duḥkhāni bhavanti ca badhabandhanādīni /",
    "SA09bsa015_u:sl_89_1": "parasparaṃ bhakṣayanti śamamūlaśubhakarmaparihartāraste //",
    "SA09bsa015_u:sl_90_0": "kecid vai hanyante muktorṇāsthimāṃsacarmārthaṃ jīvāḥ /",
    "SA09bsa015_u:sl_90_1": "yojyante khalu vivaśā anye padamuṣṭikaśāṅkuśaiḥ paśavaśca //",
    "SA09bsa015_u:sl_91_0": "pretayonau na kṣayaṃ yātīṣṭālābhajanitā duḥkhadhārā ca /",
    "SA09bsa015_u:sl_91_1": "duḥkhamasahyaṃ labhate śītoṣṇakṣuttṛṣāśramabhayajanitaṃ hi //",
    "SA09bsa015_u:sl_92_0": "sūcīchidravadāsyaṃ keṣāñcidudaramativiśālaṃ nagavacca /",
    "SA09bsa015_u:sl_92_1": "tacca pīḍitaṃ kṣudhayā kṣiptamaśuci vastu na pratikārakṣamam //",
    "SA09bsa015_u:sl_93_0": "kecit pretā nagnāḥ śuṣkatālaśikharavadasthicarmāṇaḥ /",
    "SA09bsa015_u:sl_93_1": "naktamagnimudgiratāṃ mukhe patattaptasikatāśanaṃ teṣām //",
    "SA09bsa015_u:sl_94_0": "nimnakoṭikaiḥ kaiścit pūyaraktādyaśucīni na ca labhyante /",
    "SA09bsa015_u:sl_94_1": "ākramyānyamukhopari galanirgatalasikādīni ca khādyante //",
    "SA09bsa015_u:sl_95_0": "candro grīṣme taptaḥ śaitye śīto bhānuśca hyetebhyaḥ /",
    "SA09bsa015_u:sl_95_1": "teṣāṃ dṛṣṭi pātācca niṣphalāstaravo nadyaśca śuṣyante //",
    "SA09bsa015_u:sl_96_0": "satataṃ duḥkhabhājaste duścaritakarmapāśasudṛḍhabaddhā vai /",
    "SA09bsa015_u:sl_96_1": "na ca mriyante kecit pañca vā daśa sahasravarṣāṇi sattvāḥ //",
    "SA09bsa015_u:sl_97_0": "yacca labhante pretā nānāduḥkhāsvādamekavidhamittham /",
    "SA09bsa015_u:sl_97_1": "prītiratra kārpaṇye mātsaryamanāryamuktamato buddhena //",
    "SA09bsa015_u:sl_98_0": "svarge cātisukhaṃ yat tato 'pyadhikaduḥkhaṃ tataścyuternūnam /",
    "SA09bsa015_u:sl_98_1": "evaṃ vicintya tajjñaiḥ kṣaratsukhāya na tṛṣṇā kāryā svarge //",
    "SA09bsa015_u:sl_99_0": "vaivarṇyaṃ dehasya svāsane na ratirmlāyate 'pi mālā ca /",
    "SA09bsa015_u:sl_99_1": "vasaneṣvapi daurgandhyaṃ svedaścāpūrvo niryāti dehāttu //",
    "SA09bsa015_u:sl_100_0": "lakṣaṇāni hi pañcaiva mṛtyorbhavanti svargasthadeveṣu /",
    "SA09bsa015_u:sl_100_1": "bhūlokīyanarāṇāṃ sadṛśānyapi tāni mṛtyulakṣaṇaiśca //",
    "SA09bsa015_u:sl_101_0": "devebhyaścyutasya yadi nāvaśiṣyet kuśalamaṇumātramapi /",
    "SA09bsa015_u:sl_101_1": "vivaśatayoṣitavyaṃ hi tatastiryakpretanarakeṣvekasmin //",
    "SA09bsa015_u:sl_102_0": "duḥkhaṃ syānmānasikaṃ devaiśvaryaṃ pratīrṣyayāsūreṣvapi /",
    "SA09bsa015_u:sl_102_1": "na kurvanti dhīmanto janmāvaraṇācca te satyadarśanāni //",
    "SA09bsa015_u:sl_103_0": "saṃsāre 'sminnevaṃ devanarakapretatiryagyoniṣu /",
    "SA09bsa015_u:sl_103_1": "janmagrahaṇamayuktaṃ bahubādhaṃ janma tatreti vijñeyam //",
    "SA09bsa015_u:sl_104_0": "jvalite śirasi ca vasane tannivṛttyupāyamupekṣya tvaritameva /",
    "SA09bsa015_u:sl_104_1": "apunarbhavāya yateta yatastasmānmahatprayojanaṃ nānyat //",
    "SA09bsa015_u:sl_105_0": "śīlasamādhijñānairbhūjalatejovāyuravividhurahitaṃ ca /",
    "SA09bsa015_u:sl_105_1": "ajarāmaraṇamakṣayaṃ prāpyaṃ śāntadāntavimalaṃ nirvāṇam //",
    "SA09bsa015_u:sl_106_0": "prasrabdhivīryaprītidharmavicayasmṛtisamādhyupekṣāḥ sapta /",
    "SA09bsa015_u:sl_106_1": "bodhyaṅgānīmāni prāptyai nirvāṇasya kuśalasambhāraḥ //",
    "SA09bsa015_u:sl_107_0": "prajñābhāve dhyānaṃ dhyānābhāve 'pi na jāyate sā prajñā /",
    "SA09bsa015_u:sl_107_1": "yatrobhe vidyete jñeyastasya bhavasāgaro goṣpadavat //",
    "SA09bsa015_u:sl_108_0": "ye 'vyākṛtadharmāścādityabandhunā caturdaśopadiṣṭāśca /",
    "SA09bsa015_u:sl_108_1": "loke na cintanīyā yato tairnāpnoti cittameva śāntim //",
    "SA09bsa015_u:sl_109_0": "evaṃ proktaṃ munināvidyayā karma karmaṇā ca vijñānam /",
    "SA09bsa015_u:sl_109_1": "tasmācca nāmarūpaṃ tataḥ ṣaḍāyatanāni tataḥ sparśā vai //",
    "SA09bsa015_u:sl_110_0": "tata utpannā vittirvedanāśrayeṇa jāyate khalu tṛṣṇā /",
    "SA09bsa015_u:sl_110_1": "tasyāścopādānaṃ tato bhavo 'pi bhavācca jāyate jātiḥ //",
    "SA09bsa015_u:sl_111_0": "satyāṃ jātau duḥkhavyādhijareṣṭa vastvalābhabhayamaraṇāni /",
    "SA09bsa015_u:sl_111_1": "duḥkhaskandho vipulaḥ sati jātiniṣedhe niṣiddhānīmāni //",
    "SA09bsa015_u:sl_112_0": "gambhīro 'narghakośaḥ priyaḥ pratītyotpādo jinavacanānām /",
    "SA09bsa015_u:sl_112_1": "samyagimaṃ yaḥ paśyati sa ca paśyati tattvadarśinaṃ buddhameva //",
    "SA09bsa015_u:sl_113_0": "śamāya bhāvyāḥ samyagdṛṣṭisaṃkalpavākkarmājīvasmṛti /",
    "SA09bsa015_u:sl_113_1": "samādhivyāyāmetyāryāṣṭāṅgikamārgāścaite cārutayā //",
    "SA09bsa015_u:sl_114_0": "jātiriyaṃ duḥkhameva tṛṣṇā ca tasya samudayo mahān jñeyaḥ /",
    "SA09bsa015_u:sl_114_1": "nirvṛtistannirodhastadadhigamāya cāṣṭāṅgiko 'yaṃ mārgaḥ //",
    "SA09bsa015_u:sl_115_0": "yatnaḥ sadā vidheyaścaturāryasatyaprativedhāyaivam /",
    "SA09bsa015_u:sl_115_1": "kroḍe śriyaśca yeṣāṃ gṛhasthāstaranti kleśanadīṃ jñānāt //",
    "SA09bsa015_u:sl_116_0": "ye dṛṣṭāryasatyāśca nāvirbhavanti te 'ṅkuravat pṛthivītaḥ /",
    "SA09bsa015_u:sl_116_1": "nāvataranti ca gaganāt te 'pi pṛthagjanāḥ kleśavaśā hi pūrvam //",
    "SA09bsa015_u:sl_117_0": "cittaṃ hi dharmamūlaṃ bhagavatoktamatastadapi sādhu damayecca /",
    "SA09bsa015_u:sl_117_1": "bho nirbhaya, kiṃ bahunā kathanena yato 'yameva hitopadeśaḥ //",
    "SA09bsa015_u:sl_118_0": "yanmayopadiṣṭaṃ tatsaprayāsairapi bhikṣubhirduḥsādhyam /",
    "SA09bsa015_u:sl_118_1": "caryāguṇān sevasva śikṣāmācara jīvanaṃ ca kuru sārtham //",
    "SA09bsa015_u:sl_119_0": "sarveṣāṃ kuśalāni tu sarvārthamanumodya svacaryātrayīṃ ca /",
    "SA09bsa015_u:sl_119_1": "buddhatvāya pariṇāmya tatastadanena puṇyarāśinā bhavatā //",
    "SA09bsa015_u:sl_120_0": "janmasvaprameyeṣu devanaralokayoginaśca vaśīkṛtya /",
    "SA09bsa015_u:sl_120_1": "duḥkhino 'nugrāhyāstvasahāyā avalokiteśvaracaryābhiḥ //",
    "SA09bsa015_u:sl_121_0": "caramaṃ bhavaṃ gṛhītvā vyādhijarārāgadveṣāṃśca prahāya /",
    "SA09bsa015_u:sl_121_1": "buddhakṣetre bhagavānamitābha iva lokeśo 'mitāyurbhava //",
    "SA09bsa015_u:sl_122_0": "prajñāśīlatyāgodbhūtavimalakhyātiṃ bhuvi khe svarge ca /",
    "SA09bsa015_u:sl_122_1": "loke prasārya śamayan narān yuvatisukharatadevāṃśca bhūmau //",
    "SA09bsa015_u:sl_123_0": "kleśopahatasattvasya jātibhayamaraṇanāśakaṃ jinendrākhyam /",
    "SA09bsa015_u:sl_123_1": "lokottaramakliṣṭaṃ śāntābhayākṣayanāmaiva padamāpnuhi //",
    "SA09bsa015_u:3_0": "iti suhṛllekha samāptā //"
}