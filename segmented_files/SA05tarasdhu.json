{
    "SA05tarasdhu:0_0": "Āryatārāsragdharāstotra",
    "SA05tarasdhu:1_0": "oṃ namo bhagavatyai āryatārāyai.",
    "SA05tarasdhu:2_0": "bālārkālokatāmrapravarasuraśiraścārucūḍāmaṇiśrī-",
    "SA05tarasdhu:2_1": "saṃpatsaṃparkarāganāticiraracitālaktakavyaktabhaktī /",
    "SA05tarasdhu:2_2": "bhaktyā pādau tavārye karapuṭamukuṭātopabhugnottamāṅgas",
    "SA05tarasdhu:2_3": "tāriṇy āpaccharaṇyair navanutikusumasragbhir abhyarcayāmi // Tss_1",
    "SA05tarasdhu:2_4": "durlaṅghe duḥkhavahnau vinipatitatanur durbhagaḥ kāṃdiśīkaḥ",
    "SA05tarasdhu:2_5": "kiṃ kiṃ mūḍhaḥ karomīty asakṛd api kṛtārambhavaiyarthyakhinnaḥ /",
    "SA05tarasdhu:2_6": "śrutvā bhūyaḥ parebhyaḥ kṣatanayana iva vyomni candrārkalakṣmīm",
    "SA05tarasdhu:2_7": "ālokāśānibaddhaḥ paragatigamanas tvāṃ śraye pāpahantrīṃ // Tss_2",
    "SA05tarasdhu:2_8": "sarvasmin satvamārge nanu tava karuṇā nirviśeṣaṃ pravṛttā",
    "SA05tarasdhu:2_9": "tanmadhye tadgraheṇa grahaṇam upagataṃ mādṛśasyāpy avaśyam /",
    "SA05tarasdhu:2_10": "sāmarthyaṃ cādvitīyaṃ sakalajagadaghadhvāntatigmāṃśubimbaṃ",
    "SA05tarasdhu:2_11": "duḥkhīvāhaṃ tathāpi pratapati dhig aho duṣkṛtaṃ durvidagdham // Tss_3",
    "SA05tarasdhu:2_12": "dhig dhig māṃ mandabhāgyaṃ divasakararucāpy apraṇuṇṇāndhakāraṃ",
    "SA05tarasdhu:2_13": "tṛṣyantaṃ kūlakacche himaśakalaśilāśītale haimavatyāḥ /",
    "SA05tarasdhu:2_14": "ratnadvīpapratolyāvipulamaṇiguhāgehagarbhe daridraṃ",
    "SA05tarasdhu:2_15": "nāthīkṛtvāpy ānāthaṃ bhagavati bhavatīṃ sarvalokaikadhātrīm // Tss_4",
    "SA05tarasdhu:2_16": "mātāpi stanyahetor viruvati bahuśaḥ khedam āyāti putre",
    "SA05tarasdhu:2_17": "krodhaṃ dhatte pitāpi pratidivasam asatprārthanāsu prayuktaḥ /",
    "SA05tarasdhu:2_18": "tvaṃ tu trailokyavāñchāvipulaphalamahākalpavṛkṣāgravallī",
    "SA05tarasdhu:2_19": "sarvebhyo 'bhyārcitārthān visṛjasi na ca te vikriyā jātu kācit // Tss_5",
    "SA05tarasdhu:2_20": "yo yaḥ kleśoghavahnijvalitatanur ahaṃ tāraṇī tasya tasye-",
    "SA05tarasdhu:2_21": "tyātmopajñāṃ pratijñāṃ kuru mayi saphalāṃ duḥkhapātālamagne /",
    "SA05tarasdhu:2_22": "vardhante yāvad ante paruṣaparibhavāḥ prāṇināṃ duḥkhavegāḥ",
    "SA05tarasdhu:2_23": "samyaksaṃbuddhayāne praṇidhidhṛtadhiyāṃ tāvad evānukampā // Tss_6",
    "SA05tarasdhu:2_24": "ity uccair ūrdhvabāhau nadati nutipadavyājam ākrandanādaṃ",
    "SA05tarasdhu:2_25": "nārhaty anyo 'py upekṣāṃ janani janayituṃ kiṃ punar yādṛśī tvam /",
    "SA05tarasdhu:2_26": "tvattaḥ paśyan pareṣām abhimatavibhavaprārthanāḥ prāptakāmā",
    "SA05tarasdhu:2_27": "dahye sahyena bhūyastaram aratibhuvā saṃtatāntarjvareṇa // Tss_7",
    "SA05tarasdhu:2_28": "pāpī yady asmi kasmāt tvayi mama mahatī vardhate bhaktir eṣā",
    "SA05tarasdhu:2_29": "śrutyā smṛtyā ca nāmno 'py apaharasi haṭhāt pāpam ekā tvam eva /",
    "SA05tarasdhu:2_30": "tyaktavyāpārabhārā nudasi mayi kathaṃ kathyatāṃ tathyakathye",
    "SA05tarasdhu:2_31": "pathyaṃ glāne mariṣyaty api vipulakṛpaḥ kiṃ bhiṣag rorudhīti // Tss_8",
    "SA05tarasdhu:2_32": "māyāmātsaryamānaprabhṛtibhir adhamais tulyakālaṃ kramāc ca",
    "SA05tarasdhu:2_33": "svair doṣair vākyamāno maṭhakarabha ivānekasādhāraṇāṃsaḥ /",
    "SA05tarasdhu:2_34": "yuṣmatpādābjapūjāṃ kṣaṇam api na labhe yat tadarthaṃ viśeṣād",
    "SA05tarasdhu:2_35": "eṣā kārpaṇyadīnākṣarapadaracanā syān mamāvandhyakāmā // Tss_9",
    "SA05tarasdhu:2_36": "kalpāntabhrāntavātabhramitajalavalallolakallolahelā-",
    "SA05tarasdhu:2_37": "saṃkṣobhotkṣiptavelātaṭavikaṭacaṭasphoṭamoṭāṭṭahāsāt /",
    "SA05tarasdhu:2_38": "majjadbhir bhinnanaukaiḥ sakaruṇaruditākrandaniṣpandamandaiḥ",
    "SA05tarasdhu:2_39": "svacchandaṃ devi sadyas tvadabhibhūtiparais tīram uttīryate 'bdheḥ // Tss_10",
    "SA05tarasdhu:2_40": "dhūmabhrāntābhragarbhodbhavagagaṇagṛhotsaṅgariṅgatsphuliṅga-",
    "SA05tarasdhu:2_41": "sphūrjaj jvālākarālajvalanajavaviśadveśmaviśrāntaśayyāḥ /",
    "SA05tarasdhu:2_42": "tvayy ābaddhapraṇamāñjalipuṭamukuṭā gadgadodgītayājñāḥ",
    "SA05tarasdhu:2_43": "prodyadvidyudvilāsojjvalajaladajavair āpriyante kṣaṇena // Tss_11",
    "SA05tarasdhu:2_44": "dānāṃbhaḥpūryamāṇobhayakaṭakaṭakālambirolambamālā-",
    "SA05tarasdhu:2_45": "huṃkārāhūyamānapratigajajanitadveṣavahner dvipasya /",
    "SA05tarasdhu:2_46": "dantāntottuṅgadolātalatulitatanus tvām anusmṛtya mṛtyuṃ",
    "SA05tarasdhu:2_47": "pratyācaṣṭe prahṛṣṭaḥ pṛthuśikharaśiraḥkoṭikoṭṭopaviṣṭaḥ // Tss_12",
    "SA05tarasdhu:2_48": "prauḍhaprāsaprahāraprahatanaraśiraḥśūlavallyutsavāyāṃ",
    "SA05tarasdhu:2_49": "śūnyāṭavyāṃ karāgragrahavilasadasisphoṭakasphītadarpān /",
    "SA05tarasdhu:2_50": "dasyūn dāsye niyuṅkte sabhṛkuṭīkuṭilabhrūkaṭākṣekṣitākṣāṃś",
    "SA05tarasdhu:2_51": "cintālekhany akhinnasphuṭalikhitapadaṃ nāmadhāmaśriyāṃ te // Tss_13",
    "SA05tarasdhu:2_52": "vajrakrūraprahāraprakharaṇakhamukhotkhātamattebhakumbhaś",
    "SA05tarasdhu:2_53": "cyotatsāndrāsradhautasphuṭavikaṭasaṭāsaṃkaṭaskandhasaṃdhiḥ /",
    "SA05tarasdhu:2_54": "krudhyann āpitsur ārād upari mṛgaripus tīkṣṇadāṃṣṭrotkaṭāsyas",
    "SA05tarasdhu:2_55": "trasyann āvṛtya yāti tvaducitaracitastotradugdhārthavācaḥ // Tss_14",
    "SA05tarasdhu:2_56": "dhūmāvartāndhakārākṛtivikṛtiphaṇisphāraphūtkārapūra-",
    "SA05tarasdhu:2_57": "vyāpāravyāttavaktrasphuradururasanārajjukīnāśapāśaiḥ /",
    "SA05tarasdhu:2_58": "pāpāt saṃbhūya bhūyas tava guṇagaṇanā tatparas tvatparātmā",
    "SA05tarasdhu:2_59": "dhatte mattālimālāvalayakuvalayasragvibhūṣāṃ vibhūtiṃ // Tss_15",
    "SA05tarasdhu:2_60": "bhartṛbhrūbhedabhītodbhaṭakaṭakabhaṭākṛṣṭaduḥśliṣṭakeśaś",
    "SA05tarasdhu:2_61": "cañcadvācāṭaceṭotkaṭaraṭitakaṭugranthipāśopagūḍhaḥ /",
    "SA05tarasdhu:2_62": "kṣuttṛṭkṣāmoṣṭhakaṇṭhas tyajati sa sapadi vyāpadaṃ tāṃ durantāṃ",
    "SA05tarasdhu:2_63": "yo yāyād āryātārācaraṇaśaraṇatāṃ snigdhavandhūjjhito 'pi // Tss_16",
    "SA05tarasdhu:2_64": "māyānirmāṇakarmakramakṛtavikṛtānekanepathyamithyā-",
    "SA05tarasdhu:2_65": "rūpārambhānurūpapraharaṇakiraṇāḍaṃbaroḍḍāmarāṇi /",
    "SA05tarasdhu:2_66": "tvattantroddhāryamantrasmṛtihṛtaduritasyā vahanty apradhṛṣyaṃ",
    "SA05tarasdhu:2_67": "pretaprotāntratantrīnicayaviracitasrāñji rakṣāṃsi rakṣāṃ // Tss_17",
    "SA05tarasdhu:2_68": "garjajjīmūtamūrtitrimadamadanadībadhhadhārāndhakāre",
    "SA05tarasdhu:2_69": "vidyuddyotāyamānapraharaṇakiraṇe niṣpatadbāṇavarṣe /",
    "SA05tarasdhu:2_70": "ruddhaḥ saṃgrāmakāle prabalabhujabalair vidviṣadbhir dviṣadbhis",
    "SA05tarasdhu:2_71": "tvaddattotsāhapuṣṭiḥ prasabham arimahīm ekavīraḥ pinaṣṭi // Tss_18",
    "SA05tarasdhu:2_72": "pāpācārānubandhoddhatagadavigalatpūtipūyāsravisra-",
    "SA05tarasdhu:2_73": "tvaṅmāṃsāsaktanāḍīmukhakuharagalajjantujagdhakṣatāṅgāḥ /",
    "SA05tarasdhu:2_74": "yuṣmatpādopasevāgadavaraguṭikābhyāsabhaktiprasaktā",
    "SA05tarasdhu:2_75": "jāyante jātarūpapratinidhivapuṣaḥ puṇḍarīkāyatākṣāḥ // Tss_19",
    "SA05tarasdhu:2_76": "viśrāntaṃ śrotrapātre gurubhir upahṛtāṃ yāsya nāmnāyaṃ bhaikṣyaṃ",
    "SA05tarasdhu:2_77": "vidvadgoṣṭhīṣu yaś ca śrutadhanavirahān mūkatām abhyupaiti /",
    "SA05tarasdhu:2_78": "sarvālaṃkārabhūṣāvibhāvasamuditaṃ prāpya vāgīśvaratvaṃ",
    "SA05tarasdhu:2_79": "so 'pi tvadbhaktiśaktyā harati nṛpasabhe vādisiṃhāsanāni // Tss_20",
    "SA05tarasdhu:2_80": "bhūśayyādhūlidhūmrasphuṭitakaṭakaṭīkarpaṭodghāṭitāṅgo",
    "SA05tarasdhu:2_81": "yūkāyuṃṣi prapiṃśan parapurapurataḥ karpare tarpaṇārthī /",
    "SA05tarasdhu:2_82": "tvām ārādhyādhyavasyanvarayuvativahaccāmarasmeracārvīm",
    "SA05tarasdhu:2_83": "urvīṃ dhatte madāndhadvipadaśanaghanām uddhṛtaikātapatrāṃ // Tss_21",
    "SA05tarasdhu:2_84": "sevākarmāntaśilpāpraṇayavinimayopāyaparyāyakhinnaḥ",
    "SA05tarasdhu:2_85": "prāgjanmopāttapuṇyopacitaśubhaphalaṃ vittam aprāpnuvantaḥ /",
    "SA05tarasdhu:2_86": "daivātikrāmanīṃ tvāṃ kṛpaṇajanajanany artham abhyarthya bhūyo",
    "SA05tarasdhu:2_87": "bhūmer nirvāntacāmīkaranikaranidhīn nirddhanā prāpnuvanti // Tss_22",
    "SA05tarasdhu:2_88": "vṛttichede vilakṣaḥ kṣatanivasanayā bhāryayā bhartsyamāno",
    "SA05tarasdhu:2_89": "dūrād ātmaṃbharitvāt svajanasutasuhṛdbandhubhir varjyamānaḥ /",
    "SA05tarasdhu:2_90": "tvayy āvedya svaduḥkhaṃ turagakhuramukhotkhātasīmnāṃ gṛhāṇām",
    "SA05tarasdhu:2_91": "īṣṭe svāntaḥpurastrīvalayajhaṇajhaṇājātanidrāprabodhaḥ // Tss_23",
    "SA05tarasdhu:2_92": "cakraṃdikcakracumbi sphuradurukiraṇā lakṣaṇālaṃkṛtāstrī",
    "SA05tarasdhu:2_93": "ṣaḍdanto dantimukhyaḥ śikhigalaruciraśyāmaromā varāśvaḥ /",
    "SA05tarasdhu:2_94": "bhāsvadbhāsvanmayūkho maṇir amalaguṇaḥ koṣabhṛt pūrṇakoṣaḥ",
    "SA05tarasdhu:2_95": "senānīr vīrasainyo bhavati bhagavati tvatprasādāṃśaleśāt // Tss_24",
    "SA05tarasdhu:2_96": "svacchandaś candanāṃbhaḥsurabhimaṇiśilādattasaṃketakāntaḥ",
    "SA05tarasdhu:2_97": "kāntākrīḍānurāgād abhinavaracitātithyatathyopacāraḥ /",
    "SA05tarasdhu:2_98": "tvadvidyālabdhasiddhir malayamadhuvanaṃ yāti vidyādharendraḥ",
    "SA05tarasdhu:2_99": "khaḍgāṃśuśyāmapīnonnatabhujaparigha prollasatpārihāryaḥ // Tss_25",
    "SA05tarasdhu:2_100": "hārākrāntastanāntāḥ śravaṇakuvalayaspardhamānāyatākṣā",
    "SA05tarasdhu:2_101": "mandārodāraveṇītaruṇaparimalāmoghamādyaddvirephāḥ /",
    "SA05tarasdhu:2_102": "kācīnādānubandhoddhatataracaraṇodāramañjīratūryās",
    "SA05tarasdhu:2_103": "tvannāthaṃ prārthayante smaramadamuditāḥ sādarā devakanyāḥ // Tss_26",
    "SA05tarasdhu:2_104": "ratnacchannāntavāpīkanakakamalinīvajrakiñjalkamālām",
    "SA05tarasdhu:2_105": "unmajjatpārijātadrumadhuramadhūddhūtadhūlīvitānām /",
    "SA05tarasdhu:2_106": "vīṇāveṇupravīṇāmarapuraramaṇīdattamādhūryatūryāṃ",
    "SA05tarasdhu:2_107": "kṛtvāyuṣmatsaparyām anubhavati ciraṃ nandanodyānayātrām // Tss_27",
    "SA05tarasdhu:2_108": "karpūrailālavaṅgatvagagarunaladakṣogandhodakāyāṃ",
    "SA05tarasdhu:2_109": "dāntākandarpadarpotkaṭakucakuharāvartaviśrāntavīcyām /",
    "SA05tarasdhu:2_110": "mandākinyām amandacchaṭasalilasaritkrīḍayā sundarībhiḥ",
    "SA05tarasdhu:2_111": "krīḍanti tvadgatāntaḥkaraṇapariṇatottaptapuṇyaprabhāvāḥ // Tss_28",
    "SA05tarasdhu:2_112": "gīrvāṇagrāmaṇībhir vinayabharanamanmaulibhir vanditājñaḥ",
    "SA05tarasdhu:2_113": "svargotsaṅge dhirūḍhaḥ surakariṇi raṇadbhūṣaṇodbhāsitāṅge /",
    "SA05tarasdhu:2_114": "śacyā dordāmadolāviralavalayitoddāmaromāñcamūrtiḥ",
    "SA05tarasdhu:2_115": "pūtas tvaddṛṣṭipātair avati suramahīṃ hīrabhinnaprakoṣṭhaḥ // Tss_29",
    "SA05tarasdhu:2_116": "cūḍāratnāvataṃsāsanagatasugatavyomalakṣmīvitānaṃ",
    "SA05tarasdhu:2_117": "prodyadbālārkakoṭipaṭutarakiraṇāpūryamānatrilokam /",
    "SA05tarasdhu:2_118": "prauḍhālīḍhaikapadaṃ kramabharavinamadbrahmarudrendraviṣṇu",
    "SA05tarasdhu:2_119": "tvadrūpaṃ bhāvyamānaṃ bhavati bhavabhayocchittaye janmabhājām // Tss_30",
    "SA05tarasdhu:2_120": "paśyanty eke sakopaṃ praharaṇakiraṇodgūrṇadordaṇḍakhaṇḍa-",
    "SA05tarasdhu:2_121": "vyāptavyomāntarālaṃ valayaphaṇiphaṇādāruṇāhāryacaryām /",
    "SA05tarasdhu:2_122": "dviṣṭavyuttrāsihāsoḍḍamaraḍamarukoḍḍāmarāsphālavelā-",
    "SA05tarasdhu:2_123": "vetālottālatālapramadamadamahākelikolāhalogram // Tss_31",
    "SA05tarasdhu:2_124": "kecit tv ekaikaromodgamagatagagaṇābhogabhūbhūtalastha-",
    "SA05tarasdhu:2_125": "svasthabrahmendrarudraprabhṛtinaramarutsiddhagandharvanāgam /",
    "SA05tarasdhu:2_126": "dikcakrākrāmidhāmasthitasugataśatānantanirmāṇacitram",
    "SA05tarasdhu:2_127": "citraṃ trailokyavandyaṃ sthiracararacitāśeṣabhāvasvabhāvam // Tss_32",
    "SA05tarasdhu:2_128": "lākṣāsindūrarāgāruṇatarakiraṇādityalauhityam eke",
    "SA05tarasdhu:2_129": "śrīmatsāndrendranīlopaladaladalitakṣodanīlaṃ tathānye /",
    "SA05tarasdhu:2_130": "kṣīrābdhikṣubdhadugdhādhikataradhavalaṃ kāñcanābhaṃ ca kecit",
    "SA05tarasdhu:2_131": "tvadrūpaṃ viśvarūpaṃ sphaṭikavad upadhāyuktibhedād vibhinnam // Tss_33",
    "SA05tarasdhu:2_132": "sārvajñajñānadīpaprakaṭitasakalajñeyatattvaikasākṣī",
    "SA05tarasdhu:2_133": "sākṣād vetti tvadīyaṃ guṇagaṇagaṇanāṃ sarvavit tatsuto vā /",
    "SA05tarasdhu:2_134": "yat tu vyādāya vaktraṃ valibhujaraṭitaṃ mādṛśo raṭīti",
    "SA05tarasdhu:2_135": "vyāpat sā tīvraduḥkhajvarajanitarujaścetaso hāsyahetuḥ // Tss_34",
    "SA05tarasdhu:2_136": "yan me vijñapsyamānaṃ prathamataram adas tvaṃ viśeṣeṇa vettrī",
    "SA05tarasdhu:2_137": "tvadvyāhārātirekaśramavidhir abudhasvāntasaṃtoṣahetuḥ /",
    "SA05tarasdhu:2_138": "kiṃ tu snigdhasya bandhor viṣaṃ iva purato duḥkham udgīrya vācā",
    "SA05tarasdhu:2_139": "jñātārthasyāpi duḥkhī hṛdayalaghutayā svasthatāṃ vindatīva // Tss_35",
    "SA05tarasdhu:2_140": "kalyāṇānandasindhuprakaṭaśaśikale śītalāṃ dehi dṛṣṭiṃ",
    "SA05tarasdhu:2_141": "puṣṭiṃ jñānopadeśaiḥ kuru ghanakaruṇe dhvaṃsaya dhvāntamantaḥ /",
    "SA05tarasdhu:2_142": "tvatstotrāṃbhaḥpavitrīkṛtamanasi mayi śreyasaḥ sthānam ekaṃ",
    "SA05tarasdhu:2_143": "dṛṣṭaṃ yasmād amoghaṃ jagati tava guṇastotramātraṃ prajānām // Tss_36",
    "SA05tarasdhu:2_144": "saṃstutya tvadguṇaughāvayavam aniyateyattam āptaṃ mayā yat /",
    "SA05tarasdhu:2_145": "puṇyaṃ puṇyāhavāñchāphalamadhurarasāsvādam āmuktibhogyam /",
    "SA05tarasdhu:2_146": "lokas tenāryalokeśvaracaraṇatalasvastikasvasticihnām",
    "SA05tarasdhu:2_147": "ahnāyāyaṃ prayāyāt sugatasutamahīṃ tāṃ sukhāvatyupākhyām // Tss_37"
}