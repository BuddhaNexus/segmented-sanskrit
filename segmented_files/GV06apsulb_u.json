{
    "GV06apsulb_u:0": "āpastambaśulbasūtraṃ vihārayogān vyākhyāsyāmaḥ || ĀpŚus_1.1 ||",
    "GV06apsulb_u:1": "yāvadāyāmaṃ pramāṇam || ĀpŚus_1.2a ||",
    "GV06apsulb_u:2": "tadardhamabhyasyāparasmiṃstṛtīye ṣaḍbhāgone lakṣaṇaṃ karoti || ĀpŚus_1.2b",
    "GV06apsulb_u:3": "pṛṣṭhyāntayorantau niyamya lakṣaṇena dakṣiṇāpāyamya nimitaṃ karoti ||",
    "GV06apsulb_u:4": "evamuttarato viparyasyetarataḥ sa samādhiḥ || ĀpŚus_1.2d ||",
    "GV06apsulb_u:5": "tannimitto nirhrāso vivṛddhirvā || ĀpŚus_1.2e ||",
    "GV06apsulb_u:6": "āyāmaṃ vābhyasyāgantucaturtham āyāmaścākṣṇayā rajjus tiryaṅbhānīśeṣaḥ |",
    "GV06apsulb_u:7": "vyākhyātaṃ viharaṇam || ĀpŚus_1.3a ||",
    "GV06apsulb_u:8": "dīrghasyākṣṇayārajjuḥ pārśvamānī tiryaṅmānī ca yat pṛthagbhute kurutas tad ubhayaṃ karoti tābhir jñeyābhir uktaṃ viharaṇam || ĀpŚus_1.4b ||",
    "GV06apsulb_u:9": "caturaśrasyākṣṇayārajjurdvistavatīṃ bhūmiṃ karoti |",
    "GV06apsulb_u:10": "samasya dvikaraṇī ||",
    "GV06apsulb_u:11": "pramāṇaṃ tṛtīyena vardhayet tac caturthenātmacatustriṃśonena saviśeṣaḥ ||",
    "GV06apsulb_u:12": "athāparam || ĀpŚus_1.7a ||",
    "GV06apsulb_u:13": "pramāṇamātrīṃ rajjum ubhayataḥ pāśāṃ karoti || ĀpŚus_1.7b ||",
    "GV06apsulb_u:14": "madhye lakṣaṇam ardhamadhyamayoś ca pṛṣṭhyāyāṃ rajjum āyamya pāśayorlakṣaṇeṣviti śaṅkūn nihaty upāntyayoḥ pāśau pratimucya madhyamena lakṣaṇena dakṣiṇāpāyamya śaṅkuṃ nimittaṃ karoti |",
    "GV06apsulb_u:15": "madhyame pāśau pratimucya, uparyupari nimittaṃ madhyamena lakṣaṇena dakṣiṇamaṃsam āyacchet",
    "GV06apsulb_u:16": "unmucya pūrvasmād aparasmin pratimucya madhyamenaiva lakṣaṇena dakṣiṇāṃ śroṇim āyacchet |",
    "GV06apsulb_u:17": "evamuttarau śroṇyaṃsau || ĀpŚus_1.7c ||",
    "GV06apsulb_u:18": "athāparoyogaḥ || ĀpŚus_2.1a ||",
    "GV06apsulb_u:19": "pṛṣṭhyāntayor madhye ca śaṅkūn nihatyārdhe 'rdhe tadviśeṣam abhyasya lakṣaṇaṃ kṛtvārdhamagamayet",
    "GV06apsulb_u:20": "antyayoḥ pāśau kṛtvā madhyame saviśeṣaṃ pratimucya pūrvasminn itaraṃ lakṣaṇena dakṣiṇamaṅkam āyacchet |",
    "GV06apsulb_u:21": "unmucya pūrvasmād aparasmin pratimucya lakṣaṇenaiva dakṣiṇāṃ śroṇim āyacchet |",
    "GV06apsulb_u:22": "evam uttarau śroṇyaṃsau || ĀpŚus_2.1b ||",
    "GV06apsulb_u:23": "pramāṇaṃ tiryag dvikaraṇy āyāmas tasyākṣṇayārajjus trikaraṇī || ĀpŚus_2.2",
    "GV06apsulb_u:24": "tṛtīyakaraṇyetena vyākhyātā |",
    "GV06apsulb_u:25": "vibhāgastu navadhā || ĀpŚus_2.3 ||",
    "GV06apsulb_u:26": "tulyayoś caturaśrayor uktaḥ samāsaḥ |",
    "GV06apsulb_u:27": "nānāpramāṇayoś caturaśrayoḥ samāsaḥ",
    "GV06apsulb_u:28": "hrasīyasaḥ karaṇyā varṣīyaso vṛddhram ullikhet |",
    "GV06apsulb_u:29": "vṛddhrasyākṣṇayārajjur ubhe samasyati |",
    "GV06apsulb_u:30": "tad uktam || ĀpŚus_2.4b ||",
    "GV06apsulb_u:31": "caturaśrāc caturaśraṃ nirjihīrṣan yāvan nirjihīrṣet tasya karaṇyā varṣīyaso vṛddhramullikhet vṛrdhasya pārśvamānīm akṣṇayetarat pārśvam upasaṃharet || ĀpŚus_2.5b ||",
    "GV06apsulb_u:32": "sā yatra nipatet tad apacchindyāt || ĀpŚus_2.5c ||",
    "GV06apsulb_u:33": "chinnayā nirastam || ĀpŚus_2.5d ||",
    "GV06apsulb_u:34": "upasaṃhṛtākṣaṇayārajjuḥ sā catuṣkaraṇī chinnā cetarā ca yat pṛthagbhūte kurutas tad ubhayaṃ karoti || ĀpŚus_2.6a ||",
    "GV06apsulb_u:35": "tiryaṅmānī puruṣaṃ śeṣas trīn || ĀpŚus_2.6c ||",
    "GV06apsulb_u:36": "tad uktam || ĀpŚus_2.6d ||",
    "GV06apsulb_u:37": "dīrghacaturaśraṃ samacaturaśraṃ cikīrṣan tiryaṅmānyāpacchidya śeṣaṃ vibhajyobhayata upadadhyāt khaṇḍam āgantunā saṃpurayet || ĀpŚus_2.7b ||",
    "GV06apsulb_u:38": "tasya nirhāra uktaḥ || ĀpŚus_2.7c ||",
    "GV06apsulb_u:39": "samacaturaśraṃ dīrghacaturaśraṃ cukīrṣanā yāvaccikīrṣet tāvatīṃ pārśvamānīṃ kṛtvā yadadhikaṃ syād yathāyogam upadadhyāt || ĀpŚus_3.1 ||",
    "GV06apsulb_u:40": "caturaśraṃ maṇḍalaṃ cikīrṣan madhyāt koṭyāṃ nipātayet || ĀpŚus_3.2a ||",
    "GV06apsulb_u:41": "pārśvataḥ parikṛṣyātiśayatṛtīyena saha maṇḍalaṃ parilikhet || ĀpŚus_3.2b",
    "GV06apsulb_u:42": "sā nityā maṇḍalam || ĀpŚus_3.2c ||",
    "GV06apsulb_u:43": "yāvad dhīyate tāvad āgantu || ĀpŚus_3.2d ||",
    "GV06apsulb_u:44": "maṇḍalaṃ caturaśraṃ cikīrṣan viṣkambhaṃ pañcadaśa bhāgān kṛtvā dvāv uddharet |",
    "GV06apsulb_u:45": "trayodaśāvaśiṣyante |",
    "GV06apsulb_u:46": "sā nityā caturaśram || ĀpŚus_3.3 ||",
    "GV06apsulb_u:47": "pramāṇena pramāṇaṃ vidhīyate || ĀpŚus_3.4 ||",
    "GV06apsulb_u:48": "caturaśram ādeśād anyat || ĀpŚus_3.5 ||",
    "GV06apsulb_u:49": "dvābhyāṃ catvāri || ĀpŚus_3.6a ||",
    "GV06apsulb_u:50": "tribhir nava || ĀpŚus_3.6b ||",
    "GV06apsulb_u:51": "yāvatpramāṇā rajjus tāvatastāvato vargān karoti || ĀpŚus_3.8a ||",
    "GV06apsulb_u:52": "ardhatṛtīyapuruṣā ṣaṭ sapādān || ĀpŚus_3.8b ||",
    "GV06apsulb_u:53": "athātyanta pradeśaḥ || ĀpŚus_3.9a ||",
    "GV06apsulb_u:54": "yāvatā yāvatādhikena parilikhati tatpārśvayor upadadhāti |",
    "GV06apsulb_u:55": "yac ca tena caturaśraṃ kriyate tat koṭyām || ĀpŚus_3.9b ||",
    "GV06apsulb_u:56": "ardhapramāṇena pādapramāṇaṃ vidhīyate || ĀpŚus_3.10a ||",
    "GV06apsulb_u:57": "ardhasya dvipramāṇāyāḥ pādapūraṇatvāt || ĀpŚus_3.10b ||",
    "GV06apsulb_u:58": "tṛtīyena navamī kalā || ĀpŚus_3.10c ||",
    "GV06apsulb_u:59": "āgnyādheyike vihāre gārhapatyāhavanīyayor antarāle vijñāyate || ĀpŚus_4.1a",
    "GV06apsulb_u:60": "aṣṭāsu prakrameṣu brāhmaṇo 'gnim ādadhīta |",
    "GV06apsulb_u:61": "ekādaśasu rājanyaḥ |",
    "GV06apsulb_u:62": "dvādaśasu vaiśyaḥ || ĀpŚus_4.1b ||",
    "GV06apsulb_u:63": "caturviṃśatyām aparimite yāvatā vā cakṣuṣā manyate tasmān nātidūram ādheya iti sarveṣām aviśeṣeṇa śrūyate || ĀpŚus_4.2 ||",
    "GV06apsulb_u:64": "dakṣiṇataḥ purastād vitṛtīyadeśe gārhapatyasya nedīyasi dakṣiṇāgner vijñāyate || ĀpŚus_4.3",
    "GV06apsulb_u:65": "gārhapatyāhavanīyayor antarālaṃ pañcadhā ṣaḍdhā vā saṃvibhajya ṣaṣṭhaṃ saptamaṃ vā bhāgam āgantum upasamasya samaṃ traidhaṃ vibhajyāparasmiṃs tṛtīye lakṣaṇaṃ kṛtvā gārhapatyāhavanīyayor antau niyamya lakṣaṇena dakṣiṇāpāyamya nimittaṃ karoti tad dakṣiṇāgner āyatanam |",
    "GV06apsulb_u:66": "śrutisāmarthyāt",
    "GV06apsulb_u:67": "yajamānamātrī prācy aparimitā vā yathāsannāni havīṃṣi saṃbhaved evaṃ tiraścī prāñcau vedyaṃsāv unnayati |",
    "GV06apsulb_u:68": "pratīcī śroṇī purastād aṃhīyasī paścāt prathīyasī madhye saṃnatataraivam iva hi yoṣeti dārśikyā veder vijñāyate || ĀpŚus_4.5 ||",
    "GV06apsulb_u:69": "apareṇāhavanīyaṃ yajamānamātrī dīrghaṃ caturaśraṃ vihṛtya tāvatīṃ rajjum āyamya madhye lakṣaṇaṃ kṛtvā dakṣiṇayoḥ śroṇyaṃsayor antarā niyamya lakṣaṇena dakṣiṇāpāyamya nimittaṃ karoti |",
    "GV06apsulb_u:70": "nimitte rajjuṃ niyamyāntau samasya |",
    "GV06apsulb_u:71": "dakṣiṇāyāḥ śroṇer dakṣiṇam aṃsam ālikhet |",
    "GV06apsulb_u:72": "evam uttarataḥ |",
    "GV06apsulb_u:73": "tiryaṅmānīṃ dviguṇāṃ tathā kṛtvā paścāt purastāc copalikhet |",
    "GV06apsulb_u:74": "vimitāyāṃ purastāt pārśvamānyāv upasaṃharet |",
    "GV06apsulb_u:75": "śrutisāmarthyāt || ĀpŚus_4.6 ||",
    "GV06apsulb_u:76": "triṃśat padāni prakramā vā paścāttiraśvī bhavati |",
    "GV06apsulb_u:77": "ṣaṭtriṃśat prācī caturviṃśatiḥ purastāt tiraścīti saumikyā veder vijñāyate || ĀpŚus_5.1 ||",
    "GV06apsulb_u:78": "ṣaṭtriṃśikāyām aṣṭādaśopasamasya aparasmād antād dvādaśasu lakṣaṇaṃ pañcadaśasu lakṣaṇaṃ pṛṣṭhyāntayor antau niyamya pañcadaśakena dakṣiṇāpāyamya śaṅkuṃ nihantyevam uttarataḥśroṇī |",
    "GV06apsulb_u:79": "viparyasyāṃsau pañcadaśikenaivāpāyamya dvādaśike śaṅkuṃ nihanti |",
    "GV06apsulb_u:80": "evam uttaratastāv aṃsau",
    "GV06apsulb_u:81": "tadekarajjvā viharaṇam || ĀpŚus_5.2b ||",
    "GV06apsulb_u:82": "trikacatuṣkayoḥ pañcikākṣṇayārajjuḥ |",
    "GV06apsulb_u:83": "tābhis trirabhyastābhir aṃsau |",
    "GV06apsulb_u:84": "caturabhyastābhiḥśroṇī || ĀpŚus_5.3 ||",
    "GV06apsulb_u:85": "dvādaśikāpañcikayos trayodaśikākṣṇayārajjuḥ, tābhir aṃsau dvirabhyastābhiḥ",
    "GV06apsulb_u:86": "śroṇī || ĀpŚus_5.4 ||",
    "GV06apsulb_u:87": "pañcadaśikāṣṭikayoḥ saptadaśikākṣṇayārajjuḥ |",
    "GV06apsulb_u:88": "tābhiḥśroṇī || ĀpŚus_5.5a ||",
    "GV06apsulb_u:89": "dvādaśikāpañcatriṃśikayoḥ saptatriṃśikākṣṇayārajjuḥ |",
    "GV06apsulb_u:90": "tābhir aṃsau ||",
    "GV06apsulb_u:91": "etāvanti jñeyāni vediviharaṇāni bhavanti || ĀpŚus_5.6 ||",
    "GV06apsulb_u:92": "aṣṭaviṃśatyonaṃ padasahasraṃ mahāvediḥ || ĀpŚus_5.7a ||",
    "GV06apsulb_u:93": "dakṣiṇasmād aṃsād dvādaśasu dakṣiṇasyāṃ śroṇyāṃ nipātayet |",
    "GV06apsulb_u:94": "chedaṃ viparyasyottarata upadadhyāt |",
    "GV06apsulb_u:95": "sā dīrghā caturaśrā |",
    "GV06apsulb_u:96": "tathā yuktāṃ saṃcakṣīta || ĀpŚus_5.7b ||",
    "GV06apsulb_u:97": "saumikyā veditṛtīyadeśe yajeteti sautrāmaṇyā veder vijñāyate || ĀpŚus_5.8a",
    "GV06apsulb_u:98": "prakramāsya dvikaraṇī prakramasthānīyā bhavati trikaraṇyā vā || ĀpŚus_5.8b",
    "GV06apsulb_u:99": "aṣṭikā daśiketi tiryaṅmānyau |",
    "GV06apsulb_u:100": "dvādaśikā pṛṣṭhayā || ĀpŚus_5.8c ||",
    "GV06apsulb_u:101": "trīṇi caturviṃśāni padaśatāni sautrāmaṇikī vediḥ || ĀpŚus_5.9 ||",
    "GV06apsulb_u:102": "dvistāvā vedir bhavatīty aśvamedhe vijñāyate || ĀpŚus_5.10 ||",
    "GV06apsulb_u:103": "prakramasya dvikaraṇī prakamasthānīyā bhavati || ĀpŚus_6.1 ||",
    "GV06apsulb_u:104": "prakramo dvipadastripado vā |",
    "GV06apsulb_u:105": "prakrame yāthākāmī śabdārthasya viśayitvāt",
    "GV06apsulb_u:106": "yajamānasyādhvaryorvā |",
    "GV06apsulb_u:107": "eṣa hi ceṣṭānāṃ kartā bhavati || ĀpŚus_6.2b ||",
    "GV06apsulb_u:108": "rathamātrī nirūḍhapaśubandhasya vedir bhavatīti vijñāyate || ĀpŚus_6.3a ||",
    "GV06apsulb_u:109": "tasya khalvāhū rathākṣamātrī paścāt tiryag īṣayā prācī |",
    "GV06apsulb_u:110": "vipathayugena purastāt || ĀpŚus_6.3b ||",
    "GV06apsulb_u:111": "yāvatā vā bāhye chidre || ĀpŚus_6.3c ||",
    "GV06apsulb_u:112": "tadekarajjvoktam |",
    "GV06apsulb_u:113": "pañcadaśikenaivāpāyamyārdhākṣeṇārdhayugena śroṇyaṃsān nirharet || ĀpŚus_6.4 ||",
    "GV06apsulb_u:114": "athāpyudāharanti || ĀpŚus_6.5a ||",
    "GV06apsulb_u:115": "aṣṭāśītiśatamīṣā tiryag akṣaścatuḥśatam |",
    "GV06apsulb_u:116": "ṣaḍaśītiyugaṃ cāsya rathaścāraṇa ucyate iti rathaparimāṇam || ĀpŚus_6.5b ||",
    "GV06apsulb_u:117": "aratnibhir vā caturbhiḥ paścāt ṣaḍbhiḥ prācī tribhiḥ purastāt |",
    "GV06apsulb_u:118": "tad ekarajjvoktaṃ pañcadaśikenaivāpāyamya dvābhyām adhyardheneti śroṇyaṃsān nirharet || ĀpŚus_6.6",
    "GV06apsulb_u:119": "yajamānamātrī catuḥsraktir bhavatīti paitṛkyā veder vijñāyate,",
    "GV06apsulb_u:120": "tadekarajjvoktaṃ pañcadaśikenaivāpāyamyārdhena tataḥ śroṇyaṃsān nirharet || ĀpŚus_6.7 ||",
    "GV06apsulb_u:121": "daśapadottarā vedir bhavatīti some vijñāyate |",
    "GV06apsulb_u:122": "tad ekarajjvoktaṃ pañcadaśikenaivāpāyamyārdhena tataḥ śroṇyaṃsān nirharet || ĀpŚus_6.8 ||",
    "GV06apsulb_u:123": "tāṃ yugena yajamānasya vā padair vimāya śamyayā parimimīte || ĀpŚus_6.9 ||",
    "GV06apsulb_u:124": "pade yuge 'ratnāv iyati śamyāyāṃ ca mānārtheṣu yathākāmī śabdārthasya",
    "GV06apsulb_u:125": "viśayitvāt || ĀpŚus_6.10 ||",
    "GV06apsulb_u:126": "vimitāyāṃ purastāt pārśvamānyā upasaṃharet |",
    "GV06apsulb_u:127": "śrutisāmarthyāt || ĀpŚus_6.11",
    "GV06apsulb_u:128": "navāratni tiryak saptaviṃśatir udag āyatam iti sadaso vijñāyate ||",
    "GV06apsulb_u:129": "aṣṭhādaśetyekeṣāṃ || ĀpŚus_7.2 ||",
    "GV06apsulb_u:130": "tadekarajjvoktaṃ pañcadaśikenaivāpāyamyārdhapañcamaiḥ śroṇyaṃsān nirharet",
    "GV06apsulb_u:131": "prādeśamukhāḥ prādeśāntarālā bhavantīty uparavāṇāṃ vijñāyate |",
    "GV06apsulb_u:132": "aratnimātraṃ caturaśraṃ vihṛtya sraktiṣu śaṅkūn nihatyārdhaprādeśena taṃ taṃ parilikhec chrutisāmarthyāt vyāyāmamātrī bhavatīti gārhapatyaciter vijñāyate || ĀpŚus_7.5 ||",
    "GV06apsulb_u:133": "caturaśrety ekeṣām, parimaṇḍaletyekeṣām || ĀpŚus_7.6 ||",
    "GV06apsulb_u:134": "karaṇaṃ vyāyāmasya tṛtīyāyāmaṃ saptamavyāsaṃ kārayet || ĀpŚus_7.7 ||",
    "GV06apsulb_u:135": "tā ekaviṃśatir bhavanti || ĀpŚus_7.8 ||",
    "GV06apsulb_u:136": "prāgāyāmāḥ prathame prastāre 'parasminn udagāyāmāḥ || ĀpŚus_7.9 ||",
    "GV06apsulb_u:137": "maṇḍalāyāṃ mṛdo dehaṃ kṛtvā madhye śaṅkuṃ nihatyārdhavyāyāmena saha maṇḍalaṃ parilikhet || tasmiṃś caturaśram avadadhyād yāvat sambhavet tan navadhā vyavalikhya traidham ekaikaṃ pradhikaṃ vibhajet || ĀpŚus_7.10b ||",
    "GV06apsulb_u:138": "upadhāne caturaśrasyāvāntaradeśān prati sraktīḥ sampādayet || ĀpŚus_7.11a",
    "GV06apsulb_u:139": "madhyānītarasminprastāre || ĀpŚus_7.11b ||",
    "GV06apsulb_u:140": "vyatyāsaṃ cinuyād yāvataḥ prastārāṃś cikīrṣet || ĀpŚus_7.11c ||",
    "GV06apsulb_u:141": "piśīlamātrā bhavantīti dhiṣṇyānāṃ vijñāyate || ĀpŚus_7.12 ||",
    "GV06apsulb_u:142": "caturaśrā ityekeṣāṃ parimaṇḍalā ityekeṣām || ĀpŚus_7.13 ||",
    "GV06apsulb_u:143": "mṛdo dehān kṛtvāgnīdhrīyaṃ navadhā vyavalikhya, ekasyāḥ sthāne 'śmānam",
    "GV06apsulb_u:144": "upapadhyāt || ĀpŚus_7.14 ||",
    "GV06apsulb_u:145": "yathāsaṅkhyam itarā vyavalikhya yathāyogam upadadhyāt || ĀpŚus_7.15 ||",
    "GV06apsulb_u:146": "bhavatīva khalu vā eṣa yo 'gniṃ cinute iti vijñāyate |",
    "GV06apsulb_u:147": "vayasāṃ vā eṣa pratimayā cīyata ityākṛticodanāt |",
    "GV06apsulb_u:148": "pratyakṣavidhānādvā || ĀpŚus_8.1 ||",
    "GV06apsulb_u:149": "yāvadāmnānena veṇunā caturaśre ātmani puruṣān avamimote || ĀpŚus_8.2a ||",
    "GV06apsulb_u:150": "puruṣaṃ dakṣiṇe pakṣe puruṣaṃ pucche puruṣam uttare || ĀpŚus_8.2b ||",
    "GV06apsulb_u:151": "aratninā dakṣiṇato dakṣiṇaṃ pakṣaṃ vardhayati |",
    "GV06apsulb_u:152": "evam uttarata uttaram ||",
    "GV06apsulb_u:153": "prādeśena vitastyā vā paścātpuccham || ĀpŚus_8.2d ||",
    "GV06apsulb_u:154": "ekavidhaḥ prathamo 'gnir dvividho dvitīyas trividhas tṛtīyaḥ ta evam",
    "GV06apsulb_u:155": "evodyantyaikaśatavidhāt || ĀpŚus_8.3 ||",
    "GV06apsulb_u:156": "tad u ha vai saptavidham eva cinvīta |",
    "GV06apsulb_u:157": "saptavidho vāva prākṛto 'gniḥ |",
    "GV06apsulb_u:158": "tata ūrdhvam ekottarān iti vijñāyate || ĀpŚus_8.4 ||",
    "GV06apsulb_u:159": "ekavidhaprabhṛtīnāṃ na pakṣapucchāni bhavanti |",
    "GV06apsulb_u:160": "saptavidhavākyaśeṣatvāc chrutivipratiṣedhāc ca || ĀpŚus_8.5 ||",
    "GV06apsulb_u:161": "aṣṭavidhaprabhṛtīnāṃ yad anyat saptabhyas tat saptadhā vibhajya pratipuruṣam āveśayet || ĀpŚus_8.6a",
    "GV06apsulb_u:162": "ākṛtivikārasyāśrutatvāt || ĀpŚus_8.6b ||",
    "GV06apsulb_u:163": "puruṣamātreṇa vimimīte' veṇunā vimimīte, iti vijñāyate || ĀpŚus_8.7 ||",
    "GV06apsulb_u:164": "yāvān yajamāna ūrdhvabāhus tāvad antarāle veṇoś chidre karoti madhye tṛtīyam || ĀpŚus_8.8",
    "GV06apsulb_u:165": "apareṇa yūpāvaṭadeśam anupṛṣṭhyaṃ veṇuṃ nidhāya chidreṣu śaṅkūn nihatyonmucyāparābhyāṃ dakṣiṇāprāk parilikhed āntāt || ĀpŚus_8.9 ||",
    "GV06apsulb_u:166": "unmucya pūrvasmād aparasmin pratimucya dakṣiṇā pratyakparilikhed āntāt ||",
    "GV06apsulb_u:167": "unmucya veṇuṃ madhyame śaṅkāv antyaṃ veṇoś chidraṃ pratimucyoparyupari lekhāsamaraṃ dakṣiṇā veṇuṃ nidhāyāntye chidre śaṅkuṃ nihatya tasmin madhyamaṃ veṇoś chidraṃ pratimucya lekhāntayor itare pratiṣṭhāpya chidrayoḥ śaṅkū nihanti || ĀpŚus_9.1a ||",
    "GV06apsulb_u:168": "sa puruṣaś caturaśraḥ || ĀpŚus_9.1b ||",
    "GV06apsulb_u:169": "evaṃ puradakṣiṇaṃ catura ātmani puruṣānavamimīte || ĀpŚus_9.2a ||",
    "GV06apsulb_u:170": "puruṣaṃ dakṣiṇe pakṣe |",
    "GV06apsulb_u:171": "puruṣaṃ pucche puruṣam uttare || ĀpŚus_9.2b ||",
    "GV06apsulb_u:172": "aratninā dakṣiṇato dakṣiṇam ity uktam || ĀpŚus_9.2c ||",
    "GV06apsulb_u:173": "pṛṣṭhyāto vā puruṣamātrasyākṣṇayā veṇuṃ nidhāya pūrvasminn itaram |",
    "GV06apsulb_u:174": "tābhyāṃ dakṣiṇaṃ aṃsaṃ nirharet |",
    "GV06apsulb_u:175": "viparyasya śroṇī || ĀpŚus_9.3a ||",
    "GV06apsulb_u:176": "pūrvavad uttaram aṃsam || ĀpŚus_9.3b ||",
    "GV06apsulb_u:177": "rajjvā vā vimāyottaravedinyāyena veṇunā vimimīte || ĀpŚus_9.4 ||",
    "GV06apsulb_u:178": "sapakṣapuccheṣu vidhābhyāse 'pacaye ca vidhāsaptamakaraṇīṃ puruṣasthānīyāṃ",
    "GV06apsulb_u:179": "kṛtvā viharet || ĀpŚus_9.5 ||",
    "GV06apsulb_u:180": "karaṇānāṣṭakānāṃ puruṣasya pañcamena kārayet || ĀpŚus_9.6a ||",
    "GV06apsulb_u:181": "tāsām evaikato 'dhyardhās tad dvitīyam |",
    "GV06apsulb_u:182": "puruṣasya pañcamo bhāga ekataḥ prādeśa ekataḥ tat tṛtīyam || ĀpŚus_9.6b ||",
    "GV06apsulb_u:183": "sarvataḥ prādeśas tac caturtham |",
    "GV06apsulb_u:184": "samacaturaśrāḥ pañcadaśabhāgīyās tat pañcamam || ĀpŚus_9.6c ||",
    "GV06apsulb_u:185": "ūrvdhvapramāṇamiṣṭakānāṃ jānoḥ jānoḥ pañcamena kārayet || ĀpŚus_9.7a ||",
    "GV06apsulb_u:186": "ardhena nākasadāṃ pañcacūḍānāṃ ca || ĀpŚus_9.7b ||",
    "GV06apsulb_u:187": "yat pacyamānānāṃ pratihrasīta purīṣeṇa tat sampūrayed aniyataparimāṇatvāt purīṣasya || ĀpŚus_9.8",
    "GV06apsulb_u:188": "upadhāne 'dhyardhā daśa purastāt pratīcīr ātmany upadadhāti |",
    "GV06apsulb_u:189": "daśa paścāt prācīḥ || ĀpŚus_10.1a ||",
    "GV06apsulb_u:190": "pañcapañca pakṣāgrayoḥ |",
    "GV06apsulb_u:191": "pakṣāpyayayoś ca viśayās tāsām ardheṣṭakāmātrāṇi pakṣayor bhavanti || ĀpŚus_10.1b ||",
    "GV06apsulb_u:192": "pañcapañca pucchapārśvayor dakṣiṇā udīcīś ca || ĀpŚus_10.1c ||",
    "GV06apsulb_u:193": "pucche prādeśam upadhāya sarvam agniṃ pañcamabhāgīyābhiḥ pracchādayet ||",
    "GV06apsulb_u:194": "pañcadaśabhāgīyābhiḥ saṅkhyāṃ pūrayet || ĀpŚus_10.3 ||",
    "GV06apsulb_u:195": "aparasmin prastāre 'dhyardhā daśa dakṣiṇata udīcīr ātmany upadadhāti |",
    "GV06apsulb_u:196": "daśottarato dakṣiṇāḥ || ĀpŚus_10.4a ||",
    "GV06apsulb_u:197": "yathā prathame prastāre pakṣau tathā puccham |",
    "GV06apsulb_u:198": "yathā pucchaṃ tathā pakṣau viparītā apyaye || ĀpŚus_10.4b ||",
    "GV06apsulb_u:199": "sarvam agniṃ pañcamabhāgīyābhiḥ pracchādayet || ĀpŚus_10.5 ||",
    "GV06apsulb_u:200": "pañcadaśabhāgīyābiḥ saṅkhyāṃ pūrayet || ĀpŚus_10.6a ||",
    "GV06apsulb_u:201": "vyatyāsaṃ cinuyād yāvataḥ prastārāṃś cikīrṣet || ĀpŚus_10.6b ||",
    "GV06apsulb_u:202": "pañca citayo bhavanti |",
    "GV06apsulb_u:203": "pañcabhiḥ purīṣair abhyūhatīti purīṣāntā citir arthāntaratvāt purīṣasya || ĀpŚus_10.7 ||",
    "GV06apsulb_u:204": "jānudaghnīṃ sāhasraṃ cinvīta prathamaṃ cinvānaḥ || ĀpŚus_10.8a ||",
    "GV06apsulb_u:205": "nābhidaghnīṃ dviṣāhasraṃ dvitīyam āsyadaghnīṃ triṣāhasraṃ tṛtīyam uttaram uttaraṃ jyāyāmsam mahāntaṃ bṛhantam aparimitaṃ svargakāmaś cinvīteti vijñāyate ||",
    "GV06apsulb_u:206": "dviṣāhasre dviprastārāś citayo bhavanti |",
    "GV06apsulb_u:207": "triṣāhasra triprastārāś caturthaprabhṛtiṣv āhāreṣu nityam iṣṭakāparimāṇam || ĀpŚus_10.9 ||",
    "GV06apsulb_u:208": "vijñāyate ca ḥna jyāyāṃsaṃ citvā kanīyāṃsaṃ cinvīteti' || ĀpŚus_10.10 ||",
    "GV06apsulb_u:209": "caturaśrābhir agniṃ cinuta iti vijñāyata |",
    "GV06apsulb_u:210": "samacaturaśrā anupapadatvāc chabdasya || ĀpŚus_11.1 ||",
    "GV06apsulb_u:211": "pādamātrayo bhavanti aratnimātrayo bhavanty ūrvasthimātrayo bhavanty aṇūkamātrayo bhavantīti vijñāyate || ĀpŚus_11.2 ||",
    "GV06apsulb_u:212": "caturbhāgīyamaṇūkam |",
    "GV06apsulb_u:213": "pañcamabhāgīyāratniḥ |",
    "GV06apsulb_u:214": "tathorvasthi || ĀpŚus_11.3a",
    "GV06apsulb_u:215": "pādeṣṭakā pādamātrī || ĀpŚus_11.3b ||",
    "GV06apsulb_u:216": "tatra yathākāmī śabdārthasya viśayitvāt || ĀpŚus_11.4 ||",
    "GV06apsulb_u:217": "upadhāne 'ṣṭāvaṣṭau pādeṣṭakāś caturbhāgīyānāṃ pakṣāgrayor nidadhyāt |",
    "GV06apsulb_u:218": "sandhyoś ca tadvad ātmānaṃ ṣaḍaṅgulāpetāḥ || ĀpŚus_11.5a ||",
    "GV06apsulb_u:219": "śroṇyaṃseṣu cāṣṭau prācīḥ pratīciś ca || ĀpŚus_11.5b ||",
    "GV06apsulb_u:220": "sandhyantarāle pañcabhāgīyāḥ sapādāḥ || ĀpŚus_11.6 ||",
    "GV06apsulb_u:221": "pucche prādeśamupadhāya sarvam agniṃ caturbhāgīyābhiḥ pracchādayet ||",
    "GV06apsulb_u:222": "pādeṣṭakābhiḥ saṃkhyāṃ pūrayet || ĀpŚus_11.8 ||",
    "GV06apsulb_u:223": "aparasmin prastāre pucchāpyaye pañcamabhāgīyā viśayāḥ || ĀpŚus_11.9a ||",
    "GV06apsulb_u:224": "tā ātmani caturdaśabhiḥ pādair yathāyogaṃ paryupadadhyāt || ĀpŚus_11.9b ||",
    "GV06apsulb_u:225": "sarvam agniṃ pañcamabhāgīyābhiḥ pracchādayet || ĀpŚus_11.10 ||",
    "GV06apsulb_u:226": "pādeṣṭakākṣiḥ saṅkhyāṃ pūrayet || ĀpŚus_11.11a ||",
    "GV06apsulb_u:227": "vyatyāsaṃ cinuyād yāvataḥ prastārāṃś cikīrṣet || ĀpŚus_11.11b ||",
    "GV06apsulb_u:228": "ekavidhaprabhṛtīnāṃ karaṇīnāṃ dvādaśena trayodaśenetīṣṭakāḥ kārayet ||",
    "GV06apsulb_u:229": "pādeṣṭakāś ca vyatyāsaṃ cinuyād yāvataḥ prastārāṃś cikīrṣet || ĀpŚus_12.1b",
    "GV06apsulb_u:230": "ekavidhaprabhṛtīnāṃ prathamāhāreṇa dvitīyena tṛtīyeneti yo yujyeta |",
    "GV06apsulb_u:231": "sarveṣāṃ yathā śrutisaṅkhyā tathordhvapramāṇam || ĀpŚus_12.2 ||",
    "GV06apsulb_u:232": "kāmyā guṇavikārāḥ guṇaśāstratvāt || ĀpŚus_12.3 ||",
    "GV06apsulb_u:233": "praugacitaṃ cinvīta bhrātṛvyavān iti vijñāyate || ĀpŚus_12.4 ||",
    "GV06apsulb_u:234": "yāvānagniḥ sāratniprādeśo dvistāvatīṃ bhūmiṃ caturaśrāṃ kṛtvā pūrvasyāḥ karaṇyā ardhāc chroṇīṃ pratyālikhet |",
    "GV06apsulb_u:235": "sā nityā praugam || ĀpŚus_12.5 ||",
    "GV06apsulb_u:236": "karāṇāni cayanam ity ekavidhoktam || ĀpŚus_12.6a ||",
    "GV06apsulb_u:237": "praugā iṣṭakāḥ kārayet || ĀpŚus_12.6b ||",
    "GV06apsulb_u:238": "ubhayayaḥ praugaṃ cinvīta yaḥ kāmayeta prajātān bhrātṛvyān nudeya pratijaniṣyamāṇān iti vijñāyate yathā vimukhe śakaṭe || ĀpŚus_12.8 ||",
    "GV06apsulb_u:239": "tāvad eva tīrghaṃ caturaśraṃ vihṛtya pūrvāparayoḥ karaṇyor ardhāt tāvati dakṣiṇottarayor nipātayet",
    "GV06apsulb_u:240": "sā nityobhabhayataḥ praugam || ĀpŚus_12.9 ||",
    "GV06apsulb_u:241": "praugacitoktīḥ (-ktaṃ) |",
    "GV06apsulb_u:242": "ubhayataḥ praugā iṣṭakāḥ kārayet || ĀpŚus_12.10",
    "GV06apsulb_u:243": "rathacakracitaṃ cinvīta bhrātṛvyavān iti vijñāyate || ĀpŚus_12.11 ||",
    "GV06apsulb_u:244": "yāvān agniḥ sāratniprādeśas tāvatīṃ bhūmiṃ parimaṇḍalāṃ kṛtvā tasmiṃś caturaśram avadadhyād yāvatsambhavet || ĀpŚus_12.12 ||",
    "GV06apsulb_u:245": "tasya karaṇyā dvādaśeneṣṭakāḥ kārayet || ĀpŚus_13.1 ||",
    "GV06apsulb_u:246": "tāsāṃ ṣaṭ pradhāv upadhāya śeṣam aṣṭadhā vibhajet || ĀpŚus_13.2 ||",
    "GV06apsulb_u:247": "upadhāne caturaśrasyāvāntaradeśān prati sraktīḥ sampādayet |",
    "GV06apsulb_u:248": "madhyānītarasmin prastāre |",
    "GV06apsulb_u:249": "vyatyāsaṃ cinuyād yāvataḥ prastārāṃś cikīrṣet || ĀpŚus_13.3 ||",
    "GV06apsulb_u:250": "droṇacitaṃ cinvītānnakāma iti vijñāyate || ĀpŚus_13.4 ||",
    "GV06apsulb_u:251": "dvayāni tu khalu droṇāni, caturaśrāṇi parimaṇḍalāni ca || ĀpŚus_13.5 ||",
    "GV06apsulb_u:252": "tatra yathākāmī śabdārthasya viśayitvāt || ĀpŚus_13.6 ||",
    "GV06apsulb_u:253": "caturaśraṃ vā yasya guṇaśāstram || ĀpŚus_13.7 ||",
    "GV06apsulb_u:254": "sa caturaśraḥ || ĀpŚus_13.8 ||",
    "GV06apsulb_u:255": "paścāt tsarur bhavaty anurūpatvāyeti vijñāyate || ĀpŚus_13.9 ||",
    "GV06apsulb_u:256": "sarvasyā bhūmer daśamaṃ tsarus tasya pucchena nirhāra uktaḥ || ĀpŚus_13.10",
    "GV06apsulb_u:257": "tasya karaṇyā dvādaśeneṣṭakāḥ kārayet |",
    "GV06apsulb_u:258": "adhyardhāḥ pādeṣṭakāś ca ||",
    "GV06apsulb_u:259": "upadhāne 'dhyardhāḥ purastāt pratīcīr ātmany upadadhāti |",
    "GV06apsulb_u:260": "tsarvarge śroṇyoś ca prācīḥ || ĀpŚus_13.12 ||",
    "GV06apsulb_u:261": "sarvam agniṃ caturaśrābhiḥ pracchādayet || ĀpŚus_13.13 ||",
    "GV06apsulb_u:262": "pādeṣṭakābhiḥ saṅkhyāṃ pūrayet || ĀpŚus_13.14 ||",
    "GV06apsulb_u:263": "aparasmin prastāre 'dhyardhā dakṣiṇata udīcīr ātmany upadadhāty uttarataś ca dakṣiṇās tsarupārśvayor dakṣiṇā utīcīś ca || ĀpŚus_13.15 ||",
    "GV06apsulb_u:264": "sarvamagniṃ caturaśrābhiḥ pracchādayet || ĀpŚus_13.16 ||",
    "GV06apsulb_u:265": "pādeṣṭakākṣiḥ saṅkyāṃ pūrayet || ĀpŚus_13.17 ||",
    "GV06apsulb_u:266": "vyatyāsaṃ cinuyād yāvataḥ prastārāṃścikīrṣet || ĀpŚus_13.18 ||",
    "GV06apsulb_u:267": "samūhyaṃ cinvīta paśukāma iti vijñāyate || ĀpŚus_14.1 ||",
    "GV06apsulb_u:268": "samūhanneveṣṭakā upadadhāti || ĀpŚus_14.2 ||",
    "GV06apsulb_u:269": "dikṣu cātvālā bhavanti |",
    "GV06apsulb_u:270": "tebhyaḥ puraṣimabhyudūhatīti vijñāyate ||",
    "GV06apsulb_u:271": "paricāyyaṃ cinvīta grāmakāma iti vijñāyate || ĀpŚus_14.4 ||",
    "GV06apsulb_u:272": "madhyamāṃ svayamātṛṇṇāṃ pradakṣiṇamiṣṭakāgaṇaiḥ paricinoti |",
    "GV06apsulb_u:273": "sa pariyāyyaḥ || ĀpŚus_14.5 ||",
    "GV06apsulb_u:274": "upacāyyaṃ cinvīta grāmakāma iti vijñāyate || ĀpŚus_14.6 ||",
    "GV06apsulb_u:275": "paricāyyenoktaḥ || ĀpŚus_14.7 ||",
    "GV06apsulb_u:276": "śmaśānacitaṃ cinvīta yaḥ kāmayet pitṛloka ṛdhnuyāmiti vijñāyate ||",
    "GV06apsulb_u:277": "dvayāni khalu śmamaśānāni caturaśrāṇi parimaṇḍalāni ca || ĀpŚus_14.9 ||",
    "GV06apsulb_u:278": "tatra yathākāmī śabdārthasya viśayitvāt || ĀpŚus_14.10 ||",
    "GV06apsulb_u:279": "caturaśraṃ vā |",
    "GV06apsulb_u:280": "yasya guṇaśāstram || ĀpŚus_14.11 ||",
    "GV06apsulb_u:281": "sa caturaśraḥ |",
    "GV06apsulb_u:282": "tsaruvarjaṃ droṇacitoktaḥ || ĀpŚus_14.12 ||",
    "GV06apsulb_u:283": "chandaścitaṃ cinvīta paśukāma iti vijñāyate || ĀpŚus_14.13 ||",
    "GV06apsulb_u:284": "sarvaiś chandobiś cinuyād ity ekam |",
    "GV06apsulb_u:285": "prākṛtair ity aparam || ĀpŚus_14.14",
    "GV06apsulb_u:286": "śyenacitaṃ cinvīta suvargakāma iti vijñāyate || ĀpŚus_15.1 ||",
    "GV06apsulb_u:287": "vakrapakṣo vyastapuccho bhavati || ĀpŚus_15.2a ||",
    "GV06apsulb_u:288": "paścāt prāṅ udūhati |",
    "GV06apsulb_u:289": "purastātpratyaṅṅ udūhati |",
    "GV06apsulb_u:290": "evam iva hi vayasāṃ madhye pakṣanirṇāmo bhavatīti vijñāyate || ĀpŚus_15.2b ||",
    "GV06apsulb_u:291": "yāvān agniḥ sāratniprādeśaḥ saptavidhaḥ saṃpadyate |",
    "GV06apsulb_u:292": "prādeśaṃ caturtham ātmanaś caturbhāgīyāś cāṣṭau |",
    "GV06apsulb_u:293": "tāsāṃ tisraḥ śira itarat pakṣayor vibhajet",
    "GV06apsulb_u:294": "pañcāratniḥ puruṣaḥ |",
    "GV06apsulb_u:295": "caturaratniḥ vyāyāmaḥ |",
    "GV06apsulb_u:296": "caturviṃśatyaṅgulayo 'ratniḥ",
    "GV06apsulb_u:297": "| tadardhaṃ prādeśa iti kḷptiḥ || ĀpŚus_15.4 ||",
    "GV06apsulb_u:298": "ardhadaśamā aratnayo 'ṅgulayaś ca caturbhāgonāḥ pakṣāyāmaḥ || ĀpŚus_15.5",
    "GV06apsulb_u:299": "dvipuruṣāṃ rajjum ubhayataḥpāśāṃ karoti |",
    "GV06apsulb_u:300": "madhye lakṣaṇam |",
    "GV06apsulb_u:301": "pakṣasyāparayoḥ koṭyor antau niyamya lakṣaṇena prācīnam āyacched evaṃ purastāt |",
    "GV06apsulb_u:302": "sa nirṇāmaḥ || ĀpŚus_15.6 ||",
    "GV06apsulb_u:303": "etenottaraḥ pakṣo vyākhyātaḥ || ĀpŚus_15.7 ||",
    "GV06apsulb_u:304": "ātmā dvipuruṣāyāmo 'dhyardhapuruṣavyāsaḥ || ĀpŚus_15.8 ||",
    "GV06apsulb_u:305": "pucche 'rdhapuruṣavyāsaṃ puruṣaṃ pratīcīnam āyacchet |",
    "GV06apsulb_u:306": "tasya dakṣiṇato 'nyam uttarataś ca || ĀpŚus_15.9a ||",
    "GV06apsulb_u:307": "tāvakṣṇayā vyavalikhet |",
    "GV06apsulb_u:308": "yathārdhapuruṣo 'pyaye syāt || ĀpŚus_15.9b ||",
    "GV06apsulb_u:309": "śirasy ardhapuruṣeṇa caturaśraṃ kṛtvā pūrvasyāḥ karaṇyā ardhāt tāvati dakṣiṇayor nipātayet apyayān prati śroṇyaṃsān apacchindyāt || ĀpŚus_16.1a ||",
    "GV06apsulb_u:310": "evam iva hi śyenaḥ || ĀpŚus_16.1b ||",
    "GV06apsulb_u:311": "karaṇaṃ puruṣasya pañcamāyāmaṃ ṣaṣṭhavyāsaṃ kārayed yathāyoganataṃ tatprathamam || ĀpŚus_16.2",
    "GV06apsulb_u:312": "te dve prācī saṃhite |",
    "GV06apsulb_u:313": "tad dvitīyam || ĀpŚus_16.3 ||",
    "GV06apsulb_u:314": "prathamasya ṣaḍbhāgam aṣṭabhāgena vardhayet |",
    "GV06apsulb_u:315": "yathāyoganataṃ tat tṛtīyam",
    "GV06apsulb_u:316": "caturbhāgīyādhyardhā |",
    "GV06apsulb_u:317": "tasyāś caturbhāgīyāmātram akṣṇayā chindyāt |",
    "GV06apsulb_u:318": "tac caturtham || ĀpŚus_16.5 ||",
    "GV06apsulb_u:319": "caturbāgīyārdhaṃ pañcamam || ĀpŚus_16.6 ||",
    "GV06apsulb_u:320": "tasyākṣṇayā bhedaḥ ṣaṣṭham || ĀpŚus_16.7 ||",
    "GV06apsulb_u:321": "puruṣasya pañcamabhāgaṃ daśabhāgavyāsaṃ pratīcīnam āyacchet |",
    "GV06apsulb_u:322": "tasya dakṣiṇato 'nyam uttarataś ca |",
    "GV06apsulb_u:323": "tāv akṣṇayā dakṣiṇāoarayoḥ koṭyor ālikhet |",
    "GV06apsulb_u:324": "tat saptamam || ĀpŚus_16.8 ||",
    "GV06apsulb_u:325": "evamanyat |",
    "GV06apsulb_u:326": "uttaraṃ tūttarasyāḥ koṭyālikhet tad aṣṭamam || ĀpŚus_16.9 ||",
    "GV06apsulb_u:327": "caturbhāgīyākṣṇayobhayato bhedo navamam || ĀpŚus_16.10 ||",
    "GV06apsulb_u:328": "upadhāne ṣaṣṭiḥṣaṣṭiḥ pakṣayoḥ prathamā udīcīrnir upadadhyāt ||",
    "GV06apsulb_u:329": "pucchapārśvayor aṣṭāvaṣṭau ṣaṭhyayas tisro 'gre tata ekān tatas tisraḥ tata ekā || ĀpŚus_16.12",
    "GV06apsulb_u:330": "pucchāpyaye caturthyau viśaye |",
    "GV06apsulb_u:331": "tayos tu paścāt pañcamyāv anīkasaṃhite ||",
    "GV06apsulb_u:332": "śeṣe daśa caturthyaḥ śroṇyaṃseṣu cāṣṭau prācīḥ pratīcīś ca || ĀpŚus_17.1",
    "GV06apsulb_u:333": "śeṣe ca ṣaḍviṃśatir aṣṭau ṣaṣṭayaś catasraḥ pañcamyaḥ || ĀpŚus_17.2 ||",
    "GV06apsulb_u:334": "śirasi caturthyau viśaye |",
    "GV06apsulb_u:335": "tayoś ca purastāt prācyau || ĀpŚus_17.3 ||",
    "GV06apsulb_u:336": "eṣa dviśataḥ prastāraḥ || ĀpŚus_17.4 ||",
    "GV06apsulb_u:337": "aparasmin prastāre pañcapañca nirṇāmayordvitīyāḥ |",
    "GV06apsulb_u:338": "apyayayoś ca tṛtīyā ātmānam aṣṭabhāgāvetāḥ || ĀpŚus_17.5a ||",
    "GV06apsulb_u:339": "śeṣe pañcacatvāriṃśat prathamāḥ prācīḥ || ĀpŚus_17.5b ||",
    "GV06apsulb_u:340": "pucchapārśvayoḥ pañcapañca saptamyaḥ || ĀpŚus_17.6a ||",
    "GV06apsulb_u:341": "dvitīyacaturthoś cānyatarataḥ pratisaṃhitām ekaikām || ĀpŚus_17.6b ||",
    "GV06apsulb_u:342": "śeṣe trayodaśāṣṭamyaḥ || ĀpŚus_17.6c ||",
    "GV06apsulb_u:343": "śroṇyaṃseṣu cāṣṭau caturthyo dakṣiṇā udīcīś ca || ĀpŚus_17.7a ||",
    "GV06apsulb_u:344": "śeṣe ca viṃśatis triṃśat ṣaṣṭhayaḥ ekāṃ pañcamīm || ĀpŚus_17.7b ||",
    "GV06apsulb_u:345": "śirasi caturthyau tayoś ca purastāccatasro navamyaḥ || ĀpŚus_17.8 ||",
    "GV06apsulb_u:346": "eṣa dviśataprastāraḥ || ĀpŚus_17.9 ||",
    "GV06apsulb_u:347": "vyatyāsaṃ cinuyād yāvataḥ prastārāṃś cikīrṣet || ĀpŚus_17.10 ||",
    "GV06apsulb_u:348": "śyenacitaṃ cinvīta suvargakāma iti vijñāyate || ĀpŚus_18.1 ||",
    "GV06apsulb_u:349": "vakrapakṣo vyastapuccho bhavati |",
    "GV06apsulb_u:350": "paścāt prāṅ udūhati |",
    "GV06apsulb_u:351": "purastāt pratyaṅ udūhati |",
    "GV06apsulb_u:352": "evam iva hi vayasāṃ madhye pakṣanirṇāmo bhavatīti vijñāyate ||",
    "GV06apsulb_u:353": "puruṣasya ṣoḍaśabhir viṃśaṃ śataṃ sāratniprādeśaḥ saptavidhaḥ saṃpadyate |",
    "GV06apsulb_u:354": "tāsāṃ catvāriṃśadātmani tisraḥ śirasi pañcadaśa puccha ekatriṃśad dakṣiṇe pakṣe tathottare adhyardhapuruṣas tiryag dvāv āyāmata iti dīrghaṃ caturaśraṃ vihṛtya śroṇyaṃsebhyo dve dve ṣoḍasyau nirasyet |",
    "GV06apsulb_u:355": "catvāriṃśat pariśiṣyante |",
    "GV06apsulb_u:356": "sa ātmā || ĀpŚus_18.4 ||",
    "GV06apsulb_u:357": "śirasyardhapuruṣeṇa caturaśraṃ kṛtvā pūrvasyāḥ karaṇyā ardhāt tāvati dakṣiṇottarayor nipātayet tisraḥ pariśiṣyante |",
    "GV06apsulb_u:358": "tac chiraḥ || ĀpŚus_18.5b ||",
    "GV06apsulb_u:359": "puruṣas tiryag dvāv āyāmataḥ ṣoḍaśabhāgaś ca dakṣiṇaḥ pakṣaḥ |",
    "GV06apsulb_u:360": "tathottaraḥ",
    "GV06apsulb_u:361": "pakṣāgrepakṣāgre puruṣacaturthena catvāri caturaśrāṇi kṛtvā tāny akṣṇayā vyavalikhyārdhāni nirasyet |",
    "GV06apsulb_u:362": "ekatriṃśat pariśiṣyante || ĀpŚus_18.7 ||",
    "GV06apsulb_u:363": "pakṣāgram utsṛjya madhye pakṣasya prācīṃ lekhām ālikhet || ĀpŚus_18.8a ||",
    "GV06apsulb_u:364": "pakṣāpyaye puruṣaṃ niyamya lekhāyāṃ puruṣānte nitodantukuryāt |",
    "GV06apsulb_u:365": "nitodāt prācīnaṃ puruṣānte nitodaṃ nitodayor nānāntāv ālikhet |",
    "GV06apsulb_u:366": "tatpakṣinamanam |",
    "GV06apsulb_u:367": "etenottaraḥ pakṣo vyākhyātaḥ || ĀpŚus_18.8b ||",
    "GV06apsulb_u:368": "dvipuruṣaṃ pascādardhapuruṣaṃ purastāc caturbhāgonaḥ puruṣa āyāmo",
    "GV06apsulb_u:369": "'ṣṭādaśakaraṇyo pārśvayos tāḥ pañcadaśaparigṛhṇanti |",
    "GV06apsulb_u:370": "tat puccham ||",
    "GV06apsulb_u:371": "ṣoḍaśīṃ caturbhiḥ parigṛhṇīyāt || ĀpŚus_19.2a ||",
    "GV06apsulb_u:372": "aṣṭamena tribhir aṣṭamaiś caturthena caturthasaviśeṣeṇeti || ĀpŚus_19.2b",
    "GV06apsulb_u:373": "ardheṣṭakāṃ tribhir dvābhyāṃ caturthābhyāṃ caturthasaviśeṣeṇeti ||",
    "GV06apsulb_u:374": "pādeṣṭakāṃ tribhiś caturthenaikaṃ caturthasaviśeṣārdhābhyāṃ ceti ||",
    "GV06apsulb_u:375": "pakṣeṣṭakāṃ caturbhir dvābhyāṃ caturthābhyāṃ dvisaptamābhyāṃ ceti ||",
    "GV06apsulb_u:376": "pakṣamadhyīyāṃ caturbhir dvābhyāṃ caturthābhyāṃ dvisaptamābhyāṃ ceti ||",
    "GV06apsulb_u:377": "pakṣāgrīyāṃ tribhiś caturthenaikaṃ caturthasaptamābhyām ekaṃ caturthasaviśeṣasaptamābhyāṃ ceti || ĀpŚus_19.7 ||",
    "GV06apsulb_u:378": "pakṣakaraṇyāḥsaptamaṃ tiryaṅmānī |",
    "GV06apsulb_u:379": "puruṣacaturthaṃ ca pārśvamānī |",
    "GV06apsulb_u:380": "tasyākṣṇayā rajjvā karaṇaṃ prajṛmbhayet || ĀpŚus_19.8a ||",
    "GV06apsulb_u:381": "pakṣanamanyāḥ saptamena phalakāni namayet || ĀpŚus_19.8b ||",
    "GV06apsulb_u:382": "upadhāne catasraḥ pādeṣṭakāḥ purastāc chirasi |",
    "GV06apsulb_u:383": "apareṇa śiraso 'pyayaṃ",
    "GV06apsulb_u:384": "pañca |",
    "GV06apsulb_u:385": "pūrveṇa pakṣāpyayāv ekādaśa |",
    "GV06apsulb_u:386": "apareṇaikādaśa pūrveṇa pucchāpyayaṃ pañcāpareṇa pañca pañcadaśa pucchāgre || ĀpŚus_19.9 ||",
    "GV06apsulb_u:387": "catasraścatasraḥ pakṣāgrīyāḥ pakṣāgrayoḥ pakṣāpyayayoś ca viśayāḥ ||",
    "GV06apsulb_u:388": "tā ātmani catasṛbhiś catasṛbhiḥ ṣoḍaśībhir yathāyogaṃ paryupadadhyāt ||",
    "GV06apsulb_u:389": "catasraścatasraḥ pakṣamadhyīyāḥ pakṣamadhyayoḥ || ĀpŚus_20.3 ||",
    "GV06apsulb_u:390": "pakṣeṣṭakābhiḥ prācībhiḥ pakṣau pracchādayet || ĀpŚus_20.4 ||",
    "GV06apsulb_u:391": "avaśiṣṭaṃ ṣoḍaśībhiḥ prācchādayet || ĀpŚus_20.5a ||",
    "GV06apsulb_u:392": "antyā bāhyaviśeṣā anyatra śirasaḥ || ĀpŚus_20.5b ||",
    "GV06apsulb_u:393": "aparasmin prastāre purastāc chirasi dve ṣoḍaśyau bāhyaviśeṣe upadadhyāt ||",
    "GV06apsulb_u:394": "te 'pareṇa dve viśaye abhyantaraviśeṣe || ĀpŚus_20.6b ||",
    "GV06apsulb_u:395": "dvābhyām ardheṣṭakābhyāṃ yathāyogaṃ paryupadadhyāt || ĀpŚus_20.7a ||",
    "GV06apsulb_u:396": "bāhyaviśeṣābhyāṃ parigṛhṇīyāt || ĀpŚus_20.7b ||",
    "GV06apsulb_u:397": "ātmanaḥ karaṇīnāṃ sandhiṣu ṣoḍaśyo bāhyaviśeṣā upadadhyāt || ĀpŚus_20.8 ||",
    "GV06apsulb_u:398": "catasraś catasro 'rdheṣṭakāḥ pakṣāgrayoḥ || ĀpŚus_20.9a ||",
    "GV06apsulb_u:399": "pakṣeṣṭakābhir udīcībhiḥ pakṣau pracchādayet || ĀpŚus_20.9b ||",
    "GV06apsulb_u:400": "tisrastisro 'rdheṣṭakāḥ pucchapārśvayoḥ || ĀpŚus_20.10 ||",
    "GV06apsulb_u:401": "avaśiṣṭaṃ ṣoḍaśībhiḥ pracchādayet || ĀpŚus_20.11a ||",
    "GV06apsulb_u:402": "antyā bāhyaviśeṣā anyatra pucchāt || ĀpŚus_20.11b ||",
    "GV06apsulb_u:403": "yac caturaśraṃ tryaśraṃ vā saṃpadyetārdheṣṭakābhiḥ pādeṣṭakābhir vā pracchādayet || ĀpŚus_20.12",
    "GV06apsulb_u:404": "aṇūkāḥ pañcadaśabhāgīyānāṃ sthāne || ĀpŚus_20.13 ||",
    "GV06apsulb_u:405": "vyatyāsaṃ cinuyād yāvataḥ prastārāṃś cikīrṣet || ĀpŚus_20.14 ||",
    "GV06apsulb_u:406": "kaṅkacid alajacid iti śyenacitā vyākhyātau || ĀpŚus_21.1 ||",
    "GV06apsulb_u:407": "evami va hi śyenasya varṣīyāṃsau pakṣau pucchād vakrau saṃnataṃ pucchaṃ dīrgha ātmā maṇḍalaṃ śiraś ca |",
    "GV06apsulb_u:408": "tasmāc chrutisāmarthyāt || ĀpŚus_21.2a ||",
    "GV06apsulb_u:409": "aśirasko vānāmnānāt || ĀpŚus_21.2b ||",
    "GV06apsulb_u:410": "jñāyate ca |",
    "GV06apsulb_u:411": "kaṅkacitaṃ śīrṣaṇvantaṃ cinvīta yaḥ kāmayeta saśīrṣo 'muṣmiṃl",
    "GV06apsulb_u:412": "loke saṃbhaveyam iti vidyamāne kathaṃ brūyāt || ĀpŚus_21.3 ||",
    "GV06apsulb_u:413": "prākṛtau vakrau pakṣau saṃnataṃ pucchaṃ vikāraśravaṇāt || ĀpŚus_21.4a ||",
    "GV06apsulb_u:414": "yathāprakṛty ātmāvikārāt || ĀpŚus_21.4b ||",
    "GV06apsulb_u:415": "yatho etac cheyanacitaṃ cinvīteti |",
    "GV06apsulb_u:416": "yāvadāmnānasārūpyaṃ tad vyākhyātam ||",
    "GV06apsulb_u:417": "tristāvo 'gnir bhavatīty aśvamedhe vijñāyate || ĀpŚus_21.6 ||",
    "GV06apsulb_u:418": "tatra sarvābyāso 'viśeṣāt || ĀpŚus_21.7 ||",
    "GV06apsulb_u:419": "dīrghacaturaśrāṇāṃ samāsena pakṣapucchānāṃ samāsa uktaḥ || ĀpŚus_21.8 ||",
    "GV06apsulb_u:420": "ekaviṃśo 'gnirbhavatīty aśvamedhe vijñāyate || ĀpŚus_21.9 ||",
    "GV06apsulb_u:421": "tatra puruṣābhyāso nāratniprādeśānāṃ saṅkhyāsaṃyogāt saṅkhyāsaṃyogāt ||"
}