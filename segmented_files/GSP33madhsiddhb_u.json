{
  "GSP33madhsiddhb_u:0": "Madhusūdanasarasvatī:",
  "GSP33madhsiddhb_u:1": "Siddhāntabindu",
  "GSP33madhsiddhb_u:2": "atha siddhāntabindu",
  "GSP33madhsiddhb_u:3": "upodghātaḥ",
  "GSP33madhsiddhb_u:4": "śrīśaṅkarācāryanavāvatāraṃ",
  "GSP33madhsiddhb_u:5": "viśveśvaraṃ viśvaguruṃ praṇamya /",
  "GSP33madhsiddhb_u:6": "vedāntaśāstraśravaṇālasānāṃ",
  "GSP33madhsiddhb_u:7": "bodhāya kurve kam api prayatnam //",
  "GSP33madhsiddhb_u:8_0": "iha khalu sākṣātparamparayā vā sarvān eva jīvān samuddidhīrṣur bhagavān śrīmacchaṅkaro",
  "GSP33madhsiddhb_u:8_1": "'nātmabhyo vivekenātmānaṃ nityaśuddhabuddhamuktasvabhāvaṃ saṃkṣepeṇa bodhayituṃ daśaślokīṃ praṇināya /",
  "GSP33madhsiddhb_u:9": "nanv idaṅkārāspadebhyo 'nātmabhyo vivekenāhaṅkārāspadam ātmānaṃ sarvo loko 'ham asmīti pratyeti duḥkhaṃ cānubhavati /",
  "GSP33madhsiddhb_u:10": "tena jñātajñāpakatvān niṣprayojanakatvāc ca ātmatattvapratipādanaṃ vyartham iti cet, na,",
  "GSP33madhsiddhb_u:12_0": "cidbhāsyatvena lakṣaṇena idaṅkārāspadānām api dehendriyamanasāṃ pratibhāsato 'haṅkārāspadatvena",
  "GSP33madhsiddhb_u:12_1": "tadavivekāt tena viśuddhe 'py ātmani duḥkhitvādyabhimānāt śāstrīyeṇaiva brahmatmaikyajñānena",
  "GSP33madhsiddhb_u:12_2": "samūlasya tasya nivṛtteḥ /",
  "GSP33madhsiddhb_u:13": "tasmād ajñātajñāpakatvāt saprayojanakatvāc cātmatattvapratipādanaṃ na vyartham /",
  "GSP33madhsiddhb_u:14": "tasya cātmatattvasya “tattvam asi” (ChU VI.8.7)",
  "GSP33madhsiddhb_u:15": "“ahaṃ brahmāsmi” (BAU I.4.10)",
  "GSP33madhsiddhb_u:16": "ityādivedāntamahāvākyam eva pramāpakam /",
  "GSP33madhsiddhb_u:17": "vākyaṃ ca padārthajñānadvāreṇaiva jñāpakam iti tattvampadārthayoḥ prakṛtavākyānukūlayor anyato 'siddhatvāt tāv api śāstreṇaiva pramātavyau yūpāhavanīyapadārthavat /",
  "GSP33madhsiddhb_u:18": "tataś ca “yato vā imāni bhūtāni jāyante yena vā jātāni jīvanti” (TU III.1.1)",
  "GSP33madhsiddhb_u:19": "ityādyāḥ sṛṣṭyādiśrutayas tatpadavācyārthasya samarpikāḥ “satyaṃ jñānam anantam” (TU II.1)",
  "GSP33madhsiddhb_u:20": "ityādyās tu lakṣyārthasya /",
  "GSP33madhsiddhb_u:21": "evaṃ jāgratsvapnasuṣuptyādiśrutayaḥ “tad yathā mahāmatsya ubhe kūle anusañcarati” (BAU IV.3.18)",
  "GSP33madhsiddhb_u:22": "ityādyās tvampadavācyārthasya samarpikāḥ “yo 'yaṃ vijñānamayaḥ prāṇeṣu hṛdyantarjyotiḥ puruṣaḥ” (BAU IV.3.7)",
  "GSP33madhsiddhb_u:23": "“na dṛṣṭer draṣṭāraṃ paśyeḥ” (BAU III.4.2)",
  "GSP33madhsiddhb_u:24": "ityādyās tu lakṣyārthasya /",
  "GSP33madhsiddhb_u:25": "tena prathamam avāntaravākyebhyo 'nubhūtayoḥ śuddhajīvabrahmaṇos tattvamasyādivākye mukhārthānvayānupapatter lakṣaṇayā smaraṇopapattiḥ /",
  "GSP33madhsiddhb_u:26_0": "suṣuptau nirvikalpakasākṣicaitanyānubhavāṅgīkārāc ca advitīyabrahmajijjāpayiṣayā",
  "GSP33madhsiddhb_u:26_1": "pravṛttānāṃ satyajñānādipadānām upādhiviśiṣṭacaitanye śaktatve 'pi caitanyamātre",
  "GSP33madhsiddhb_u:26_2": "tātparyeṇa tatraiva tadaṃśe eva saṃskārodbodhāc ca /",
  "GSP33madhsiddhb_u:27": "icchanti hi ākāśādipadād api nirvikalpakaṃ smaraṇaṃ tātparyādhīnatvāc chabdavṛtteḥ /",
  "GSP33madhsiddhb_u:28": "etena pramitipramātror mahāvākyārthabodhe bhānam apāstam /",
  "GSP33madhsiddhb_u:29": "asamprajñātasamādheḥ śrutismṛtisiddhatvāc ca /",
  "GSP33madhsiddhb_u:30": "pārokṣyasadvitīyatvābhyāṃ ca na tattvampadārthamātrānubhavād eva kṛtakṛtyatā /",
  "GSP33madhsiddhb_u:31": "vācyārthasya ca bhedāvabhāsān na paunaruktyam /",
  "GSP33madhsiddhb_u:32": "lakṣyārthasya caikatvād akhaṇḍārthatā /",
  "GSP33madhsiddhb_u:33": "padajanyasya ca smaraṇasya nirvikalpalavākyārthānukūlasya nirvikalpakatvam anubhavavad evāviruddham /",
  "GSP33madhsiddhb_u:34": "savikalpakavākyārthabodhe ca savikalpakapadārthāpasthitir aṅgam /",
  "GSP33madhsiddhb_u:35": "prakṛte ca nirvikalpako vākyārthabodhas tasyaiva pramātvenājñānanivartanasāmarthyāt /",
  "GSP33madhsiddhb_u:36": "ato na lakṣyatāvacchedakam antareṇa lakṣaṇānupapattiḥ /",
  "GSP33madhsiddhb_u:37": "prakṛtavākyārthānukūlapadārthopasthitir eva śaktilakṣaṇāsādhyatvāt /",
  "GSP33madhsiddhb_u:38": "nanu tarhi vedāntavākyebhya eva padārthopasthitau vākyārthabodhe ca sati tasya svata eva prāmāṇyāt tenājñānatatkāryanivṛttyanupapattau kiṃ vicāreṇeti cet,",
  "GSP33madhsiddhb_u:39": "satyam,",
  "GSP33madhsiddhb_u:40_0": "vedāntā yady api svataḥprāmāṇyān nirvikalpakam ātmasākṣātkāraṃ janayanti tathāpi",
  "GSP33madhsiddhb_u:40_1": "mandamatīnāṃ vādivipratipattijasaṃśayapratibandhena tasyājñānanāśakatvāsāmarthyāt",
  "GSP33madhsiddhb_u:40_2": "vicāreṇa tu saṃśayanivṛttau nirapavādam ajñānanivṛttir iti saṃśayabījabhūtavādivipratipattinirākaraṇārthaṃ vicāra ārabhyate /",
  "GSP33madhsiddhb_u:41": "prathamo vibhāgaḥ /",
  "GSP33madhsiddhb_u:42": "tvaṃpadārthanirṇayaḥ /",
  "GSP33madhsiddhb_u:43": "tatra tvampadārthe vipratipattayaḥ prathamaṃ pradarśyante /",
  "GSP33madhsiddhb_u:44": "tatpadārthasya śāstratātparyaviṣayatayābhyarhitatve 'pi tvampadārthasya śāstraphalamokṣabhāgitayā tato 'py abhyarhitatvāt /",
  "GSP33madhsiddhb_u:45": "tatra dehākārapariṇatāni catvāri bhūtāny eva tvampadārtha iti cārvākāḥ /",
  "GSP33madhsiddhb_u:46": "cakṣurādīni pratyekam ity apare /",
  "GSP33madhsiddhb_u:47": "militānīty anye /",
  "GSP33madhsiddhb_u:48": "mana ity eke /",
  "GSP33madhsiddhb_u:49": "prāṇa ity anye /",
  "GSP33madhsiddhb_u:50": "kṣaṇikaṃ vijñānam iti saugatāḥ /",
  "GSP33madhsiddhb_u:51": "śūnyam iti mādhyamikāḥ /",
  "GSP33madhsiddhb_u:52": "dehendriyātirikto dehaparimāṇa iti digambarāḥ /",
  "GSP33madhsiddhb_u:53": "kartā bhoktā jaḍo vibhur iti vaiśeṣikatārkikaprābhākarāḥ /",
  "GSP33madhsiddhb_u:54": "jaḍo bodhātmaka iti bhāṭṭāḥ /",
  "GSP33madhsiddhb_u:55": "bhoktaiva kevalabodhātmaka iti sāṅkhyāḥ pātañjalāś ca /",
  "GSP33madhsiddhb_u:56": "avidyayā kartṛtvādibhāk paramārthato nirdharmakaḥ paramānandabodharūpa evety aupaniṣadāḥ /",
  "GSP33madhsiddhb_u:57": "evaṃ sāmānyato 'hampratyayasiddhacidātmani vādivipratipattibhiḥ sandigdhe 'hampratyayasyālambanaviśeṣanirṇayāyāha bhagavān ācāryaḥ --",
  "GSP33madhsiddhb_u:58": "na bhūmir na toyaṃ na tejo na vāyur na khaṃ nendriyaṃ vā na teṣāṃ samūhaḥ /",
  "GSP33madhsiddhb_u:59": "anaikāntikatvāt suṣuptyekasiddhas tad eko 'viśiṣṭaś śivaḥ kevalo 'ham // 1 //",
  "GSP33madhsiddhb_u:60": "aham ahampratyayālambanam /",
  "GSP33madhsiddhb_u:61": "ekaḥ advitīyaḥ /",
  "GSP33madhsiddhb_u:62": "aviśiṣṭaḥ sarvadvaitabādhe 'py avādhitaḥ /",
  "GSP33madhsiddhb_u:63": "śivaḥ paramānandabodharūpas tasyaiva maṅgalarūpatvāt /",
  "GSP33madhsiddhb_u:64": "kevalo nirdharmakaḥ /",
  "GSP33madhsiddhb_u:65": "tenādvitīyaḥ sarvapramāṇābādhyaḥ paramānandabodha evāhampratyayāvalambanam ity aupaniṣadapakṣa eva śreyān ity arthaḥ /",
  "GSP33madhsiddhb_u:66": "etadupapādanāyetaravādimatāni nirākariṣyan prathamaṃ dehātmavādaṃ nirākaroti na bhūmir na toyaṃ na vāyur na kham iti /",
  "GSP33madhsiddhb_u:67": "tatrāham iti sarvatra pratyekaṃ nañā sambadhyate /",
  "GSP33madhsiddhb_u:68": "yā bhūmiḥ sāhaṃ na bhavāmi yo 'haṃ sa bhūmir na bhavatīti ca parasparatādātmyābhāvo dṛṣṭavyaḥ /",
  "GSP33madhsiddhb_u:69_0": "yady api vādinā pratyekaṃ bhūmyāder ātmatvaṃ nābhyupeyate saṃghātasyaiva tadabhyupagamāt",
  "GSP33madhsiddhb_u:69_1": "tathāpi tanmate avayavyanaṅgīkārāt pañcamatattvābhyupagamaprasaṅgena ca saṃyogādisambandhānabhyupagamāt",
  "GSP33madhsiddhb_u:69_2": "saṃhantur abhāvāc ca saṃghāto nopapadyata ity abhipretya pratyekaṃ bhūtanirākaraṇena",
  "GSP33madhsiddhb_u:69_3": "bhautikadehātmavādo nirākṛtaḥ /",
  "GSP33madhsiddhb_u:70_0": "yady api ca bhūtacatuṣṭayatattvavādino mate āvaraṇābhāvatvenābhimatasya sthirasyāsata",
  "GSP33madhsiddhb_u:70_1": "ākāśasya dehānupādānatvaṃ tathāpi siddhānte tasya bhāvatvaṃ dehopādānatvādyaṅgīkārāt",
  "GSP33madhsiddhb_u:70_2": "tatrāpy ātmatvaprasaktyā tannirākṛtam /",
  "GSP33madhsiddhb_u:71": "atha vā na vāyur ityantam eva dehātmavādasya nirākaraṇaṃ na kham iti tu śūnyavādasya khaśabdasya śūnyavācakatvāt /",
  "GSP33madhsiddhb_u:72": "nendriyam iti pratyekam indriyāṇām ātmatvanirāsaḥ /",
  "GSP33madhsiddhb_u:73": "na teṣāṃ samūha iti militānāṃ bhūtānāṃ dehāvayavyākāreṇa pariṇatānām indriyāṇāṃ ca militānāṃ nirāsaḥ /",
  "GSP33madhsiddhb_u:74": "pūrvaṃ saṃghātam anabhyupagamya pratyekaṃ bhūtāni nirākṛtāni /",
  "GSP33madhsiddhb_u:75": "adhunā tu saṃghātam abhyupagamyāpi nirākṛtānīti bhedaḥ /",
  "GSP33madhsiddhb_u:76": "bhūtanirākaraṇena bhautikayoḥ prāṇamanasor nirāsaḥ /",
  "GSP33madhsiddhb_u:77": "manonirākaraṇena manovṛtteḥ kṣaṇikavijñānasya dehātiriktasya kartṛtvabhoktṛtvādiviśiṣṭasya ca nirāsaḥ /",
  "GSP33madhsiddhb_u:78": "siddhānte jñānecchāsukhādīnām antaḥkaraṇāśrayatvābhyupagamāt kāmasaṅkalpādīn prakṛtya mana eveti śruteḥ (BAU I.5.3) /",
  "GSP33madhsiddhb_u:79": "tena deham ārabhya kevalabhoktṛparyantānāṃ tattadvādyabhimatānām anātmatvaṃ pratijñātaṃ bhavati tatra hetum āha -- anaikāntikatvād iti /",
  "GSP33madhsiddhb_u:80": "vyabhicāritvāt vināśitvād iti yāvat /",
  "GSP33madhsiddhb_u:81": "ātmano deśakālāparicchinnatvāt pariccchinnānāṃ ghaṭādivad anātmatvāt khabhinnasya cātmatvābhāvāt,",
  "GSP33madhsiddhb_u:82": "ātmana ekatve 'pi sukhaduḥkhādyāśrayāṇām antaḥkaraṇānāṃ bhedābhyupagamād vyavasthopapatteḥ svenaiva svābhāvagrahaṇe virodhāt,",
  "GSP33madhsiddhb_u:83": "grāhyakāle grāhakāsattvāt grāhakasattve grāhyābhāvāt kṛtahānyakṛtābhyāgamaprasaṅgāc ca na tasya dhvaṃsaprāgabhāvau /",
  "GSP33madhsiddhb_u:84": "sadrūpasyātmanaḥ sarvatrānugamāc ca nātyantābhāvasaṃbhavaḥ /",
  "GSP33madhsiddhb_u:85": "dvaitasya mithyātvenādhiṣṭhānasattād ātmyāpannatayaiva siddhatvāt,",
  "GSP33madhsiddhb_u:86": "śuktirajatādivad adhyastatvena tattādātmyabhāvānupapattiḥ /",
  "GSP33madhsiddhb_u:87": "tenātmanā bhāvapratiyogī /",
  "GSP33madhsiddhb_u:88": "abhāvapratiyoginaś ca dehendriyādayaḥ /",
  "GSP33madhsiddhb_u:89": "tenāmī nātmanaḥ /",
  "GSP33madhsiddhb_u:90": "kiṃ tu svaprakāśabodharūpa ātmani advaite 'py anādyanirvacanīyāvidyākalpitā anirvacanīyā eveti siddhāntarahasyam /",
  "GSP33madhsiddhb_u:91_0": "nanu bodharūpa ātmeti tavābhyupagamāt suṣuptau ca bodhābhāvāt gāḍhaṃ mūḍho 'ham āsaṃ",
  "GSP33madhsiddhb_u:91_1": "na kiñcid avediṣam iti suptotthitasya parāmarśāt katham avyabhicāritā tasyety āśaṅkyāha",
  "GSP33madhsiddhb_u:91_2": "-- suṣuptyekasiddha iti /",
  "GSP33madhsiddhb_u:92": "ayam arthaḥ /",
  "GSP33madhsiddhb_u:93": "ātmanaḥ suṣuptisākṣitvān na tatra tadabhāvaḥ,",
  "GSP33madhsiddhb_u:94": "anyathā mūḍho 'ham āsam iti parāmarśānupapatteḥ mātṛmānam iti meeyānāṃ vyabhicāritve 'pi tadbhāvābhāvasākṣiṇaḥ kālatraye 'vyabhicārāt /",
  "GSP33madhsiddhb_u:95": "nanu pramāśrayaḥ pramātā sa eva kartā bhoktā pradīpavat svaparasādhāraṇasarvabhāsakaś ceti na ghaṭādivat sākṣisāpekṣa iti cet, na,",
  "GSP33madhsiddhb_u:97": "vikāritvena svavikārasākṣitvānupapatteḥ dṛśyasya draṣṭṛtvānupapatteḥ pramātuś ca pariṇāmitvena dṛśyatvāt,",
  "GSP33madhsiddhb_u:98": "ekasya kūṭasthasyaiva sarvasākṣitvāt /",
  "GSP33madhsiddhb_u:99": "nanu ekaḥ kūṭastho nirdharmakaḥ sākṣī nādriyate 'prāmāṇikatvād iti cet, na,",
  "GSP33madhsiddhb_u:101": "“tam eva bhāntam anubhāti sarva tasya bhāsā sarvam idaṃ vibhāti (SU VI.14, MuU II.2.10, KauU II.5.15)",
  "GSP33madhsiddhb_u:102": ", “na dṛṣṭer draṣṭāraṃ paśyeḥ (BAU III.4.2)",
  "GSP33madhsiddhb_u:103": "” “adṛṣṭo draṣṭā,",
  "GSP33madhsiddhb_u:104": "nānyo 'to 'sti draṣṭā (BAU III.7.23)",
  "GSP33madhsiddhb_u:105": "” ityādi vadatā vedāntapramāṇarājena tasyaiva sarvasākṣitvenābhiṣiktatvāt /",
  "GSP33madhsiddhb_u:106": "nanu mahad etad indrajālaṃ pramāśrayān kūṭasthān vihāya kūṭasthapramāśrayam eva pramāṇarājaḥ sarvasākṣiṇaṃ karotīti /",
  "GSP33madhsiddhb_u:107": "bāḍham, indrajālam evaitatsvapnavad avidyāvilasitatvāt tathāpi dṣśyasya ghaṭādivaj jaḍatvena kathaṃ pramāśrayatvam iti cet, na,",
  "GSP33madhsiddhb_u:109": "darpaṇādivad atisvacchatvena cidbimbagrāhakatvāc cittād ātmyādhyāsād vā /",
  "GSP33madhsiddhb_u:110": "nanu nīrūpasya niravayavasyāatmanaḥ kathaṃ pratibimba iti cet,",
  "GSP33madhsiddhb_u:111": "kātrānupapattiḥ,",
  "GSP33madhsiddhb_u:112": "vibhramahetūnāṃ vicitratvāt,",
  "GSP33madhsiddhb_u:113": "japākusumarūpasya nīrūpasya niravayavasyāpi sphaṭikādau pratibimbadarśanāc chabdasyāpi pratiśabdākhyapratibimbopalambhāt tayoḥ sampratipannapratibimbavailakṣaṇyanirūpaṇāt /",
  "GSP33madhsiddhb_u:114": "tathāpīndriyagrāhyasyaiva pratibimba iti cet, na,",
  "GSP33madhsiddhb_u:116": "vyabhicārāt,",
  "GSP33madhsiddhb_u:117": "anindriyagrāhyasākṣipratyakṣasyāpy ākāśasyāpi jalādau pratibimbopalambhāt /",
  "GSP33madhsiddhb_u:118": "anyathā jānumātre 'py udake atigambhīra(tā)",
  "GSP33madhsiddhb_u:119": "pratītir na syāt /",
  "GSP33madhsiddhb_u:120": "tarhi andhasya jale pratibimbapratītiḥ kuto na jāyate sālokasya sābhrasya pratibimbitatvāt tadgrahaṇārthaṃ cakṣuṣo 'pekṣaṇāt /",
  "GSP33madhsiddhb_u:121": "etena nīlaṃ nabha ityādivibhrame 'pi cakṣuranvayavyatirekau vyākhyātau tatra sālokasyākāśasyādhiṣṭhānatvāt /",
  "GSP33madhsiddhb_u:122": "tasmāc cākṣuṣapratibimbam eva rūpasāpekṣam ity avadheyam /",
  "GSP33madhsiddhb_u:123": "tathāpy ātmanaḥ pratibimbe kiṃ pramāṇam iti cet,",
  "GSP33madhsiddhb_u:124": "śṛṇu -- “rūpaṃ rūpaṃ pratirūpo babhūva tad asya rūpaṃ praticakṣaṇāya (BAU II.5.19)",
  "GSP33madhsiddhb_u:125": "” “māyābhāsena jīveśau karoti (NU 9)",
  "GSP33madhsiddhb_u:126": "” “ekadhā bahudhā caiva dṣśyate jalacandravat (BBU 12)",
  "GSP33madhsiddhb_u:127": "” ityādiśrutiḥ,",
  "GSP33madhsiddhb_u:128": "“sa eṣa iha praviṣṭaḥ (BAU I.4.7)",
  "GSP33madhsiddhb_u:129": "” “sa etam eva sīmānaṃ vidāryaitayādvārā prāpadyata (AitU I.3.12)",
  "GSP33madhsiddhb_u:130": "” “tatsṛṣṭvā tad evānuprāviśat (TU II.6.1)",
  "GSP33madhsiddhb_u:131": "” ityādi praveśaśrutyanyathānupapattiḥ “ābhāsa eva ca (BS II.3.50)",
  "GSP33madhsiddhb_u:132": "” “ata eva copamāssuryakādivat (BS III.2.18)",
  "GSP33madhsiddhb_u:133": "” ityādipāramarṣasūtraṇi ca tatra mānāni /",
  "GSP33madhsiddhb_u:134": "tasya ca pratibimbasya satyam eveti pratibimbavādinaḥ,",
  "GSP33madhsiddhb_u:135": "mithyātvam evety ābhāsavādinaḥ /",
  "GSP33madhsiddhb_u:136": "svarūpe tu na vivāda evety anyad etat /",
  "GSP33madhsiddhb_u:137": "acetanavilakṣaṇatvaṃ tu tasya śrutisiddham anubhavasiddhaṃ ca /",
  "GSP33madhsiddhb_u:138": "tasmāt siddham antaḥkaraṇasya pratibimbādhyāsadvārā pramātṛtvam /",
  "GSP33madhsiddhb_u:139": "nanu, adhyāso 'pi nopapadyate /",
  "GSP33madhsiddhb_u:140": "tathāhi -- ātmani vā anātmādhyasyate anātmany ātmā vā /",
  "GSP33madhsiddhb_u:141": "nādyaḥ, tasya niḥsāmānyaviśeṣavatvena sarvadābhāsamānatvena sādṛśyādirahitatvena cādhiṣṭhānatvāsambhavāt /",
  "GSP33madhsiddhb_u:142": "nāpi dvitīyaḥ,",
  "GSP33madhsiddhb_u:143": "tasya mithyātvābhyupagamāt /",
  "GSP33madhsiddhb_u:144": "mithyāvastuno 'dhiṣṭhānatve śūnyavādaprasaṅgāt /",
  "GSP33madhsiddhb_u:145": "tasya ca satyatve tadanivṛtter anirmokṣaprasaṅgāc ca /",
  "GSP33madhsiddhb_u:146": "na hi satyaṃ kvacin nivartate,",
  "GSP33madhsiddhb_u:147": "nivartamānaṃ vā bhramajñānena /",
  "GSP33madhsiddhb_u:148": "śrutayaś ca “bhidyate hṛdayagranthiś chidyante sarvasaṃśayāḥ /",
  "GSP33madhsiddhb_u:149": "kṣīyante cāsya karmāṇi tasmin dṛṣṭe parāvare (MU II.2.8)",
  "GSP33madhsiddhb_u:150": "” “tam eva viditvātimṛtyum eti nānyaḥ panthā vidyate ayanāya (SU III.8)",
  "GSP33madhsiddhb_u:151": "” “tarati śokam ātmavit (ChU VII.1.3)",
  "GSP33madhsiddhb_u:152": "” ityādyāḥ jñānāt sarvasaṃsāranivṛttiṃ darśayantyaḥ tasya mithyātvaṃ sūcayanti /",
  "GSP33madhsiddhb_u:153": "“ekam evādvitīyam (ChU VI.2.1)",
  "GSP33madhsiddhb_u:154": "” “ato 'nyad ārtam (BAU III.4.2)",
  "GSP33madhsiddhb_u:155": "” “neha nānāsti kiṃcana (BAU IV.4.19)",
  "GSP33madhsiddhb_u:156": "” “athāta ādeśo neti neti (BAU II.3.6)",
  "GSP33madhsiddhb_u:157": "” ityādyāḥ śrutayaḥ sākṣād eva mithyātvaṃ pratipādayanti /",
  "GSP33madhsiddhb_u:158": "dṛśyatvena śuktirajatavan mithyātvānumānac ca /",
  "GSP33madhsiddhb_u:159": "ātmanya adhyastatayaiva cānātmani siddhe tatrātmādhyāsaḥ /",
  "GSP33madhsiddhb_u:160": "anātmādhyāsena cātmano doṣasādṛśyādisambhavāt tatra cānātmādhyāsa ityātmāśrayādidoṣaprasaṅgāc ca /",
  "GSP33madhsiddhb_u:161": "etenātmānātmādhyāsasyāvidyākalpitatvān na vikalpāvasara ity apāstam svaprakāśātmany avidyāyā apy anupapatteḥ /",
  "GSP33madhsiddhb_u:162": "tathāhi sāpi adhyastānadhyastā vā /",
  "GSP33madhsiddhb_u:163": "tatrādye kathaṃ nātmāśrayādidoṣaprasaṅgaḥ /",
  "GSP33madhsiddhb_u:164": "antye tasyā anucchedād anirmokṣaprasaṅaḥ /",
  "GSP33madhsiddhb_u:165": "sarvasyādhyāsamūlatve ca bhramapramādivyavasthā na syāt /",
  "GSP33madhsiddhb_u:166": "ekasyaivātmanaḥ pramāṇaprameyapramitipramātṛrūpatā ca viruddhā,",
  "GSP33madhsiddhb_u:167": "avirodhābhyupagame vā saugatam atopapattir iti /",
  "GSP33madhsiddhb_u:168": "atrocyate -- ahaṃ manuṣyah kartā bhoktetyādipratītis tāvat sarvajanasiddhā /",
  "GSP33madhsiddhb_u:169": "sā ca na smṛtir aparokṣāvabhāsatvād bhedāgrahapūrvakatvāc ca /",
  "GSP33madhsiddhb_u:170": "nāpi pramā śrutiyuktibādhitatvāt /",
  "GSP33madhsiddhb_u:171": "tathā ca śrutayaḥ “yo 'yaṃ vijñānamayaḥ prāṇeṣu hṛdyantarjyotiḥ puruṣaḥ (BAU IV.3.7)",
  "GSP33madhsiddhb_u:172": "” “ayam ātmā brahma (BAU II.5.19)",
  "GSP33madhsiddhb_u:173": "” “satyaṃ jñānam anantaṃ brahma (TU II.1)",
  "GSP33madhsiddhb_u:174": "” “vijñānam ānandaṃ brahma (BAU III.9.28)",
  "GSP33madhsiddhb_u:175": "” “ya ātmā apahatapāpmā (ChU VI.7.1)",
  "GSP33madhsiddhb_u:176": "” yat sākṣād aparokṣād brahma ya ātmā sarvāntaraḥ (BAU III.4.1)",
  "GSP33madhsiddhb_u:177": "” “yo 'śanāyāpipāse śokaṃ mohaṃ jarāṃ mṛtyum atyeti (BAU III.5.1)",
  "GSP33madhsiddhb_u:178": "” “sa yat tatra kiñcit paśyati ananvāgatas tena bhavati asaṅgo hy ayaṃ puruṣaḥ (BAU IV.3.15)",
  "GSP33madhsiddhb_u:179": "” ityādyā akartṛbhoktṛparamānandarūpatām ātmano darśayanti / yuktaś ca",
  "GSP33madhsiddhb_u:180": "vikārī paricchinnatvenānātmatvāpatteḥ svenaiva svasya grahaṇe kartṛkarmavirodhāt dṛgdṛśyayoś ca sambandhānupapatteḥ bhedenābhedena vā dharmadharmibhāvānupapatteś ca /",
  "GSP33madhsiddhb_u:181": "jñānānityatvapakṣe tattadvyaktibhedadhvaṃsaprāgabhāvasamavāyajñānatvajātyādyabhyupagame gauravāt,",
  "GSP33madhsiddhb_u:182": "ekatvābhyupagame cātilāghavāt,",
  "GSP33madhsiddhb_u:183": "ghaṭajñānaṃ paṭajñānam ity upādhibhedapuraskāreṇaiva jñānabhedapratīteḥ /",
  "GSP33madhsiddhb_u:184": "svatas tu jñānaṃ jñānam iti ekasvarūpāvagamāt,",
  "GSP33madhsiddhb_u:185": "tadutpattivināśapratītyoś cāvaśyakalpyaviṣayasambandhaviṣayatayāpy upapatteḥ,",
  "GSP33madhsiddhb_u:186": "upādhiparāmarśam antareṇa svata eva ghaṭād ghaṭāntarasya bhedapratītes tatpratibandīgrahāsambhavād ākāśakāladiśām api nānātvāpatteś ca /",
  "GSP33madhsiddhb_u:187": "kartṛtvāder vāstavatve 'nirmokṣaprasaṅgāt /",
  "GSP33madhsiddhb_u:188": "svaprakāśānabhyupagame ca jagadāndhyaprasaṅgāt,",
  "GSP33madhsiddhb_u:189": "paramapremāspadatvena ca tasyānandarūpatvāt,",
  "GSP33madhsiddhb_u:190": "nirdharmakanityasvaprakāśasukhātmaka evātmā ityādayaḥ /",
  "GSP33madhsiddhb_u:191": "tasmāt pariśeṣād bhrāntir iyam iti sthite tatkāraṇam api yogyaṃ kiñcit kalpanīyam /",
  "GSP33madhsiddhb_u:192": "kalpyamānaṃ ca tadātmany adhyastatayaiva dharmigrāhakamānena sidhyatīti na jānāmīti sākṣipratītisiddham anirvācyam ajñānam eva tat /",
  "GSP33madhsiddhb_u:193": "na cedam abhāvarūpam,",
  "GSP33madhsiddhb_u:194": "jñānasya nityatvena tadabhāvānupapatter uktatvāt /",
  "GSP33madhsiddhb_u:195": "dharmipratiyogijñānājñānābhyāṃ ca vyāghātāpatteḥ /",
  "GSP33madhsiddhb_u:196": "nāpi bhramasaṃśayatatsaṃskāraparamparārupam,",
  "GSP33madhsiddhb_u:197": "aparokṣatvāt,",
  "GSP33madhsiddhb_u:198": "atītānāgatabhramasaṃśayatatsaṃskārāṇāṃ cāparokṣatvena jñātum aśakyatvāt,",
  "GSP33madhsiddhb_u:199": "āvaraṇātmakatvāt,",
  "GSP33madhsiddhb_u:200": "bhramādyutpādanatvāc ca /",
  "GSP33madhsiddhb_u:201": "ātmano nirvikāratvāt,",
  "GSP33madhsiddhb_u:202": "antaḥkaraṇādeś ca tajjanyatvāt,",
  "GSP33madhsiddhb_u:203": "“devātmaśaktiṃ svaguṇair nigūḍhām (SU I.3)",
  "GSP33madhsiddhb_u:204": "” iti guṇavattvaśruteś ca “māyāṃ tu prakṛtiṃ vidyān māyinaṃ tu maheśvaram (SU IV.10)“",
  "GSP33madhsiddhb_u:205": "“indro māyābhiḥ pururūpa īyate (BAU II.5.19)",
  "GSP33madhsiddhb_u:206": "” “anṛtena hi pratyūḍhāḥ (ChU VIII.3.2)",
  "GSP33madhsiddhb_u:207": "” “nīhāreṇa prāvṛttāḥ (TS IV.6.2.2)",
  "GSP33madhsiddhb_u:208": "” “bhūyaś cānte viśvamāyānivṛttiḥ (SU I.10)",
  "GSP33madhsiddhb_u:209": "” ityādiśruteś ca māyāvidyānirvācyam anṛtaṃ tattvajñānanivartyañ cājñānam eva svaparādhyāse kāraṇam /",
  "GSP33madhsiddhb_u:210": "na cātmāśrayādidoṣaprasaṅgaḥ,",
  "GSP33madhsiddhb_u:211": "anāditvena tannirāsāt,",
  "GSP33madhsiddhb_u:212": "anāditvenotpattyabhāvāt,",
  "GSP33madhsiddhb_u:213": "svaprakāśātmana eva tajjñaptirūpatvāt /",
  "GSP33madhsiddhb_u:214": "tenājñānādhyāsaḥ,",
  "GSP33madhsiddhb_u:215": "tadviśiṣṭe caitanye 'haṅkārādhyāsaḥ,",
  "GSP33madhsiddhb_u:216": "tadviśiṣṭe ca kāmasaṅkalpādīnām ahaṅkāradharmāṇām indriyadharmāṇāṃ ca kāṇatvabadhiratvādīnām adhyāḥ /",
  "GSP33madhsiddhb_u:217": "indriyāṇāṃ tu parokṣatvān nāparokṣadharmyadhyāsa iti siddhāntaḥ /",
  "GSP33madhsiddhb_u:218": "tadviśiṣṭe ca sthūladehādhyāsaḥ,",
  "GSP33madhsiddhb_u:219": "dharmipuraskāreṇaivāhaṃ manuṣya ity ākāraḥ,",
  "GSP33madhsiddhb_u:220": "na tu svarūpato 'haṃ deha ity adhyāsaḥ,",
  "GSP33madhsiddhb_u:221": "tathā pratītyabhāvāt /",
  "GSP33madhsiddhb_u:222": "tadviśiṣṭe ca sthaulyādīnāṃ dehadharmāṇām adhyāsaḥ /",
  "GSP33madhsiddhb_u:223": "tadviśiṣṭe bāhyānāṃ putrabhāryādīnāṃ sākalyavaikalyādidharmādhyāsaḥ /",
  "GSP33madhsiddhb_u:224": "evaṃ caitanyasyāpy ahaṅkārādiṣu dehaparyanteṣv adhyāsaḥ saṃsargataḥ /",
  "GSP33madhsiddhb_u:225": "adhyāsavyavadhānatāratamyāc ca prematāratamyam /",
  "GSP33madhsiddhb_u:226": "tad uktaṃ vārtikāmṛe (BAUBhV I.4.1031) --",
  "GSP33madhsiddhb_u:227": "vittāt putraḥ priyaḥ putrāt piṇḍaḥ piṇḍāt tathendriyam /",
  "GSP33madhsiddhb_u:228": "indriyebhyaḥ priyaḥ prāṇaḥ prāṇād ātmā paraḥ priyaḥ // iti //",
  "GSP33madhsiddhb_u:229": "piṇḍaḥ sthūlaśarīram,",
  "GSP33madhsiddhb_u:230": "prāṇo'ntaḥkaraṇam /",
  "GSP33madhsiddhb_u:231": "dehāpekṣayā cendriyāṇāṃ priyatvaṃ śastravṛṣṭyādidhārāpāte cakṣuṣo nimīlanadarśanād anubhavasiddham /",
  "GSP33madhsiddhb_u:232": "tenānyonyādhyāsāc cidacidgranthirūpo 'dhyāsaḥ /",
  "GSP33madhsiddhb_u:233": "ekatarasyādhyāsāṅgīkāre 'nyatarasyābhānaprasaṅgāt,",
  "GSP33madhsiddhb_u:234": "adhyastasyaiva bhrame bhānaniyamāt (SS I.36)",
  "GSP33madhsiddhb_u:235": "“ime raṅgarajate” iti samūhālambanabhramavad avaśyam itaretarādhyāsaḥ /",
  "GSP33madhsiddhb_u:236": "sarvabādhāvadhibhūtacaitanyapariśeṣeṇa ca na śūnyavādāpattiḥ,",
  "GSP33madhsiddhb_u:237": "satyānṛtasaṃbhedāvabhāsatvād adhyāsasya /",
  "GSP33madhsiddhb_u:238": "tasmāt pūrvapūrvādhyāsamūla evāyam uttarottaro 'haṅkārādyadhyāso bījāṅkuravad anādiḥ /",
  "GSP33madhsiddhb_u:239": "avidyādhyāsaś ca eka evānādiḥ /",
  "GSP33madhsiddhb_u:240": "nanv adhyāsasyānāditve “smṛtirūpaḥ paratra pūrvadṛṣṭāvabhāso 'dhyāsa (BSBh)",
  "GSP33madhsiddhb_u:241": "” iti vadatā bhāṣyakāreṇa smṛtirūpatvena saṃskārajanyatvam uktaṃ viruddhyeta iti cet, na,",
  "GSP33madhsiddhb_u:243": "kāryādhyāsābhiprāyatvāt tasya,",
  "GSP33madhsiddhb_u:244": "paratra parāvabhāsa ity etāvan mātrasyaiva ubhayānugatasya lakṣaṇatvāt /",
  "GSP33madhsiddhb_u:245": "yad vā “satyānṛte mithunīkṛtya (BSBh)",
  "GSP33madhsiddhb_u:246": "” iti bhāṣyakāravacanāt satyamithyāvastusaṃbhedāvabhāso 'dhyāsa ity eva siddhāntalakṣaṇam /",
  "GSP33madhsiddhb_u:247": "tena kāraṇādhyāse 'pi na lakṣaṇāvyāptiḥ /",
  "GSP33madhsiddhb_u:248": "kāryādhyasasya ca pravāharūpeṇa bījāṅkuravad anāditvābhidhānān na ko 'pi doṣaḥ /",
  "GSP33madhsiddhb_u:249": "evam adhyāse siddhe ekasyāpy ātmano jīveśvarādivyavasthā mānameyādipratikarmavyavasthā copapadyate /",
  "GSP33madhsiddhb_u:250": "tathā hi -- ajñānopahita ātmā ajñānatādātmyāpannaḥ svacidābhāsāvivekād antaryāmī sākṣī jagatkāraṇam iti ca kathyate,",
  "GSP33madhsiddhb_u:251": "buddhyupahitaś ca tattādātmyāpannaḥ svacidābhāsāvivekāj jīvaḥ kartā bhoktā pramāteti ca kathyata iti vārtikakārapādāḥ /",
  "GSP33madhsiddhb_u:252": "pratidehaṃ buddhīnāṃ ca bhinnatvāt tadgatacidābhāsabhedena tadaviviktaṃ caitanyam api bhinnam iva pratīyate /",
  "GSP33madhsiddhb_u:253": "ajñānasya tu sarvatrābhinnatvāt tadgatacidābhāsabhedābhāvāt tadaviviktasākṣicaitanyasya na kadācid api bhedabhānam iti /",
  "GSP33madhsiddhb_u:254": "asmiṃś ca pakṣe tattvamādipade jahallakṣanaiva sābhāsasyopādher vācyārthāṃśasya hānād ābhāsasyāpi jaḍājaḍavilakṣaṇatvenānirvacanīyatvāt /",
  "GSP33madhsiddhb_u:255": "tad uktaṃ saṅkṣepaśārīrake --",
  "GSP33madhsiddhb_u:256": "sābhāsājñānavācī yadi bhavati punar brahmaśabdas tathāhaṃ /",
  "GSP33madhsiddhb_u:257": "śabdo 'haṅkāravācī bhavati tu jahatī lakṣaṇā tatra pakṣe // iti //",
  "GSP33madhsiddhb_u:258": "na cābhāsasyaiva baddhatvāt kevalacaitanyasya ca muktatvād bandhamokṣayor vaiyadhikaraṇyaṃ svanāśārthaṃ pravṛttyanupapattiś ceti vācyam,",
  "GSP33madhsiddhb_u:259": "kevalacaitanyasyaivābhāsadvārā baddhatvābhyupagamāt,",
  "GSP33madhsiddhb_u:260": "taduktaṃ vārtikakārapādaiḥ --",
  "GSP33madhsiddhb_u:261": "“ayam eva hi no 'nartho yat saṃsāry ātmadarśanam (BUBhV)” iti /",
  "GSP33madhsiddhb_u:262": "tena śuddhacaitanyasyābhāsa eva bandhaḥ,",
  "GSP33madhsiddhb_u:263": "tannivṛttiś ca mokṣa iti na kiñcidasamañjasam /",
  "GSP33madhsiddhb_u:264": "atha vābhāsāviviktaṃ caitanyam api tattvamādipadavācyam /",
  "GSP33madhsiddhb_u:265": "tena vācyaikadeśasyātyāgād asmin pakṣe jahadajahallakṣaṇaiveti na ko 'pi doṣaḥ /",
  "GSP33madhsiddhb_u:266": "ayam eva pakṣa ābhāsavāda iti gīyate /",
  "GSP33madhsiddhb_u:267": "ajñānopahitaṃ bimbacaitanyam īśvaraḥ,",
  "GSP33madhsiddhb_u:268": "antaḥkaraṇatatsaṃskārāvacchinnājñānapratibimbitaṃ caitanyaṃ jīva iti vivaraṇakārāḥ /",
  "GSP33madhsiddhb_u:269": "ajñānapratibimbitaṃ caitanyam īśvaraḥ,",
  "GSP33madhsiddhb_u:270": "buddhipratibimbitaṃ caitanyaṃ jīvaḥ,",
  "GSP33madhsiddhb_u:271": "ajñānopahitaṃ tu bimbacaitanyaṃ śuddham iti saṅkṣepaśārīrakakārāḥ /",
  "GSP33madhsiddhb_u:272": "anayoś ca pakṣayoḥ buddhibhedāj jīvanānātvam /",
  "GSP33madhsiddhb_u:273": "pratibimbasya ca pāramārthikatvāj jahallakṣaṇaiva tattvamādipadeṣu /",
  "GSP33madhsiddhb_u:274": "imam eva pratibimbavādam ācakṣate /",
  "GSP33madhsiddhb_u:275": "ajñānaviṣayībhūtaṃ caitanyam īśvaraḥ,",
  "GSP33madhsiddhb_u:276": "ajñānāśrayībhūtaṃ ca jīva iti vācaspatimiśrāḥ /",
  "GSP33madhsiddhb_u:277": "asmiṃś ca pakṣe ajñānanānātvāj jīvanānātvam /",
  "GSP33madhsiddhb_u:278": "pratijīvaṃ ca prapañcabhedaḥ,",
  "GSP33madhsiddhb_u:279": "jīvasyaiva svājñānopahitatayā jagadupādānatvāt /",
  "GSP33madhsiddhb_u:280": "pratyabhijñā ca atisādṛśyāt /",
  "GSP33madhsiddhb_u:281": "īśvarasya ca saprapañcajīvāvidyādhiṣṭhānatvena kāraṇatvopacārād iti /",
  "GSP33madhsiddhb_u:282": "ayam eva cāvacchedavādaḥ /",
  "GSP33madhsiddhb_u:283": "ajñānopahitaṃ bimbacaitanyam īśvaraḥ,",
  "GSP33madhsiddhb_u:284": "ajñānapratibimbitaṃ caitanyaṃ jīva iti vā,",
  "GSP33madhsiddhb_u:285": "ajñānānupahitaṃ śuddhacaitanyam īśvaraḥ,",
  "GSP33madhsiddhb_u:286": "ajñānopahitaṃ jīva iti vā,",
  "GSP33madhsiddhb_u:287": "mukhyo vedāntasiddhānta ekajīvavādākhyaḥ /",
  "GSP33madhsiddhb_u:288": "imam eva ca dṛṣṭisṛṣṭivādam ācakṣate /",
  "GSP33madhsiddhb_u:289": "asmiṃś ca pakṣe jīva eva svājñānavaśāj jagadupādānaṃ nimittaṃ ca,",
  "GSP33madhsiddhb_u:290": "dṣśyaṃ ca sarvaṃ praītikam /",
  "GSP33madhsiddhb_u:291": "dehabhedāc ca jīvabhedabhrāntiḥ /",
  "GSP33madhsiddhb_u:292": "ekasyaiva ca svakalpitaguruśāstrādyupabṛṃhitaśravaṇamananādidārḍhyād ātmasākṣātkāre sati mokṣaḥ /",
  "GSP33madhsiddhb_u:293": "śukādīnāṃ mokṣaśravaṇaṃ cārthavāda eva /",
  "GSP33madhsiddhb_u:294": "mahāvākye ca tatpadamanantasatyādipadavadajñānānupahitacaitanyasya lakṣaṇayopasthāpakam ityādyā avāntarabhedāḥ svayam ūhanīyāḥ /",
  "GSP33madhsiddhb_u:295": "nanu, vastuni vikalpāsambhavāt kathaṃ parasparaviruddhamataprāmāṇyam,",
  "GSP33madhsiddhb_u:296": "tasmāt kim atra heyaṃ kim upādeyam iti cet,",
  "GSP33madhsiddhb_u:297": "ka evam āha vastuni vikalpo na sambhavatīti /",
  "GSP33madhsiddhb_u:298": "sthāṇur vā puruṣo vā rākṣaso vā ityādivikalpasya vastuny api darśanāt /",
  "GSP33madhsiddhb_u:299": "atāttvikī sā kalpanā puruṣabuddhimātraprabhavā,",
  "GSP33madhsiddhb_u:300": "iyaṃ tu śāstrīyā jīveśvaravibhāgādivyavasthā iti cet,",
  "GSP33madhsiddhb_u:301": "nūnam atimedhāvī bhavān /",
  "GSP33madhsiddhb_u:302": "advitīyātmatattvaṃ hi pradhānaṃ phalavattvād ajñātatvāc ca prameyaṃ śāstrasya /",
  "GSP33madhsiddhb_u:303": "jīveśvaravibhāgādikalpanās tu puruṣabuddhimātraprabhavā api śāstreṇānūdyante,",
  "GSP33madhsiddhb_u:304": "tattvajñānopayogitvāt /",
  "GSP33madhsiddhb_u:305": "phalavat sannidhāv aphalaṃ tadaṅgam iti nyāyāt bhramasiddhasyāpi śrutyānuvādasambhavāt /",
  "GSP33madhsiddhb_u:306": "etena dvaitajñānenādvaitajñānasya bādho nirastaḥ /",
  "GSP33madhsiddhb_u:307": "ghaṭādidvaitajñānayos samānāśrayaviṣayatvaniyamāt,",
  "GSP33madhsiddhb_u:308": "jaḍe ca pramāṇaprayojanayor abhāvenājñānānanṅgīkārāt,",
  "GSP33madhsiddhb_u:309": "tadavacchinnacaitanyājñānād eva tatrāpy ajñānavyavahāropapatteḥ,",
  "GSP33madhsiddhb_u:310": "prāmāṇyasya cājñātajñāpakarūpakatvāt /",
  "GSP33madhsiddhb_u:311": "anyathā smṛter api tadāpatter iti /",
  "GSP33madhsiddhb_u:312": "vedānteṣu sarvatra evaṃvidhavirodhe 'yam eva parihāraḥ /",
  "GSP33madhsiddhb_u:313": "tadāhur vārtikakārapādāḥ (BAUBhV I.4.402)",
  "GSP33madhsiddhb_u:314": "yayā yayā bhavet puṃsāṃ vyutpattiḥ pratyagātmani /",
  "GSP33madhsiddhb_u:315": "sā saiva prakriyā jñeeyā sādhvī sā ca vyavasthā // iti //",
  "GSP33madhsiddhb_u:316": "śrutitātparyaviṣayībhūtārthaviruddhatvaṃ ca heyam eveti śataśa udghoṣitam asmābhiḥ /",
  "GSP33madhsiddhb_u:317": "tasmān na kiñcid etat /",
  "GSP33madhsiddhb_u:318": "nanu bhavaty avidyāvaśāj jīveśvarādivibhāgavyavasthā mānameyādipratikarmavyavasthā katham iti cet, ucyate /",
  "GSP33madhsiddhb_u:319": "dṛṣyatvād vināśitvāc ca paricchinnāpy avidyānirvacanīyatvena vicārāsahā āvaraṇavikṣepaśaktidvayavatī sarvagataṃ cidātmānam āvṛṇoti,",
  "GSP33madhsiddhb_u:320": "aṅgulir iva nayanapuraḥsthitā sūryamaṇḍalam /",
  "GSP33madhsiddhb_u:321": "tatra cakṣuṣa evāvaraṇe 'ṇguler apy abhānaprasaṅgāt /",
  "GSP33madhsiddhb_u:322": "adhiṣṭhānāvaraṇam antareṇa ca vikṣepānupapatteś ca /",
  "GSP33madhsiddhb_u:323": "tataḥ sā pūrvapūrvasaṃskārajīvakarmaprayuktā satī nikhilajagadākāreṇa pariṇamate /",
  "GSP33madhsiddhb_u:324": "sā ca svagatacidābhāsadvārā cittādātmyāpanneti tatkāryam api sarvam ābhāsadvārā cidanusyūtam eva /",
  "GSP33madhsiddhb_u:325": "tathā ca caitanyasya dīpavatsvasambaddhasarvabhāsakatvāj jagadupādānacaitanyaṃ pramāṇāpekṣām antareṇaiva sarvadā sarvaṃ bhāsayat sarvajñaṃ bhavati /",
  "GSP33madhsiddhb_u:326": "tena tatra na mānameyādivyavasthā /",
  "GSP33madhsiddhb_u:327_0": "kin tu jīve tasya buddhyavacchinnatvena paricchinnatvāt tena cidabhivyaktiyogyena",
  "GSP33madhsiddhb_u:327_1": "yenāntaḥkaraṇena yadā yatsambaddhaṃ bhavati tad eva tadā tadavacchinno jīvo 'nubhavatīti",
  "GSP33madhsiddhb_u:327_2": "na sāṅkaryaprasaṅgaḥ /",
  "GSP33madhsiddhb_u:328_0": "evam atra prakriyā -- śarīramadhye sthitaḥ sarvaśarīravyāpakaḥ sattvaprādhānyena",
  "GSP33madhsiddhb_u:328_1": "sūkṣmapañcabhūtārabdhaḥ antaḥkaraṇākhyo 'vidyāvivarto darpaṇādivad atisvaccho netrādidvārā",
  "GSP33madhsiddhb_u:328_2": "nirgatya yogyān ghaṭādīn viṣayān vyāpya tattadākāro bhavati drutatāmrādivat /",
  "GSP33madhsiddhb_u:329": "tasya ca saurālokādivat jhaṭitye eva sa.kocavikāsāv upapadyete /",
  "GSP33madhsiddhb_u:330": "sa ca sāvayavatvāt pariṇamamāno dehābhyantare ghaṭādau ca samyagvyāpya dehaghaṭayor madhye 'pi cakṣurvad avicchinno 'py avatiṣṭhate /",
  "GSP33madhsiddhb_u:331": "tatra dehāvacchinnāntaḥkaraṇabhāgo 'haṅkārākhyaḥ kartety ucyate /",
  "GSP33madhsiddhb_u:332": "dehaviṣayamadhyavartī daṇḍāyamānas tadbhāgo vṛttijñānākhyaḥ kriyety ucyate /",
  "GSP33madhsiddhb_u:333": "viṣayavyāpakas tadbhāgo viṣayasya jñānakarmatvasampādakam abhivyaktiyogyatvam ity ucyate /",
  "GSP33madhsiddhb_u:334": "tasya ca tribhāgasyāntaḥkaraṇasyātisvacchatvāt caitanyaṃ tatrābhivyajyate /",
  "GSP33madhsiddhb_u:335": "tasya cābhivyaktasya caitanyasya ekatve 'pi abhivyañjakāntaḥkaraṇabhāgabhedāt tridhā vyapadeśo bhavati /",
  "GSP33madhsiddhb_u:336": "kartṛbhāgāvacchinnacidaṃśaḥ pramātā,",
  "GSP33madhsiddhb_u:337": "kriyābhāgāvacchinnacidaṃśaḥ pramāṇam,",
  "GSP33madhsiddhb_u:338": "viṣayagatābhivyaktiyogyatvabhāgāvacchinnacidaṃśaḥ pramitir iti /",
  "GSP33madhsiddhb_u:339": "prameyaṃ tu viṣayagataṃ brahmacaitanyam evājñātam /",
  "GSP33madhsiddhb_u:340": "tad eva jñātaṃ sat, phalam /",
  "GSP33madhsiddhb_u:341": "atra ca yasmin pakṣe antaḥkaraṇāvacchinno jīvaḥ,",
  "GSP33madhsiddhb_u:342": "yasmiṃś ca pakṣe sarvagato 'saṅgo 'vidyāpratibimbo jīvaḥ,",
  "GSP33madhsiddhb_u:343": "tatrobhayatrāpi pramātṛcaitanyoparāgārthā viṣayagatacaitanyāvaraṇabhaṅgārthā cāntaḥkaraṇavṛttiḥ /",
  "GSP33madhsiddhb_u:344": "yasmiṃś ca pakṣe avidyāvacchinnaḥ sarvagato jīvaḥ āvṛttaḥ tasmin pakṣe jīvasyaiva jagadupādānatvena sarvasambaddhatvāt āvaraṇabhaṅgārthā vṛttir iti vivekaḥ /",
  "GSP33madhsiddhb_u:345": "nanu ciduparāgārthā vṛttir iti pakṣe svato'ntaḥkaraṇasambaddhānāṃ dharmādharmādīnāṃ brahmaṇaś ca vṛttim antareṇa sarvadā bhānaṃ syāt /",
  "GSP33madhsiddhb_u:346": "na syāt, caitanyasya tattadākāratvābhāvāt /",
  "GSP33madhsiddhb_u:347": "tadabhāvaś ca svacche 'pi brahmacaitanye āvaraṇāt,",
  "GSP33madhsiddhb_u:348": "anāvṛtte 'pi śuktirajatādāv asvacchatvāt,",
  "GSP33madhsiddhb_u:349": "dharmādharmādau tu asvacchatvād āvṛtatvād vā /",
  "GSP33madhsiddhb_u:350": "tena svacche 'py āvṛtte pramāṇavṛtyā tadākāratā,",
  "GSP33madhsiddhb_u:351": "anāvṛte svacche tu sukhaduḥkhādau svata iti nāntaḥkaraṇasambandhamātreṇa bhānaprasaṅgaḥ /",
  "GSP33madhsiddhb_u:352": "nanu, brahmaṇaḥ katham āvaraṇam,",
  "GSP33madhsiddhb_u:353": "niravadyasvaprakāśatvena sarvajñatvāt /",
  "GSP33madhsiddhb_u:354": "satyam, svasambaddhasarvabhāsakatayā sarvajñam api antaḥkaraṇāvacchinnajīvājñānaviṣayatayā āvṛtam iti vyapadeśāt /",
  "GSP33madhsiddhb_u:355": "tasmād brahma jagadupādānam iti pakṣe ciduparāgārthā āvaraṇabhaṅgārthā ca vṛttiḥ,",
  "GSP33madhsiddhb_u:356": "jīvopādānatvapakṣe tu āvaraṇabhaṅgārthaiveti /",
  "GSP33madhsiddhb_u:357": "nanu, ekenaiva ghaṭādijñānenāvaraṇabhaṅge sadyo mokṣaprasaṅgaḥ,",
  "GSP33madhsiddhb_u:358": "ajñānasyaikatvāt /",
  "GSP33madhsiddhb_u:359": "nānājñānapakṣe 'pi ekasya jīvasyaikāñānopādhitvāt /",
  "GSP33madhsiddhb_u:360": "na, uttejakena maṇer iva vṛtyāvaraṇasyābhibhavāṅgīkārāt /",
  "GSP33madhsiddhb_u:361": "tathā ca pramāṇajanyāntaḥkaraṇavṛttyabhāvasahakṛtam ajñānaṃ sati bhāty api vastuni nāsti na bhāti iti pratītijananasamartham āvaraṇam ity ucyate /",
  "GSP33madhsiddhb_u:362": "vṛttau jātāyāṃ tv avacchedakābhāvād vidyamānam apy avidyamānasamam eveti na svakāryasamartham ajñānaṃ tenābhibhūtam ity ucyate /",
  "GSP33madhsiddhb_u:363": "nanu, evaṃ sati brahmajñānenāpy avidyāyā anivṛtter anirmokṣaprasaṅgaḥ /",
  "GSP33madhsiddhb_u:364": "na, tattvamasyādivākyārthajñānād avidyānivṛttyabhyupagamāt,",
  "GSP33madhsiddhb_u:365": "svaviṣayapramātvenaivāvidyānivartakatvān mahāvākyārthaj,",
  "GSP33madhsiddhb_u:366": "jānasyaivābādhitaviṣayatayā pramātvāt /",
  "GSP33madhsiddhb_u:367": "pratyakṣādīnāṃ tu bādhitaviṣayatayā bhramatve 'pi vyavahārasāmarthyena prāmāṇyābhimānāt,",
  "GSP33madhsiddhb_u:368": "jñānādajñānanivṛtter anyatrādarśanaṃ cākiñcitkaram,",
  "GSP33madhsiddhb_u:369": "svānubhavasiddhatvāt,",
  "GSP33madhsiddhb_u:370": "anyathānupapatteś ca sarvato balavattvāt /",
  "GSP33madhsiddhb_u:371": "taduktam (Khaṇḍanakhaṇḍakhādyam 1)",
  "GSP33madhsiddhb_u:372": "anyathānupapatiś ced asti vastuprasādhikā /",
  "GSP33madhsiddhb_u:373": "pinaṣṭhyasṛṣtivaimatyaṃ saiva sarvabalādhikā // iti //",
  "GSP33madhsiddhb_u:374": "atha vā mūlājñānasyaivāvasthājñānāni ghaṭādiviṣayāvaraṇāni /",
  "GSP33madhsiddhb_u:375": "ajñānasya prāgabhāvasthānīyatvena yāvanti jñānāni tāvanty ajñānānīty abhyupagamāt ekena ca jñānenaikājñānasyaiva nāśāt,",
  "GSP33madhsiddhb_u:376": "ghaṭādijñānenāvaraṇanāśe 'pi na kācid anupapattiḥ /",
  "GSP33madhsiddhb_u:377": "nanu, anumānādihir āvaraṇaṃ nivartate na vā /",
  "GSP33madhsiddhb_u:378": "ādye sākṣātkāribhramasyāpi śaṅkhapītatvādeḥ śvetatvādyanumānādinā nivṛttiprasaṅgaḥ,",
  "GSP33madhsiddhb_u:379": "adhiṣṭhānājñānopādānakatvena bhramasya tannivṛttau nivṛtteḥ /",
  "GSP33madhsiddhb_u:380": "yauktikajñānena ca brahmaṇyavidyānivṛtteḥ sākṣātkārārthaṃ śravaṇamananādyapekṣaṇaṃ na syāt /",
  "GSP33madhsiddhb_u:381": "dvitīye ca vahnyādivyavahāro na syāt,",
  "GSP33madhsiddhb_u:382": "pratibandhakasya vidyamānatvāt /",
  "GSP33madhsiddhb_u:383": "ucyate -- dvividham āvaraṇam,",
  "GSP33madhsiddhb_u:384": "ekam asattvāpādakam antaḥkaraṇāvacchinnasākṣiniṣṭham,",
  "GSP33madhsiddhb_u:385": "anyad abhānāpādakaṃ viṣayāvacchinnabrahmacaitanyaniṣṭhaṃ,",
  "GSP33madhsiddhb_u:386": "ghaṭam ahaṃ na jānāmīty ubhayāvacchedānubhavāt /",
  "GSP33madhsiddhb_u:387": "tatrādyaṃ parokṣāparokṣasādhāraṇapramāmātreṇa nivartate /",
  "GSP33madhsiddhb_u:388": "anumite 'pi vahnyādau nāstīti pratyayānudayāt /",
  "GSP33madhsiddhb_u:389": "dvitīyaṃ tu sākṣātkāreṇaiva nivartate /",
  "GSP33madhsiddhb_u:390": "yanniṣṭhaṃ yadākāraṃ jñānaṃ tanniṣṭhaṃ tadākāram ajñānaṃ nāśayatīti niyamāt,",
  "GSP33madhsiddhb_u:391": "parokṣāparokṣaniṣṭhatvāt /",
  "GSP33madhsiddhb_u:392": "tad uktam (Pañca 7.45)",
  "GSP33madhsiddhb_u:393": "parokṣajñānato naśyed asattvāvṛttihetutā /",
  "GSP33madhsiddhb_u:394": "aparokṣadhiyā naśyed abhānāvṛttihetutā //",
  "GSP33madhsiddhb_u:395": "tenānumānāder asattvāvaraṇanāśāt tatra tadvyavahāraḥ /",
  "GSP33madhsiddhb_u:396": "abhānāvaraṇanivṛttyā ca sopādhikasākṣātkāribhramanivṛttir iti /",
  "GSP33madhsiddhb_u:397": "tasmān nirdharmakasyāpy ātmano 'vidyāntaḥkaraṇatādātmyādhyāsāt taddharmakartṛtvabhoktṛtvādyadhyāsa upapadyate /",
  "GSP33madhsiddhb_u:398": "nanu tvanmate 'nirvacanīyakhyātyabhyupagamāt,",
  "GSP33madhsiddhb_u:399": "ye kartṛtvādayo 'ntaḥkaraṇadharmā ātmany adhyasyante te 'nirvacanīyās tatrotpadyanta iti vaktavyam /",
  "GSP33madhsiddhb_u:400": "tathā ca vyāvahārikaprātītikabhedena kartṛtvabhoktṛtvādīnāṃ dvedhāvabhāsaḥ syāt /",
  "GSP33madhsiddhb_u:401": "na syāt, tādātmyābhimānenāvivekāt /",
  "GSP33madhsiddhb_u:402": "sakaladharmaviśiṣṭasyaivāntaḥkaraṇasyātmany adhyastatvena dvayābhāvād vā /",
  "GSP33madhsiddhb_u:403": "tasmād ekasyaivātmana upādhibhedena pramātrādivyavasthopapatter na saugatamatāpattir na vā virodhaḥ /",
  "GSP33madhsiddhb_u:404": "anyāpi vyavasthāḥ spaṣṭataram upariṣṭād upapādayiṣyante /",
  "GSP33madhsiddhb_u:405_0": "tasmāj jñānasvarūpasyātmanaḥ suṣuptāv avyabhicārād dehendriyādīnāṃ ca vyabhicārād",
  "GSP33madhsiddhb_u:405_1": "dṛśyatvāc ca tatra tatrātmabuddhis teṣāṃ teṣāṃ vādināṃ bhrāntir ity aupaniṣadamatam",
  "GSP33madhsiddhb_u:405_2": "eva pramāṇam iti siddham // 1 //",
  "GSP33madhsiddhb_u:406": "syād etat / ātmano nirdharmakatve pramātrādivyavahārasyādhyāsamūlatve ca “brāhmaṇo yajeta” ityevamādīnāṃ śāstrāṇām aprāmāṇyaprasaṅgaḥ,",
  "GSP33madhsiddhb_u:407": "akartur abhoktuś cātmanaḥ pravṛttyupapatteḥ,",
  "GSP33madhsiddhb_u:408": "vedāpramāṇye ca kuto brahmasiddhir api,",
  "GSP33madhsiddhb_u:409": "tasya tanmātragamyatvāt,",
  "GSP33madhsiddhb_u:410": "śāstrayonitvād iti nyāyāt /",
  "GSP33madhsiddhb_u:411": "tathā ca vedaprāmāṇyārthaṃ pramātrādivyavahārasya satyatvam abhyupeyam ity āśaṅkya,",
  "GSP33madhsiddhb_u:412": "kiṃ tattvajñānāt pūrvam aprāmāṇyam āpadyate ūrdhvaṃ vā /",
  "GSP33madhsiddhb_u:413": "tatrādye yāvad avidyānivṛttivyavasthāyā upapāditatvāt sarveṣāṃ pramāṇānām avidyāvad viṣayatvena taddaśāyāṃ bādhābhāvān niṣpratyūhaṃ prāmāṇyam /",
  "GSP33madhsiddhb_u:414": "dvitīye tv iṣṭāpattir evety āha --",
  "GSP33madhsiddhb_u:415": "na varṇā na varṇāśramācāradharmā na me dhāraṇādhyānayogādayo 'pi /",
  "GSP33madhsiddhb_u:416": "anātmāśrayāhaṃmamādhyāsahānāt tadeko 'vaśiṣṭaḥ śivaḥ kevalo 'ham // 2 //",
  "GSP33madhsiddhb_u:417": "ślokārthaḥ /",
  "GSP33madhsiddhb_u:418": "varṇā brāhmaṇakṣatriyavaiśyaśūdrāḥ /",
  "GSP33madhsiddhb_u:419": "āśramāś ca brahmacārigṛhasthavānaprasthabhikṣavaḥ /",
  "GSP33madhsiddhb_u:420": "ācārāḥ śaucasnānādayaḥ /",
  "GSP33madhsiddhb_u:421": "dharmāḥ brahmacaryagurusevādayaḥ /",
  "GSP33madhsiddhb_u:422": "atra dvandvadvayagarbhaṣaṣṭhitatpuruṣeṇa varṇānām ācārāḥ dharmāś ca āśramāṇām apy ācārāḥ dharmāś ca labhyante /",
  "GSP33madhsiddhb_u:423": "dhāraṇā brahmaṇi bāhyaviṣayatyāgena manasas sthairyam /",
  "GSP33madhsiddhb_u:424": "dhyānaṃ paramātmacintanam /",
  "GSP33madhsiddhb_u:425": "yogaś cittavṛttinirodhaḥ /",
  "GSP33madhsiddhb_u:426": "ādiśabdena śravaṇamananādayo gṛhyante /",
  "GSP33madhsiddhb_u:427": "sarveṣāṃ jñānottarakālam asattve hetum āha -- anātmāśrayāhaṃmamādhyāsahānād iti /",
  "GSP33madhsiddhb_u:428": "anātmā ātmavirodhinī avidyā,",
  "GSP33madhsiddhb_u:429": "tadāśrayas tadupādāno yo 'haṃmamakārādyadhyāsas tasya samūlasyāpi tattvajñānena hānāt tatprayuktavarṇāśramādivyavahāro nāstīty arthaḥ // 2 //",
  "GSP33madhsiddhb_u:430": "varṇāśramādivyavahārasya mithyājñānamāatramūlatvena mithyātvaṃ draḍhayituṃ tadvyatireke suṣuptau,",
  "GSP33madhsiddhb_u:431": "vyatirekam āha --",
  "GSP33madhsiddhb_u:432": "na mātā pitā vā na devā na lokā na devā na yajñā na tīrthaṃ bruvanti /",
  "GSP33madhsiddhb_u:433": "suṣuptau nirastātiśūnyātmakatvāt tadeko 'vasiṣṭaḥ śivaḥ kevalo 'ham // 3 //",
  "GSP33madhsiddhb_u:434": "ślokārthaḥ /",
  "GSP33madhsiddhb_u:435": "mātā janakastrī /",
  "GSP33madhsiddhb_u:436": "pitā janakaḥ pumān /",
  "GSP33madhsiddhb_u:437": "devā indrādayaḥ ārādhyāḥ /",
  "GSP33madhsiddhb_u:438": "lokās tadārādhanaphalāni svargādīni /",
  "GSP33madhsiddhb_u:439": "devāḥ alaukikahitāhitasādhanapratipādakāni brahmapratipādakāni ca pramāṇavākyāni /",
  "GSP33madhsiddhb_u:440": "yajñāḥ svargādisādhanībhūtā jyotiṣṭomādayaḥ /",
  "GSP33madhsiddhb_u:441": "tīrthaṃ yajñasādhanībhūtaḥ kurukṣetrādideśaḥ /",
  "GSP33madhsiddhb_u:442": "evaṃ pāpakarmasādhanāny apy upalakṣaṇīyāni /",
  "GSP33madhsiddhb_u:443": "sarveṣāṃ dehābhimānamūkalatvāt tadabhāve svataḥsambandhābhāvād avidyamānatety arthaḥ /",
  "GSP33madhsiddhb_u:444_0": "tathā ca suṣuptiṃ prakṛtya śrutiḥ “atra pitāpitā bhavati matāmatā devādevā vedāvedāḥ",
  "GSP33madhsiddhb_u:444_1": "steno'steno bhavati bhrūṇahābhrūṇahā cāṇḍālo 'cāṇḍālaḥ paulkaso 'paulkasaḥ śramaṇo",
  "GSP33madhsiddhb_u:444_2": "'śramaṇas tāpaso 'tāpaso 'nanvāgataṃ puṇyenānanvāgataṃ pāpena tīrṇo hi tadā sarvāñ",
  "GSP33madhsiddhb_u:444_3": "chokān hṛdayasya bhavati” (BAU 4.3.22)",
  "GSP33madhsiddhb_u:445": "ityādyā abhimānābhāve sarvān arthanivṛttim anuvadanti /",
  "GSP33madhsiddhb_u:446": "nanu, sarvavyavahārābhāve śūnyataiva syāt /",
  "GSP33madhsiddhb_u:447": "na, ity āha -- nirastātiśūnyātmakatvād iti /",
  "GSP33madhsiddhb_u:448": "nirastam atiśūnyātmakatvaṃ yasmāt tat tathā /",
  "GSP33madhsiddhb_u:449": "bhāvapradhāno nirdeśaḥ /",
  "GSP33madhsiddhb_u:450": "tasya suṣuptisādhakatvāt punarutthānānupapatteś ca /",
  "GSP33madhsiddhb_u:451": "“avināśī vā are 'yam ātmānucchittidharmā” (BAU 4.5.14)",
  "GSP33madhsiddhb_u:452": ", “mātrā saṃsargas tv asya bhavati“,",
  "GSP33madhsiddhb_u:453": "“yad vaitan na paśyati paśyan vaitan na paśyati” (BAU 4.3.23)",
  "GSP33madhsiddhb_u:454": ", “na hi draṣṭur dṛṣṭer viparilopo vidyate,",
  "GSP33madhsiddhb_u:455": "avināśitvāt,",
  "GSP33madhsiddhb_u:456": "na tu taddvitīyam asti tato 'nyad vibhaktaṃ yat paśyet” (BAU)",
  "GSP33madhsiddhb_u:457": "ityādiśrutibhyaś cātmacaitanyasya na suṣuptau śūnyate 'ty arthaḥ /",
  "GSP33madhsiddhb_u:458": "nirākṛtam apy etat punar api sthūṇānikhanananyāyena nirākriyate /",
  "GSP33madhsiddhb_u:459": "yad vā nirastam aśanāyādyatītam advitīyam atiśūnyaṃ yad brahma tadātmakatvāt /",
  "GSP33madhsiddhb_u:460": "tathā ca śrutiḥ “yadā puruṣaḥ svapiti nāma satā somya tadā sampanno bhavati,",
  "GSP33madhsiddhb_u:461": "tad yathā priyayā striyā sampariṣvakto na bāhyaṃ kiñcana veda nāntaram evem evāyaṃ puruṣaḥ prājñenātmanā sampariṣvakto na bāhyaṃ kiñcana veda nāntaram” (ChU VI.9.1) iti /",
  "GSP33madhsiddhb_u:462": "tena jagatkāraṇībhūtasarvajñasarvaśaktiparipūrṇānandabodharūpeṇa brahmaṇā sahaikatvād asaṃsāryeva jīva iti siddham // 3 //",
  "GSP33madhsiddhb_u:463": "dvitīyo vibhāgaḥ /",
  "GSP33madhsiddhb_u:464": "tatpadārthanirṇayaḥ /",
  "GSP33madhsiddhb_u:465": "evaṃ tāvat tribhiḥ ślokaiḥ vādivipratipattinirākaraṇapūrvakaṃ tvampadārtho nirdhāritaḥ /",
  "GSP33madhsiddhb_u:466": "samprati tatpadārthas tathaiva nirdhāraṇīyaḥ /",
  "GSP33madhsiddhb_u:467": "tatra nirākaraṇīyā vādivipratipattayaḥ pradarśyante /",
  "GSP33madhsiddhb_u:468": "nanu, na brahma saha jīvasyaikyam upapadyate /",
  "GSP33madhsiddhb_u:469": "tathā hi sacchabdavācyaṃ jagatkāraṇaṃ brahma “sad eva somya idam agra āsīt” (ChU VI.2.1)",
  "GSP33madhsiddhb_u:470": "ityādivākyena pratipāditam /",
  "GSP33madhsiddhb_u:471": "jagatkāraṇaṃ ca pradhānam acetanam iti sāṅkhyāḥ /",
  "GSP33madhsiddhb_u:472": "paśupatir eva jagatkāraṇam,",
  "GSP33madhsiddhb_u:473": "sa ca cetano 'pi jīvād bhinnaḥ sa upāsya eveti pāśupatāḥ /",
  "GSP33madhsiddhb_u:474": "bhagavān vāsudeva īśvaro jagatkāraṇam,",
  "GSP33madhsiddhb_u:475": "tasmād utpadyate saṅkarṣaṇākhyo jīvaḥ,",
  "GSP33madhsiddhb_u:476": "tasmān manaḥ pradyumnaḥ,",
  "GSP33madhsiddhb_u:477": "tato 'haṅkāro 'niruddhaḥ,",
  "GSP33madhsiddhb_u:478": "tena kāryatvāj jīvasya tena saha na brahmaṇo vāsudevasyātyantābheda iti pañcarātrikāḥ /",
  "GSP33madhsiddhb_u:479": "pariṇāmī nityaḥ sarvajño bhinnābhinna iti jainās tridaṇḍinaś ca /",
  "GSP33madhsiddhb_u:480": "nāsti sarvajñatvādyupetaṃ brahma,",
  "GSP33madhsiddhb_u:481": "āmnāyasya kriyāparatvena tatra tātparyābhāvāt,",
  "GSP33madhsiddhb_u:482": "kin tu vāgdhenvādivat sarvajñatvādiguṇaviśiṣṭatayā jagatkāraṇaṃ paramāṇvādi vā jīvo vā upāsya iti mīmāṃsakāḥ /",
  "GSP33madhsiddhb_u:483": "asti nityajñānādimān īśvaraḥ sarvajñaḥ pṛthivyādikāryaliṅgānumitaḥ,",
  "GSP33madhsiddhb_u:484": "sa ca jīvād bhinna eveti tārkikāḥ /",
  "GSP33madhsiddhb_u:485": "kṣaṇikaḥ sarvajña iti saugatāḥ /",
  "GSP33madhsiddhb_u:486": "kleśakarmavipākāśayair aparāmṛṣṭo nityajñānarūpaḥ pradhānāṃśasattvaguṇapratiphalitatayā sarvajñaḥ saṃsāripuruṣavilakṣaṇa eveti pātañjalāḥ /",
  "GSP33madhsiddhb_u:487": "advitīyaparamānanda eva brahma,",
  "GSP33madhsiddhb_u:488": "tac ca jīvasya vāstavaṃ svarūpaṃ māyayā ca sarvajñatvādiviśiṣṭaṃ jagadupādānaṃ nimittaṃ ceti aupaniṣadāḥ /",
  "GSP33madhsiddhb_u:489": "evaṃ vādivipratipattibhiḥ sandigdho tatpadārthe aupaniṣadapakṣasya pariśeṣeṇa tannirṇayāyāha bhagavān --",
  "GSP33madhsiddhb_u:490": "na sāṅkhyaṃ na śaivaṃ na tat pāñcarātraṃ na nainaṃ na mīmāṃsakāder mataṃ vā /",
  "GSP33madhsiddhb_u:491": "viśiṣṭānubhūtyā viśuddhātmakatvāt tad eko 'vaśiṣṭaḥ śivaḥ kevalo 'ham // 4 //",
  "GSP33madhsiddhb_u:492": "ādiśabdenānuktānāṃ saṅgrahaḥ /",
  "GSP33madhsiddhb_u:493": "na tāvad acetanaṃ jagadupādānam,",
  "GSP33madhsiddhb_u:494": "“tad aikṣata bahu syāṃ prajāyeya” (ChU VI.2.3.)",
  "GSP33madhsiddhb_u:495": "iti īkṣaṇapūrvakasṛṣṭiśravaṇāt,",
  "GSP33madhsiddhb_u:496": "“anena jīvenātmanānupraviśya nāmarūpe vyākaravāṇi” (ChU VI.3.2.)",
  "GSP33madhsiddhb_u:497": "iti jīvātmatvavyapadeśāt,",
  "GSP33madhsiddhb_u:498": "“yasmin vijñāte sarvam idaṃ vijñātaṃ bhavati” (MU I.1.3.)",
  "GSP33madhsiddhb_u:499": "iti caikavijñānena sarvavijñānapratijñānāt,",
  "GSP33madhsiddhb_u:500": "pradhānajñānena ca tadaprakṛtikānāṃ puruṣāṇāṃ jñātum aśakyatvāt,",
  "GSP33madhsiddhb_u:501": "“aitadātmyam idaṃ sarvaṃ tat satyaṃ sa ātmā tat tvam asi” (ChU VI.8.7)",
  "GSP33madhsiddhb_u:502": "iti ca tadabhedasya navakṛtvopadeśāt,",
  "GSP33madhsiddhb_u:503": "“tasmād vā etasmād ātmana ākāśaḥ sambhūtaḥ” (TU II.1.)",
  "GSP33madhsiddhb_u:504": "iti śrutyantarād acetanasya jagatkāraṇatve vicitraracanānupapatteḥ,",
  "GSP33madhsiddhb_u:505": "pradhānamahadāder aprāmāṇikatvāc ca na sāṅkhyamataṃ sādhu /",
  "GSP33madhsiddhb_u:506": "evaṃ pāśupataṃ pāñcarātrikaṃ jainaṃ ca mataṃ śrutiyuktibādhitatvād ayuktam /",
  "GSP33madhsiddhb_u:507": "na ca vidhiśeṣatvāc chrutir na brahma pratipādayatīti mīmāṃsakamataṃ yuktam asiddhatvād vidhiśeṣatvasya /",
  "GSP33madhsiddhb_u:508": "na cārthavādādhikaraṇanyāyād vidhiśeṣatvam, vaiṣamyāt /",
  "GSP33madhsiddhb_u:509": "svataḥprayojanavadarthāpratipādakānāṃ “vāyur vai kṣepiṣṭhā devatā” (TS II.1.1.1.)",
  "GSP33madhsiddhb_u:510_0": "ityevamādīnāṃ svādhyāyavidhigrahaṇānyathānupapattyā prayojanavadarthaparatve kalpanīye",
  "GSP33madhsiddhb_u:510_1": "śabdabhāvanetikartavyatāṃśasākāṃkṣasya vidheḥ sampradānabhūtadevatādistutidvāreṇa",
  "GSP33madhsiddhb_u:510_2": "tadaṃśapūrakatvān naṣṭāśvadagdharathanyāyena tadubhayaikavākyatā ity arthavādādhikaraṇe nirṇītam /",
  "GSP33madhsiddhb_u:511": "vedāntavākyajanyajñānāc ca sākṣād eva paramānandaprāptir niḥśeṣaduḥkhanivṛttiś ca puruṣārtho labhyata iti nirākāṃkṣatvān nānyaśeṣatvasambhāvanā,",
  "GSP33madhsiddhb_u:512": "pratyuta vidhaya evāntaḥkaraṇaśuddhidvārā taccheṣatāṃ svata eva prāmāṇyād asty eva brahmeti na mīmāṃsakamatasiddhiḥ /",
  "GSP33madhsiddhb_u:513": "tārkikādīnāṃ ca mataṃ “tat tvam asi” (ChU VI.8.7.)",
  "GSP33madhsiddhb_u:514": ", “ahaṃ brahmāsmi” (BAU I.4.10.)",
  "GSP33madhsiddhb_u:515": ", “ayam ātmā brahma” (BAU II.5.19.)",
  "GSP33madhsiddhb_u:516": ", “satyaṃ jñānaṃ anantaṃ brahma” (TU II.1.)",
  "GSP33madhsiddhb_u:517": "ityādiśrutibādhitam,",
  "GSP33madhsiddhb_u:518": "“ekam evādvitīyaṃ brahma” (ChU VI.2.1.)",
  "GSP33madhsiddhb_u:519": ", “neha nānāsti kiñcana” (BAU IV.4.19.)",
  "GSP33madhsiddhb_u:520": "ityādiśrutibādhitaṃ ca /",
  "GSP33madhsiddhb_u:521": "bhinnābhinnatvaṃ kṣaṇikatvaṃ ca “ākāśavat sarvagataś ca nityaḥ” ityādiśrutibādhitam /",
  "GSP33madhsiddhb_u:522": "atra ca sarvaṣāṃ matasyāsattve pratijñāte viśuddhātmakatvād iti hetuḥ /",
  "GSP33madhsiddhb_u:523": "nirvikalpakādvitīyacaitanyarūpatvād ity arthaḥ /",
  "GSP33madhsiddhb_u:524": "atra hetuḥ viśiṣṭānubhūtyeti /",
  "GSP33madhsiddhb_u:525": "viśiṣṭā savikalpakānubhūtibhyo vyāvṛttā yā tattvamasyādivākyajanyākhaṇḍānubhūtis tayety arthaḥ /",
  "GSP33madhsiddhb_u:526": "tena sarvavyāpakam advitīyaṃ paramānandabodharūpaṃ ca brahmeti siddham // 4 //",
  "GSP33madhsiddhb_u:527": "nanu, “sa ya eṣo 'ṇimā” (ChU VI.8.15.)",
  "GSP33madhsiddhb_u:528": ", “aṇor aṇīyān” (TA X.12.1, KU I.2.20, SvU III.20.)",
  "GSP33madhsiddhb_u:529": "iti brahmaṇo 'ṇutvaśruteḥ,",
  "GSP33madhsiddhb_u:530": "“aṅguṣṭhamātraḥ puruṣaḥ” (KU II.4.12.)",
  "GSP33madhsiddhb_u:531": ", “ārāgramātro hy avaro 'pi dṛṣṭaḥ” (SvU V.8.)",
  "GSP33madhsiddhb_u:532": "ityādiśrutipratipāditāṇujīvābhinnatvāc ca na brahmaṇaḥ sarvavyāpakatvam ity āśaṅkya “brahmaivedam amṛtaṃ purastāt brahma paścāt brahma dakṣiṇataś cottareṇa /",
  "GSP33madhsiddhb_u:533": "adhaś cordhvaṃ ca prasṛtaṃ brahmaivedaṃ viśvam idaṃ variṣṭham” (MU II.2.11.)",
  "GSP33madhsiddhb_u:534": ", “tad etad brahmāpūrvam anaparam anantaram abāhyam” (BAU II.5.11.)",
  "GSP33madhsiddhb_u:535": "ityādyāḥ śrutayo nirviśeṣam eva brahma pratipādayantīti pūrovoktam eva draḍhayann āha --",
  "GSP33madhsiddhb_u:536": "na cordhvaṃ na cādho na cāntar na bāhyaṃ na madhyaṃ na tiryaṅ na pūrvāparā dik /",
  "GSP33madhsiddhb_u:537": "viyadvyāpakatvād akhaṇḍaikarūpas tad eko 'vaśiṣṭaḥ śivaḥ kevalo 'ham // 5 //",
  "GSP33madhsiddhb_u:538": "ślokārthaḥ /",
  "GSP33madhsiddhb_u:539": "viyadvyāpakatvāt viyadvad vyāpakatvāt “ākāśavat sarvagataś ca nitya” iti śruteḥ,",
  "GSP33madhsiddhb_u:540": "viyato vyāpakatvād iti vā “jyāyān ākāśāt” (SatBr X.6.3.2)",
  "GSP33madhsiddhb_u:541": ", “mahato mayīyān” (KU II.20)",
  "GSP33madhsiddhb_u:542": "ityādiśruteḥ /",
  "GSP33madhsiddhb_u:543": "jīvasyāpi sakaladehavyāpicaitanyopalabdhyā mahattve 'pi,",
  "GSP33madhsiddhb_u:544": "upādhidharmādhyāsenārāgramātratvābhidhānāt,",
  "GSP33madhsiddhb_u:545": "“buddher guṇenātmaguṇena caiva hy ārāgramātro hy avaro 'pi dṛṣṭaḥ” (SvU V.8.)",
  "GSP33madhsiddhb_u:546": "iti śruter brahmaṇaś ca sūkṣmatvābhiprāyeṇāṇutvavyapadeśāt /",
  "GSP33madhsiddhb_u:547": "śeṣam atirohitārtham // 5 //",
  "GSP33madhsiddhb_u:548_0": "nanu, brahmaṇo jagadupādānatvād upādānopādeyayoś cābhedād vicitrajagadabhinnatvena",
  "GSP33madhsiddhb_u:548_1": "brahmaṇaḥ duḥkharūpatvāt na tadabhinnatvena jīvasya paramapuruṣārthaprāptir ity āśaṅkya",
  "GSP33madhsiddhb_u:548_2": "brahmaṇaḥ svaprakāśaparamānandarūpatvān nikhilajagadbhramādhiṣṭhānatvena kāraṇatvavyapadeśād",
  "GSP33madhsiddhb_u:548_3": "adhyastena ca samaṃ sambandhābhāvān na tatrānarthaleśo 'py astīty āha --",
  "GSP33madhsiddhb_u:549": "na śuklaṃ na kṛṣṇaṃ na raktaṃ na pītaṃ na kubjaṃ na pīnaṃ na hrasvaṃ na dīrgham /",
  "GSP33madhsiddhb_u:550": "arūpaṃ tathā jyotir ākārakatvāt tadeko 'vaśiṣṭaḥ śivaḥ kevalo 'ham // 6 //",
  "GSP33madhsiddhb_u:551": "kubujam aṇu /",
  "GSP33madhsiddhb_u:552": "pīnaṃ mahat /",
  "GSP33madhsiddhb_u:553": "tenāṇu mahat hrasvaṃ dīrghaṃ ceti caturvidhaparimāṇaniṣedhāt dravyatvapratiṣedhaḥ /",
  "GSP33madhsiddhb_u:554": "rūpyata iti rūpaṃ prameyam /",
  "GSP33madhsiddhb_u:555": "na prameyaṃ arūpam /",
  "GSP33madhsiddhb_u:556": "tena sarveṣām eva dravyaguṇakarmādipadārthānāṃ tattadvādyabhyupagatānāṃ niṣedhaḥ /",
  "GSP33madhsiddhb_u:557": "tathā ca śrutiḥ “asthūlam anaṇv ahrasvam adīrgham alohitam” (BAU III.8.8.)",
  "GSP33madhsiddhb_u:558": "ityādyāḥ “aśabdam asparśam arūpam avyayaṃ tathārasaṃ nityam agandhavac ca yat” (KathU I.3.15.)",
  "GSP33madhsiddhb_u:559": "ityādyāś ca sarvānarthaśūnyaṃ paramātmasvarūpaṃ pratipādayanti /",
  "GSP33madhsiddhb_u:560": "śrautasyāpy arthasya nyāyena nirṇayāya hetum āha -- jyotir ākārakatvād iti /",
  "GSP33madhsiddhb_u:561": "svaprakāśajñānarūpatvenāprameyatvāt,",
  "GSP33madhsiddhb_u:562": "prameyatve ghaṭādivajjaḍatvāpatteḥ,",
  "GSP33madhsiddhb_u:563": "“etad aprameyaṃ dhruvam” (BAU IV.4.20.)",
  "GSP33madhsiddhb_u:564": "ityādiśruteś cety arthaḥ // 6 //",
  "GSP33madhsiddhb_u:565": "tṛtīyo vibhāgaḥ",
  "GSP33madhsiddhb_u:566": "tattvamasivākyārthanirṇayaḥ /",
  "GSP33madhsiddhb_u:567": "nanu, kasya brahmabhāva upadiśyate,",
  "GSP33madhsiddhb_u:568": "brahmaṇo 'brahmaṇo vā /",
  "GSP33madhsiddhb_u:569": "nāntyaḥ, tasya jaḍatvād asattvāc ca,",
  "GSP33madhsiddhb_u:570": "na prathamaḥ upadeśānarthakyāt,",
  "GSP33madhsiddhb_u:571": "brahmabhāvasya svataḥsiddhatvāt /",
  "GSP33madhsiddhb_u:572": "jīvasya svato brahmabhāve 'py avidyāvyavadhānaṃ jñānena nivartyata iti cet, na,",
  "GSP33madhsiddhb_u:574": "avidyānivṛtter ātmabhinnatve dvaitāpatter brahmaṇo 'siddhiprasaṅgāt /",
  "GSP33madhsiddhb_u:575": "tad uktaṃ vārtike (BAUBhV II.4.14.)",
  "GSP33madhsiddhb_u:576": "“avyāvṛttānanugataṃ vastu brahmeti bhaṇyate /",
  "GSP33madhsiddhb_u:577": "brahmārtho durlabho 'tra syād dvitīye sati vastuni” // iti //",
  "GSP33madhsiddhb_u:578": "abhinnatve copadeśānarthakyam ity uktam /",
  "GSP33madhsiddhb_u:579": "atra kiṃ paramārthataḥ phalābhāvam abhipraiṣi kiṃ vā pratītito 'pi /",
  "GSP33madhsiddhb_u:580": "tatrādyam iṣṭāpattyā pariharati --",
  "GSP33madhsiddhb_u:581": "na śāstā na śāstraṃ na śiṣyo na śikṣā na ca tvaṃ na cāhaṃ na cāyaṃ prapañcaḥ /",
  "GSP33madhsiddhb_u:582": "svarūpāvabodho vikalpāsahiṣṇus tad eko 'vaśiṣṭaḥ śivaḥ kevalo 'ham // 7 //",
  "GSP33madhsiddhb_u:583": "śāstā upadeśakartā guruḥ /",
  "GSP33madhsiddhb_u:584": "śāstram upadeśakaraṇam /",
  "GSP33madhsiddhb_u:585": "śiṣya upadeśakarma /",
  "GSP33madhsiddhb_u:586": "śikṣā upadeśakriyā /",
  "GSP33madhsiddhb_u:587": "tvaṃ śrotā /",
  "GSP33madhsiddhb_u:588": "ahaṃ vaktā /",
  "GSP33madhsiddhb_u:589": "ayaṃ sarvapramāṇasannidhāpitaḥ prapañco,",
  "GSP33madhsiddhb_u:590": "dehendriyādir anarthaḥ,",
  "GSP33madhsiddhb_u:591": "paramārthato nāstīty arthaḥ /",
  "GSP33madhsiddhb_u:592": "dvitīyaṃ nirākaroti -- svarūpeti /",
  "GSP33madhsiddhb_u:593": "ayam arthaḥ -- yady apy avidyānivṛttir ātmānātmā veti vikalpane kim api phalaṃ nirūpayituṃ na śakyate tathāpi svarūpāvabodho vijñānaphalam anubhūyate /",
  "GSP33madhsiddhb_u:594": "na caitat katham iti vikalpanīyaṃ sarvadvaitopamardena vikalpāsahiṣṇutvāt /",
  "GSP33madhsiddhb_u:595": "na hi dṛṣṭe 'nupapannaṃ nāma /",
  "GSP33madhsiddhb_u:596": "tathā ca śrutiḥ (GauK II.32.)",
  "GSP33madhsiddhb_u:597": "“na nirodho na cotpattir na baddho na ca sādhakaḥ /",
  "GSP33madhsiddhb_u:598": "na mumukṣur na vai mukta ity eṣā paramārthatā” //",
  "GSP33madhsiddhb_u:599": "“brahma vā idam agra āsīt,",
  "GSP33madhsiddhb_u:600": "tad ātmānam evāvedāhaṃ brahmāsmīti,",
  "GSP33madhsiddhb_u:601": "tasmāt tatsarvam abhavat” (BAU I.4.7.)",
  "GSP33madhsiddhb_u:602": "ityādyā pūrvam api brahmasvarūpasyaiva sato jīvasya jñānād brahmabhāvaṃ darśayati sarvaṃ ca dvaitaṃ vārayati // 7 //",
  "GSP33madhsiddhb_u:603": "nanv ātmanaḥ svaprakāśarūpatve sarvadā samāne jāgratsvapnasuṣuptyādivyavasthā katham /",
  "GSP33madhsiddhb_u:604": "na ca bhrāntyaiva vyastheti vācyam,",
  "GSP33madhsiddhb_u:605": "tathā sati sarvasyaiva svapnatvāpatter iti cet, na,",
  "GSP33madhsiddhb_u:607": "lakṣaṇatas trayāṇām api svapnatve 'pi pratibhāsate 'vidyātmakaviśeṣasambhavād asadvilakṣaṇatvena tu saviśeṣatvād vyavasthopapatteḥ /",
  "GSP33madhsiddhb_u:608": "paramārthatas tu kāpi vyavasthety āha --",
  "GSP33madhsiddhb_u:609": "na jāgran na me svapnako vā suṣuptir na viśvo na vā taijasaḥ prājñako vā /",
  "GSP33madhsiddhb_u:610": "avidyātmakatvāt trayāṇāṃ turīyas tad eko 'vaśiṣṭaḥ śivaḥ kevalo 'ham // 8 //",
  "GSP33madhsiddhb_u:611": "atra layakrameṇa paurvāparyayanirdeśaḥ /",
  "GSP33madhsiddhb_u:612": "tathā hi -- asmanmate padārtho dvividhaḥ,",
  "GSP33madhsiddhb_u:613": "dṛk dṛśyaś ca,",
  "GSP33madhsiddhb_u:614": "anyavādiparikalpitānāṃ padārthānām atraivāntarbhāvāt /",
  "GSP33madhsiddhb_u:615": "tatra dṛkpadārtha ātmā pāramārthika ekaḥ sarvadaikarupo 'py aupādhikabhedena trividhaḥ,",
  "GSP33madhsiddhb_u:616": "īśvaro jīvaḥ sākṣī ceti /",
  "GSP33madhsiddhb_u:617": "tatra kāraṇībhūtājñānopādhir īśvaraḥ,",
  "GSP33madhsiddhb_u:618": "antaḥkaraṇatatsaṃskārāvacchinnājñānopahito jīvaḥ /",
  "GSP33madhsiddhb_u:619": "prapañcitaṃ caitad adhastāt /",
  "GSP33madhsiddhb_u:620": "avidyāpratibimbeśvarapakṣe bimbacaitanyaṃ,",
  "GSP33madhsiddhb_u:621": "bimbeśvarapakṣe ca bimbapratibimbamukhānugatamukhasvarūpavaj jīveśvarānugataṃ sarvānusandhātṛ caitanyaṃ,",
  "GSP33madhsiddhb_u:622": "sākṣīty ucyate /",
  "GSP33madhsiddhb_u:623": "vārtikakāramate tv īśvara eva sākṣīti dvaividhyam eva jīveśvarabhedena dṣśaḥ /",
  "GSP33madhsiddhb_u:624": "tatreśvaro 'pi trividhaḥ /",
  "GSP33madhsiddhb_u:625": "svopādhibhūtāvidyāguṇatrayabhedena viṣṇukāraṇībhūtarajaupahito brahma sraṣṭā /",
  "GSP33madhsiddhb_u:626": "hiraṇyagarbhas tu mahābhūtakāraṇatvābhāvān na brahmā tathāpi sthūlabhūtasraṣṭṛtvāt kvacid brahmety ucyate /",
  "GSP33madhsiddhb_u:627": "kāraṇībhūtatamaupahito rudraḥ saṃhartā /",
  "GSP33madhsiddhb_u:628": "evaṃ caikasyaiva caturbhujacaturmukhapañcamukhādyāḥ pumākārāḥ śrībhāratībhvānyādyāś ca stryākārāḥ /",
  "GSP33madhsiddhb_u:629": "anye ca matsyakūrmādayo 'nantāvatārāḥ līlayaivāvirbhavanti bhaktānugrahārtham avadheyam,",
  "GSP33madhsiddhb_u:630": "“cinmayasyādvitīyasya niṣkalasyāśarīriṇaḥ /",
  "GSP33madhsiddhb_u:631": "upāsakānāṃ kāryārthaṃ brahmaṇo rūpakalpanā //” iti śruteḥ //",
  "GSP33madhsiddhb_u:632": "jīvo' pi trividhaḥ,",
  "GSP33madhsiddhb_u:633": "svopādhyavāntarabhedena viśvataijasaprājñabhedāt /",
  "GSP33madhsiddhb_u:634": "tatrāvidyāntaḥkaraṇasthūlaśarīrāvacchinno jāgradavasthābhimānī viśvaḥ /",
  "GSP33madhsiddhb_u:635": "sa eva sthūlaśarīrābhimānarahita upādhidvayopahitaḥ svapnābhimānī taijasaḥ /",
  "GSP33madhsiddhb_u:636": "śarīrāntaḥkaraṇopādhidvayarahito 'ntaḥkaraṇasaṃskārāvacchinnāvidyāmātropahitaḥ suṣuptyabhimānī prājñaḥ /",
  "GSP33madhsiddhb_u:637": "eteṣāṃ ca svatantropādhibhedābhāvena svatantrabhedābhāve 'py avāntaropādhibhedād ekatve 'py avāntarabhedo vyahahriyate /",
  "GSP33madhsiddhb_u:638": "sākṣī tu sarvānusandhātā sarvānugatas turīyākhya ekavidha eva /",
  "GSP33madhsiddhb_u:639": "tatropādhibhedenāpi na kvacid bhedas tadupādher ekarūpatvāt /",
  "GSP33madhsiddhb_u:640": "avidyātadvyāpyatatkāryātmakaḥ prapañco dṛṣyapadārthaḥ /",
  "GSP33madhsiddhb_u:641": "tasya cāpāramārthikatve 'pi vyāvahārikasattvābhyupagamāt na svāpnikapadārthavan nirūpaṇaṃ vyartham,",
  "GSP33madhsiddhb_u:642": "upāsanādāv upayogād iti /",
  "GSP33madhsiddhb_u:643": "so 'pi trividhaḥ avyākṛtāmūrtamūrtabhedāt /",
  "GSP33madhsiddhb_u:644_0": "tatra sābhāsāvidyā mūrtāmūrtaprapañcabījaśaktirūpā tadajanyatve 'pi tannivṛttau nirvartamānatvena",
  "GSP33madhsiddhb_u:644_1": "tadvyāpyaiś caitanyatatsambandhajīveśvaravibhāgacidābhāsaiḥ sahānāditvād avyākṛtam ity ucyate /",
  "GSP33madhsiddhb_u:645": "sā ca svayaṃ jaḍāpy ajaḍena cidābhāsenojjvalitapūrvapūrvasaṃskārajīvakarmaprayuktā satī śabdasparśarūparasagandhātmakāny ākāśavāyutejojalapṛthivyākhyāni pañcamahābhūtāni janayati /",
  "GSP33madhsiddhb_u:646": "tatra pūrvapūrvabhūtabhāvāpannāyā avidyāyā uttarottaraṃ prati kāraṇatvāt pūrvapūrvabhūtaguṇānām uttarottarabhuteṣv anupreveśaḥ /",
  "GSP33madhsiddhb_u:647": "evam avidyāta evāndhakāro 'pi bhāvarūpa evāvaṇātmā cākṣuṣajñānavirodhī ālokanāśyaś ca jhaṭiti mahāvidyudādivad āvirbhavati tirobhavati ceti siddhāntaḥ /",
  "GSP33madhsiddhb_u:648": "saṃsārahetudehopādanatvābhāvāc ca śrutiṣu sṛṣṭiprakriyāyām āmnāyata ity avirodhaḥ /",
  "GSP33madhsiddhb_u:649": "dikkālau tv aprāmāṇikatvān noktau,",
  "GSP33madhsiddhb_u:650": "ākāśasyaiva digvyavahārajanakatvavyavasthāsambhavāt “diśaḥ śrotram” (BAU III.2.13.)",
  "GSP33madhsiddhb_u:651": "iti śruteś ca /",
  "GSP33madhsiddhb_u:652": "kālas tv avidyaiva tasyā eva sarvādhāratvād iti /",
  "GSP33madhsiddhb_u:653": "ayaṃ cāvyākṛtapadārtha īśvaropādhiḥ /",
  "GSP33madhsiddhb_u:654": "tāni ca sūkṣmāṇy apy apañcīkṛtāni pañcamahābhūtāny amūrtākhyāni kāraṇaikyāt sattvarajastamoguṇātmakāni sattvāṃśaprādhānyena jñānakriyāśaktipradhānāṃśaḥ prāṇaḥ /",
  "GSP33madhsiddhb_u:655": "sa ca pañcadhā,",
  "GSP33madhsiddhb_u:656": "prāṇo 'pāṇo vyāna udānaḥ samāna iti /",
  "GSP33madhsiddhb_u:657": "evam ekaikabhutebhyo jñānakriyāśaktibhedāt pratyekam indriyadvayaṃ jāyate /",
  "GSP33madhsiddhb_u:658": "ākāśāc chrotravācau,",
  "GSP33madhsiddhb_u:659": "vāyos tvakpāṇī,",
  "GSP33madhsiddhb_u:660": "tejasaś cakṣuḥpādau,",
  "GSP33madhsiddhb_u:661": "adbhyo rasanapāyū,",
  "GSP33madhsiddhb_u:662": "pṛthivyā ghrāṇopasthau ceti /",
  "GSP33madhsiddhb_u:663": "atra “tajomayī vāk” (ChU VI.5.4.)",
  "GSP33madhsiddhb_u:664": "iti śrutes taijasī vāk,",
  "GSP33madhsiddhb_u:665": "pādas tu nābhasa iti kecit /",
  "GSP33madhsiddhb_u:666": "śabdavyañjakendriyatvena tu śrotravadvāco nābhasatvam,",
  "GSP33madhsiddhb_u:667": "pādacikitsayā ca cakṣuṣaḥ svāsthyadarśanāc cakṣurvat pādasyāpi taijasatvam iti tu yuktam utpaśyāmaḥ /",
  "GSP33madhsiddhb_u:668": "tejomayatvaśrutis tu manasaḥ pañcabhūtakāryasyāpi annamayatvaśrutir iva tadupakāryatayā vyākhyeyā /",
  "GSP33madhsiddhb_u:669": "manasaś ca pañcabhūtaguṇagrāhakatvena tadvattvaniścayāt pañcabhūtātmakatvam ity anyad etat /",
  "GSP33madhsiddhb_u:670": "eteṣām adhiṣṭhātāro devā api jñānakriyāśaktipradhānāḥ,",
  "GSP33madhsiddhb_u:671": "digagnī,",
  "GSP33madhsiddhb_u:672": "vātendrau,",
  "GSP33madhsiddhb_u:673": "ādityaviṣṇū,",
  "GSP33madhsiddhb_u:674": "varunamitrau,",
  "GSP33madhsiddhb_u:675": "aśviprajāpatī /",
  "GSP33madhsiddhb_u:676": "tatra jñānaśaktisamaṣṭir antaḥkaraṇaṃ,",
  "GSP33madhsiddhb_u:677": "kriyāśaktisamaṣṭiḥ prāṇaḥ /",
  "GSP33madhsiddhb_u:678": "śabdasparśarūpasaragandhagrāhakāṇi śrotratvakcakṣūrasanaghrāṇākhyāni pañcajñānendriyāṇi /",
  "GSP33madhsiddhb_u:679": "tvakcakṣuṣī svahrāhyaguṇāśrayadravyam api gṛhṇītaḥ /",
  "GSP33madhsiddhb_u:680": "śrotram api cakṣurvat gattvā śabdagrāhakam dūre śabda iti pratyayāt /",
  "GSP33madhsiddhb_u:681": "vacanādanāgativisargānandajanakāni vākyāṇipādapāyūpasthākhyāni pañcakarmendriyāṇi /",
  "GSP33madhsiddhb_u:682": "etac ca sarvaṃ militvā saptadaśakaṃ liṅgaṃ jñānaśaktiprādhānyena hiraṇyagarbha iti kriyāśaktiprādhānyena sūtram iti cocyate /",
  "GSP33madhsiddhb_u:683": "ayam amūrtapadārthaḥ kāryatvāt vyaṣṭau samaṣṭau ca jīvopādhir eva /",
  "GSP33madhsiddhb_u:684": "tāni ca tathābhūtāni bhūtāni bhogāyatanaṃ śarīraṃ bhogyaṃ ca viṣayam antareṇa bhogaṃ janayitum aśaknuvanti jīvakarmaprayuktatvāt sthaulyāya pañcīkṛtāni bhavanti /",
  "GSP33madhsiddhb_u:685": "tatra ca pratyekaṃ pañcabhūtāni dvidhā vibhajyate /",
  "GSP33madhsiddhb_u:686": "tatra ekaiko bhāgaś caturdhā vibhajyate /",
  "GSP33madhsiddhb_u:687": "tadbhāgacatuṣṭayaṃ ca svabhāvaṃ vihāya itarabhūtacatuṣṭayārdhabhāgeṣu praviśati iti svasyārdhabhāgenetareṣām aṣṭmabhāgena ca pañcīkaraṇān melane 'py ādhikyād ākāśādiśabdaprayogaḥ /",
  "GSP33madhsiddhb_u:688": "atra “trivṛtaṃ trivṛtam ekaikāṃ karavāṇi” (ChU VI.3.3.)",
  "GSP33madhsiddhb_u:689": "iti śruteḥ “trivṛtkurvata upadeśāt” (BS II.4.20.)",
  "GSP33madhsiddhb_u:690": "iti sūtrāc ca trayāṇām eva melanapratīteś ca trivṛtkaraṇam eva kecin manyante te viyadadhikaraṇānyāyenaiva nirākṛtāḥ /",
  "GSP33madhsiddhb_u:691": "tathā hi taittirīyake “tasmād vā etasmād ātmana ākāśaḥ sambhūtaḥ,",
  "GSP33madhsiddhb_u:692": "ākāśād vāyuḥ” (TU II.1.1.)",
  "GSP33madhsiddhb_u:693": "ityādiśruteḥ chāndogye ca trayāṇāṃ tejobannānāṃ sṛṣṭiśravaṇe 'pi dvayor upasaṃhāraḥ,",
  "GSP33madhsiddhb_u:694": "tejasaḥ prāthamyapadārthadharmāpekṣayā ākāśavāyupadārthayor balīyastvāt,",
  "GSP33madhsiddhb_u:695": "chāndogye caikavijñānena sarvavijñānapratijñānāt,",
  "GSP33madhsiddhb_u:696": "ākāśavāyvor acetanayor brahmakāryatvasyāvaśyaṃ vācyatvāt /",
  "GSP33madhsiddhb_u:697": "tatra pañcānām eva melane 'py avayutyānuvādena trivṛtkaraṇopapattiḥ /",
  "GSP33madhsiddhb_u:698": "trivṛtam eveti tu kalpanāyāṃ vākyabhedaprasaṅgaḥ /",
  "GSP33madhsiddhb_u:699": "“trivṛtkurvata upadeśāt” (BS II.4.20.)",
  "GSP33madhsiddhb_u:700": "iti sūtraṃ tv anuvādakatvān na pañcīkaraṇaṃ nyāyasiddhaṃ bādhitum utsahate /",
  "GSP33madhsiddhb_u:701": "melanapratītiś ca śarīrādau pañcānām aviśiṣṭaiva,",
  "GSP33madhsiddhb_u:702": "pañcīkṛtapañcamahābhūtānīti ca bhāṣyakāravacanam /",
  "GSP33madhsiddhb_u:703": "tasmād akam anenānātmacintaneneti dik /",
  "GSP33madhsiddhb_u:704": "tāni ca pañcīkṛtāni pañcamahābhūtāni mūrtākhyāni militvā ekaṃ kāryam indriyāṇām adhiṣṭhānaṃ bhogāyatanam utpādayanti /",
  "GSP33madhsiddhb_u:705": "tad eva śarīram ity ucyate /",
  "GSP33madhsiddhb_u:706": "tatra sattvapradhānaṃ devaśarīraṃ,",
  "GSP33madhsiddhb_u:707": "rajaḥpradhānaṃ manuṣyaśarīraṃ,",
  "GSP33madhsiddhb_u:708": "tamaḥpradhānaṃ tiryagādisthāvarāntaṃ śarīram /",
  "GSP33madhsiddhb_u:709": "tasya ca śarīrasya pāñcabhautikasyāpi citrarūpasyeva kvacin nyūnādhikabhāvo bhūtānāṃ na virudhyate /",
  "GSP33madhsiddhb_u:710": "evaṃ viṣayā api pañcīkṛtaikaikabhūtajanyāś caturdaśabhuvanākhyā ūrdhvamadhyādhobhāvena sattvarajastamoṃśapradhānāḥ ghaṭādayaś ca /",
  "GSP33madhsiddhb_u:711": "etat sarvaṃ brahmāṇḍākhyaṃ virāḍ iti mūrtam iti cocyate /",
  "GSP33madhsiddhb_u:712": "ayam aupaniṣadaḥ sṛṣṭikramaḥ /",
  "GSP33madhsiddhb_u:713": "tadviparīto layakramaḥ /",
  "GSP33madhsiddhb_u:714": "pañcīkṛtapañcamahābhūtatatkāryātmakaṃ virāḍākhyaṃ mūrtaṃ pṛthivyādhyekaikabhūtalayenāmūrte 'pañcīkṛtapañcamahābhūtātmake hiraṇyagarbhākhye svakāraṇe līyate /",
  "GSP33madhsiddhb_u:715": "sa eva dainandinaḥ pralayaḥ /",
  "GSP33madhsiddhb_u:716": "amūrtaṃ cāvyākṛte parameśvaropādhau /",
  "GSP33madhsiddhb_u:717": "avyākṛtasya tv anāditvena kāraṇābhāvān na layaḥ,",
  "GSP33madhsiddhb_u:718": "svakāraṇe sūkṣmarūpeṇāvasthānaṃ laya iti tallakṣaṇāt /",
  "GSP33madhsiddhb_u:719": "ayam eva prākṛtaḥ pralayaḥ /",
  "GSP33madhsiddhb_u:720": "brahmajñānād ātyantika ucchedas tu ātyantikaḥ pralayaḥ /",
  "GSP33madhsiddhb_u:721": "sa ca kāraṇakrameṇaiva,",
  "GSP33madhsiddhb_u:722": "kāraṇocchedād eva kāryocchedāt /",
  "GSP33madhsiddhb_u:723": "sarvaṃ ca sṛṣṭipralayādikaṃ svapnasṛṣṭipralayavad apāramārthikam api vāsanādārḍhyāt vyavahārakṣamam iti na māyikatve 'pi tucchatvaprasaṅgaḥ /",
  "GSP33madhsiddhb_u:724": "yathā caitat tathā vyaktam ākare /",
  "GSP33madhsiddhb_u:725": "evaṃ sthite jāgaraṇādivyavasthocyate /",
  "GSP33madhsiddhb_u:726": "indriyavṛttikālīnārthopalambho jāgaraṇam /",
  "GSP33madhsiddhb_u:727": "tatra ca mūrtaṃ virāḍākhyaṃ bhogyaṃ pratyakṣādipramāṇaṣaṭkena vyavahriyamāṇatvāt vyāvahārikaṃ viśvākhyena jīvenopabhujyate /",
  "GSP33madhsiddhb_u:728": "sa ca dehendriyādiṣu praveśāt vyāpanād vā viśva ity ucyate,",
  "GSP33madhsiddhb_u:729": "viśa praveśane viṣ.l vyāptāv iti ca smaraṇāt /",
  "GSP33madhsiddhb_u:730": "atra yady api viśvenāmūrtam avyākṛtaṃ cānumānādinānubhūyate,",
  "GSP33madhsiddhb_u:731": "tathāpi vyāvahārikaṃ sarvaṃ viśvenaiva jñāyata iti niyamāt sthūlaśarīropādhyabhimānitvāc ca na tasya avasthāntaravyāpakatvam /",
  "GSP33madhsiddhb_u:732": "śuktirajatādijñānānām aprāmāṇikatvāt tadviṣayasyāvyāvahārikatve 'pi indriyavyāpārakālīnatvāj jāgaraṇopapattiḥ /",
  "GSP33madhsiddhb_u:733": "jñānotpattyādiprakriyā cādhastād uktaiva /",
  "GSP33madhsiddhb_u:734_0": "evaṃ jāgrabhogajanakakarmakṣaye svāpnabhogajanakakarmodaye ca sati nirākhyayā tāmasyā",
  "GSP33madhsiddhb_u:734_1": "vṛttyā sthūladehābhimāne dūrīkṛtte sarvendriyeṣu devatānugrahābhāvān nirvyāpāratayā",
  "GSP33madhsiddhb_u:734_2": "līneṣu viśvo 'pi līna ity ucyate /",
  "GSP33madhsiddhb_u:735": "tadā ca svapnāvasthā /",
  "GSP33madhsiddhb_u:736": "tatrāntaḥkaraṇavāsanānimitta indriyavṛttyabhāvakālīno 'rthopalambhaḥ svapnaḥ /",
  "GSP33madhsiddhb_u:737": "tatra ca mana eva gajaturagādyarthākāreṇa vivartate avidyāvṛttyā ca jñāyata iti kecit /",
  "GSP33madhsiddhb_u:738": "avidyaiva śuktirajatādivat svapnārthakāreṇa pariṇamate jñāyate cāvidyāvṛttyety anye /",
  "GSP33madhsiddhb_u:739": "kaḥ pakṣaḥ śreyān? uttaraḥ /",
  "GSP33madhsiddhb_u:740": "avidyāyā eva sarvatrārthādhyāsajñānādhyāsopādānatvena kalpitatvān manogatavāsanānimittatvena ca kvacin manaḥpariṇāmatvavyapadeśāt /",
  "GSP33madhsiddhb_u:741": "nanu, tadā manaso dṛśyākārapariṇāmānabhyupagame dṛṣṭṛtvasambhavenātmanaḥ svayaṃjyotiṣṭ.vāsiddhir iti cet, na,",
  "GSP33madhsiddhb_u:743": "bahirindriyajanyavṛttyabhāvena tadānīṃ manaso'grāhakatvāt tatsahakāreṇaiva tasya grāhakatvaniyamāt,",
  "GSP33madhsiddhb_u:744": "savṛttikāntaḥkaraṇāvacchinnasyaiva caitanyasya pramātṛtvaniyamāt tadāntaḥkaranasattve 'pi pramātrabhāvaḥ /",
  "GSP33madhsiddhb_u:745": "kimadhiṣṭhānaṃ svapnādhyāsasya manovacchinnaṃ jīvacaitanyam ity eke,",
  "GSP33madhsiddhb_u:746": "mūlājñānāvacchinnaṃ brahmacaitanyam ity apare /",
  "GSP33madhsiddhb_u:747": "kiṃ śreyaḥ? matabhedenobhayam api /",
  "GSP33madhsiddhb_u:748": "tathā hi -- jāgradbodhena svapnabhramanivṛttyabhyupagamād adhiṣṭhānajñānād eva ca bhramanivṛtteḥ,",
  "GSP33madhsiddhb_u:749": "brahmacaitanyasya cādhiṣṭhānatve saṃsāradaśāyāṃ tajjñānatvābhāvāt jñānena ca sarvadvaitanivṛtteḥ na jāgradbodhāt svapnanivṛttiḥ syāt /",
  "GSP33madhsiddhb_u:750": "“sa hi kartā” (BAU IV.3.10.) iti ca jīvakartṛtvaśruteḥ ākāśādiprapañcavat sarvasādhāraṇyāpatteś ca na mūlājñānāvacchinnaṃ brahmacaitanyam adhiṣṭhānam /",
  "GSP33madhsiddhb_u:751": "nanu, jīvacaitanyasyānāvṛtttatvena sarvadābhāsamānatvāt katham adhiṣṭhānatvam?",
  "GSP33madhsiddhb_u:752": "satyaṃ, tatrāpi svapnādhyāsānukūlavyāvahārikasaṃghātabhānavirodhyavasthājñānābhyupagamāt,",
  "GSP33madhsiddhb_u:753": "svapnadaśāyāṃ cāhaṃ manuṣya ityādipratītikasaṃghātāntarabhānābhyupagamāt śayyāyāṃ svapimīti śayyāntaravat /",
  "GSP33madhsiddhb_u:754": "bhānasāmagryabhāvaś ca tulya eva /",
  "GSP33madhsiddhb_u:755": "nanu, ahaṃ manuṣya ityādivyāvahārikasaṃghātajñānasya pramāṇājanyatvāt katham ajñānanivartakatā /",
  "GSP33madhsiddhb_u:756": "avasthāntarānyathānupapattyā tatkalpane suṣuptāv api svapnabādhakajñānam āsthīyeta,",
  "GSP33madhsiddhb_u:757": "tac cāniṣṭaṃ jāgrattvāpatter iti cet,",
  "GSP33madhsiddhb_u:758": "sādhv avocaḥ,",
  "GSP33madhsiddhb_u:759": "svapnāvasthājñānasyaivāntaḥkaraṇalayasahitasya suṣuptirūpatvān na tatra tadbādhaḥ /",
  "GSP33madhsiddhb_u:760": "jāgaraṇe tu mithyaiva svapno 'bhād ity anubhavād aham iti jñānasya pramāṇājanyatve 'pi yathārthatvāt śarīrādijñānasya ca pramāṇajanyatvād avasthājñānavirodhitvam anubhavasiddham /",
  "GSP33madhsiddhb_u:761": "viśeṣājñānaṃ tu na pramāṇajanyavṛttim antareṇa nivartate /",
  "GSP33madhsiddhb_u:762": "sākṣiṇaś cāvidyānivartakatvābhāvo 'vidyāsādhakatvenaiva dharmigrāhakamānasiddha iti na kiñcid avadyam /",
  "GSP33madhsiddhb_u:763_0": "yāvanti jñānāni tāvanty ajñānānīti cābhyupagamāt śuktijñāneneva vyāvahārikasaṃghātajñānenājñānanivṛttāv",
  "GSP33madhsiddhb_u:763_1": "api punar api kadācid rajatabhramavan na svapnādhyāsānupapattir iti jīvacaitanyam",
  "GSP33madhsiddhb_u:763_2": "evādhiṣṭhānam iti pakṣe na ko 'pi doṣaḥ /",
  "GSP33madhsiddhb_u:764_0": "yadā punar brahmajñānād evājñānanivṛttyabhyupagamas tadā rajjvāṃ daṇḍabhrameṇa sarpabhramatirodhānavad",
  "GSP33madhsiddhb_u:764_1": "adhiṣṭhānajñānābhāve 'pi jāgradbhrameṇa svapnabhramatirobhāvopapatteḥ brahmacaitanyam",
  "GSP33madhsiddhb_u:764_2": "eva svapnādhyāsādhiṣṭhānam iti pakṣe 'pi na kaścid doṣaḥ /",
  "GSP33madhsiddhb_u:765": "pratijīvaṃ svapnādhyāsāsādhāraṇyaṃ tu manogatavāsanānām asādhāraṇyād eva /",
  "GSP33madhsiddhb_u:766": "manovacchinnaṃ brahmacaitanyam evādhiṣṭhānam etasminn api pakṣe 'vasthājñānasyāvarakatvāṅgīkārān na kāpy anupapattiḥ /",
  "GSP33madhsiddhb_u:767": "ata eva śāstreṣu kvacit kvacit tathā vyapadeśaḥ /",
  "GSP33madhsiddhb_u:768": "nanu, manovacchinnacaitanyasyādhiṣṭhānatve ahaṃ gaja ity āhaṅkārasāmānādhikaraṇyena gajapratītiḥ syāt idaṃ rajatam iti śuktisāmānādhikaraṇyena rajatapratītivat natv ayaṃ gaja iti /",
  "GSP33madhsiddhb_u:769": "brahmacaitanyasyādhiṣṭhānatvapakṣe 'pi gaja ity ākārair eva pratītiḥ syān na tv ayaṃ gaja iti tatrāpīdaṅkārāspadībhūtabāgyārthābhāvasya samānatvād iti cet, na,",
  "GSP33madhsiddhb_u:771": "ādye pakṣe ahaṅkārasya śuktivad adhiṣṭhānānavacchedakatvāt śuktī rajatam itivad ahaṃ gaja iti na bhramakāraprasaṅgaḥ /",
  "GSP33madhsiddhb_u:772": "aham iti jñānasyeyaṃ śuktir iti jñānasyeva bhramavirodhitvāt,",
  "GSP33madhsiddhb_u:773": "idamaṃśasya ca bhramāvirodhina eva tatra bhānābhyupagamāt /",
  "GSP33madhsiddhb_u:774": "antye tu gaja ity ākāravad ayam ity ākāro 'pi kalpita eva /",
  "GSP33madhsiddhb_u:775": "ubhayākārabādhe 'py adhiṣṭhānabhūtacaitanyābādhān na śūnyavādaprasaṅgaḥ /",
  "GSP33madhsiddhb_u:776": "jāgraddaśāyām api śuktīdaṅkāravilakṣaṇasya prātītikasyaiva rajatedaṅkārasya bhānābhyupagamāc ca /",
  "GSP33madhsiddhb_u:777": "“adhyastam eva hi parisphurati bhrameṣu” (SŚ I.36.) iti nyāyāt /",
  "GSP33madhsiddhb_u:778": "śuktīidamaṃśabhānapakṣe 'pi na idamaṃśasatyatvam adhyāse prayojakam,",
  "GSP33madhsiddhb_u:779": "kintv adhiṣṭhānasatyatvam /",
  "GSP33madhsiddhb_u:780": "adhiṣṭhānaṃ ca tatrājñātaśukticaitanyam ivātrāpi sākṣicaitanyaṃ vidyata evety upapāditam /",
  "GSP33madhsiddhb_u:781": "tasmān na pakṣadvaye 'pi kāpy anupapattiḥ /",
  "GSP33madhsiddhb_u:782": "atra ca svāpnikapadārthabhoktā taijasa ity ucyate /",
  "GSP33madhsiddhb_u:783": "pittākhyatejaḥpradhānatvād ādityādijyotirantareṇāpi bhāsakatvād iti vā /",
  "GSP33madhsiddhb_u:784": "evaṃ jāgratsvapnabhogadvayena śrāntasya jīvasya tadubhayakāraṇakarmakṣaye jñānaśaktyavacchinnasya savāsanasyāntaḥkaraṇasya kāraṇātmanāvasthāne sati viśrāmasthānaṃ suṣuptyavasthā /",
  "GSP33madhsiddhb_u:785": "na kiñcid avediṣam iti kāraṇamātropalambhaḥ suṣuptiḥ /",
  "GSP33madhsiddhb_u:786": "tatra jāgratsvapnabhogyapadārthajñānābhāve 'pi sākṣyākāraṃ,",
  "GSP33madhsiddhb_u:787": "sukhākāraṃ,",
  "GSP33madhsiddhb_u:788": "avasthājñānākāraṃ cāvidyāyāḥ vṛttitrayam abhyupeyate /",
  "GSP33madhsiddhb_u:789": "ahaṅkārābhāvāc ca naikā viśiṣṭavṛttiḥ suṣuptyabhāvaprasaṅgāt /",
  "GSP33madhsiddhb_u:790": "ata eva vṛttirūpasyopalambhasyābhāvān na pralaye 'tivyāptiḥ,",
  "GSP33madhsiddhb_u:791": "tatra tatkalpanābījābhāvāt,",
  "GSP33madhsiddhb_u:792": "iha ca sukham aham asvāpsaṃ na kiñcid avediṣam iti suptotthitasya parāmarśāt,",
  "GSP33madhsiddhb_u:793": "ananubhave ca parāmarśānupapatteḥ /",
  "GSP33madhsiddhb_u:794": "antaḥkaraṇoparāgakālīnānubhavajanyatvābhāvāc ca na tattollekhābhāve 'pi smaraṇatvānupapattiḥ /",
  "GSP33madhsiddhb_u:795": "smaraṇe tattollekhaniyamābhāvāc ca jāgraddaśāyām asvāpsam ity anubhavānupapatteḥ liṅgābhāvena ca āśrayāsiddhyā cānumānasyāsaṃbhavāt /",
  "GSP33madhsiddhb_u:796": "ahaṅkāras tu utthānasamaya evānubhūyate /",
  "GSP33madhsiddhb_u:797": "suṣuptau līnatvena tasyānanūbhūtatvāt smaraṇānupapatteḥ /",
  "GSP33madhsiddhb_u:798": "mukhapratibimbāśraye darpaṇe japākusumalauhityādhyāse raktaṃ mukham iti pratītivad ahaṅkārāśrayasākṣicaitanyasya smaraṇāśrayatvāt aham asvāpsam iti sāmānādhikaraṇyapratītiḥ,",
  "GSP33madhsiddhb_u:799": "na punar ahaṃ sukhīti vāśrayatayā /",
  "GSP33madhsiddhb_u:800": "smṛtisaṃśayaviparyayāṇāṃ sākṣicaitanyāśrayatvaniyamād ahaṅkārasya ca pramāṇajanyajñānāśrayatvāt pramātvenaiva tatkāryatāvacchedāt,",
  "GSP33madhsiddhb_u:801": "apramātvāvacchedena ca avidyāyā eva kāraṇatvāt /",
  "GSP33madhsiddhb_u:802": "ata eva anāptavākyādijanyaparokṣavibhramo 'pi avidyāvṛttir evety abhyupagamo vedāntavidām /",
  "GSP33madhsiddhb_u:803": "tatrāntaḥkaraṇavṛttijanakasāmagrīsambhave 'pi pramātvābhāvāvarodhenāntaḥkaraṇasyāsāmarthyāt /",
  "GSP33madhsiddhb_u:804": "nāmādiṣu brahmādhyāsas tu icchādhīnatayā bhramapramāvilakṣaṇā manovṛttir eva kāmādivat /",
  "GSP33madhsiddhb_u:805": "tad uktaṃ “ata eva codanājanyatvān mānasī kriyaiva sā,",
  "GSP33madhsiddhb_u:806": "na jñānam” iti /",
  "GSP33madhsiddhb_u:807": "etena tarkasyāpi manovṛttitvaṃ vyākhyātam /",
  "GSP33madhsiddhb_u:808": "vyāpyāropeṇa vyāpakaprasañjanātmakasya tasya icchādhīnatayā bhramapramāvilakṣaṇatvāt /",
  "GSP33madhsiddhb_u:809": "ata eva manananididhyāsanasahite śravaṇākhye vedāntavicāre śrotavyo mantavyo nididhyāsitavya ityādividhir upapadyate,",
  "GSP33madhsiddhb_u:810": "tasya caturvidhānvayavyatirekāditarkarūpatvāt /",
  "GSP33madhsiddhb_u:811": "dṛgdṛśyānvayavyatirekaḥ,",
  "GSP33madhsiddhb_u:812": "sākṣisākṣyānvayavyatirekaḥ,",
  "GSP33madhsiddhb_u:813": "āgamāpāyitadavadhyanvayavyatirekaḥ,",
  "GSP33madhsiddhb_u:814": "duḥkhiparamapremāspadānvayavyatireka iti /",
  "GSP33madhsiddhb_u:815": "anuvṛttavyāvṛttānvayavyatirekaḥ pañcamaḥ /",
  "GSP33madhsiddhb_u:816": "etac ca sarveṣāṃ vedāntānukūlatarkāṇāṃ caturlakṣaṇīmīmāṃsāpratipāditānām upalakṣaṇam ity abhiyuktāḥ /",
  "GSP33madhsiddhb_u:817": "vistaras tu vedāntakalpalatikāyām anusandheyaḥ /",
  "GSP33madhsiddhb_u:818": "tad evaṃ suṣuptyavasthāyām asty ānandabhogas tadbhoktā ca suṣuptyabhimānī prājña ity ucyate /",
  "GSP33madhsiddhb_u:819": "prakarṣeṇājñatvāt tadānīṃ viśeṣāvacchedābhāvena prakṛṣṭajñatvād vā /",
  "GSP33madhsiddhb_u:820": "tadānīṃ cāntaḥkaraṇasya laye 'pi tatsaṃskāreṇāvacchedān na jīvābhāvaprasaṅgaḥ,",
  "GSP33madhsiddhb_u:821": "na vā sārvajñāpattiḥ /",
  "GSP33madhsiddhb_u:822": "īśvarābhedapratipādanaṃ ca śarrirendriyādyabhimānarahitatvenopacārāt /",
  "GSP33madhsiddhb_u:823": "saṃskārasya ca nimittakāraṇatvena sākṣyāśritakāryopādānakoṭāv apraveśān na tadbhede 'pi sākṣibhedaḥ /",
  "GSP33madhsiddhb_u:824": "jāgaraṇe tv antaḥkaraṇasya pramāśritakāryopādānakoṭau praveśāt tadbhedena pramātṛbheda eva /",
  "GSP33madhsiddhb_u:825": "sākṣiṇa eva cādhikopādhiviśiṣṭasya pramātṛtvān na pratisandhānānupapattir iti /",
  "GSP33madhsiddhb_u:826": "mātṛmānaprabhede 'pi pratidehaṃ na bhidyate /",
  "GSP33madhsiddhb_u:827": "sākṣī bāhyārthavad yasmāt sa ātmety ucyate tataḥ //",
  "GSP33madhsiddhb_u:828": "vyabhicāro mitho yadvat pramātrādeḥ svasākṣikaḥ /",
  "GSP33madhsiddhb_u:829": "sarvamātrādyabhāvārthasākṣitvān na tathātmanaḥ // (BAUBhV III.4.54-55.)",
  "GSP33madhsiddhb_u:830": "iti vārtikakārapādair vyavahāradaśāyām api sākṣibhedanirākaraṇāt suṣuptau tadbhedakalpanaṃ keṣāñcid vyāmohamātram ity avadheyam /",
  "GSP33madhsiddhb_u:831": "nanu, duḥkham aham asvāpsam iti kasyacit kadācit parāmarśāt suṣuptau duḥkhānubhavo 'py astu /",
  "GSP33madhsiddhb_u:832": "na, tadānīṃ duḥkhasāmagrīviraheṇa tadabhāvāt /",
  "GSP33madhsiddhb_u:833": "sukhasya cātmasvarūpatvena nityatvāt śayyāder asamīcīnatve ca duḥkham ity upacārāt duḥkham aham asvāpsam iti pratyayopapattiḥ /",
  "GSP33madhsiddhb_u:834": "atha vā avasthātrayasyāpi traividhyāṅgīkārāt suṣuptāv api duḥkham upapadyate /",
  "GSP33madhsiddhb_u:835": "tathā hi pramājñānaṃ jāgrajjāgrat,",
  "GSP33madhsiddhb_u:836": "śuktirajatādivibhramo jāgratsvapnaḥ,",
  "GSP33madhsiddhb_u:837": "śramādinā stabdhībhāvo jāgratsuṣuptiḥ /",
  "GSP33madhsiddhb_u:838": "evaṃ svapne mantrādiprāptiḥ svapnajāgrat,",
  "GSP33madhsiddhb_u:839": "svapne 'pi svapno mayā dṛṣṭa iti buddhiḥ svapnasvapnaḥ,",
  "GSP33madhsiddhb_u:840": "jāgraddaśāyāṃ kathayituṃ na śakyate svapnāvasthāyāṃ ca yatkiñcid anubhūyate tatsvapnasuṣuptiḥ /",
  "GSP33madhsiddhb_u:841": "evaṃ suṣuptyavasthāyām api sātvikī yā sukhākārā vṛttiḥ sā suṣuptijāgrat,",
  "GSP33madhsiddhb_u:842": "tadanantaraṃ sukham aham asvāpsam iti parāmarśaḥ,",
  "GSP33madhsiddhb_u:843": "tatraiva yā rājasī vṛttiḥ sā suṣuptisvapnaḥ,",
  "GSP33madhsiddhb_u:844": "tadanantaram eva duḥkham aham asvāpsam iti parāmarśopapattiḥ,",
  "GSP33madhsiddhb_u:845": "tatraiva yā tāmasī vṛttiḥ sā suṣuptisuṣuptiḥ,",
  "GSP33madhsiddhb_u:846": "tadanantaraṃ gāḍhaṃ mūḍho 'ham āsam iti parāmarśaḥ /",
  "GSP33madhsiddhb_u:847": "yathā caitat tathā vāsiṣṭhavārtikāmṛtādau spaṣṭam /",
  "GSP33madhsiddhb_u:848": "evam adhyātmaṃ viśvaḥ,",
  "GSP33madhsiddhb_u:849": "adhibhūtaṃ virāṭ,",
  "GSP33madhsiddhb_u:850": "adhidaivaṃ viṣṇuḥ,",
  "GSP33madhsiddhb_u:851": "adhyātmaṃ jāgrat,",
  "GSP33madhsiddhb_u:852": "adhidaivaṃ pālanaṃ,",
  "GSP33madhsiddhb_u:853": "adhibhūtaṃ sattvaguṇaḥ /",
  "GSP33madhsiddhb_u:854": "evam adhyātmaṃ taijasaḥ,",
  "GSP33madhsiddhb_u:855": "adhibhūtaṃ hiraṇyagarbhaḥ,",
  "GSP33madhsiddhb_u:856": "adhidaivaṃ brahmāḥ,",
  "GSP33madhsiddhb_u:857": "adhyātmaṃ svapnaḥ,",
  "GSP33madhsiddhb_u:858": "adhidaivaṃ sṛṣṭiḥ,",
  "GSP33madhsiddhb_u:859": "adhibhūtaṃ rajoguṇaḥ /",
  "GSP33madhsiddhb_u:860": "evaṃ adhyātmaṃ prājñaḥ,",
  "GSP33madhsiddhb_u:861": "adhibhūtam avyākṛtaṃ,",
  "GSP33madhsiddhb_u:862": "adhidaivaṃ rudraḥ,",
  "GSP33madhsiddhb_u:863": "adhyātmaṃ suṣuptiḥ,",
  "GSP33madhsiddhb_u:864": "adhidaivaṃ pralayaḥ,",
  "GSP33madhsiddhb_u:865": "adhibhūtaṃ tamoguṇaḥ /",
  "GSP33madhsiddhb_u:866": "evam adhyātmādhibhūtādhidevānām ekatvāt praṇavāvayavatrayasahitānām eteṣām upahitānām aikyopāsanayā hiraṇyagarbhalokaprāptiḥ,",
  "GSP33madhsiddhb_u:867": "antaḥkaraṇaśuddhidvārā kramamuktiś ca /",
  "GSP33madhsiddhb_u:868": "etat sarvopādhinirākāraṇena sākṣicaitanyamātrajñānena tu sākṣād eva mokṣa iti /",
  "GSP33madhsiddhb_u:869": "tad evaṃ trayāṇām apy avasthātrayasahitānāṃ viśvataijasaprājñānām avidyātmakatvāt dṛ.śyatvena ca mithyātvād anupahitaḥ kevalaḥ sākṣī turīyākhyo 'ham asmīty arthaḥ /",
  "GSP33madhsiddhb_u:870": "evaṃ vyavahārataḥ sarvavyavasthopapatteḥ paramārthataḥ kasyā apy avasthāyā abhāvān na kāpy anupapattiḥ /",
  "GSP33madhsiddhb_u:871": "vistareṇa caitat prapañcitam asmābhir vedāntakalpalatikāyām ity uparamyate // 8 //",
  "GSP33madhsiddhb_u:872": "nanu, jāgratsvapnasuṣuptyavasthāsahitānāṃ trayāṇām api tadabhimānināṃ mithyātvāt,",
  "GSP33madhsiddhb_u:873": "tatsākṣiṇo 'pi mithyātvaṃ syāt,",
  "GSP33madhsiddhb_u:874": "aviśaṣāt,",
  "GSP33madhsiddhb_u:875": "ity āśaṅkya viśeṣābhidhānena sākṣiṇaḥ satyatvam āha --",
  "GSP33madhsiddhb_u:876": "api vyāpakatvād dhitatvaprayogāt svataḥ siddhabhāvād ananyāśrayatvāt /",
  "GSP33madhsiddhb_u:877": "jagattuccham etat samastaṃ tad anyat tad eko 'vaśiṣṭaḥ śivaḥ kevalo 'ham // 9 //",
  "GSP33madhsiddhb_u:878": "“na dṛṣṭer draṣṭāraṃ paśyeḥ” (BAU III.4.2.)",
  "GSP33madhsiddhb_u:879": "iti sākṣiṇaṃ prakṛtya “ato 'nyad ārtam” (BAU III.4.2.)",
  "GSP33madhsiddhb_u:880": "iti śruteḥ sākṣiṇo 'nyat sākṣyaṃ sarvaṃ jagattucchaṃ, na tu sākṣī /",
  "GSP33madhsiddhb_u:881": "bādhāvadhitvāt bhramādhiṣṭhānatayā jñātatvāc ca,",
  "GSP33madhsiddhb_u:882": "tadbādhagrāhakābhāvāc cetyādyanuktasamuccayārthaḥ apiśabdaḥ /",
  "GSP33madhsiddhb_u:883": "“atha yad alpaṃ tat martyam” (ChU VII.24.1.)",
  "GSP33madhsiddhb_u:884": "iti śruteḥ paricchinnatvatucchatvayoḥ samavyāptatvāt paricchinnatvanivṛttyā tucchatvanivṛttir ity āha -- vyāpakatvād iti /",
  "GSP33madhsiddhb_u:885": "“sarvaṃ khalv idaṃ brahma” (ChU III.14.1.)",
  "GSP33madhsiddhb_u:886": "iti sarvātmatvopadeśena deśakālāparicchinnatvāt,",
  "GSP33madhsiddhb_u:887": "ākāśādīnāṃ ca deśakālaparichinnatve 'py āpekṣikamahattvena vyāpakatvopacārāt /",
  "GSP33madhsiddhb_u:888": "nanu, sarvavyāpakatvena nityatvād bhāvarūpatvāc cātmā na duḥkhanivṛttirūpaḥ,",
  "GSP33madhsiddhb_u:889": "nāpi sukharūpaḥ,",
  "GSP33madhsiddhb_u:890": "sukhasyānityatvena nityātmarūpatvānupapatteḥ,",
  "GSP33madhsiddhb_u:891": "tathā cātmasvarūpo mokṣo 'puruṣārtha evety āśaṅkya, na,",
  "GSP33madhsiddhb_u:893": "ityāha -- hitatvaprayogād iti /",
  "GSP33madhsiddhb_u:894": "hitatvaṃ, puruṣārthatvam /",
  "GSP33madhsiddhb_u:895": "“tad etat preyaḥ putrāt preyo vittāt preyo 'nyasmāt sarvasmād antarataraṃ yad ayam ātmeti” (BAU I.4.8.)",
  "GSP33madhsiddhb_u:896": "“yo vai bhūmā tat sukhaṃ” (ChU VII.23.1.)",
  "GSP33madhsiddhb_u:897": "“eṣa eva parama ānandaḥ” (BAU IV.3.33.)",
  "GSP33madhsiddhb_u:898": "“vijñānam ānandaṃ brahma” (BAU III.9.28.)",
  "GSP33madhsiddhb_u:899": "ityādiśrutibhyas tasya paramānandarūpatvopadeśāt /",
  "GSP33madhsiddhb_u:900": "tasya ca nityatve 'pi loke dharmajanyatattadantaḥkaraṇavṛttivyaṅgyatayā tadutpattivināśopacāraḥ /",
  "GSP33madhsiddhb_u:901": "ajñānavyavahitasya ca tasyāprāptasyeva jñānamātrād avidyānivṛttyā prāptir iva bhavatīti taduddeśena mumukṣupravṛttyupapattiḥ /",
  "GSP33madhsiddhb_u:902": "adhyastasya prapañcasya duḥkhasvarūpasyādhiṣṭhānatvāt sa evābhāva iti duḥkhābhāvarūpatvenāpi tasya puruṣārthatā /",
  "GSP33madhsiddhb_u:903": "nanu, mokṣe sukhaṃ saṃvedyate na vā /",
  "GSP33madhsiddhb_u:904": "nādyaḥ, tadānīṃ dehendriyādyabhāvena tadvyañjakābhāvāt,",
  "GSP33madhsiddhb_u:905": "vyañjakābhāve 'pi tatsaṃvedanābhyupagame saṃsāradaśāyām api tathā prasaṅgāt /",
  "GSP33madhsiddhb_u:906": "na dvitīyaḥ,",
  "GSP33madhsiddhb_u:907": "apuruṣārthatvāpatteḥ,",
  "GSP33madhsiddhb_u:908": "jñāyamānasyaiva tasya puruṣārthatvāt /",
  "GSP33madhsiddhb_u:909": "ata eva śarkarātadbhojinor iveti vaiṣṇavaṃ manyamānānām udgāra iti cet, na,",
  "GSP33madhsiddhb_u:911": "ityāha -- svataḥ siddhabhāvād iti /",
  "GSP33madhsiddhb_u:912": "svaprakāśajñānarūpatvād ity arthaḥ /",
  "GSP33madhsiddhb_u:913_0": "yady api saṃsāradaśāyām avidyāvṛtarūpatvād ātmā paramānandarūpatayā na prathate tathāpi",
  "GSP33madhsiddhb_u:913_1": "tattvavidyayāvidyānivṛttau svaprakāśatayā svayam eva paramānandarūpeṇa prakāśata",
  "GSP33madhsiddhb_u:913_2": "iti na vyañjakāpekṣā /",
  "GSP33madhsiddhb_u:914": "nanu, sukhasya svaprakāśajñānarūpatve 'pi nātmarūpatā,",
  "GSP33madhsiddhb_u:915": "jñānasya dhātvartharūpatayā kriyātvena sāśrayatvāt jānāmīti pratīteḥ,",
  "GSP33madhsiddhb_u:916": "jñānam aham asmīty apratīteś ca /",
  "GSP33madhsiddhb_u:917": "tathā ca katham advaitavāda ity āśaṅkya, na,",
  "GSP33madhsiddhb_u:919": "ity āha -- ananyāśrayatvād iti /",
  "GSP33madhsiddhb_u:920": "“yatsākṣād aparokṣād brahma ya ātmā sārvāntaraḥ” (BAU III.4.1.)",
  "GSP33madhsiddhb_u:921": "ityādiśruteḥ svaprakāśajñānānandarūpa evātmā,",
  "GSP33madhsiddhb_u:922": "antaḥkaraṇatādātmyādhyāsena ca tadvṛttau jñānādhyāsāj jānāmīti tadāśrayatvapratītiḥ /",
  "GSP33madhsiddhb_u:923": "dhātvarthatvam utpattivināśavattvaṃ cāntaḥkaraṇavṛtter iti jñaptirūpamukhajñānasya sarvādhiṣṭhānatvenānyāśrayatvābhāvān na dvaitāpattiḥ /",
  "GSP33madhsiddhb_u:924": "tena jñānasukhātmaka ātmā satyas tadbhinnaṃ ca sarvaṃ jagad asatyam iti siddham // 9 //",
  "GSP33madhsiddhb_u:925": "nanu, sarvasya jagatas tucchatve tanniṣedhenātmatattvapratipattir na syāt /",
  "GSP33madhsiddhb_u:926": "na hi śaśaviṣāṇaṃ niṣidhyate,",
  "GSP33madhsiddhb_u:927": "kvacit pramitaṃ kvacin niṣidhyata iti nyāyāt /",
  "GSP33madhsiddhb_u:928": "tathā ca niṣedhānupapattyaiva na jagatas tucchatvam iti, na, ity āha --",
  "GSP33madhsiddhb_u:929": "na caikaṃ tadanyad dvitīyaṃ kutaḥ syāt na vā kevalatvaṃ na cākevalatvam /",
  "GSP33madhsiddhb_u:930": "na śūnyaṃ na cāśūnyam advaitakatvāt kathaṃ sarvavedāntasiddhaṃ bravīmi // 10 //",
  "GSP33madhsiddhb_u:931": "ekatvasaṅkhyāyogi ekam /",
  "GSP33madhsiddhb_u:932": "tad apekṣābuddhijanyadvitvasaṅkhyāyogi dvitīyam /",
  "GSP33madhsiddhb_u:933": "tata ekābhāve dvitīyaṃ kutaḥ syāt /",
  "GSP33madhsiddhb_u:934": "dvitīyaṃ ca tṛtīyādīnām apy upalakṣaṇam /",
  "GSP33madhsiddhb_u:935": "nanu, “ekam evādvitīyam” (ChU VI.2.1.)",
  "GSP33madhsiddhb_u:936": "iti śrutyā ekatvaṃ pratipādyate /",
  "GSP33madhsiddhb_u:937": "na, ity āha -- na vā kevalatvam iti /",
  "GSP33madhsiddhb_u:938": "kevalam ekatvaṃ,",
  "GSP33madhsiddhb_u:939": "tasyāvidyakatvāt /",
  "GSP33madhsiddhb_u:940": "yady ātmana ekatvaṃ śrutyā na pratipādyate,",
  "GSP33madhsiddhb_u:941": "tarhi pratyakṣādipramāṇavaśād anekatvaṃ syād iti cet, na,",
  "GSP33madhsiddhb_u:943": "ity āha -- na cākevalatvam iti /",
  "GSP33madhsiddhb_u:944": "akevalatvam anekatvaṃ,",
  "GSP33madhsiddhb_u:945": "“neha nānāsti kiñcana” (BAU IV.4.19.)",
  "GSP33madhsiddhb_u:946": ", “ekam evādvitīyam” (ChU VI.2.1.)",
  "GSP33madhsiddhb_u:947": ", “athāta ādeśo neti neti” (BAU II.3.6.)",
  "GSP33madhsiddhb_u:948": "ityādiśrutibhyaḥ /",
  "GSP33madhsiddhb_u:949": "tarhi sarvapratiṣedhāc chūnyam eva syād iti, na,",
  "GSP33madhsiddhb_u:951": "ity āha -- na śūnyam iti,",
  "GSP33madhsiddhb_u:952": "“asann eva sa bhavati asad brahmeti veda cet,",
  "GSP33madhsiddhb_u:953": "asti brahmeti ced veda santam enaṃ tato vidur iti” (TU II.6.)",
  "GSP33madhsiddhb_u:954": ", “satyaṃ jñānam anantaṃ brahma” (TU II.1.)",
  "GSP33madhsiddhb_u:955": "“sad eva somyedam agra āsīt” (ChU VI.2.1.)",
  "GSP33madhsiddhb_u:956": "ity upakramya “aitadātmyam idaṃ sarvaṃ tat satyaṃ sa ātmā tat tvam asi” (ChU VI.8.7.)",
  "GSP33madhsiddhb_u:957": "ityādiśrutibhiḥ satyatvajñānatvādidharmavad api syāt, na,",
  "GSP33madhsiddhb_u:959": "ity āha -- na cāśūnyam iti /",
  "GSP33madhsiddhb_u:960": "ekam advitīyam iti padadvayena sarvabhedapratiṣedhe 'py evakāreṇa dharmadharmibhāvādibhedābhedapratiṣedhāt /",
  "GSP33madhsiddhb_u:961": "sarvatra hetum āha -- advaitakatvād iti /",
  "GSP33madhsiddhb_u:962": "dvidhā itaṃ dvītaṃ tasya bhāvo dvaitam /",
  "GSP33madhsiddhb_u:963": "tad uktaṃ vārtike “dvidhetaṃ dvītam ity āhus tadbhāvo dvaitam ucyate” (BAUBhV IV.3.1807.) iti /",
  "GSP33madhsiddhb_u:964": "na vidyate dvaitaṃ dvidhābhāvo yatra tad advaitam ity akṣarārthaḥ /",
  "GSP33madhsiddhb_u:965": "“salila eko dṛṣṭādvaitaḥ” (BAU IV.3.32.) itiśruteḥ /",
  "GSP33madhsiddhb_u:966": "pratiyogijñānasyaiva lāghavenābhāvabuddhau kāraṇatvāt dvaitasyānirvacanīyatvāṅgīkāreṇa pratyakṣādivedyatvān niṣedhopapattir ity arthaḥ /",
  "GSP33madhsiddhb_u:967": "tarhy etādṛśa ātmā aṅulinirdeśena pratipādyatām iti, na,",
  "GSP33madhsiddhb_u:969": "ity āha -- kathaṃ bravīmīti /",
  "GSP33madhsiddhb_u:970": "kim ākṣepe? advaitakatvena vāgaviṣayatvāt,",
  "GSP33madhsiddhb_u:971": "“avacanenaiva provāca” (NUU VII.)",
  "GSP33madhsiddhb_u:972": ", “yato vāco nivartante aprāpya mānasā saha” (TU II.4.)",
  "GSP33madhsiddhb_u:973": ", “na vijñāner vijñātāraṃ vijānīyāḥ” (BAU III.4.2.)",
  "GSP33madhsiddhb_u:974": "ityādiśrutibhyaḥ /",
  "GSP33madhsiddhb_u:975": "vāgaviṣayatve kathaṃ vedāntānāṃ tatra prāmāṇyam iti cet, na,",
  "GSP33madhsiddhb_u:977": "aviṣaye 'py ātmani tadākāravṛttimātreṇa tadavidyānivartakatvād ity āha -- sarvavedāntasiddham iti /",
  "GSP33madhsiddhb_u:978": "tathā ca śrutiḥ “yasyāmataṃ tasya mataṃ mataṃ yasya na veda saḥ /",
  "GSP33madhsiddhb_u:979": "avijñātaṃ vijānatāṃ vijñātam avijānatām” (KU II.3.)",
  "GSP33madhsiddhb_u:980": ", “yan manasā na manute yenāhur mano mataṃ,",
  "GSP33madhsiddhb_u:981": "tad eva brahma tvaṃ viddhi nedaṃ yad idam upāsate” (KU I.5.)",
  "GSP33madhsiddhb_u:982": "ityādir aviṣayatvam ātmano darśayati /",
  "GSP33madhsiddhb_u:983": "tad evaṃ vedāntavākyajanyākhaṇdākāravṛttyā avidyānivṛttau tatkalpitasakalānarthanivṛttau paramānandarūpaḥ san kṛtakṛtyo bhavatīti siddham // 10 //",
  "GSP33madhsiddhb_u:984": "na staumi taṃ vyāsam aśeṣam arthaṃ samyaṅ na sūtrair api yo babandha /",
  "GSP33madhsiddhb_u:985": "vināpi taiḥ saṅgrathitākhilārthaṃ taṃ śaṅkaraṃ staumi sureśvaraṃ ca // 1 //",
  "GSP33madhsiddhb_u:986": "laghur api bahvarthavahaś cintāmaṇir iva nibandho 'yam /",
  "GSP33madhsiddhb_u:987": "madhusūdanena muninā vihito guṇināṃ vinodāya // 2 //",
  "GSP33madhsiddhb_u:988": "yad atra sauṣṭhavaṃ kiñcit tadguror iva me na hi /",
  "GSP33madhsiddhb_u:989": "yad atrāsauṣṭhavaṃ kiñcit tan mamaiva guror na hi // 3 //",
  "GSP33madhsiddhb_u:990": "bahuyācanayā mayāyamalpo balabhadrasya kṛe kṛto nibandhaḥ /",
  "GSP33madhsiddhb_u:991": "yad aduṣṭam ihāsti yac ca duṣṭaṃ tadudārāḥ sudhiyo vivecayantu // 4 //",
  "GSP33madhsiddhb_u:992": "iti śrīmatparamahaṃsaparivrājakācāryaśrīviśveśvarasarasvatībhagavatpūjyapādaśiṣyaśrīmadhusūdanasarasvatīviracitaḥ siddhāntabindunāmā granthaḥ samāptaḥ /"
}