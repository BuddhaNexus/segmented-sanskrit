{
    "GSP33madhsiddhb_u:0": "Madhusūdanasarasvatī: Siddhāntabindu atha siddhāntabindu",
    "GSP33madhsiddhb_u:1": "upodghātaḥ śrīśaṅkarācāryanavāvatāraṃ viśveśvaraṃ viśvaguruṃ praṇamya /",
    "GSP33madhsiddhb_u:2": "vedāntaśāstraśravaṇālasānāṃ bodhāya kurve kam api prayatnam //",
    "GSP33madhsiddhb_u:3_0": "iha khalu sākṣātparamparayā vā sarvān eva jīvān samuddidhīrṣur bhagavān śrīmacchaṅkaro 'nātmabhyo vivekenātmānaṃ nityaśuddhabuddhamuktasvabhāvaṃ",
    "GSP33madhsiddhb_u:3_1": "saṃkṣepeṇa bodhayituṃ daśaślokīṃ praṇināya nanv idaṅkārāspadebhyo 'nātmabhyo vivekenāhaṅkārāspadam ātmānaṃ sarvo loko",
    "GSP33madhsiddhb_u:4": "'ham asmīti pratyeti duḥkhaṃ cānubhavati /",
    "GSP33madhsiddhb_u:5": "tena jñātajñāpakatvān niṣprayojanakatvāc ca ātmatattvapratipādanaṃ vyartham iti cet, na,",
    "GSP33madhsiddhb_u:6_0": "cidbhāsyatvena lakṣaṇena idaṅkārāspadānām api dehendriyamanasāṃ pratibhāsato 'haṅkārāspadatvena tadavivekāt tena viśuddhe",
    "GSP33madhsiddhb_u:6_1": "'py ātmani duḥkhitvādyabhimānāt śāstrīyeṇaiva brahmatmaikyajñānena samūlasya tasya",
    "GSP33madhsiddhb_u:7": "nivṛtteḥ /",
    "GSP33madhsiddhb_u:8": "tasmād ajñātajñāpakatvāt saprayojanakatvāc cātmatattvapratipādanaṃ na vyartham /",
    "GSP33madhsiddhb_u:9": "tasya cātmatattvasya “tattvam asi” (ChU VI.8.7) “ahaṃ brahmāsmi” (BAU",
    "GSP33madhsiddhb_u:10": "I.4.10) ityādivedāntamahāvākyam eva pramāpakam /",
    "GSP33madhsiddhb_u:11": "vākyaṃ ca padārthajñānadvāreṇaiva jñāpakam iti tattvampadārthayoḥ prakṛtavākyānukūlayor anyato 'siddhatvāt tāv api śāstreṇaiva pramātavyau yūpāhavanīyapadārthavat /",
    "GSP33madhsiddhb_u:12": "tataś ca “yato vā imāni bhūtāni jāyante yena vā",
    "GSP33madhsiddhb_u:13": "jātāni jīvanti” (TU III.1.1) ityādyāḥ sṛṣṭyādiśrutayas tatpadavācyārthasya",
    "GSP33madhsiddhb_u:14": "samarpikāḥ “satyaṃ jñānam anantam” (TU II.1) ityādyās tu lakṣyārthasya /",
    "GSP33madhsiddhb_u:15": "evaṃ jāgratsvapnasuṣuptyādiśrutayaḥ “tad yathā mahāmatsya ubhe kūle",
    "GSP33madhsiddhb_u:16": "anusañcarati” (BAU IV.3.18) ityādyās tvampadavācyārthasya samarpikāḥ “yo",
    "GSP33madhsiddhb_u:17": "'yaṃ vijñānamayaḥ prāṇeṣu hṛdyantarjyotiḥ puruṣaḥ” (BAU IV.3.7) “na dṛṣṭer draṣṭāraṃ paśyeḥ” (BAU III.4.2) ityādyās tu lakṣyārthasya /",
    "GSP33madhsiddhb_u:18": "tena prathamam avāntaravākyebhyo 'nubhūtayoḥ śuddhajīvabrahmaṇos tattvamasyādivākye mukhārthānvayānupapatter lakṣaṇayā smaraṇopapattiḥ /",
    "GSP33madhsiddhb_u:19": "suṣuptau nirvikalpakasākṣicaitanyānubhavāṅgīkārāc ca advitīyabrahmajijjāpayiṣayā pravṛttānāṃ satyajñānādipadānām upādhiviśiṣṭacaitanye śaktatve 'pi",
    "GSP33madhsiddhb_u:20": "caitanyamātre tātparyeṇa tatraiva tadaṃśe eva saṃskārodbodhāc ca /",
    "GSP33madhsiddhb_u:21": "icchanti hi ākāśādipadād api nirvikalpakaṃ smaraṇaṃ tātparyādhīnatvāc chabdavṛtteḥ /",
    "GSP33madhsiddhb_u:22": "etena pramitipramātror mahāvākyārthabodhe bhānam apāstam /",
    "GSP33madhsiddhb_u:23": "asamprajñātasamādheḥ śrutismṛtisiddhatvāc ca /",
    "GSP33madhsiddhb_u:24": "pārokṣyasadvitīyatvābhyāṃ ca na tattvampadārthamātrānubhavād eva kṛtakṛtyatā /",
    "GSP33madhsiddhb_u:25": "vācyārthasya ca bhedāvabhāsān na paunaruktyam /",
    "GSP33madhsiddhb_u:26": "lakṣyārthasya caikatvād akhaṇḍārthatā /",
    "GSP33madhsiddhb_u:27": "padajanyasya ca smaraṇasya nirvikalpalavākyārthānukūlasya nirvikalpakatvam anubhavavad evāviruddham",
    "GSP33madhsiddhb_u:28": "savikalpakavākyārthabodhe ca savikalpakapadārthāpasthitir aṅgam /",
    "GSP33madhsiddhb_u:29": "prakṛte ca nirvikalpako vākyārthabodhas tasyaiva pramātvenājñānanivartanasāmarthyāt /",
    "GSP33madhsiddhb_u:30": "ato na lakṣyatāvacchedakam antareṇa lakṣaṇānupapattiḥ /",
    "GSP33madhsiddhb_u:31": "prakṛtavākyārthānukūlapadārthopasthitir eva śaktilakṣaṇāsādhyatvāt /",
    "GSP33madhsiddhb_u:32_0": "nanu tarhi vedāntavākyebhya eva padārthopasthitau vākyārthabodhe ca sati tasya svata eva prāmāṇyāt tenājñānatatkāryanivṛttyanupapattau",
    "GSP33madhsiddhb_u:32_1": "kiṃ vicāreṇeti cet, satyam, vedāntā yady api svataḥprāmāṇyān nirvikalpakam ātmasākṣātkāraṃ janayanti tathāpi mandamatīnāṃ",
    "GSP33madhsiddhb_u:32_2": "vādivipratipattijasaṃśayapratibandhena tasyājñānanāśakatvāsāmarthyāt",
    "GSP33madhsiddhb_u:33": "vicāreṇa tu saṃśayanivṛttau nirapavādam ajñānanivṛttir iti saṃśayabījabhūtavādivipratipattinirākaraṇārthaṃ vicāra ārabhyate /",
    "GSP33madhsiddhb_u:34": "prathamo vibhāgaḥ /",
    "GSP33madhsiddhb_u:35": "tvaṃpadārthanirṇayaḥ /",
    "GSP33madhsiddhb_u:36": "tatra tvampadārthe vipratipattayaḥ prathamaṃ pradarśyante /",
    "GSP33madhsiddhb_u:37": "tatpadārthasya śāstratātparyaviṣayatayābhyarhitatve 'pi tvampadārthasya śāstraphalamokṣabhāgitayā tato 'py abhyarhitatvāt /",
    "GSP33madhsiddhb_u:38": "tatra dehākārapariṇatāni catvāri bhūtāny eva tvampadārtha iti cārvākāḥ /",
    "GSP33madhsiddhb_u:39": "cakṣurādīni pratyekam ity apare /",
    "GSP33madhsiddhb_u:40": "militānīty anye /",
    "GSP33madhsiddhb_u:41": "mana ity eke /",
    "GSP33madhsiddhb_u:42": "prāṇa ity anye /",
    "GSP33madhsiddhb_u:43": "kṣaṇikaṃ vijñānam iti saugatāḥ /",
    "GSP33madhsiddhb_u:44": "śūnyam iti mādhyamikāḥ /",
    "GSP33madhsiddhb_u:45": "dehendriyātirikto dehaparimāṇa iti digambarāḥ /",
    "GSP33madhsiddhb_u:46": "kartā bhoktā jaḍo vibhur iti vaiśeṣikatārkikaprābhākarāḥ /",
    "GSP33madhsiddhb_u:47": "jaḍo bodhātmaka iti bhāṭṭāḥ /",
    "GSP33madhsiddhb_u:48": "bhoktaiva kevalabodhātmaka iti sāṅkhyāḥ pātañjalāś ca /",
    "GSP33madhsiddhb_u:49": "avidyayā kartṛtvādibhāk paramārthato nirdharmakaḥ paramānandabodharūpa evety aupaniṣadāḥ /",
    "GSP33madhsiddhb_u:50": "evaṃ sāmānyato 'hampratyayasiddhacidātmani vādivipratipattibhiḥ sandigdhe 'hampratyayasyālambanaviśeṣanirṇayāyāha bhagavān ācāryaḥ --",
    "GSP33madhsiddhb_u:51": "na bhūmir na toyaṃ na tejo na vāyur na khaṃ nendriyaṃ vā na teṣāṃ samūhaḥ /",
    "GSP33madhsiddhb_u:52": "anaikāntikatvāt suṣuptyekasiddhas tad eko 'viśiṣṭaś śivaḥ kevalo 'ham",
    "GSP33madhsiddhb_u:53": "aham ahampratyayālambanam /",
    "GSP33madhsiddhb_u:54": "ekaḥ advitīyaḥ /",
    "GSP33madhsiddhb_u:55": "aviśiṣṭaḥ sarvadvaitabādhe 'py avādhitaḥ /",
    "GSP33madhsiddhb_u:56": "śivaḥ paramānandabodharūpas tasyaiva maṅgalarūpatvāt /",
    "GSP33madhsiddhb_u:57": "kevalo nirdharmakaḥ /",
    "GSP33madhsiddhb_u:58": "tenādvitīyaḥ sarvapramāṇābādhyaḥ paramānandabodha evāhampratyayāvalambanam ity aupaniṣadapakṣa eva śreyān ity arthaḥ /",
    "GSP33madhsiddhb_u:59": "etadupapādanāyetaravādimatāni nirākariṣyan prathamaṃ dehātmavādaṃ nirākaroti na bhūmir na toyaṃ na vāyur na kham iti /",
    "GSP33madhsiddhb_u:60": "tatrāham iti sarvatra pratyekaṃ nañā sambadhyate /",
    "GSP33madhsiddhb_u:61": "yā bhūmiḥ sāhaṃ na bhavāmi yo 'haṃ sa bhūmir na bhavatīti ca parasparatādātmyābhāvo dṛṣṭavyaḥ",
    "GSP33madhsiddhb_u:62_0": "yady api vādinā pratyekaṃ bhūmyāder ātmatvaṃ nābhyupeyate saṃghātasyaiva tadabhyupagamāt tathāpi tanmate avayavyanaṅgīkārāt",
    "GSP33madhsiddhb_u:62_1": "pañcamatattvābhyupagamaprasaṅgena ca saṃyogādisambandhānabhyupagamāt saṃhantur abhāvāc ca saṃghāto nopapadyata ity abhipretya",
    "GSP33madhsiddhb_u:62_2": "pratyekaṃ bhūtanirākaraṇena bhautikadehātmavādo nirākṛtaḥ /",
    "GSP33madhsiddhb_u:63_0": "yady api ca bhūtacatuṣṭayatattvavādino mate āvaraṇābhāvatvenābhimatasya sthirasyāsata ākāśasya dehānupādānatvaṃ tathāpi siddhānte",
    "GSP33madhsiddhb_u:63_1": "tasya bhāvatvaṃ dehopādānatvādyaṅgīkārāt tatrāpy ātmatvaprasaktyā tannirākṛtam /",
    "GSP33madhsiddhb_u:64": "atha vā na vāyur ityantam eva dehātmavādasya nirākaraṇaṃ na kham iti tu śūnyavādasya khaśabdasya śūnyavācakatvāt /",
    "GSP33madhsiddhb_u:65": "nendriyam iti pratyekam indriyāṇām ātmatvanirāsaḥ /",
    "GSP33madhsiddhb_u:66": "na teṣāṃ samūha iti militānāṃ bhūtānāṃ dehāvayavyākāreṇa pariṇatānām indriyāṇāṃ ca militānāṃ nirāsaḥ /",
    "GSP33madhsiddhb_u:67": "pūrvaṃ saṃghātam anabhyupagamya pratyekaṃ bhūtāni nirākṛtāni /",
    "GSP33madhsiddhb_u:68": "adhunā tu saṃghātam abhyupagamyāpi nirākṛtānīti bhedaḥ /",
    "GSP33madhsiddhb_u:69": "bhūtanirākaraṇena bhautikayoḥ prāṇamanasor nirāsaḥ /",
    "GSP33madhsiddhb_u:70": "manonirākaraṇena manovṛtteḥ kṣaṇikavijñānasya dehātiriktasya kartṛtvabhoktṛtvādiviśiṣṭasya ca nirāsaḥ /",
    "GSP33madhsiddhb_u:71": "siddhānte jñānecchāsukhādīnām antaḥkaraṇāśrayatvābhyupagamāt kāmasaṅkalpādīn prakṛtya mana eveti śruteḥ (BAU I.5.3) /",
    "GSP33madhsiddhb_u:72": "tena deham ārabhya kevalabhoktṛparyantānāṃ tattadvādyabhimatānām anātmatvaṃ pratijñātaṃ bhavati tatra hetum āha -- anaikāntikatvād iti /",
    "GSP33madhsiddhb_u:73": "vyabhicāritvāt vināśitvād iti yāvat /",
    "GSP33madhsiddhb_u:74": "ātmano deśakālāparicchinnatvāt pariccchinnānāṃ ghaṭādivad anātmatvāt khabhinnasya cātmatvābhāvāt, ātmana ekatve 'pi sukhaduḥkhādyāśrayāṇām antaḥkaraṇānāṃ bhedābhyupagamād",
    "GSP33madhsiddhb_u:75": "vyavasthopapatteḥ svenaiva svābhāvagrahaṇe virodhāt, grāhyakāle grāhakāsattvāt grāhakasattve grāhyābhāvāt kṛtahānyakṛtābhyāgamaprasaṅgāc ca na tasya dhvaṃsaprāgabhāvau /",
    "GSP33madhsiddhb_u:76": "sadrūpasyātmanaḥ sarvatrānugamāc ca nātyantābhāvasaṃbhavaḥ /",
    "GSP33madhsiddhb_u:77": "dvaitasya mithyātvenādhiṣṭhānasattād ātmyāpannatayaiva siddhatvāt, śuktirajatādivad adhyastatvena tattādātmyabhāvānupapattiḥ /",
    "GSP33madhsiddhb_u:78": "tenātmanā bhāvapratiyogī /",
    "GSP33madhsiddhb_u:79": "abhāvapratiyoginaś ca dehendriyādayaḥ /",
    "GSP33madhsiddhb_u:80": "tenāmī nātmanaḥ /",
    "GSP33madhsiddhb_u:81": "kiṃ tu svaprakāśabodharūpa ātmani advaite 'py anādyanirvacanīyāvidyākalpitā anirvacanīyā eveti",
    "GSP33madhsiddhb_u:82": "siddhāntarahasyam /",
    "GSP33madhsiddhb_u:83": "nanu bodharūpa ātmeti tavābhyupagamāt suṣuptau ca bodhābhāvāt gāḍhaṃ mūḍho",
    "GSP33madhsiddhb_u:84": "'ham āsaṃ na kiñcid avediṣam iti suptotthitasya parāmarśāt katham avyabhicāritā tasyety āśaṅkyāha -- suṣuptyekasiddha iti /",
    "GSP33madhsiddhb_u:85": "ayam arthaḥ /",
    "GSP33madhsiddhb_u:86": "ātmanaḥ suṣuptisākṣitvān na tatra tadabhāvaḥ, anyathā mūḍho 'ham āsam iti parāmarśānupapatteḥ mātṛmānam iti meeyānāṃ vyabhicāritve 'pi",
    "GSP33madhsiddhb_u:87": "tadbhāvābhāvasākṣiṇaḥ kālatraye 'vyabhicārāt /",
    "GSP33madhsiddhb_u:88": "nanu pramāśrayaḥ pramātā sa eva kartā bhoktā pradīpavat svaparasādhāraṇasarvabhāsakaś ceti na ghaṭādivat sākṣisāpekṣa iti cet, na,",
    "GSP33madhsiddhb_u:89": "vikāritvena svavikārasākṣitvānupapatteḥ dṛśyasya draṣṭṛtvānupapatteḥ pramātuś ca pariṇāmitvena dṛśyatvāt, ekasya kūṭasthasyaiva sarvasākṣitvāt",
    "GSP33madhsiddhb_u:90": "nanu ekaḥ kūṭastho nirdharmakaḥ sākṣī nādriyate 'prāmāṇikatvād iti cet,",
    "GSP33madhsiddhb_u:91": "na, “tam eva bhāntam anubhāti sarva tasya bhāsā sarvam idaṃ vibhāti (SU",
    "GSP33madhsiddhb_u:92": "VI.14, MuU II.2.10, KauU II.5.15), “na dṛṣṭer draṣṭāraṃ paśyeḥ (BAU",
    "GSP33madhsiddhb_u:93": "III.4.2)” “adṛṣṭo draṣṭā, nānyo 'to 'sti draṣṭā (BAU III.7.23)” ityādi vadatā vedāntapramāṇarājena tasyaiva sarvasākṣitvenābhiṣiktatvāt /",
    "GSP33madhsiddhb_u:94": "nanu mahad etad indrajālaṃ pramāśrayān kūṭasthān vihāya kūṭasthapramāśrayam eva pramāṇarājaḥ sarvasākṣiṇaṃ karotīti /",
    "GSP33madhsiddhb_u:95": "bāḍham,",
    "GSP33madhsiddhb_u:96_0": "indrajālam evaitatsvapnavad avidyāvilasitatvāt tathāpi dṣśyasya ghaṭādivaj jaḍatvena kathaṃ pramāśrayatvam iti cet, na, darpaṇādivad",
    "GSP33madhsiddhb_u:96_1": "atisvacchatvena cidbimbagrāhakatvāc cittād ātmyādhyāsād vā /",
    "GSP33madhsiddhb_u:97": "nanu nīrūpasya niravayavasyāatmanaḥ kathaṃ pratibimba iti cet,",
    "GSP33madhsiddhb_u:98": "kātrānupapattiḥ, vibhramahetūnāṃ vicitratvāt, japākusumarūpasya nīrūpasya niravayavasyāpi sphaṭikādau pratibimbadarśanāc chabdasyāpi pratiśabdākhyapratibimbopalambhāt tayoḥ",
    "GSP33madhsiddhb_u:99": "sampratipannapratibimbavailakṣaṇyanirūpaṇāt /",
    "GSP33madhsiddhb_u:100": "tathāpīndriyagrāhyasyaiva pratibimba iti cet, na, vyabhicārāt,",
    "GSP33madhsiddhb_u:101": "anindriyagrāhyasākṣipratyakṣasyāpy ākāśasyāpi jalādau pratibimbopalambhāt",
    "GSP33madhsiddhb_u:102": "/ anyathā jānumātre 'py udake atigambhīra(tā)pratītir na syāt /",
    "GSP33madhsiddhb_u:103": "tarhi andhasya jale pratibimbapratītiḥ kuto na jāyate sālokasya sābhrasya pratibimbitatvāt tadgrahaṇārthaṃ cakṣuṣo 'pekṣaṇāt /",
    "GSP33madhsiddhb_u:104": "etena nīlaṃ nabha ityādivibhrame 'pi cakṣuranvayavyatirekau vyākhyātau tatra",
    "GSP33madhsiddhb_u:105": "sālokasyākāśasyādhiṣṭhānatvāt /",
    "GSP33madhsiddhb_u:106": "tasmāc cākṣuṣapratibimbam eva rūpasāpekṣam ity avadheyam /",
    "GSP33madhsiddhb_u:107": "tathāpy ātmanaḥ pratibimbe kiṃ pramāṇam iti cet, śṛṇu -- “rūpaṃ rūpaṃ pratirūpo babhūva tad asya rūpaṃ praticakṣaṇāya (BAU II.5.19)”",
    "GSP33madhsiddhb_u:108": "“māyābhāsena jīveśau karoti (NU 9)” “ekadhā bahudhā caiva dṣśyate",
    "GSP33madhsiddhb_u:109": "jalacandravat (BBU 12)” ityādiśrutiḥ, “sa eṣa iha praviṣṭaḥ (BAU I.4.7)”",
    "GSP33madhsiddhb_u:110": "“sa etam eva sīmānaṃ vidāryaitayādvārā prāpadyata (AitU I.3.12)”",
    "GSP33madhsiddhb_u:111_0": "“tatsṛṣṭvā tad evānuprāviśat (TU II.6.1)” ityādi praveśaśrutyanyathānupapattiḥ “ābhāsa eva ca (BS II.3.50)” “ata eva copamāssuryakādivat",
    "GSP33madhsiddhb_u:111_1": "(BS III.2.18)” ityādipāramarṣasūtraṇi ca tatra mānāni",
    "GSP33madhsiddhb_u:112": "tasya ca pratibimbasya satyam eveti pratibimbavādinaḥ, mithyātvam evety ābhāsavādinaḥ /",
    "GSP33madhsiddhb_u:113": "svarūpe tu na vivāda evety anyad etat /",
    "GSP33madhsiddhb_u:114": "acetanavilakṣaṇatvaṃ tu tasya śrutisiddham anubhavasiddhaṃ ca /",
    "GSP33madhsiddhb_u:115": "tasmāt siddham antaḥkaraṇasya pratibimbādhyāsadvārā pramātṛtvam /",
    "GSP33madhsiddhb_u:116": "nanu, adhyāso 'pi nopapadyate /",
    "GSP33madhsiddhb_u:117": "tathāhi -- ātmani vā anātmādhyasyate",
    "GSP33madhsiddhb_u:118": "anātmany ātmā vā /",
    "GSP33madhsiddhb_u:119": "nādyaḥ, tasya niḥsāmānyaviśeṣavatvena sarvadābhāsamānatvena sādṛśyādirahitatvena cādhiṣṭhānatvāsambhavāt",
    "GSP33madhsiddhb_u:120": "nāpi",
    "GSP33madhsiddhb_u:121": "dvitīyaḥ, tasya mithyātvābhyupagamāt /",
    "GSP33madhsiddhb_u:122": "mithyāvastuno 'dhiṣṭhānatve",
    "GSP33madhsiddhb_u:123": "śūnyavādaprasaṅgāt /",
    "GSP33madhsiddhb_u:124": "tasya ca satyatve tadanivṛtter anirmokṣaprasaṅgāc ca",
    "GSP33madhsiddhb_u:125": "/ na hi satyaṃ kvacin nivartate, nivartamānaṃ vā bhramajñānena /",
    "GSP33madhsiddhb_u:126": "śrutayaś ca “bhidyate hṛdayagranthiś chidyante sarvasaṃśayāḥ /",
    "GSP33madhsiddhb_u:127": "kṣīyante cāsya karmāṇi tasmin dṛṣṭe parāvare (MU II.2.8)” “tam eva viditvātimṛtyum eti",
    "GSP33madhsiddhb_u:128": "nānyaḥ panthā vidyate ayanāya (SU III.8)” “tarati śokam ātmavit (ChU",
    "GSP33madhsiddhb_u:129": "VII.1.3)” ityādyāḥ jñānāt sarvasaṃsāranivṛttiṃ darśayantyaḥ tasya mithyātvaṃ sūcayanti",
    "GSP33madhsiddhb_u:130": "“ekam evādvitīyam (ChU VI.2.1)” “ato 'nyad ārtam",
    "GSP33madhsiddhb_u:131": "(BAU III.4.2)” “neha nānāsti kiṃcana (BAU IV.4.19)” “athāta ādeśo neti neti (BAU II.3.6)” ityādyāḥ śrutayaḥ sākṣād eva mithyātvaṃ pratipādayanti",
    "GSP33madhsiddhb_u:132": "/ dṛśyatvena śuktirajatavan mithyātvānumānac ca /",
    "GSP33madhsiddhb_u:133": "ātmanya adhyastatayaiva cānātmani siddhe tatrātmādhyāsaḥ /",
    "GSP33madhsiddhb_u:134": "anātmādhyāsena cātmano doṣasādṛśyādisambhavāt tatra cānātmādhyāsa ityātmāśrayādidoṣaprasaṅgāc ca /",
    "GSP33madhsiddhb_u:135": "etenātmānātmādhyāsasyāvidyākalpitatvān na vikalpāvasara ity apāstam svaprakāśātmany avidyāyā apy anupapatteḥ /",
    "GSP33madhsiddhb_u:136": "tathāhi sāpi adhyastānadhyastā vā /",
    "GSP33madhsiddhb_u:137": "tatrādye kathaṃ nātmāśrayādidoṣaprasaṅgaḥ /",
    "GSP33madhsiddhb_u:138": "antye tasyā anucchedād anirmokṣaprasaṅaḥ /",
    "GSP33madhsiddhb_u:139": "sarvasyādhyāsamūlatve ca bhramapramādivyavasthā na syāt /",
    "GSP33madhsiddhb_u:140": "ekasyaivātmanaḥ pramāṇaprameyapramitipramātṛrūpatā ca viruddhā,",
    "GSP33madhsiddhb_u:141": "avirodhābhyupagame vā saugatam atopapattir iti /",
    "GSP33madhsiddhb_u:142": "atrocyate -- ahaṃ manuṣyah kartā bhoktetyādipratītis tāvat sarvajanasiddhā",
    "GSP33madhsiddhb_u:143": "/ sā ca na smṛtir aparokṣāvabhāsatvād bhedāgrahapūrvakatvāc ca /",
    "GSP33madhsiddhb_u:144": "nāpi pramā śrutiyuktibādhitatvāt /",
    "GSP33madhsiddhb_u:145": "tathā ca śrutayaḥ “yo 'yaṃ vijñānamayaḥ prāṇeṣu hṛdyantarjyotiḥ puruṣaḥ (BAU IV.3.7)” “ayam ātmā brahma (BAU",
    "GSP33madhsiddhb_u:146_0": "II.5.19)” “satyaṃ jñānam anantaṃ brahma (TU II.1)” “vijñānam ānandaṃ brahma (BAU III.9.28)” “ya ātmā apahatapāpmā (ChU VI.7.1)”",
    "GSP33madhsiddhb_u:146_1": "yat sākṣād aparokṣād brahma ya ātmā sarvāntaraḥ (BAU III.4.1)” “yo 'śanāyāpipāse",
    "GSP33madhsiddhb_u:147": "śokaṃ mohaṃ jarāṃ mṛtyum atyeti (BAU III.5.1)” “sa yat tatra kiñcit",
    "GSP33madhsiddhb_u:148": "paśyati ananvāgatas tena bhavati asaṅgo hy ayaṃ puruṣaḥ (BAU IV.3.15)”",
    "GSP33madhsiddhb_u:149": "ityādyā akartṛbhoktṛparamānandarūpatām ātmano darśayanti /",
    "GSP33madhsiddhb_u:150": "yuktaś ca vikārī paricchinnatvenānātmatvāpatteḥ svenaiva svasya grahaṇe kartṛkarmavirodhāt dṛgdṛśyayoś ca sambandhānupapatteḥ bhedenābhedena vā dharmadharmibhāvānupapatteś ca /",
    "GSP33madhsiddhb_u:151": "jñānānityatvapakṣe tattadvyaktibhedadhvaṃsaprāgabhāvasamavāyajñānatvajātyādyabhyupagame gauravāt, ekatvābhyupagame cātilāghavāt, ghaṭajñānaṃ paṭajñānam ity",
    "GSP33madhsiddhb_u:152": "upādhibhedapuraskāreṇaiva jñānabhedapratīteḥ /",
    "GSP33madhsiddhb_u:153_0": "svatas tu jñānaṃ jñānam iti ekasvarūpāvagamāt, tadutpattivināśapratītyoś cāvaśyakalpyaviṣayasambandhaviṣayatayāpy upapatteḥ,",
    "GSP33madhsiddhb_u:153_1": "upādhiparāmarśam antareṇa svata eva ghaṭād ghaṭāntarasya bhedapratītes tatpratibandīgrahāsambhavād ākāśakāladiśām api nānātvāpatteś",
    "GSP33madhsiddhb_u:153_2": "ca /",
    "GSP33madhsiddhb_u:154": "kartṛtvāder vāstavatve 'nirmokṣaprasaṅgāt /",
    "GSP33madhsiddhb_u:155": "svaprakāśānabhyupagame ca jagadāndhyaprasaṅgāt, paramapremāspadatvena ca tasyānandarūpatvāt, nirdharmakanityasvaprakāśasukhātmaka evātmā ityādayaḥ",
    "GSP33madhsiddhb_u:156": "tasmāt pariśeṣād bhrāntir iyam iti sthite tatkāraṇam api yogyaṃ kiñcit kalpanīyam /",
    "GSP33madhsiddhb_u:157": "kalpyamānaṃ ca tadātmany adhyastatayaiva dharmigrāhakamānena sidhyatīti na jānāmīti sākṣipratītisiddham anirvācyam ajñānam eva tat /",
    "GSP33madhsiddhb_u:158": "na cedam abhāvarūpam, jñānasya nityatvena tadabhāvānupapatter uktatvāt /",
    "GSP33madhsiddhb_u:159": "dharmipratiyogijñānājñānābhyāṃ ca vyāghātāpatteḥ /",
    "GSP33madhsiddhb_u:160": "nāpi",
    "GSP33madhsiddhb_u:161": "bhramasaṃśayatatsaṃskāraparamparārupam, aparokṣatvāt,",
    "GSP33madhsiddhb_u:162": "atītānāgatabhramasaṃśayatatsaṃskārāṇāṃ cāparokṣatvena jñātum aśakyatvāt,",
    "GSP33madhsiddhb_u:163": "āvaraṇātmakatvāt, bhramādyutpādanatvāc ca /",
    "GSP33madhsiddhb_u:164": "ātmano nirvikāratvāt,",
    "GSP33madhsiddhb_u:165": "antaḥkaraṇādeś ca tajjanyatvāt, “devātmaśaktiṃ svaguṇair nigūḍhām (SU",
    "GSP33madhsiddhb_u:166": "I.3)” iti guṇavattvaśruteś ca “māyāṃ tu prakṛtiṃ vidyān māyinaṃ tu maheśvaram (SU IV.10)”",
    "GSP33madhsiddhb_u:167": "“indro māyābhiḥ pururūpa īyate (BAU II.5.19)” “anṛtena hi pratyūḍhāḥ (ChU",
    "GSP33madhsiddhb_u:168_0": "VIII.3.2)” “nīhāreṇa prāvṛttāḥ (TS IV.6.2.2)” “bhūyaś cānte viśvamāyānivṛttiḥ (SU I.10)” ityādiśruteś ca māyāvidyānirvācyam",
    "GSP33madhsiddhb_u:168_1": "anṛtaṃ tattvajñānanivartyañ cājñānam eva svaparādhyāse kāraṇam /",
    "GSP33madhsiddhb_u:169": "na cātmāśrayādidoṣaprasaṅgaḥ, anāditvena tannirāsāt,",
    "GSP33madhsiddhb_u:170": "anāditvenotpattyabhāvāt, svaprakāśātmana eva tajjñaptirūpatvāt /",
    "GSP33madhsiddhb_u:171": "tenājñānādhyāsaḥ, tadviśiṣṭe caitanye 'haṅkārādhyāsaḥ, tadviśiṣṭe ca kāmasaṅkalpādīnām ahaṅkāradharmāṇām indriyadharmāṇāṃ ca kāṇatvabadhiratvādīnām adhyāḥ /",
    "GSP33madhsiddhb_u:172": "indriyāṇāṃ tu parokṣatvān nāparokṣadharmyadhyāsa iti siddhāntaḥ /",
    "GSP33madhsiddhb_u:173": "tadviśiṣṭe ca sthūladehādhyāsaḥ, dharmipuraskāreṇaivāhaṃ manuṣya ity",
    "GSP33madhsiddhb_u:174": "ākāraḥ, na tu svarūpato 'haṃ deha ity adhyāsaḥ, tathā pratītyabhāvāt /",
    "GSP33madhsiddhb_u:175": "tadviśiṣṭe ca sthaulyādīnāṃ dehadharmāṇām adhyāsaḥ /",
    "GSP33madhsiddhb_u:176": "tadviśiṣṭe bāhyānāṃ putrabhāryādīnāṃ sākalyavaikalyādidharmādhyāsaḥ /",
    "GSP33madhsiddhb_u:177": "evaṃ caitanyasyāpy ahaṅkārādiṣu dehaparyanteṣv adhyāsaḥ saṃsargataḥ /",
    "GSP33madhsiddhb_u:178": "adhyāsavyavadhānatāratamyāc ca prematāratamyam /",
    "GSP33madhsiddhb_u:179": "tad uktaṃ vārtikāmṛe",
    "GSP33madhsiddhb_u:180": "(BAUBhV I.4.1031) --",
    "GSP33madhsiddhb_u:181": "vittāt putraḥ priyaḥ putrāt piṇḍaḥ piṇḍāt tathendriyam /",
    "GSP33madhsiddhb_u:182": "indriyebhyaḥ priyaḥ prāṇaḥ prāṇād ātmā paraḥ priyaḥ // iti //",
    "GSP33madhsiddhb_u:183": "piṇḍaḥ sthūlaśarīram, prāṇo'ntaḥkaraṇam /",
    "GSP33madhsiddhb_u:184": "dehāpekṣayā cendriyāṇāṃ priyatvaṃ śastravṛṣṭyādidhārāpāte cakṣuṣo nimīlanadarśanād anubhavasiddham tenānyonyādhyāsāc cidacidgranthirūpo 'dhyāsaḥ /",
    "GSP33madhsiddhb_u:185": "ekatarasyādhyāsāṅgīkāre 'nyatarasyābhānaprasaṅgāt, adhyastasyaiva bhrame bhānaniyamāt (SS I.36) “ime raṅgarajate” iti samūhālambanabhramavad avaśyam itaretarādhyāsaḥ /",
    "GSP33madhsiddhb_u:186": "sarvabādhāvadhibhūtacaitanyapariśeṣeṇa ca na",
    "GSP33madhsiddhb_u:187": "śūnyavādāpattiḥ, satyānṛtasaṃbhedāvabhāsatvād adhyāsasya /",
    "GSP33madhsiddhb_u:188": "tasmāt pūrvapūrvādhyāsamūla evāyam uttarottaro 'haṅkārādyadhyāso bījāṅkuravad anādiḥ /",
    "GSP33madhsiddhb_u:189": "avidyādhyāsaś ca eka evānādiḥ /",
    "GSP33madhsiddhb_u:190": "nanv adhyāsasyānāditve “smṛtirūpaḥ paratra pūrvadṛṣṭāvabhāso 'dhyāsa",
    "GSP33madhsiddhb_u:191": "(BSBh)” iti vadatā bhāṣyakāreṇa smṛtirūpatvena saṃskārajanyatvam uktaṃ",
    "GSP33madhsiddhb_u:192": "viruddhyeta iti cet, na, kāryādhyāsābhiprāyatvāt tasya, paratra parāvabhāsa ity etāvan mātrasyaiva ubhayānugatasya lakṣaṇatvāt /",
    "GSP33madhsiddhb_u:193": "yad vā “satyānṛte mithunīkṛtya (BSBh)” iti bhāṣyakāravacanāt satyamithyāvastusaṃbhedāvabhāso 'dhyāsa ity eva siddhāntalakṣaṇam /",
    "GSP33madhsiddhb_u:194": "tena kāraṇādhyāse 'pi na lakṣaṇāvyāptiḥ /",
    "GSP33madhsiddhb_u:195": "kāryādhyasasya ca pravāharūpeṇa bījāṅkuravad anāditvābhidhānān na ko 'pi doṣaḥ /",
    "GSP33madhsiddhb_u:196": "evam adhyāse siddhe ekasyāpy ātmano jīveśvarādivyavasthā mānameyādipratikarmavyavasthā copapadyate",
    "GSP33madhsiddhb_u:197": "tathā hi -- ajñānopahita ātmā ajñānatādātmyāpannaḥ svacidābhāsāvivekād antaryāmī sākṣī jagatkāraṇam iti",
    "GSP33madhsiddhb_u:198": "ca kathyate, buddhyupahitaś ca tattādātmyāpannaḥ svacidābhāsāvivekāj jīvaḥ kartā bhoktā pramāteti ca kathyata iti vārtikakārapādāḥ /",
    "GSP33madhsiddhb_u:199": "pratidehaṃ buddhīnāṃ ca bhinnatvāt tadgatacidābhāsabhedena tadaviviktaṃ caitanyam api bhinnam iva pratīyate /",
    "GSP33madhsiddhb_u:200": "ajñānasya tu sarvatrābhinnatvāt tadgatacidābhāsabhedābhāvāt tadaviviktasākṣicaitanyasya na kadācid api bhedabhānam iti /",
    "GSP33madhsiddhb_u:201": "asmiṃś ca pakṣe tattvamādipade jahallakṣanaiva sābhāsasyopādher vācyārthāṃśasya hānād ābhāsasyāpi jaḍājaḍavilakṣaṇatvenānirvacanīyatvāt /",
    "GSP33madhsiddhb_u:202": "tad uktaṃ saṅkṣepaśārīrake --",
    "GSP33madhsiddhb_u:203": "sābhāsājñānavācī yadi bhavati punar brahmaśabdas tathāhaṃ /",
    "GSP33madhsiddhb_u:204": "śabdo 'haṅkāravācī bhavati tu jahatī lakṣaṇā tatra pakṣe // iti //",
    "GSP33madhsiddhb_u:205": "na cābhāsasyaiva baddhatvāt kevalacaitanyasya ca muktatvād bandhamokṣayor vaiyadhikaraṇyaṃ svanāśārthaṃ pravṛttyanupapattiś ceti vācyam,",
    "GSP33madhsiddhb_u:206": "kevalacaitanyasyaivābhāsadvārā baddhatvābhyupagamāt, taduktaṃ vārtikakārapādaiḥ --",
    "GSP33madhsiddhb_u:207": "“ayam eva hi no 'nartho yat saṃsāry ātmadarśanam (BUBhV)” iti /",
    "GSP33madhsiddhb_u:208": "tena śuddhacaitanyasyābhāsa eva bandhaḥ, tannivṛttiś ca mokṣa iti na kiñcidasamañjasam",
    "GSP33madhsiddhb_u:209": "atha vābhāsāviviktaṃ caitanyam api tattvamādipadavācyam /",
    "GSP33madhsiddhb_u:210": "tena vācyaikadeśasyātyāgād asmin pakṣe jahadajahallakṣaṇaiveti na ko 'pi doṣaḥ /",
    "GSP33madhsiddhb_u:211": "ayam eva pakṣa ābhāsavāda iti gīyate /",
    "GSP33madhsiddhb_u:212": "ajñānopahitaṃ bimbacaitanyam īśvaraḥ,",
    "GSP33madhsiddhb_u:213": "antaḥkaraṇatatsaṃskārāvacchinnājñānapratibimbitaṃ caitanyaṃ jīva iti vivaraṇakārāḥ /",
    "GSP33madhsiddhb_u:214": "ajñānapratibimbitaṃ caitanyam īśvaraḥ, buddhipratibimbitaṃ caitanyaṃ jīvaḥ, ajñānopahitaṃ tu bimbacaitanyaṃ śuddham iti saṅkṣepaśārīrakakārāḥ /",
    "GSP33madhsiddhb_u:215": "anayoś ca pakṣayoḥ buddhibhedāj jīvanānātvam /",
    "GSP33madhsiddhb_u:216": "pratibimbasya ca pāramārthikatvāj jahallakṣaṇaiva tattvamādipadeṣu /",
    "GSP33madhsiddhb_u:217": "imam eva pratibimbavādam ācakṣate /",
    "GSP33madhsiddhb_u:218": "ajñānaviṣayībhūtaṃ caitanyam īśvaraḥ, ajñānāśrayībhūtaṃ ca jīva iti vācaspatimiśrāḥ /",
    "GSP33madhsiddhb_u:219": "asmiṃś ca pakṣe ajñānanānātvāj jīvanānātvam /",
    "GSP33madhsiddhb_u:220": "pratijīvaṃ ca prapañcabhedaḥ, jīvasyaiva svājñānopahitatayā jagadupādānatvāt /",
    "GSP33madhsiddhb_u:221": "pratyabhijñā ca atisādṛśyāt /",
    "GSP33madhsiddhb_u:222": "īśvarasya ca saprapañcajīvāvidyādhiṣṭhānatvena kāraṇatvopacārād iti /",
    "GSP33madhsiddhb_u:223": "ayam eva cāvacchedavādaḥ /",
    "GSP33madhsiddhb_u:224": "ajñānopahitaṃ bimbacaitanyam īśvaraḥ, ajñānapratibimbitaṃ caitanyaṃ jīva",
    "GSP33madhsiddhb_u:225": "iti vā, ajñānānupahitaṃ śuddhacaitanyam īśvaraḥ, ajñānopahitaṃ jīva iti",
    "GSP33madhsiddhb_u:226": "vā, mukhyo vedāntasiddhānta ekajīvavādākhyaḥ /",
    "GSP33madhsiddhb_u:227": "imam eva ca dṛṣṭisṛṣṭivādam ācakṣate /",
    "GSP33madhsiddhb_u:228": "asmiṃś ca pakṣe jīva eva svājñānavaśāj jagadupādānaṃ nimittaṃ ca, dṣśyaṃ ca sarvaṃ praītikam",
    "GSP33madhsiddhb_u:229": "dehabhedāc ca jīvabhedabhrāntiḥ /",
    "GSP33madhsiddhb_u:230": "ekasyaiva ca svakalpitaguruśāstrādyupabṛṃhitaśravaṇamananādidārḍhyād ātmasākṣātkāre sati mokṣaḥ",
    "GSP33madhsiddhb_u:231": "śukādīnāṃ mokṣaśravaṇaṃ cārthavāda eva /",
    "GSP33madhsiddhb_u:232": "mahāvākye ca tatpadamanantasatyādipadavadajñānānupahitacaitanyasya lakṣaṇayopasthāpakam ityādyā avāntarabhedāḥ svayam ūhanīyāḥ /",
    "GSP33madhsiddhb_u:233": "nanu, vastuni vikalpāsambhavāt kathaṃ parasparaviruddhamataprāmāṇyam,",
    "GSP33madhsiddhb_u:234": "tasmāt kim atra heyaṃ kim upādeyam iti cet, ka evam āha vastuni vikalpo na",
    "GSP33madhsiddhb_u:235": "sambhavatīti /",
    "GSP33madhsiddhb_u:236": "sthāṇur vā puruṣo vā rākṣaso vā ityādivikalpasya vastuny api darśanāt /",
    "GSP33madhsiddhb_u:237": "atāttvikī sā kalpanā puruṣabuddhimātraprabhavā, iyaṃ tu śāstrīyā jīveśvaravibhāgādivyavasthā iti cet, nūnam atimedhāvī bhavān /",
    "GSP33madhsiddhb_u:238": "advitīyātmatattvaṃ hi pradhānaṃ phalavattvād ajñātatvāc ca prameyaṃ śāstrasya /",
    "GSP33madhsiddhb_u:239": "jīveśvaravibhāgādikalpanās tu puruṣabuddhimātraprabhavā api",
    "GSP33madhsiddhb_u:240": "śāstreṇānūdyante, tattvajñānopayogitvāt /",
    "GSP33madhsiddhb_u:241": "phalavat sannidhāv aphalaṃ tadaṅgam iti nyāyāt bhramasiddhasyāpi śrutyānuvādasambhavāt /",
    "GSP33madhsiddhb_u:242": "etena dvaitajñānenādvaitajñānasya bādho nirastaḥ /",
    "GSP33madhsiddhb_u:243": "ghaṭādidvaitajñānayos",
    "GSP33madhsiddhb_u:244": "samānāśrayaviṣayatvaniyamāt, jaḍe ca pramāṇaprayojanayor",
    "GSP33madhsiddhb_u:245": "abhāvenājñānānanṅgīkārāt, tadavacchinnacaitanyājñānād eva tatrāpy",
    "GSP33madhsiddhb_u:246": "ajñānavyavahāropapatteḥ, prāmāṇyasya cājñātajñāpakarūpakatvāt /",
    "GSP33madhsiddhb_u:247": "anyathā smṛter api tadāpatter iti /",
    "GSP33madhsiddhb_u:248": "vedānteṣu sarvatra evaṃvidhavirodhe 'yam eva parihāraḥ /",
    "GSP33madhsiddhb_u:249": "tadāhur vārtikakārapādāḥ (BAUBhV I.4.402)",
    "GSP33madhsiddhb_u:250": "yayā yayā bhavet puṃsāṃ vyutpattiḥ pratyagātmani /",
    "GSP33madhsiddhb_u:251": "sā saiva prakriyā jñeeyā sādhvī sā ca vyavasthā // iti //",
    "GSP33madhsiddhb_u:252": "śrutitātparyaviṣayībhūtārthaviruddhatvaṃ ca heyam eveti śataśa udghoṣitam asmābhiḥ /",
    "GSP33madhsiddhb_u:253": "tasmān na kiñcid etat /",
    "GSP33madhsiddhb_u:254": "nanu bhavaty avidyāvaśāj jīveśvarādivibhāgavyavasthā mānameyādipratikarmavyavasthā katham iti cet, ucyate /",
    "GSP33madhsiddhb_u:255": "dṛṣyatvād vināśitvāc ca paricchinnāpy avidyānirvacanīyatvena vicārāsahā āvaraṇavikṣepaśaktidvayavatī sarvagataṃ cidātmānam āvṛṇoti, aṅgulir iva nayanapuraḥsthitā sūryamaṇḍalam /",
    "GSP33madhsiddhb_u:256": "tatra cakṣuṣa evāvaraṇe 'ṇguler apy abhānaprasaṅgāt /",
    "GSP33madhsiddhb_u:257": "adhiṣṭhānāvaraṇam antareṇa ca vikṣepānupapatteś ca /",
    "GSP33madhsiddhb_u:258": "tataḥ sā pūrvapūrvasaṃskārajīvakarmaprayuktā satī nikhilajagadākāreṇa pariṇamate /",
    "GSP33madhsiddhb_u:259": "sā ca svagatacidābhāsadvārā cittādātmyāpanneti tatkāryam api sarvam ābhāsadvārā cidanusyūtam eva /",
    "GSP33madhsiddhb_u:260": "tathā ca caitanyasya dīpavatsvasambaddhasarvabhāsakatvāj jagadupādānacaitanyaṃ pramāṇāpekṣām antareṇaiva sarvadā sarvaṃ bhāsayat sarvajñaṃ bhavati /",
    "GSP33madhsiddhb_u:261": "tena tatra na mānameyādivyavasthā /",
    "GSP33madhsiddhb_u:262_0": "kin tu jīve tasya buddhyavacchinnatvena paricchinnatvāt tena cidabhivyaktiyogyena yenāntaḥkaraṇena yadā yatsambaddhaṃ bhavati",
    "GSP33madhsiddhb_u:262_1": "tad eva tadā tadavacchinno jīvo 'nubhavatīti na sāṅkaryaprasaṅgaḥ evam atra prakriyā -- śarīramadhye sthitaḥ sarvaśarīravyāpakaḥ",
    "GSP33madhsiddhb_u:263": "sattvaprādhānyena sūkṣmapañcabhūtārabdhaḥ antaḥkaraṇākhyo 'vidyāvivarto",
    "GSP33madhsiddhb_u:264": "darpaṇādivad atisvaccho netrādidvārā nirgatya yogyān ghaṭādīn viṣayān vyāpya tattadākāro bhavati drutatāmrādivat /",
    "GSP33madhsiddhb_u:265": "tasya ca saurālokādivat jhaṭitye eva sa.kocavikāsāv upapadyete /",
    "GSP33madhsiddhb_u:266": "sa ca sāvayavatvāt pariṇamamāno dehābhyantare ghaṭādau ca samyagvyāpya dehaghaṭayor madhye 'pi cakṣurvad avicchinno 'py avatiṣṭhate /",
    "GSP33madhsiddhb_u:267": "tatra dehāvacchinnāntaḥkaraṇabhāgo 'haṅkārākhyaḥ kartety ucyate /",
    "GSP33madhsiddhb_u:268": "dehaviṣayamadhyavartī daṇḍāyamānas tadbhāgo vṛttijñānākhyaḥ kriyety ucyate /",
    "GSP33madhsiddhb_u:269": "viṣayavyāpakas tadbhāgo viṣayasya jñānakarmatvasampādakam abhivyaktiyogyatvam ity ucyate /",
    "GSP33madhsiddhb_u:270": "tasya ca tribhāgasyāntaḥkaraṇasyātisvacchatvāt caitanyaṃ tatrābhivyajyate /",
    "GSP33madhsiddhb_u:271": "tasya cābhivyaktasya caitanyasya ekatve 'pi abhivyañjakāntaḥkaraṇabhāgabhedāt tridhā vyapadeśo bhavati /",
    "GSP33madhsiddhb_u:272": "kartṛbhāgāvacchinnacidaṃśaḥ pramātā,",
    "GSP33madhsiddhb_u:273": "kriyābhāgāvacchinnacidaṃśaḥ pramāṇam,",
    "GSP33madhsiddhb_u:274": "viṣayagatābhivyaktiyogyatvabhāgāvacchinnacidaṃśaḥ pramitir iti /",
    "GSP33madhsiddhb_u:275": "prameyaṃ tu viṣayagataṃ brahmacaitanyam evājñātam /",
    "GSP33madhsiddhb_u:276": "tad eva jñātaṃ sat,",
    "GSP33madhsiddhb_u:277": "phalam /",
    "GSP33madhsiddhb_u:278": "atra ca yasmin pakṣe antaḥkaraṇāvacchinno jīvaḥ, yasmiṃś ca pakṣe",
    "GSP33madhsiddhb_u:279": "sarvagato 'saṅgo 'vidyāpratibimbo jīvaḥ, tatrobhayatrāpi pramātṛcaitanyoparāgārthā viṣayagatacaitanyāvaraṇabhaṅgārthā",
    "GSP33madhsiddhb_u:280": "cāntaḥkaraṇavṛttiḥ /",
    "GSP33madhsiddhb_u:281": "yasmiṃś ca pakṣe avidyāvacchinnaḥ sarvagato jīvaḥ āvṛttaḥ tasmin pakṣe jīvasyaiva jagadupādānatvena sarvasambaddhatvāt āvaraṇabhaṅgārthā vṛttir iti vivekaḥ /",
    "GSP33madhsiddhb_u:282": "nanu ciduparāgārthā vṛttir iti pakṣe svato'ntaḥkaraṇasambaddhānāṃ",
    "GSP33madhsiddhb_u:283": "dharmādharmādīnāṃ brahmaṇaś ca vṛttim antareṇa sarvadā bhānaṃ syāt /",
    "GSP33madhsiddhb_u:284": "na",
    "GSP33madhsiddhb_u:285": "syāt, caitanyasya tattadākāratvābhāvāt /",
    "GSP33madhsiddhb_u:286": "tadabhāvaś ca svacche 'pi",
    "GSP33madhsiddhb_u:287": "brahmacaitanye āvaraṇāt, anāvṛtte 'pi śuktirajatādāv asvacchatvāt,",
    "GSP33madhsiddhb_u:288": "dharmādharmādau tu asvacchatvād āvṛtatvād vā /",
    "GSP33madhsiddhb_u:289": "tena svacche 'py āvṛtte pramāṇavṛtyā tadākāratā, anāvṛte svacche tu sukhaduḥkhādau svata iti",
    "GSP33madhsiddhb_u:290": "nāntaḥkaraṇasambandhamātreṇa bhānaprasaṅgaḥ /",
    "GSP33madhsiddhb_u:291": "nanu, brahmaṇaḥ katham āvaraṇam, niravadyasvaprakāśatvena sarvajñatvāt /",
    "GSP33madhsiddhb_u:292": "satyam, svasambaddhasarvabhāsakatayā sarvajñam api",
    "GSP33madhsiddhb_u:293": "antaḥkaraṇāvacchinnajīvājñānaviṣayatayā āvṛtam iti vyapadeśāt /",
    "GSP33madhsiddhb_u:294": "tasmād brahma jagadupādānam iti pakṣe ciduparāgārthā āvaraṇabhaṅgārthā ca vṛttiḥ,",
    "GSP33madhsiddhb_u:295": "jīvopādānatvapakṣe tu āvaraṇabhaṅgārthaiveti /",
    "GSP33madhsiddhb_u:296": "nanu, ekenaiva ghaṭādijñānenāvaraṇabhaṅge sadyo mokṣaprasaṅgaḥ,",
    "GSP33madhsiddhb_u:297": "ajñānasyaikatvāt /",
    "GSP33madhsiddhb_u:298": "nānājñānapakṣe 'pi ekasya jīvasyaikāñānopādhitvāt /",
    "GSP33madhsiddhb_u:299": "na, uttejakena maṇer iva vṛtyāvaraṇasyābhibhavāṅgīkārāt /",
    "GSP33madhsiddhb_u:300": "tathā ca pramāṇajanyāntaḥkaraṇavṛttyabhāvasahakṛtam ajñānaṃ sati bhāty api vastuni nāsti na bhāti iti pratītijananasamartham āvaraṇam ity ucyate /",
    "GSP33madhsiddhb_u:301": "vṛttau jātāyāṃ tv avacchedakābhāvād vidyamānam apy avidyamānasamam eveti na svakāryasamartham ajñānaṃ tenābhibhūtam ity ucyate /",
    "GSP33madhsiddhb_u:302": "nanu, evaṃ sati brahmajñānenāpy avidyāyā anivṛtter anirmokṣaprasaṅgaḥ /",
    "GSP33madhsiddhb_u:303": "na, tattvamasyādivākyārthajñānād avidyānivṛttyabhyupagamāt,",
    "GSP33madhsiddhb_u:304": "svaviṣayapramātvenaivāvidyānivartakatvān",
    "GSP33madhsiddhb_u:305": "mahāvākyārthaj,jānasyaivābādhitaviṣayatayā pramātvāt /",
    "GSP33madhsiddhb_u:306": "pratyakṣādīnāṃ tu bādhitaviṣayatayā bhramatve 'pi vyavahārasāmarthyena prāmāṇyābhimānāt,",
    "GSP33madhsiddhb_u:307": "jñānādajñānanivṛtter anyatrādarśanaṃ cākiñcitkaram, svānubhavasiddhatvāt,",
    "GSP33madhsiddhb_u:308": "anyathānupapatteś ca sarvato balavattvāt /",
    "GSP33madhsiddhb_u:309": "taduktam (Khaṇḍanakhaṇḍakhādyam",
    "GSP33madhsiddhb_u:310": "anyathānupapatiś ced asti vastuprasādhikā /",
    "GSP33madhsiddhb_u:311": "pinaṣṭhyasṛṣtivaimatyaṃ saiva sarvabalādhikā // iti //",
    "GSP33madhsiddhb_u:312": "atha vā mūlājñānasyaivāvasthājñānāni ghaṭādiviṣayāvaraṇāni /",
    "GSP33madhsiddhb_u:313": "ajñānasya prāgabhāvasthānīyatvena yāvanti jñānāni tāvanty ajñānānīty abhyupagamāt ekena ca jñānenaikājñānasyaiva nāśāt, ghaṭādijñānenāvaraṇanāśe 'pi na kācid anupapattiḥ /",
    "GSP33madhsiddhb_u:314": "nanu, anumānādihir āvaraṇaṃ nivartate na vā /",
    "GSP33madhsiddhb_u:315": "ādye sākṣātkāribhramasyāpi śaṅkhapītatvādeḥ śvetatvādyanumānādinā nivṛttiprasaṅgaḥ,",
    "GSP33madhsiddhb_u:316": "adhiṣṭhānājñānopādānakatvena bhramasya tannivṛttau nivṛtteḥ /",
    "GSP33madhsiddhb_u:317": "yauktikajñānena ca brahmaṇyavidyānivṛtteḥ sākṣātkārārthaṃ śravaṇamananādyapekṣaṇaṃ na syāt",
    "GSP33madhsiddhb_u:318": "dvitīye ca vahnyādivyavahāro na syāt,",
    "GSP33madhsiddhb_u:319": "pratibandhakasya vidyamānatvāt /",
    "GSP33madhsiddhb_u:320_0": "ucyate -- dvividham āvaraṇam, ekam asattvāpādakam antaḥkaraṇāvacchinnasākṣiniṣṭham, anyad abhānāpādakaṃ viṣayāvacchinnabrahmacaitanyaniṣṭhaṃ,",
    "GSP33madhsiddhb_u:320_1": "ghaṭam ahaṃ na jānāmīty ubhayāvacchedānubhavāt tatrādyaṃ parokṣāparokṣasādhāraṇapramāmātreṇa nivartate /",
    "GSP33madhsiddhb_u:321": "anumite 'pi vahnyādau nāstīti pratyayānudayāt /",
    "GSP33madhsiddhb_u:322": "dvitīyaṃ tu sākṣātkāreṇaiva nivartate /",
    "GSP33madhsiddhb_u:323": "yanniṣṭhaṃ yadākāraṃ jñānaṃ tanniṣṭhaṃ tadākāram ajñānaṃ nāśayatīti niyamāt, parokṣāparokṣaniṣṭhatvāt",
    "GSP33madhsiddhb_u:324": "tad uktam (Pañca 7.45)",
    "GSP33madhsiddhb_u:325": "parokṣajñānato naśyed asattvāvṛttihetutā /",
    "GSP33madhsiddhb_u:326": "aparokṣadhiyā naśyed abhānāvṛttihetutā //",
    "GSP33madhsiddhb_u:327": "tenānumānāder asattvāvaraṇanāśāt tatra tadvyavahāraḥ /",
    "GSP33madhsiddhb_u:328": "abhānāvaraṇanivṛttyā ca sopādhikasākṣātkāribhramanivṛttir iti /",
    "GSP33madhsiddhb_u:329": "tasmān nirdharmakasyāpy ātmano 'vidyāntaḥkaraṇatādātmyādhyāsāt",
    "GSP33madhsiddhb_u:330": "taddharmakartṛtvabhoktṛtvādyadhyāsa upapadyate /",
    "GSP33madhsiddhb_u:331": "nanu tvanmate 'nirvacanīyakhyātyabhyupagamāt, ye kartṛtvādayo 'ntaḥkaraṇadharmā ātmany adhyasyante te 'nirvacanīyās tatrotpadyanta iti vaktavyam /",
    "GSP33madhsiddhb_u:332": "tathā ca vyāvahārikaprātītikabhedena kartṛtvabhoktṛtvādīnāṃ dvedhāvabhāsaḥ syāt /",
    "GSP33madhsiddhb_u:333": "na syāt, tādātmyābhimānenāvivekāt /",
    "GSP33madhsiddhb_u:334": "sakaladharmaviśiṣṭasyaivāntaḥkaraṇasyātmany adhyastatvena dvayābhāvād vā /",
    "GSP33madhsiddhb_u:335": "tasmād ekasyaivātmana upādhibhedena pramātrādivyavasthopapatter na saugatamatāpattir na vā virodhaḥ /",
    "GSP33madhsiddhb_u:336": "anyāpi vyavasthāḥ spaṣṭataram upariṣṭād upapādayiṣyante /",
    "GSP33madhsiddhb_u:337_0": "tasmāj jñānasvarūpasyātmanaḥ suṣuptāv avyabhicārād dehendriyādīnāṃ ca vyabhicārād dṛśyatvāc ca tatra tatrātmabuddhis teṣāṃ",
    "GSP33madhsiddhb_u:337_1": "teṣāṃ vādināṃ bhrāntir ity aupaniṣadamatam eva pramāṇam iti siddham // 1",
    "GSP33madhsiddhb_u:338": "syād etat /",
    "GSP33madhsiddhb_u:339": "ātmano nirdharmakatve pramātrādivyavahārasyādhyāsamūlatve ca",
    "GSP33madhsiddhb_u:340": "“brāhmaṇo yajeta” ityevamādīnāṃ śāstrāṇām aprāmāṇyaprasaṅgaḥ, akartur abhoktuś cātmanaḥ pravṛttyupapatteḥ, vedāpramāṇye ca kuto brahmasiddhir",
    "GSP33madhsiddhb_u:341": "api, tasya tanmātragamyatvāt, śāstrayonitvād iti nyāyāt /",
    "GSP33madhsiddhb_u:342": "tathā ca vedaprāmāṇyārthaṃ pramātrādivyavahārasya satyatvam abhyupeyam ity āśaṅkya,",
    "GSP33madhsiddhb_u:343": "kiṃ tattvajñānāt pūrvam aprāmāṇyam āpadyate ūrdhvaṃ vā /",
    "GSP33madhsiddhb_u:344": "tatrādye yāvad avidyānivṛttivyavasthāyā upapāditatvāt sarveṣāṃ pramāṇānām avidyāvad viṣayatvena taddaśāyāṃ bādhābhāvān niṣpratyūhaṃ prāmāṇyam /",
    "GSP33madhsiddhb_u:345": "dvitīye tv iṣṭāpattir evety āha --",
    "GSP33madhsiddhb_u:346": "na varṇā na varṇāśramācāradharmā na me dhāraṇādhyānayogādayo 'pi /",
    "GSP33madhsiddhb_u:347": "anātmāśrayāhaṃmamādhyāsahānāt tadeko 'vaśiṣṭaḥ śivaḥ kevalo 'ham // 2",
    "GSP33madhsiddhb_u:348": "ślokārthaḥ /",
    "GSP33madhsiddhb_u:349": "varṇā brāhmaṇakṣatriyavaiśyaśūdrāḥ /",
    "GSP33madhsiddhb_u:350": "āśramāś ca brahmacārigṛhasthavānaprasthabhikṣavaḥ /",
    "GSP33madhsiddhb_u:351": "ācārāḥ śaucasnānādayaḥ /",
    "GSP33madhsiddhb_u:352": "dharmāḥ brahmacaryagurusevādayaḥ /",
    "GSP33madhsiddhb_u:353": "atra dvandvadvayagarbhaṣaṣṭhitatpuruṣeṇa varṇānām ācārāḥ dharmāś ca āśramāṇām apy ācārāḥ dharmāś ca labhyante /",
    "GSP33madhsiddhb_u:354": "dhāraṇā brahmaṇi bāhyaviṣayatyāgena manasas sthairyam /",
    "GSP33madhsiddhb_u:355": "dhyānaṃ paramātmacintanam /",
    "GSP33madhsiddhb_u:356": "yogaś cittavṛttinirodhaḥ /",
    "GSP33madhsiddhb_u:357": "ādiśabdena śravaṇamananādayo gṛhyante /",
    "GSP33madhsiddhb_u:358": "sarveṣāṃ jñānottarakālam asattve hetum āha --",
    "GSP33madhsiddhb_u:359": "anātmāśrayāhaṃmamādhyāsahānād iti /",
    "GSP33madhsiddhb_u:360": "anātmā ātmavirodhinī avidyā,",
    "GSP33madhsiddhb_u:361": "tadāśrayas tadupādāno yo 'haṃmamakārādyadhyāsas tasya samūlasyāpi tattvajñānena hānāt tatprayuktavarṇāśramādivyavahāro nāstīty arthaḥ // 2",
    "GSP33madhsiddhb_u:362": "varṇāśramādivyavahārasya mithyājñānamāatramūlatvena mithyātvaṃ draḍhayituṃ tadvyatireke suṣuptau, vyatirekam āha --",
    "GSP33madhsiddhb_u:363": "na mātā pitā vā na devā na lokā na devā na yajñā na tīrthaṃ bruvanti",
    "GSP33madhsiddhb_u:364": "suṣuptau nirastātiśūnyātmakatvāt tadeko 'vasiṣṭaḥ śivaḥ kevalo 'ham",
    "GSP33madhsiddhb_u:365": "ślokārthaḥ /",
    "GSP33madhsiddhb_u:366": "mātā janakastrī /",
    "GSP33madhsiddhb_u:367": "pitā janakaḥ pumān /",
    "GSP33madhsiddhb_u:368": "devā indrādayaḥ ārādhyāḥ /",
    "GSP33madhsiddhb_u:369": "lokās tadārādhanaphalāni svargādīni /",
    "GSP33madhsiddhb_u:370": "devāḥ alaukikahitāhitasādhanapratipādakāni brahmapratipādakāni ca pramāṇavākyāni /",
    "GSP33madhsiddhb_u:371": "yajñāḥ svargādisādhanībhūtā jyotiṣṭomādayaḥ /",
    "GSP33madhsiddhb_u:372": "tīrthaṃ yajñasādhanībhūtaḥ kurukṣetrādideśaḥ /",
    "GSP33madhsiddhb_u:373": "evaṃ pāpakarmasādhanāny apy upalakṣaṇīyāni /",
    "GSP33madhsiddhb_u:374": "sarveṣāṃ dehābhimānamūkalatvāt tadabhāve svataḥsambandhābhāvād avidyamānatety arthaḥ /",
    "GSP33madhsiddhb_u:375": "tathā ca suṣuptiṃ prakṛtya śrutiḥ “atra pitāpitā bhavati matāmatā",
    "GSP33madhsiddhb_u:376": "devādevā vedāvedāḥ steno'steno bhavati bhrūṇahābhrūṇahā cāṇḍālo 'cāṇḍālaḥ",
    "GSP33madhsiddhb_u:377": "paulkaso 'paulkasaḥ śramaṇo 'śramaṇas tāpaso 'tāpaso 'nanvāgataṃ",
    "GSP33madhsiddhb_u:378": "puṇyenānanvāgataṃ pāpena tīrṇo hi tadā sarvāñ chokān hṛdayasya bhavati”",
    "GSP33madhsiddhb_u:379": "(BAU 4.3.22) ityādyā abhimānābhāve sarvān arthanivṛttim anuvadanti /",
    "GSP33madhsiddhb_u:380": "nanu, sarvavyavahārābhāve śūnyataiva syāt /",
    "GSP33madhsiddhb_u:381": "na, ity āha --",
    "GSP33madhsiddhb_u:382": "nirastātiśūnyātmakatvād iti /",
    "GSP33madhsiddhb_u:383": "nirastam atiśūnyātmakatvaṃ yasmāt tat tathā /",
    "GSP33madhsiddhb_u:384": "bhāvapradhāno nirdeśaḥ /",
    "GSP33madhsiddhb_u:385": "tasya suṣuptisādhakatvāt punarutthānānupapatteś ca /",
    "GSP33madhsiddhb_u:386": "“avināśī vā are 'yam ātmānucchittidharmā” (BAU 4.5.14), “mātrā",
    "GSP33madhsiddhb_u:387": "saṃsargas tv asya bhavati”, “yad vaitan na paśyati paśyan vaitan na",
    "GSP33madhsiddhb_u:388": "paśyati” (BAU 4.3.23), “na hi draṣṭur dṛṣṭer viparilopo vidyate,",
    "GSP33madhsiddhb_u:389": "avināśitvāt, na tu taddvitīyam asti tato 'nyad vibhaktaṃ yat paśyet” (BAU)",
    "GSP33madhsiddhb_u:390": "ityādiśrutibhyaś cātmacaitanyasya na suṣuptau śūnyate 'ty arthaḥ /",
    "GSP33madhsiddhb_u:391": "nirākṛtam apy etat punar api sthūṇānikhanananyāyena nirākriyate /",
    "GSP33madhsiddhb_u:392": "yad vā nirastam aśanāyādyatītam advitīyam atiśūnyaṃ yad brahma tadātmakatvāt /",
    "GSP33madhsiddhb_u:393": "tathā ca śrutiḥ “yadā puruṣaḥ svapiti nāma satā somya tadā sampanno",
    "GSP33madhsiddhb_u:394": "bhavati, tad yathā priyayā striyā sampariṣvakto na bāhyaṃ kiñcana veda",
    "GSP33madhsiddhb_u:395": "nāntaram evem evāyaṃ puruṣaḥ prājñenātmanā sampariṣvakto na bāhyaṃ kiñcana veda nāntaram” (ChU VI.9.1) iti /",
    "GSP33madhsiddhb_u:396": "tena jagatkāraṇībhūtasarvajñasarvaśaktiparipūrṇānandabodharūpeṇa brahmaṇā sahaikatvād asaṃsāryeva jīva iti siddham // 3 //",
    "GSP33madhsiddhb_u:397": "dvitīyo vibhāgaḥ /",
    "GSP33madhsiddhb_u:398": "tatpadārthanirṇayaḥ /",
    "GSP33madhsiddhb_u:399": "evaṃ tāvat tribhiḥ ślokaiḥ vādivipratipattinirākaraṇapūrvakaṃ tvampadārtho nirdhāritaḥ /",
    "GSP33madhsiddhb_u:400": "samprati tatpadārthas tathaiva nirdhāraṇīyaḥ /",
    "GSP33madhsiddhb_u:401": "tatra nirākaraṇīyā vādivipratipattayaḥ pradarśyante /",
    "GSP33madhsiddhb_u:402": "nanu, na brahma saha",
    "GSP33madhsiddhb_u:403": "jīvasyaikyam upapadyate /",
    "GSP33madhsiddhb_u:404": "tathā hi sacchabdavācyaṃ jagatkāraṇaṃ brahma “sad eva somya idam agra āsīt” (ChU VI.2.1) ityādivākyena pratipāditam /",
    "GSP33madhsiddhb_u:405": "jagatkāraṇaṃ ca pradhānam acetanam iti sāṅkhyāḥ /",
    "GSP33madhsiddhb_u:406": "paśupatir eva jagatkāraṇam, sa ca cetano 'pi jīvād bhinnaḥ sa upāsya eveti pāśupatāḥ /",
    "GSP33madhsiddhb_u:407": "bhagavān vāsudeva īśvaro jagatkāraṇam, tasmād utpadyate saṅkarṣaṇākhyo",
    "GSP33madhsiddhb_u:408": "jīvaḥ, tasmān manaḥ pradyumnaḥ, tato 'haṅkāro 'niruddhaḥ, tena kāryatvāj jīvasya tena saha na brahmaṇo vāsudevasyātyantābheda iti pañcarātrikāḥ /",
    "GSP33madhsiddhb_u:409": "pariṇāmī nityaḥ sarvajño bhinnābhinna iti jainās tridaṇḍinaś ca /",
    "GSP33madhsiddhb_u:410": "nāsti sarvajñatvādyupetaṃ brahma, āmnāyasya kriyāparatvena tatra tātparyābhāvāt,",
    "GSP33madhsiddhb_u:411": "kin tu vāgdhenvādivat sarvajñatvādiguṇaviśiṣṭatayā jagatkāraṇaṃ paramāṇvādi vā jīvo vā upāsya iti mīmāṃsakāḥ /",
    "GSP33madhsiddhb_u:412": "asti nityajñānādimān īśvaraḥ sarvajñaḥ pṛthivyādikāryaliṅgānumitaḥ, sa ca jīvād bhinna eveti tārkikāḥ /",
    "GSP33madhsiddhb_u:413": "kṣaṇikaḥ sarvajña iti saugatāḥ /",
    "GSP33madhsiddhb_u:414": "kleśakarmavipākāśayair aparāmṛṣṭo nityajñānarūpaḥ pradhānāṃśasattvaguṇapratiphalitatayā sarvajñaḥ saṃsāripuruṣavilakṣaṇa eveti pātañjalāḥ /",
    "GSP33madhsiddhb_u:415": "advitīyaparamānanda eva brahma,",
    "GSP33madhsiddhb_u:416": "tac ca jīvasya vāstavaṃ svarūpaṃ māyayā ca sarvajñatvādiviśiṣṭaṃ jagadupādānaṃ nimittaṃ ceti aupaniṣadāḥ /",
    "GSP33madhsiddhb_u:417": "evaṃ vādivipratipattibhiḥ sandigdho tatpadārthe aupaniṣadapakṣasya pariśeṣeṇa tannirṇayāyāha bhagavān --",
    "GSP33madhsiddhb_u:418": "na sāṅkhyaṃ na śaivaṃ na tat pāñcarātraṃ na nainaṃ na mīmāṃsakāder mataṃ vā /",
    "GSP33madhsiddhb_u:419": "viśiṣṭānubhūtyā viśuddhātmakatvāt tad eko 'vaśiṣṭaḥ śivaḥ kevalo 'ham",
    "GSP33madhsiddhb_u:420": "ādiśabdenānuktānāṃ saṅgrahaḥ /",
    "GSP33madhsiddhb_u:421": "na tāvad acetanaṃ jagadupādānam, “tad",
    "GSP33madhsiddhb_u:422": "aikṣata bahu syāṃ prajāyeya” (ChU VI.2.3.) iti īkṣaṇapūrvakasṛṣṭiśravaṇāt,",
    "GSP33madhsiddhb_u:423": "“anena jīvenātmanānupraviśya nāmarūpe vyākaravāṇi” (ChU VI.3.2.) iti",
    "GSP33madhsiddhb_u:424": "jīvātmatvavyapadeśāt, “yasmin vijñāte sarvam idaṃ vijñātaṃ bhavati” (MU",
    "GSP33madhsiddhb_u:425": "I.1.3.) iti caikavijñānena sarvavijñānapratijñānāt, pradhānajñānena ca tadaprakṛtikānāṃ puruṣāṇāṃ jñātum aśakyatvāt, “aitadātmyam idaṃ sarvaṃ tat",
    "GSP33madhsiddhb_u:426": "satyaṃ sa ātmā tat tvam asi” (ChU VI.8.7) iti ca tadabhedasya",
    "GSP33madhsiddhb_u:427": "navakṛtvopadeśāt, “tasmād vā etasmād ātmana ākāśaḥ sambhūtaḥ” (TU II.1.)",
    "GSP33madhsiddhb_u:428": "iti śrutyantarād acetanasya jagatkāraṇatve vicitraracanānupapatteḥ,",
    "GSP33madhsiddhb_u:429": "pradhānamahadāder aprāmāṇikatvāc ca na sāṅkhyamataṃ sādhu /",
    "GSP33madhsiddhb_u:430": "evaṃ pāśupataṃ pāñcarātrikaṃ jainaṃ ca mataṃ śrutiyuktibādhitatvād ayuktam /",
    "GSP33madhsiddhb_u:431": "na ca vidhiśeṣatvāc chrutir na brahma pratipādayatīti mīmāṃsakamataṃ yuktam asiddhatvād vidhiśeṣatvasya",
    "GSP33madhsiddhb_u:432": "na cārthavādādhikaraṇanyāyād vidhiśeṣatvam,",
    "GSP33madhsiddhb_u:433": "vaiṣamyāt /",
    "GSP33madhsiddhb_u:434_0": "svataḥprayojanavadarthāpratipādakānāṃ “vāyur vai kṣepiṣṭhā devatā” (TS II.1.1.1.) ityevamādīnāṃ svādhyāyavidhigrahaṇānyathānupapattyā",
    "GSP33madhsiddhb_u:434_1": "prayojanavadarthaparatve kalpanīye śabdabhāvanetikartavyatāṃśasākāṃkṣasya",
    "GSP33madhsiddhb_u:435": "vidheḥ sampradānabhūtadevatādistutidvāreṇa tadaṃśapūrakatvān naṣṭāśvadagdharathanyāyena tadubhayaikavākyatā ity arthavādādhikaraṇe nirṇītam /",
    "GSP33madhsiddhb_u:436": "vedāntavākyajanyajñānāc ca sākṣād eva paramānandaprāptir niḥśeṣaduḥkhanivṛttiś ca puruṣārtho labhyata iti nirākāṃkṣatvān",
    "GSP33madhsiddhb_u:437": "nānyaśeṣatvasambhāvanā, pratyuta vidhaya evāntaḥkaraṇaśuddhidvārā",
    "GSP33madhsiddhb_u:438": "taccheṣatāṃ svata eva prāmāṇyād asty eva brahmeti na mīmāṃsakamatasiddhiḥ",
    "GSP33madhsiddhb_u:439": "/ tārkikādīnāṃ ca mataṃ “tat tvam asi” (ChU VI.8.7.), “ahaṃ brahmāsmi”",
    "GSP33madhsiddhb_u:440": "(BAU I.4.10.), “ayam ātmā brahma” (BAU II.5.19.), “satyaṃ jñānaṃ anantaṃ brahma” (TU II.1.) ityādiśrutibādhitam, “ekam evādvitīyaṃ brahma” (ChU",
    "GSP33madhsiddhb_u:441": "VI.2.1.), “neha nānāsti kiñcana” (BAU IV.4.19.) ityādiśrutibādhitaṃ ca /",
    "GSP33madhsiddhb_u:442": "bhinnābhinnatvaṃ kṣaṇikatvaṃ ca “ākāśavat sarvagataś ca nityaḥ”",
    "GSP33madhsiddhb_u:443": "ityādiśrutibādhitam /",
    "GSP33madhsiddhb_u:444": "atra ca sarvaṣāṃ matasyāsattve pratijñāte viśuddhātmakatvād iti hetuḥ /",
    "GSP33madhsiddhb_u:445": "nirvikalpakādvitīyacaitanyarūpatvād ity arthaḥ /",
    "GSP33madhsiddhb_u:446": "atra hetuḥ viśiṣṭānubhūtyeti /",
    "GSP33madhsiddhb_u:447": "viśiṣṭā savikalpakānubhūtibhyo vyāvṛttā yā tattvamasyādivākyajanyākhaṇḍānubhūtis tayety arthaḥ",
    "GSP33madhsiddhb_u:448": "tena sarvavyāpakam advitīyaṃ paramānandabodharūpaṃ ca brahmeti siddham // 4 //",
    "GSP33madhsiddhb_u:449": "nanu, “sa ya eṣo 'ṇimā” (ChU VI.8.15.), “aṇor aṇīyān” (TA X.12.1, KU",
    "GSP33madhsiddhb_u:450": "I.2.20, SvU III.20.) iti brahmaṇo 'ṇutvaśruteḥ, “aṅguṣṭhamātraḥ puruṣaḥ”",
    "GSP33madhsiddhb_u:451": "(KU II.4.12.), “ārāgramātro hy avaro 'pi dṛṣṭaḥ” (SvU V.8.)",
    "GSP33madhsiddhb_u:452": "ityādiśrutipratipāditāṇujīvābhinnatvāc ca na brahmaṇaḥ sarvavyāpakatvam ity āśaṅkya “brahmaivedam amṛtaṃ purastāt brahma paścāt brahma dakṣiṇataś",
    "GSP33madhsiddhb_u:453": "cottareṇa /",
    "GSP33madhsiddhb_u:454": "adhaś cordhvaṃ ca prasṛtaṃ brahmaivedaṃ viśvam idaṃ variṣṭham”",
    "GSP33madhsiddhb_u:455": "(MU II.2.11.), “tad etad brahmāpūrvam anaparam anantaram abāhyam” (BAU",
    "GSP33madhsiddhb_u:456": "II.5.11.) ityādyāḥ śrutayo nirviśeṣam eva brahma pratipādayantīti",
    "GSP33madhsiddhb_u:457": "pūrovoktam eva draḍhayann āha --",
    "GSP33madhsiddhb_u:458": "na cordhvaṃ na cādho na cāntar na bāhyaṃ na madhyaṃ na tiryaṅ na pūrvāparā dik /",
    "GSP33madhsiddhb_u:459": "viyadvyāpakatvād akhaṇḍaikarūpas tad eko 'vaśiṣṭaḥ śivaḥ kevalo 'ham",
    "GSP33madhsiddhb_u:460": "ślokārthaḥ /",
    "GSP33madhsiddhb_u:461": "viyadvyāpakatvāt viyadvad vyāpakatvāt “ākāśavat sarvagataś ca nitya” iti śruteḥ, viyato vyāpakatvād iti vā “jyāyān ākāśāt” (SatBr",
    "GSP33madhsiddhb_u:462": "X.6.3.2), “mahato mayīyān” (KU II.20) ityādiśruteḥ /",
    "GSP33madhsiddhb_u:463": "jīvasyāpi sakaladehavyāpicaitanyopalabdhyā mahattve 'pi,",
    "GSP33madhsiddhb_u:464_0": "upādhidharmādhyāsenārāgramātratvābhidhānāt, “buddher guṇenātmaguṇena caiva hy ārāgramātro hy avaro 'pi dṛṣṭaḥ” (SvU V.8.)",
    "GSP33madhsiddhb_u:464_1": "iti śruter brahmaṇaś ca sūkṣmatvābhiprāyeṇāṇutvavyapadeśāt śeṣam atirohitārtham // 5 //",
    "GSP33madhsiddhb_u:465": "nanu, brahmaṇo jagadupādānatvād upādānopādeyayoś cābhedād vicitrajagadabhinnatvena brahmaṇaḥ duḥkharūpatvāt na tadabhinnatvena",
    "GSP33madhsiddhb_u:466_0": "jīvasya paramapuruṣārthaprāptir ity āśaṅkya brahmaṇaḥ svaprakāśaparamānandarūpatvān nikhilajagadbhramādhiṣṭhānatvena kāraṇatvavyapadeśād",
    "GSP33madhsiddhb_u:466_1": "adhyastena ca samaṃ sambandhābhāvān na tatrānarthaleśo",
    "GSP33madhsiddhb_u:467": "'py astīty āha --",
    "GSP33madhsiddhb_u:468": "na śuklaṃ na kṛṣṇaṃ na raktaṃ na pītaṃ na kubjaṃ na pīnaṃ na hrasvaṃ na dīrgham /",
    "GSP33madhsiddhb_u:469": "arūpaṃ tathā jyotir ākārakatvāt tadeko 'vaśiṣṭaḥ śivaḥ kevalo 'ham //",
    "GSP33madhsiddhb_u:470": "kubujam aṇu /",
    "GSP33madhsiddhb_u:471": "pīnaṃ mahat /",
    "GSP33madhsiddhb_u:472": "tenāṇu mahat hrasvaṃ dīrghaṃ ceti caturvidhaparimāṇaniṣedhāt dravyatvapratiṣedhaḥ /",
    "GSP33madhsiddhb_u:473": "rūpyata iti rūpaṃ prameyam /",
    "GSP33madhsiddhb_u:474": "na prameyaṃ arūpam /",
    "GSP33madhsiddhb_u:475": "tena sarveṣām eva dravyaguṇakarmādipadārthānāṃ tattadvādyabhyupagatānāṃ niṣedhaḥ /",
    "GSP33madhsiddhb_u:476": "tathā ca śrutiḥ “asthūlam anaṇv ahrasvam adīrgham alohitam” (BAU III.8.8.) ityādyāḥ",
    "GSP33madhsiddhb_u:477": "“aśabdam asparśam arūpam avyayaṃ tathārasaṃ nityam agandhavac ca yat”",
    "GSP33madhsiddhb_u:478": "(KathU I.3.15.) ityādyāś ca sarvānarthaśūnyaṃ paramātmasvarūpaṃ pratipādayanti /",
    "GSP33madhsiddhb_u:479": "śrautasyāpy arthasya nyāyena nirṇayāya hetum āha --",
    "GSP33madhsiddhb_u:480": "jyotir ākārakatvād iti /",
    "GSP33madhsiddhb_u:481": "svaprakāśajñānarūpatvenāprameyatvāt, prameyatve",
    "GSP33madhsiddhb_u:482": "ghaṭādivajjaḍatvāpatteḥ, “etad aprameyaṃ dhruvam” (BAU IV.4.20.)",
    "GSP33madhsiddhb_u:483": "ityādiśruteś cety arthaḥ // 6 //",
    "GSP33madhsiddhb_u:484": "tṛtīyo vibhāgaḥ tattvamasivākyārthanirṇayaḥ /",
    "GSP33madhsiddhb_u:485": "nanu, kasya brahmabhāva upadiśyate, brahmaṇo 'brahmaṇo vā /",
    "GSP33madhsiddhb_u:486": "nāntyaḥ, tasya jaḍatvād asattvāc ca, na prathamaḥ upadeśānarthakyāt, brahmabhāvasya svataḥsiddhatvāt",
    "GSP33madhsiddhb_u:487": "jīvasya svato brahmabhāve 'py avidyāvyavadhānaṃ jñānena nivartyata iti cet, na, avidyānivṛtter ātmabhinnatve dvaitāpatter brahmaṇo",
    "GSP33madhsiddhb_u:488": "'siddhiprasaṅgāt /",
    "GSP33madhsiddhb_u:489": "tad uktaṃ vārtike (BAUBhV II.4.14.)",
    "GSP33madhsiddhb_u:490": "“avyāvṛttānanugataṃ vastu brahmeti bhaṇyate /",
    "GSP33madhsiddhb_u:491": "brahmārtho durlabho 'tra syād dvitīye sati vastuni” // iti //",
    "GSP33madhsiddhb_u:492": "abhinnatve copadeśānarthakyam ity uktam /",
    "GSP33madhsiddhb_u:493": "atra kiṃ paramārthataḥ phalābhāvam abhipraiṣi kiṃ vā pratītito 'pi /",
    "GSP33madhsiddhb_u:494": "tatrādyam iṣṭāpattyā pariharati --",
    "GSP33madhsiddhb_u:495": "na śāstā na śāstraṃ na śiṣyo na śikṣā na ca tvaṃ na cāhaṃ na cāyaṃ prapañcaḥ /",
    "GSP33madhsiddhb_u:496": "svarūpāvabodho vikalpāsahiṣṇus tad eko 'vaśiṣṭaḥ śivaḥ kevalo 'ham //",
    "GSP33madhsiddhb_u:497": "śāstā upadeśakartā guruḥ /",
    "GSP33madhsiddhb_u:498": "śāstram upadeśakaraṇam /",
    "GSP33madhsiddhb_u:499": "śiṣya upadeśakarma /",
    "GSP33madhsiddhb_u:500": "śikṣā upadeśakriyā /",
    "GSP33madhsiddhb_u:501": "tvaṃ śrotā /",
    "GSP33madhsiddhb_u:502": "ahaṃ vaktā /",
    "GSP33madhsiddhb_u:503": "ayaṃ sarvapramāṇasannidhāpitaḥ prapañco, dehendriyādir anarthaḥ, paramārthato nāstīty arthaḥ",
    "GSP33madhsiddhb_u:504": "dvitīyaṃ nirākaroti -- svarūpeti /",
    "GSP33madhsiddhb_u:505": "ayam arthaḥ -- yady apy avidyānivṛttir ātmānātmā veti vikalpane kim api phalaṃ nirūpayituṃ na śakyate tathāpi svarūpāvabodho vijñānaphalam anubhūyate /",
    "GSP33madhsiddhb_u:506": "na caitat katham iti vikalpanīyaṃ sarvadvaitopamardena vikalpāsahiṣṇutvāt /",
    "GSP33madhsiddhb_u:507": "na hi dṛṣṭe",
    "GSP33madhsiddhb_u:508": "'nupapannaṃ nāma /",
    "GSP33madhsiddhb_u:509": "tathā ca śrutiḥ (GauK II.32.)",
    "GSP33madhsiddhb_u:510": "“na nirodho na cotpattir na baddho na ca sādhakaḥ /",
    "GSP33madhsiddhb_u:511": "na mumukṣur na vai mukta ity eṣā paramārthatā” //",
    "GSP33madhsiddhb_u:512_0": "“brahma vā idam agra āsīt, tad ātmānam evāvedāhaṃ brahmāsmīti, tasmāt tatsarvam abhavat” (BAU I.4.7.) ityādyā pūrvam api",
    "GSP33madhsiddhb_u:512_1": "brahmasvarūpasyaiva sato jīvasya jñānād brahmabhāvaṃ darśayati sarvaṃ ca dvaitaṃ vārayati // 7",
    "GSP33madhsiddhb_u:513": "nanv ātmanaḥ svaprakāśarūpatve sarvadā samāne jāgratsvapnasuṣuptyādivyavasthā katham /",
    "GSP33madhsiddhb_u:514": "na ca bhrāntyaiva vyastheti",
    "GSP33madhsiddhb_u:515": "vācyam, tathā sati sarvasyaiva svapnatvāpatter iti cet, na, lakṣaṇatas trayāṇām api svapnatve 'pi pratibhāsate 'vidyātmakaviśeṣasambhavād",
    "GSP33madhsiddhb_u:516": "asadvilakṣaṇatvena tu saviśeṣatvād vyavasthopapatteḥ /",
    "GSP33madhsiddhb_u:517": "paramārthatas tu kāpi vyavasthety āha --",
    "GSP33madhsiddhb_u:518": "na jāgran na me svapnako vā suṣuptir na viśvo na vā taijasaḥ prājñako vā /",
    "GSP33madhsiddhb_u:519": "avidyātmakatvāt trayāṇāṃ turīyas tad eko 'vaśiṣṭaḥ śivaḥ kevalo 'ham",
    "GSP33madhsiddhb_u:520": "atra layakrameṇa paurvāparyayanirdeśaḥ /",
    "GSP33madhsiddhb_u:521": "tathā hi -- asmanmate padārtho dvividhaḥ, dṛk dṛśyaś ca, anyavādiparikalpitānāṃ padārthānām atraivāntarbhāvāt /",
    "GSP33madhsiddhb_u:522": "tatra dṛkpadārtha ātmā pāramārthika ekaḥ sarvadaikarupo 'py aupādhikabhedena trividhaḥ, īśvaro jīvaḥ sākṣī ceti /",
    "GSP33madhsiddhb_u:523": "tatra kāraṇībhūtājñānopādhir īśvaraḥ,",
    "GSP33madhsiddhb_u:524": "antaḥkaraṇatatsaṃskārāvacchinnājñānopahito jīvaḥ /",
    "GSP33madhsiddhb_u:525": "prapañcitaṃ caitad adhastāt /",
    "GSP33madhsiddhb_u:526": "avidyāpratibimbeśvarapakṣe bimbacaitanyaṃ, bimbeśvarapakṣe ca bimbapratibimbamukhānugatamukhasvarūpavaj jīveśvarānugataṃ sarvānusandhātṛ",
    "GSP33madhsiddhb_u:527": "caitanyaṃ, sākṣīty ucyate /",
    "GSP33madhsiddhb_u:528": "vārtikakāramate tv īśvara eva sākṣīti dvaividhyam eva jīveśvarabhedena dṣśaḥ /",
    "GSP33madhsiddhb_u:529": "tatreśvaro 'pi trividhaḥ /",
    "GSP33madhsiddhb_u:530": "svopādhibhūtāvidyāguṇatrayabhedena viṣṇukāraṇībhūtarajaupahito brahma sraṣṭā /",
    "GSP33madhsiddhb_u:531": "hiraṇyagarbhas tu mahābhūtakāraṇatvābhāvān na brahmā tathāpi sthūlabhūtasraṣṭṛtvāt kvacid brahmety ucyate /",
    "GSP33madhsiddhb_u:532": "kāraṇībhūtatamaupahito rudraḥ saṃhartā /",
    "GSP33madhsiddhb_u:533": "evaṃ caikasyaiva caturbhujacaturmukhapañcamukhādyāḥ pumākārāḥ śrībhāratībhvānyādyāś ca stryākārāḥ",
    "GSP33madhsiddhb_u:534": "anye ca matsyakūrmādayo",
    "GSP33madhsiddhb_u:535": "'nantāvatārāḥ līlayaivāvirbhavanti bhaktānugrahārtham avadheyam,",
    "GSP33madhsiddhb_u:536": "“cinmayasyādvitīyasya niṣkalasyāśarīriṇaḥ /",
    "GSP33madhsiddhb_u:537": "upāsakānāṃ kāryārthaṃ brahmaṇo rūpakalpanā //” iti śruteḥ //",
    "GSP33madhsiddhb_u:538": "jīvo' pi trividhaḥ, svopādhyavāntarabhedena viśvataijasaprājñabhedāt /",
    "GSP33madhsiddhb_u:539": "tatrāvidyāntaḥkaraṇasthūlaśarīrāvacchinno jāgradavasthābhimānī viśvaḥ /",
    "GSP33madhsiddhb_u:540": "sa eva sthūlaśarīrābhimānarahita upādhidvayopahitaḥ svapnābhimānī taijasaḥ /",
    "GSP33madhsiddhb_u:541": "śarīrāntaḥkaraṇopādhidvayarahito",
    "GSP33madhsiddhb_u:542": "'ntaḥkaraṇasaṃskārāvacchinnāvidyāmātropahitaḥ suṣuptyabhimānī prājñaḥ /",
    "GSP33madhsiddhb_u:543": "eteṣāṃ ca svatantropādhibhedābhāvena svatantrabhedābhāve 'py",
    "GSP33madhsiddhb_u:544": "avāntaropādhibhedād ekatve 'py avāntarabhedo vyahahriyate /",
    "GSP33madhsiddhb_u:545": "sākṣī tu sarvānusandhātā sarvānugatas turīyākhya ekavidha eva /",
    "GSP33madhsiddhb_u:546": "tatropādhibhedenāpi na kvacid bhedas tadupādher ekarūpatvāt /",
    "GSP33madhsiddhb_u:547": "avidyātadvyāpyatatkāryātmakaḥ prapañco dṛṣyapadārthaḥ /",
    "GSP33madhsiddhb_u:548": "tasya cāpāramārthikatve 'pi",
    "GSP33madhsiddhb_u:549": "vyāvahārikasattvābhyupagamāt na svāpnikapadārthavan nirūpaṇaṃ vyartham,",
    "GSP33madhsiddhb_u:550": "upāsanādāv upayogād iti /",
    "GSP33madhsiddhb_u:551": "so 'pi trividhaḥ avyākṛtāmūrtamūrtabhedāt /",
    "GSP33madhsiddhb_u:552": "tatra sābhāsāvidyā mūrtāmūrtaprapañcabījaśaktirūpā tadajanyatve 'pi",
    "GSP33madhsiddhb_u:553": "tannivṛttau nirvartamānatvena tadvyāpyaiś caitanyatatsambandhajīveśvaravibhāgacidābhāsaiḥ sahānāditvād avyākṛtam ity ucyate /",
    "GSP33madhsiddhb_u:554_0": "sā ca svayaṃ jaḍāpy ajaḍena cidābhāsenojjvalitapūrvapūrvasaṃskārajīvakarmaprayuktā satī śabdasparśarūparasagandhātmakāny",
    "GSP33madhsiddhb_u:554_1": "ākāśavāyutejojalapṛthivyākhyāni pañcamahābhūtāni janayati tatra pūrvapūrvabhūtabhāvāpannāyā avidyāyā uttarottaraṃ prati kāraṇatvāt",
    "GSP33madhsiddhb_u:554_2": "pūrvapūrvabhūtaguṇānām uttarottarabhuteṣv anupreveśaḥ /",
    "GSP33madhsiddhb_u:555": "evam avidyāta evāndhakāro 'pi bhāvarūpa evāvaṇātmā cākṣuṣajñānavirodhī ālokanāśyaś ca jhaṭiti mahāvidyudādivad āvirbhavati",
    "GSP33madhsiddhb_u:556": "tirobhavati ceti siddhāntaḥ /",
    "GSP33madhsiddhb_u:557": "saṃsārahetudehopādanatvābhāvāc ca śrutiṣu sṛṣṭiprakriyāyām āmnāyata ity avirodhaḥ /",
    "GSP33madhsiddhb_u:558": "dikkālau tv aprāmāṇikatvān",
    "GSP33madhsiddhb_u:559": "noktau, ākāśasyaiva digvyavahārajanakatvavyavasthāsambhavāt “diśaḥ",
    "GSP33madhsiddhb_u:560": "śrotram” (BAU III.2.13.) iti śruteś ca /",
    "GSP33madhsiddhb_u:561": "kālas tv avidyaiva tasyā eva sarvādhāratvād iti /",
    "GSP33madhsiddhb_u:562": "ayaṃ cāvyākṛtapadārtha īśvaropādhiḥ /",
    "GSP33madhsiddhb_u:563": "tāni ca sūkṣmāṇy apy apañcīkṛtāni pañcamahābhūtāny amūrtākhyāni kāraṇaikyāt sattvarajastamoguṇātmakāni sattvāṃśaprādhānyena jñānakriyāśaktipradhānāṃśaḥ prāṇaḥ /",
    "GSP33madhsiddhb_u:564": "sa ca pañcadhā, prāṇo 'pāṇo vyāna udānaḥ samāna iti /",
    "GSP33madhsiddhb_u:565": "evam ekaikabhutebhyo jñānakriyāśaktibhedāt pratyekam indriyadvayaṃ jāyate /",
    "GSP33madhsiddhb_u:566": "ākāśāc chrotravācau, vāyos tvakpāṇī, tejasaś",
    "GSP33madhsiddhb_u:567": "cakṣuḥpādau, adbhyo rasanapāyū, pṛthivyā ghrāṇopasthau ceti /",
    "GSP33madhsiddhb_u:568": "atra",
    "GSP33madhsiddhb_u:569": "“tajomayī vāk” (ChU VI.5.4.) iti śrutes taijasī vāk, pādas tu nābhasa iti kecit /",
    "GSP33madhsiddhb_u:570": "śabdavyañjakendriyatvena tu śrotravadvāco nābhasatvam,",
    "GSP33madhsiddhb_u:571": "pādacikitsayā ca cakṣuṣaḥ svāsthyadarśanāc cakṣurvat pādasyāpi taijasatvam iti tu yuktam utpaśyāmaḥ",
    "GSP33madhsiddhb_u:572": "tejomayatvaśrutis tu manasaḥ pañcabhūtakāryasyāpi annamayatvaśrutir iva tadupakāryatayā vyākhyeyā",
    "GSP33madhsiddhb_u:573": "manasaś ca pañcabhūtaguṇagrāhakatvena tadvattvaniścayāt pañcabhūtātmakatvam ity anyad etat",
    "GSP33madhsiddhb_u:574": "eteṣām adhiṣṭhātāro devā api",
    "GSP33madhsiddhb_u:575": "jñānakriyāśaktipradhānāḥ, digagnī, vātendrau, ādityaviṣṇū, varunamitrau,",
    "GSP33madhsiddhb_u:576": "aśviprajāpatī /",
    "GSP33madhsiddhb_u:577": "tatra jñānaśaktisamaṣṭir antaḥkaraṇaṃ, kriyāśaktisamaṣṭiḥ prāṇaḥ /",
    "GSP33madhsiddhb_u:578": "śabdasparśarūpasaragandhagrāhakāṇi śrotratvakcakṣūrasanaghrāṇākhyāni pañcajñānendriyāṇi /",
    "GSP33madhsiddhb_u:579": "tvakcakṣuṣī svahrāhyaguṇāśrayadravyam api gṛhṇītaḥ /",
    "GSP33madhsiddhb_u:580": "śrotram api cakṣurvat gattvā śabdagrāhakam dūre śabda iti pratyayāt /",
    "GSP33madhsiddhb_u:581": "vacanādanāgativisargānandajanakāni vākyāṇipādapāyūpasthākhyāni pañcakarmendriyāṇi /",
    "GSP33madhsiddhb_u:582": "etac ca sarvaṃ militvā saptadaśakaṃ liṅgaṃ jñānaśaktiprādhānyena hiraṇyagarbha iti kriyāśaktiprādhānyena sūtram iti cocyate /",
    "GSP33madhsiddhb_u:583": "ayam amūrtapadārthaḥ kāryatvāt vyaṣṭau samaṣṭau ca jīvopādhir eva /",
    "GSP33madhsiddhb_u:584": "tāni ca tathābhūtāni bhūtāni bhogāyatanaṃ śarīraṃ bhogyaṃ ca viṣayam antareṇa bhogaṃ janayitum aśaknuvanti jīvakarmaprayuktatvāt sthaulyāya pañcīkṛtāni bhavanti /",
    "GSP33madhsiddhb_u:585": "tatra ca pratyekaṃ pañcabhūtāni dvidhā vibhajyate /",
    "GSP33madhsiddhb_u:586": "tatra ekaiko bhāgaś caturdhā vibhajyate /",
    "GSP33madhsiddhb_u:587": "tadbhāgacatuṣṭayaṃ ca svabhāvaṃ vihāya itarabhūtacatuṣṭayārdhabhāgeṣu praviśati iti svasyārdhabhāgenetareṣām aṣṭmabhāgena ca pañcīkaraṇān melane 'py ādhikyād ākāśādiśabdaprayogaḥ /",
    "GSP33madhsiddhb_u:588_0": "atra “trivṛtaṃ trivṛtam ekaikāṃ karavāṇi” (ChU VI.3.3.) iti śruteḥ “trivṛtkurvata upadeśāt” (BS II.4.20.) iti sūtrāc ca trayāṇām",
    "GSP33madhsiddhb_u:588_1": "eva melanapratīteś ca trivṛtkaraṇam eva kecin manyante te viyadadhikaraṇānyāyenaiva nirākṛtāḥ /",
    "GSP33madhsiddhb_u:589": "tathā hi taittirīyake “tasmād vā etasmād ātmana ākāśaḥ sambhūtaḥ, ākāśād vāyuḥ” (TU II.1.1.) ityādiśruteḥ chāndogye ca trayāṇāṃ tejobannānāṃ sṛṣṭiśravaṇe 'pi dvayor upasaṃhāraḥ,",
    "GSP33madhsiddhb_u:590": "tejasaḥ prāthamyapadārthadharmāpekṣayā ākāśavāyupadārthayor balīyastvāt,",
    "GSP33madhsiddhb_u:591": "chāndogye caikavijñānena sarvavijñānapratijñānāt, ākāśavāyvor acetanayor brahmakāryatvasyāvaśyaṃ vācyatvāt /",
    "GSP33madhsiddhb_u:592": "tatra pañcānām eva melane 'py",
    "GSP33madhsiddhb_u:593": "avayutyānuvādena trivṛtkaraṇopapattiḥ /",
    "GSP33madhsiddhb_u:594": "trivṛtam eveti tu kalpanāyāṃ vākyabhedaprasaṅgaḥ /",
    "GSP33madhsiddhb_u:595": "“trivṛtkurvata upadeśāt” (BS II.4.20.) iti sūtraṃ tv",
    "GSP33madhsiddhb_u:596": "anuvādakatvān na pañcīkaraṇaṃ nyāyasiddhaṃ bādhitum utsahate /",
    "GSP33madhsiddhb_u:597": "melanapratītiś ca śarīrādau pañcānām aviśiṣṭaiva,",
    "GSP33madhsiddhb_u:598": "pañcīkṛtapañcamahābhūtānīti ca bhāṣyakāravacanam /",
    "GSP33madhsiddhb_u:599": "tasmād akam anenānātmacintaneneti dik /",
    "GSP33madhsiddhb_u:600": "tāni ca pañcīkṛtāni pañcamahābhūtāni mūrtākhyāni militvā ekaṃ kāryam indriyāṇām adhiṣṭhānaṃ bhogāyatanam utpādayanti /",
    "GSP33madhsiddhb_u:601": "tad eva śarīram ity ucyate /",
    "GSP33madhsiddhb_u:602": "tatra sattvapradhānaṃ devaśarīraṃ, rajaḥpradhānaṃ manuṣyaśarīraṃ,",
    "GSP33madhsiddhb_u:603": "tamaḥpradhānaṃ tiryagādisthāvarāntaṃ śarīram /",
    "GSP33madhsiddhb_u:604": "tasya ca śarīrasya pāñcabhautikasyāpi citrarūpasyeva kvacin nyūnādhikabhāvo bhūtānāṃ na virudhyate",
    "GSP33madhsiddhb_u:605": "evaṃ viṣayā api pañcīkṛtaikaikabhūtajanyāś caturdaśabhuvanākhyā ūrdhvamadhyādhobhāvena sattvarajastamoṃśapradhānāḥ ghaṭādayaś ca /",
    "GSP33madhsiddhb_u:606": "etat sarvaṃ brahmāṇḍākhyaṃ virāḍ iti mūrtam iti cocyate /",
    "GSP33madhsiddhb_u:607": "ayam aupaniṣadaḥ sṛṣṭikramaḥ /",
    "GSP33madhsiddhb_u:608": "tadviparīto layakramaḥ /",
    "GSP33madhsiddhb_u:609": "pañcīkṛtapañcamahābhūtatatkāryātmakaṃ virāḍākhyaṃ mūrtaṃ pṛthivyādhyekaikabhūtalayenāmūrte",
    "GSP33madhsiddhb_u:610": "hiraṇyagarbhākhye svakāraṇe līyate /",
    "GSP33madhsiddhb_u:611": "sa eva dainandinaḥ pralayaḥ /",
    "GSP33madhsiddhb_u:612": "amūrtaṃ cāvyākṛte parameśvaropādhau /",
    "GSP33madhsiddhb_u:613": "avyākṛtasya tv anāditvena kāraṇābhāvān na layaḥ, svakāraṇe sūkṣmarūpeṇāvasthānaṃ laya iti tallakṣaṇāt /",
    "GSP33madhsiddhb_u:614": "ayam eva prākṛtaḥ pralayaḥ /",
    "GSP33madhsiddhb_u:615": "brahmajñānād ātyantika ucchedas tu ātyantikaḥ pralayaḥ",
    "GSP33madhsiddhb_u:616": "/ sa ca kāraṇakrameṇaiva, kāraṇocchedād eva kāryocchedāt /",
    "GSP33madhsiddhb_u:617": "sarvaṃ ca sṛṣṭipralayādikaṃ svapnasṛṣṭipralayavad apāramārthikam api vāsanādārḍhyāt vyavahārakṣamam iti na māyikatve 'pi tucchatvaprasaṅgaḥ /",
    "GSP33madhsiddhb_u:618": "yathā caitat tathā vyaktam ākare /",
    "GSP33madhsiddhb_u:619": "evaṃ sthite jāgaraṇādivyavasthocyate /",
    "GSP33madhsiddhb_u:620": "indriyavṛttikālīnārthopalambho jāgaraṇam /",
    "GSP33madhsiddhb_u:621": "tatra ca mūrtaṃ virāḍākhyaṃ bhogyaṃ pratyakṣādipramāṇaṣaṭkena vyavahriyamāṇatvāt vyāvahārikaṃ viśvākhyena jīvenopabhujyate /",
    "GSP33madhsiddhb_u:622": "sa ca dehendriyādiṣu praveśāt vyāpanād vā viśva ity ucyate, viśa praveśane viṣ.l",
    "GSP33madhsiddhb_u:623": "vyāptāv iti ca smaraṇāt /",
    "GSP33madhsiddhb_u:624": "atra yady api viśvenāmūrtam avyākṛtaṃ cānumānādinānubhūyate, tathāpi vyāvahārikaṃ sarvaṃ viśvenaiva jñāyata iti",
    "GSP33madhsiddhb_u:625": "niyamāt sthūlaśarīropādhyabhimānitvāc ca na tasya avasthāntaravyāpakatvam",
    "GSP33madhsiddhb_u:626": "/ śuktirajatādijñānānām aprāmāṇikatvāt tadviṣayasyāvyāvahārikatve 'pi",
    "GSP33madhsiddhb_u:627": "indriyavyāpārakālīnatvāj jāgaraṇopapattiḥ /",
    "GSP33madhsiddhb_u:628": "jñānotpattyādiprakriyā cādhastād uktaiva /",
    "GSP33madhsiddhb_u:629_0": "evaṃ jāgrabhogajanakakarmakṣaye svāpnabhogajanakakarmodaye ca sati nirākhyayā tāmasyā vṛttyā sthūladehābhimāne dūrīkṛtte",
    "GSP33madhsiddhb_u:629_1": "sarvendriyeṣu devatānugrahābhāvān nirvyāpāratayā līneṣu viśvo 'pi līna ity ucyate /",
    "GSP33madhsiddhb_u:630": "tadā ca svapnāvasthā /",
    "GSP33madhsiddhb_u:631": "tatrāntaḥkaraṇavāsanānimitta indriyavṛttyabhāvakālīno 'rthopalambhaḥ svapnaḥ /",
    "GSP33madhsiddhb_u:632": "tatra ca mana eva gajaturagādyarthākāreṇa vivartate avidyāvṛttyā ca jñāyata iti kecit /",
    "GSP33madhsiddhb_u:633": "avidyaiva śuktirajatādivat svapnārthakāreṇa pariṇamate jñāyate cāvidyāvṛttyety anye /",
    "GSP33madhsiddhb_u:634": "kaḥ pakṣaḥ śreyān? uttaraḥ /",
    "GSP33madhsiddhb_u:635": "avidyāyā eva sarvatrārthādhyāsajñānādhyāsopādānatvena kalpitatvān manogatavāsanānimittatvena ca kvacin manaḥpariṇāmatvavyapadeśāt /",
    "GSP33madhsiddhb_u:636_0": "nanu, tadā manaso dṛśyākārapariṇāmānabhyupagame dṛṣṭṛtvasambhavenātmanaḥ svayaṃjyotiṣṭ.vāsiddhir iti cet, na, bahirindriyajanyavṛttyabhāvena",
    "GSP33madhsiddhb_u:636_1": "tadānīṃ manaso'grāhakatvāt tatsahakāreṇaiva tasya grāhakatvaniyamāt,",
    "GSP33madhsiddhb_u:637": "savṛttikāntaḥkaraṇāvacchinnasyaiva caitanyasya pramātṛtvaniyamāt tadāntaḥkaranasattve 'pi pramātrabhāvaḥ /",
    "GSP33madhsiddhb_u:638": "kimadhiṣṭhānaṃ svapnādhyāsasya manovacchinnaṃ jīvacaitanyam ity eke,",
    "GSP33madhsiddhb_u:639": "mūlājñānāvacchinnaṃ brahmacaitanyam ity apare /",
    "GSP33madhsiddhb_u:640": "kiṃ śreyaḥ?",
    "GSP33madhsiddhb_u:641": "matabhedenobhayam api /",
    "GSP33madhsiddhb_u:642": "tathā hi -- jāgradbodhena svapnabhramanivṛttyabhyupagamād adhiṣṭhānajñānād eva ca bhramanivṛtteḥ,",
    "GSP33madhsiddhb_u:643": "brahmacaitanyasya cādhiṣṭhānatve saṃsāradaśāyāṃ tajjñānatvābhāvāt jñānena ca sarvadvaitanivṛtteḥ na jāgradbodhāt svapnanivṛttiḥ syāt /",
    "GSP33madhsiddhb_u:644": "“sa hi kartā”",
    "GSP33madhsiddhb_u:645": "(BAU IV.3.10.) iti ca jīvakartṛtvaśruteḥ ākāśādiprapañcavat sarvasādhāraṇyāpatteś ca na mūlājñānāvacchinnaṃ",
    "GSP33madhsiddhb_u:646": "adhiṣṭhānam /",
    "GSP33madhsiddhb_u:647": "nanu, jīvacaitanyasyānāvṛtttatvena sarvadābhāsamānatvāt katham",
    "GSP33madhsiddhb_u:648": "adhiṣṭhānatvam? satyaṃ, tatrāpi",
    "GSP33madhsiddhb_u:649": "svapnādhyāsānukūlavyāvahārikasaṃghātabhānavirodhyavasthājñānābhyupagamāt,",
    "GSP33madhsiddhb_u:650": "svapnadaśāyāṃ cāhaṃ manuṣya ityādipratītikasaṃghātāntarabhānābhyupagamāt śayyāyāṃ svapimīti śayyāntaravat /",
    "GSP33madhsiddhb_u:651": "bhānasāmagryabhāvaś ca tulya eva /",
    "GSP33madhsiddhb_u:652": "nanu, ahaṃ manuṣya ityādivyāvahārikasaṃghātajñānasya pramāṇājanyatvāt katham ajñānanivartakatā",
    "GSP33madhsiddhb_u:653": "avasthāntarānyathānupapattyā tatkalpane suṣuptāv api svapnabādhakajñānam āsthīyeta, tac cāniṣṭaṃ",
    "GSP33madhsiddhb_u:654": "iti cet, sādhv avocaḥ, svapnāvasthājñānasyaivāntaḥkaraṇalayasahitasya suṣuptirūpatvān na tatra tadbādhaḥ /",
    "GSP33madhsiddhb_u:655": "jāgaraṇe tu mithyaiva svapno 'bhād",
    "GSP33madhsiddhb_u:656": "ity anubhavād aham iti jñānasya pramāṇājanyatve 'pi yathārthatvāt śarīrādijñānasya ca pramāṇajanyatvād avasthājñānavirodhitvam anubhavasiddham /",
    "GSP33madhsiddhb_u:657": "viśeṣājñānaṃ tu na pramāṇajanyavṛttim antareṇa nivartate",
    "GSP33madhsiddhb_u:658": "/ sākṣiṇaś cāvidyānivartakatvābhāvo 'vidyāsādhakatvenaiva",
    "GSP33madhsiddhb_u:659": "dharmigrāhakamānasiddha iti na kiñcid avadyam /",
    "GSP33madhsiddhb_u:660_0": "yāvanti jñānāni tāvanty ajñānānīti cābhyupagamāt śuktijñāneneva vyāvahārikasaṃghātajñānenājñānanivṛttāv api punar api kadācid",
    "GSP33madhsiddhb_u:660_1": "rajatabhramavan na svapnādhyāsānupapattir iti jīvacaitanyam evādhiṣṭhānam",
    "GSP33madhsiddhb_u:661": "iti pakṣe na ko 'pi doṣaḥ /",
    "GSP33madhsiddhb_u:662": "yadā punar brahmajñānād evājñānanivṛttyabhyupagamas tadā rajjvāṃ daṇḍabhrameṇa sarpabhramatirodhānavad adhiṣṭhānajñānābhāve 'pi",
    "GSP33madhsiddhb_u:663": "jāgradbhrameṇa svapnabhramatirobhāvopapatteḥ brahmacaitanyam eva svapnādhyāsādhiṣṭhānam iti pakṣe 'pi na kaścid doṣaḥ /",
    "GSP33madhsiddhb_u:664": "pratijīvaṃ svapnādhyāsāsādhāraṇyaṃ tu manogatavāsanānām asādhāraṇyād eva /",
    "GSP33madhsiddhb_u:665": "manovacchinnaṃ brahmacaitanyam evādhiṣṭhānam etasminn api pakṣe",
    "GSP33madhsiddhb_u:666": "'vasthājñānasyāvarakatvāṅgīkārān na kāpy anupapattiḥ /",
    "GSP33madhsiddhb_u:667": "ata eva śāstreṣu kvacit kvacit tathā vyapadeśaḥ /",
    "GSP33madhsiddhb_u:668": "nanu,",
    "GSP33madhsiddhb_u:669": "manovacchinnacaitanyasyādhiṣṭhānatve ahaṃ gaja ity āhaṅkārasāmānādhikaraṇyena gajapratītiḥ syāt idaṃ rajatam iti śuktisāmānādhikaraṇyena rajatapratītivat natv ayaṃ gaja iti /",
    "GSP33madhsiddhb_u:670": "brahmacaitanyasyādhiṣṭhānatvapakṣe 'pi gaja ity ākārair eva pratītiḥ syān",
    "GSP33madhsiddhb_u:671_0": "na tv ayaṃ gaja iti tatrāpīdaṅkārāspadībhūtabāgyārthābhāvasya samānatvād iti cet, na, ādye pakṣe ahaṅkārasya śuktivad adhiṣṭhānānavacchedakatvāt",
    "GSP33madhsiddhb_u:671_1": "śuktī rajatam itivad ahaṃ gaja iti na bhramakāraprasaṅgaḥ /",
    "GSP33madhsiddhb_u:672": "aham iti jñānasyeyaṃ śuktir iti jñānasyeva bhramavirodhitvāt, idamaṃśasya ca bhramāvirodhina eva tatra bhānābhyupagamāt /",
    "GSP33madhsiddhb_u:673": "antye tu gaja ity ākāravad ayam ity ākāro 'pi kalpita eva /",
    "GSP33madhsiddhb_u:674": "ubhayākārabādhe 'py",
    "GSP33madhsiddhb_u:675": "adhiṣṭhānabhūtacaitanyābādhān na śūnyavādaprasaṅgaḥ /",
    "GSP33madhsiddhb_u:676": "jāgraddaśāyām api śuktīdaṅkāravilakṣaṇasya prātītikasyaiva rajatedaṅkārasya bhānābhyupagamāc ca /",
    "GSP33madhsiddhb_u:677": "“adhyastam eva hi parisphurati bhrameṣu” (SŚ I.36.) iti nyāyāt /",
    "GSP33madhsiddhb_u:678": "śuktīidamaṃśabhānapakṣe 'pi na idamaṃśasatyatvam adhyāse prayojakam, kintv adhiṣṭhānasatyatvam",
    "GSP33madhsiddhb_u:679": "adhiṣṭhānaṃ ca tatrājñātaśukticaitanyam ivātrāpi sākṣicaitanyaṃ vidyata evety upapāditam /",
    "GSP33madhsiddhb_u:680": "tasmān na pakṣadvaye 'pi kāpy anupapattiḥ /",
    "GSP33madhsiddhb_u:681": "atra ca svāpnikapadārthabhoktā taijasa ity ucyate /",
    "GSP33madhsiddhb_u:682": "pittākhyatejaḥpradhānatvād ādityādijyotirantareṇāpi bhāsakatvād iti vā /",
    "GSP33madhsiddhb_u:683": "evaṃ jāgratsvapnabhogadvayena śrāntasya jīvasya tadubhayakāraṇakarmakṣaye jñānaśaktyavacchinnasya savāsanasyāntaḥkaraṇasya kāraṇātmanāvasthāne sati viśrāmasthānaṃ suṣuptyavasthā /",
    "GSP33madhsiddhb_u:684": "na kiñcid avediṣam iti kāraṇamātropalambhaḥ suṣuptiḥ /",
    "GSP33madhsiddhb_u:685": "tatra jāgratsvapnabhogyapadārthajñānābhāve 'pi sākṣyākāraṃ, sukhākāraṃ, avasthājñānākāraṃ cāvidyāyāḥ vṛttitrayam",
    "GSP33madhsiddhb_u:686": "abhyupeyate /",
    "GSP33madhsiddhb_u:687": "ahaṅkārābhāvāc ca naikā viśiṣṭavṛttiḥ suṣuptyabhāvaprasaṅgāt /",
    "GSP33madhsiddhb_u:688": "ata eva vṛttirūpasyopalambhasyābhāvān na pralaye 'tivyāptiḥ, tatra",
    "GSP33madhsiddhb_u:689": "tatkalpanābījābhāvāt, iha ca sukham aham asvāpsaṃ na kiñcid avediṣam iti",
    "GSP33madhsiddhb_u:690": "suptotthitasya parāmarśāt, ananubhave ca parāmarśānupapatteḥ /",
    "GSP33madhsiddhb_u:691": "antaḥkaraṇoparāgakālīnānubhavajanyatvābhāvāc ca na tattollekhābhāve 'pi",
    "GSP33madhsiddhb_u:692": "smaraṇatvānupapattiḥ /",
    "GSP33madhsiddhb_u:693": "smaraṇe tattollekhaniyamābhāvāc ca jāgraddaśāyām asvāpsam ity anubhavānupapatteḥ liṅgābhāvena ca āśrayāsiddhyā cānumānasyāsaṃbhavāt /",
    "GSP33madhsiddhb_u:694": "ahaṅkāras tu utthānasamaya evānubhūyate /",
    "GSP33madhsiddhb_u:695": "suṣuptau līnatvena tasyānanūbhūtatvāt smaraṇānupapatteḥ /",
    "GSP33madhsiddhb_u:696": "mukhapratibimbāśraye darpaṇe japākusumalauhityādhyāse raktaṃ mukham iti pratītivad ahaṅkārāśrayasākṣicaitanyasya smaraṇāśrayatvāt aham asvāpsam iti",
    "GSP33madhsiddhb_u:697": "sāmānādhikaraṇyapratītiḥ, na punar ahaṃ sukhīti vāśrayatayā /",
    "GSP33madhsiddhb_u:698": "smṛtisaṃśayaviparyayāṇāṃ sākṣicaitanyāśrayatvaniyamād ahaṅkārasya ca pramāṇajanyajñānāśrayatvāt pramātvenaiva tatkāryatāvacchedāt,",
    "GSP33madhsiddhb_u:699": "apramātvāvacchedena ca avidyāyā eva kāraṇatvāt /",
    "GSP33madhsiddhb_u:700": "ata eva anāptavākyādijanyaparokṣavibhramo 'pi avidyāvṛttir evety abhyupagamo",
    "GSP33madhsiddhb_u:701": "vedāntavidām /",
    "GSP33madhsiddhb_u:702": "tatrāntaḥkaraṇavṛttijanakasāmagrīsambhave 'pi",
    "GSP33madhsiddhb_u:703": "pramātvābhāvāvarodhenāntaḥkaraṇasyāsāmarthyāt /",
    "GSP33madhsiddhb_u:704": "nāmādiṣu brahmādhyāsas tu icchādhīnatayā bhramapramāvilakṣaṇā manovṛttir eva kāmādivat /",
    "GSP33madhsiddhb_u:705": "tad uktaṃ “ata eva codanājanyatvān mānasī kriyaiva sā, na jñānam” iti /",
    "GSP33madhsiddhb_u:706": "etena tarkasyāpi manovṛttitvaṃ vyākhyātam /",
    "GSP33madhsiddhb_u:707": "vyāpyāropeṇa vyāpakaprasañjanātmakasya tasya icchādhīnatayā bhramapramāvilakṣaṇatvāt /",
    "GSP33madhsiddhb_u:708": "ata eva manananididhyāsanasahite śravaṇākhye vedāntavicāre śrotavyo mantavyo nididhyāsitavya ityādividhir upapadyate, tasya caturvidhānvayavyatirekāditarkarūpatvāt /",
    "GSP33madhsiddhb_u:709": "dṛgdṛśyānvayavyatirekaḥ,",
    "GSP33madhsiddhb_u:710": "sākṣisākṣyānvayavyatirekaḥ, āgamāpāyitadavadhyanvayavyatirekaḥ,",
    "GSP33madhsiddhb_u:711": "duḥkhiparamapremāspadānvayavyatireka iti /",
    "GSP33madhsiddhb_u:712": "anuvṛttavyāvṛttānvayavyatirekaḥ pañcamaḥ /",
    "GSP33madhsiddhb_u:713": "etac ca sarveṣāṃ vedāntānukūlatarkāṇāṃ caturlakṣaṇīmīmāṃsāpratipāditānām upalakṣaṇam ity abhiyuktāḥ",
    "GSP33madhsiddhb_u:714": "vistaras tu vedāntakalpalatikāyām anusandheyaḥ /",
    "GSP33madhsiddhb_u:715": "tad evaṃ suṣuptyavasthāyām asty ānandabhogas tadbhoktā ca suṣuptyabhimānī prājña ity ucyate",
    "GSP33madhsiddhb_u:716": "prakarṣeṇājñatvāt tadānīṃ viśeṣāvacchedābhāvena prakṛṣṭajñatvād vā /",
    "GSP33madhsiddhb_u:717": "tadānīṃ cāntaḥkaraṇasya laye 'pi",
    "GSP33madhsiddhb_u:718": "tatsaṃskāreṇāvacchedān na jīvābhāvaprasaṅgaḥ, na vā sārvajñāpattiḥ /",
    "GSP33madhsiddhb_u:719": "īśvarābhedapratipādanaṃ ca śarrirendriyādyabhimānarahitatvenopacārāt /",
    "GSP33madhsiddhb_u:720": "saṃskārasya ca nimittakāraṇatvena sākṣyāśritakāryopādānakoṭāv apraveśān na tadbhede 'pi sākṣibhedaḥ",
    "GSP33madhsiddhb_u:721": "jāgaraṇe tv antaḥkaraṇasya pramāśritakāryopādānakoṭau praveśāt tadbhedena pramātṛbheda eva",
    "GSP33madhsiddhb_u:722": "sākṣiṇa eva cādhikopādhiviśiṣṭasya pramātṛtvān na pratisandhānānupapattir iti /",
    "GSP33madhsiddhb_u:723": "mātṛmānaprabhede 'pi pratidehaṃ na bhidyate /",
    "GSP33madhsiddhb_u:724": "sākṣī bāhyārthavad yasmāt sa ātmety ucyate tataḥ //",
    "GSP33madhsiddhb_u:725": "vyabhicāro mitho yadvat pramātrādeḥ svasākṣikaḥ /",
    "GSP33madhsiddhb_u:726": "sarvamātrādyabhāvārthasākṣitvān na tathātmanaḥ // (BAUBhV",
    "GSP33madhsiddhb_u:727": "iti vārtikakārapādair vyavahāradaśāyām api sākṣibhedanirākaraṇāt suṣuptau tadbhedakalpanaṃ keṣāñcid vyāmohamātram ity avadheyam /",
    "GSP33madhsiddhb_u:728": "nanu, duḥkham aham asvāpsam iti kasyacit kadācit parāmarśāt suṣuptau duḥkhānubhavo 'py astu /",
    "GSP33madhsiddhb_u:729": "na, tadānīṃ duḥkhasāmagrīviraheṇa tadabhāvāt /",
    "GSP33madhsiddhb_u:730": "sukhasya cātmasvarūpatvena nityatvāt śayyāder asamīcīnatve ca duḥkham ity upacārāt duḥkham aham asvāpsam iti pratyayopapattiḥ /",
    "GSP33madhsiddhb_u:731": "atha vā avasthātrayasyāpi traividhyāṅgīkārāt suṣuptāv api duḥkham upapadyate /",
    "GSP33madhsiddhb_u:732": "tathā hi pramājñānaṃ jāgrajjāgrat, śuktirajatādivibhramo jāgratsvapnaḥ,",
    "GSP33madhsiddhb_u:733": "śramādinā stabdhībhāvo jāgratsuṣuptiḥ /",
    "GSP33madhsiddhb_u:734": "evaṃ svapne mantrādiprāptiḥ",
    "GSP33madhsiddhb_u:735": "svapnajāgrat, svapne 'pi svapno mayā dṛṣṭa iti buddhiḥ svapnasvapnaḥ,",
    "GSP33madhsiddhb_u:736": "jāgraddaśāyāṃ kathayituṃ na śakyate svapnāvasthāyāṃ ca yatkiñcid anubhūyate tatsvapnasuṣuptiḥ",
    "GSP33madhsiddhb_u:737_0": "evaṃ suṣuptyavasthāyām api sātvikī yā sukhākārā vṛttiḥ sā suṣuptijāgrat, tadanantaraṃ sukham aham asvāpsam iti parāmarśaḥ,",
    "GSP33madhsiddhb_u:737_1": "tatraiva yā rājasī vṛttiḥ sā suṣuptisvapnaḥ, tadanantaram eva duḥkham aham asvāpsam iti parāmarśopapattiḥ, tatraiva yā tāmasī",
    "GSP33madhsiddhb_u:737_2": "vṛttiḥ sā suṣuptisuṣuptiḥ, tadanantaraṃ gāḍhaṃ mūḍho 'ham āsam iti parāmarśaḥ /",
    "GSP33madhsiddhb_u:738": "yathā caitat tathā vāsiṣṭhavārtikāmṛtādau spaṣṭam /",
    "GSP33madhsiddhb_u:739": "evam adhyātmaṃ viśvaḥ, adhibhūtaṃ virāṭ, adhidaivaṃ viṣṇuḥ, adhyātmaṃ",
    "GSP33madhsiddhb_u:740": "jāgrat, adhidaivaṃ pālanaṃ, adhibhūtaṃ sattvaguṇaḥ /",
    "GSP33madhsiddhb_u:741": "evam adhyātmaṃ taijasaḥ, adhibhūtaṃ hiraṇyagarbhaḥ, adhidaivaṃ brahmāḥ, adhyātmaṃ",
    "GSP33madhsiddhb_u:742": "svapnaḥ, adhidaivaṃ sṛṣṭiḥ, adhibhūtaṃ rajoguṇaḥ /",
    "GSP33madhsiddhb_u:743": "evaṃ adhyātmaṃ prājñaḥ,",
    "GSP33madhsiddhb_u:744": "adhibhūtam avyākṛtaṃ, adhidaivaṃ rudraḥ, adhyātmaṃ suṣuptiḥ, adhidaivaṃ",
    "GSP33madhsiddhb_u:745": "pralayaḥ, adhibhūtaṃ tamoguṇaḥ /",
    "GSP33madhsiddhb_u:746": "evam adhyātmādhibhūtādhidevānām ekatvāt praṇavāvayavatrayasahitānām eteṣām upahitānām aikyopāsanayā",
    "GSP33madhsiddhb_u:747": "hiraṇyagarbhalokaprāptiḥ, antaḥkaraṇaśuddhidvārā kramamuktiś ca /",
    "GSP33madhsiddhb_u:748": "etat sarvopādhinirākāraṇena sākṣicaitanyamātrajñānena tu sākṣād eva mokṣa iti /",
    "GSP33madhsiddhb_u:749": "tad evaṃ trayāṇām apy avasthātrayasahitānāṃ viśvataijasaprājñānām avidyātmakatvāt dṛ.śyatvena ca mithyātvād anupahitaḥ kevalaḥ sākṣī turīyākhyo 'ham asmīty arthaḥ /",
    "GSP33madhsiddhb_u:750": "evaṃ vyavahārataḥ sarvavyavasthopapatteḥ paramārthataḥ kasyā apy avasthāyā abhāvān na kāpy anupapattiḥ /",
    "GSP33madhsiddhb_u:751": "vistareṇa caitat prapañcitam asmābhir vedāntakalpalatikāyām ity uparamyate // 8 //",
    "GSP33madhsiddhb_u:752": "nanu, jāgratsvapnasuṣuptyavasthāsahitānāṃ trayāṇām api tadabhimānināṃ",
    "GSP33madhsiddhb_u:753": "mithyātvāt, tatsākṣiṇo 'pi mithyātvaṃ syāt, aviśaṣāt, ity āśaṅkya viśeṣābhidhānena sākṣiṇaḥ satyatvam āha --",
    "GSP33madhsiddhb_u:754": "api vyāpakatvād dhitatvaprayogāt svataḥ siddhabhāvād ananyāśrayatvāt",
    "GSP33madhsiddhb_u:755": "jagattuccham etat samastaṃ tad anyat tad eko 'vaśiṣṭaḥ śivaḥ kevalo 'ham // 9 //",
    "GSP33madhsiddhb_u:756": "“na dṛṣṭer draṣṭāraṃ paśyeḥ” (BAU III.4.2.) iti sākṣiṇaṃ prakṛtya “ato",
    "GSP33madhsiddhb_u:757": "'nyad ārtam” (BAU III.4.2.) iti śruteḥ sākṣiṇo 'nyat sākṣyaṃ sarvaṃ jagattucchaṃ, na tu sākṣī /",
    "GSP33madhsiddhb_u:758": "bādhāvadhitvāt bhramādhiṣṭhānatayā jñātatvāc",
    "GSP33madhsiddhb_u:759": "ca, tadbādhagrāhakābhāvāc cetyādyanuktasamuccayārthaḥ apiśabdaḥ /",
    "GSP33madhsiddhb_u:760": "“atha",
    "GSP33madhsiddhb_u:761": "yad alpaṃ tat martyam” (ChU VII.24.1.) iti śruteḥ paricchinnatvatucchatvayoḥ samavyāptatvāt",
    "GSP33madhsiddhb_u:762": "tucchatvanivṛttir ity āha -- vyāpakatvād iti /",
    "GSP33madhsiddhb_u:763": "“sarvaṃ khalv idaṃ brahma”",
    "GSP33madhsiddhb_u:764": "(ChU III.14.1.) iti sarvātmatvopadeśena deśakālāparicchinnatvāt,",
    "GSP33madhsiddhb_u:765": "ākāśādīnāṃ ca deśakālaparichinnatve 'py āpekṣikamahattvena vyāpakatvopacārāt /",
    "GSP33madhsiddhb_u:766": "nanu, sarvavyāpakatvena nityatvād bhāvarūpatvāc cātmā na duḥkhanivṛttirūpaḥ, nāpi sukharūpaḥ,",
    "GSP33madhsiddhb_u:767": "nityātmarūpatvānupapatteḥ, tathā cātmasvarūpo mokṣo 'puruṣārtha evety",
    "GSP33madhsiddhb_u:768": "āśaṅkya, na, ityāha -- hitatvaprayogād iti /",
    "GSP33madhsiddhb_u:769": "hitatvaṃ, puruṣārthatvam /",
    "GSP33madhsiddhb_u:770": "“tad etat preyaḥ putrāt preyo vittāt preyo 'nyasmāt sarvasmād antarataraṃ yad ayam ātmeti” (BAU I.4.8.) “yo vai bhūmā tat sukhaṃ” (ChU VII.23.1.)",
    "GSP33madhsiddhb_u:771": "“eṣa eva parama ānandaḥ” (BAU IV.3.33.) “vijñānam ānandaṃ brahma” (BAU",
    "GSP33madhsiddhb_u:772": "III.9.28.) ityādiśrutibhyas tasya paramānandarūpatvopadeśāt /",
    "GSP33madhsiddhb_u:773": "tasya ca nityatve 'pi loke dharmajanyatattadantaḥkaraṇavṛttivyaṅgyatayā tadutpattivināśopacāraḥ",
    "GSP33madhsiddhb_u:774": "ajñānavyavahitasya ca tasyāprāptasyeva jñānamātrād avidyānivṛttyā prāptir iva bhavatīti taduddeśena mumukṣupravṛttyupapattiḥ /",
    "GSP33madhsiddhb_u:775": "adhyastasya prapañcasya duḥkhasvarūpasyādhiṣṭhānatvāt sa evābhāva iti duḥkhābhāvarūpatvenāpi tasya puruṣārthatā /",
    "GSP33madhsiddhb_u:776": "nanu, mokṣe sukhaṃ saṃvedyate na vā /",
    "GSP33madhsiddhb_u:777": "nādyaḥ, tadānīṃ dehendriyādyabhāvena tadvyañjakābhāvāt, vyañjakābhāve 'pi tatsaṃvedanābhyupagame saṃsāradaśāyām api tathā prasaṅgāt /",
    "GSP33madhsiddhb_u:778": "na dvitīyaḥ, apuruṣārthatvāpatteḥ, jñāyamānasyaiva tasya puruṣārthatvāt /",
    "GSP33madhsiddhb_u:779": "ata eva śarkarātadbhojinor iveti vaiṣṇavaṃ manyamānānām udgāra iti cet, na, ityāha -- svataḥ siddhabhāvād iti /",
    "GSP33madhsiddhb_u:780": "svaprakāśajñānarūpatvād ity arthaḥ /",
    "GSP33madhsiddhb_u:781_0": "yady api saṃsāradaśāyām avidyāvṛtarūpatvād ātmā paramānandarūpatayā na prathate tathāpi tattvavidyayāvidyānivṛttau svaprakāśatayā",
    "GSP33madhsiddhb_u:781_1": "svayam eva paramānandarūpeṇa prakāśata iti na vyañjakāpekṣā /",
    "GSP33madhsiddhb_u:782": "nanu, sukhasya svaprakāśajñānarūpatve 'pi",
    "GSP33madhsiddhb_u:783": "nātmarūpatā, jñānasya dhātvartharūpatayā kriyātvena sāśrayatvāt jānāmīti pratīteḥ, jñānam aham asmīty apratīteś ca /",
    "GSP33madhsiddhb_u:784": "tathā ca katham advaitavāda ity āśaṅkya, na, ity āha -- ananyāśrayatvād iti /",
    "GSP33madhsiddhb_u:785": "“yatsākṣād aparokṣād brahma ya ātmā sārvāntaraḥ” (BAU III.4.1.) ityādiśruteḥ svaprakāśajñānānandarūpa evātmā, antaḥkaraṇatādātmyādhyāsena ca tadvṛttau",
    "GSP33madhsiddhb_u:786": "jñānādhyāsāj jānāmīti tadāśrayatvapratītiḥ /",
    "GSP33madhsiddhb_u:787": "dhātvarthatvam utpattivināśavattvaṃ cāntaḥkaraṇavṛtter iti jñaptirūpamukhajñānasya sarvādhiṣṭhānatvenānyāśrayatvābhāvān na dvaitāpattiḥ /",
    "GSP33madhsiddhb_u:788": "tena jñānasukhātmaka ātmā satyas tadbhinnaṃ ca sarvaṃ jagad asatyam iti siddham // 9 //",
    "GSP33madhsiddhb_u:789": "nanu, sarvasya jagatas tucchatve tanniṣedhenātmatattvapratipattir na syāt",
    "GSP33madhsiddhb_u:790": "/ na hi śaśaviṣāṇaṃ niṣidhyate, kvacit pramitaṃ kvacin niṣidhyata iti nyāyāt /",
    "GSP33madhsiddhb_u:791": "tathā ca niṣedhānupapattyaiva na jagatas tucchatvam iti, na, ity āha --",
    "GSP33madhsiddhb_u:792": "na caikaṃ tadanyad dvitīyaṃ kutaḥ syāt na vā kevalatvaṃ na cākevalatvam /",
    "GSP33madhsiddhb_u:793": "na śūnyaṃ na cāśūnyam advaitakatvāt kathaṃ sarvavedāntasiddhaṃ bravīmi // 10 //",
    "GSP33madhsiddhb_u:794": "ekatvasaṅkhyāyogi ekam /",
    "GSP33madhsiddhb_u:795": "tad apekṣābuddhijanyadvitvasaṅkhyāyogi dvitīyam /",
    "GSP33madhsiddhb_u:796": "tata ekābhāve dvitīyaṃ kutaḥ syāt /",
    "GSP33madhsiddhb_u:797": "dvitīyaṃ ca tṛtīyādīnām apy upalakṣaṇam /",
    "GSP33madhsiddhb_u:798": "nanu, “ekam evādvitīyam” (ChU VI.2.1.) iti śrutyā ekatvaṃ",
    "GSP33madhsiddhb_u:799": "pratipādyate /",
    "GSP33madhsiddhb_u:800": "na, ity āha -- na vā kevalatvam iti /",
    "GSP33madhsiddhb_u:801": "kevalam ekatvaṃ,",
    "GSP33madhsiddhb_u:802": "tasyāvidyakatvāt /",
    "GSP33madhsiddhb_u:803": "yady ātmana ekatvaṃ śrutyā na pratipādyate, tarhi pratyakṣādipramāṇavaśād anekatvaṃ syād iti cet, na, ity āha -- na cākevalatvam iti /",
    "GSP33madhsiddhb_u:804": "akevalatvam anekatvaṃ, “neha nānāsti kiñcana” (BAU",
    "GSP33madhsiddhb_u:805": "IV.4.19.), “ekam evādvitīyam” (ChU VI.2.1.), “athāta ādeśo neti neti” (BAU",
    "GSP33madhsiddhb_u:806": "II.3.6.) ityādiśrutibhyaḥ /",
    "GSP33madhsiddhb_u:807": "tarhi sarvapratiṣedhāc chūnyam eva syād iti,",
    "GSP33madhsiddhb_u:808": "na, ity āha -- na śūnyam iti, “asann eva sa bhavati asad brahmeti veda",
    "GSP33madhsiddhb_u:809": "cet, asti brahmeti ced veda santam enaṃ tato vidur iti” (TU II.6.),",
    "GSP33madhsiddhb_u:810": "“satyaṃ jñānam anantaṃ brahma” (TU II.1.) “sad eva somyedam agra āsīt”",
    "GSP33madhsiddhb_u:811": "(ChU VI.2.1.) ity upakramya “aitadātmyam idaṃ sarvaṃ tat satyaṃ sa ātmā",
    "GSP33madhsiddhb_u:812": "tat tvam asi” (ChU VI.8.7.) ityādiśrutibhiḥ satyatvajñānatvādidharmavad api syāt, na, ity āha -- na cāśūnyam iti /",
    "GSP33madhsiddhb_u:813": "ekam advitīyam iti padadvayena sarvabhedapratiṣedhe 'py evakāreṇa dharmadharmibhāvādibhedābhedapratiṣedhāt",
    "GSP33madhsiddhb_u:814": "sarvatra hetum āha --",
    "GSP33madhsiddhb_u:815": "advaitakatvād iti /",
    "GSP33madhsiddhb_u:816": "dvidhā itaṃ dvītaṃ tasya bhāvo dvaitam /",
    "GSP33madhsiddhb_u:817": "tad uktaṃ vārtike “dvidhetaṃ dvītam ity āhus tadbhāvo dvaitam ucyate” (BAUBhV",
    "GSP33madhsiddhb_u:818": "IV.3.1807.) iti /",
    "GSP33madhsiddhb_u:819": "na vidyate dvaitaṃ dvidhābhāvo yatra tad advaitam ity akṣarārthaḥ /",
    "GSP33madhsiddhb_u:820": "“salila eko dṛṣṭādvaitaḥ” (BAU IV.3.32.) itiśruteḥ /",
    "GSP33madhsiddhb_u:821": "pratiyogijñānasyaiva lāghavenābhāvabuddhau kāraṇatvāt dvaitasyānirvacanīyatvāṅgīkāreṇa pratyakṣādivedyatvān niṣedhopapattir ity arthaḥ /",
    "GSP33madhsiddhb_u:822": "tarhy etādṛśa ātmā aṅulinirdeśena pratipādyatām iti, na, ity āha -- kathaṃ bravīmīti /",
    "GSP33madhsiddhb_u:823": "kim ākṣepe? advaitakatvena vāgaviṣayatvāt,",
    "GSP33madhsiddhb_u:824": "“avacanenaiva provāca” (NUU VII.), “yato vāco nivartante aprāpya mānasā",
    "GSP33madhsiddhb_u:825": "saha” (TU II.4.), “na vijñāner vijñātāraṃ vijānīyāḥ” (BAU III.4.2.)",
    "GSP33madhsiddhb_u:826": "ityādiśrutibhyaḥ /",
    "GSP33madhsiddhb_u:827": "vāgaviṣayatve kathaṃ vedāntānāṃ tatra prāmāṇyam iti",
    "GSP33madhsiddhb_u:828": "cet, na, aviṣaye 'py ātmani tadākāravṛttimātreṇa tadavidyānivartakatvād",
    "GSP33madhsiddhb_u:829": "ity āha -- sarvavedāntasiddham iti /",
    "GSP33madhsiddhb_u:830": "tathā ca śrutiḥ “yasyāmataṃ tasya mataṃ mataṃ yasya na veda saḥ /",
    "GSP33madhsiddhb_u:831": "avijñātaṃ vijānatāṃ vijñātam avijānatām”",
    "GSP33madhsiddhb_u:832": "(KU II.3.), “yan manasā na manute yenāhur mano mataṃ, tad eva brahma tvaṃ viddhi nedaṃ yad idam upāsate” (KU I.5.) ityādir aviṣayatvam ātmano",
    "GSP33madhsiddhb_u:833": "darśayati /",
    "GSP33madhsiddhb_u:834": "tad evaṃ vedāntavākyajanyākhaṇdākāravṛttyā avidyānivṛttau tatkalpitasakalānarthanivṛttau paramānandarūpaḥ san kṛtakṛtyo bhavatīti siddham // 10 //",
    "GSP33madhsiddhb_u:835": "na staumi taṃ vyāsam aśeṣam arthaṃ samyaṅ na sūtrair api yo babandha",
    "GSP33madhsiddhb_u:836": "vināpi taiḥ saṅgrathitākhilārthaṃ taṃ śaṅkaraṃ staumi sureśvaraṃ ca // 1 //",
    "GSP33madhsiddhb_u:837": "laghur api bahvarthavahaś cintāmaṇir iva nibandho 'yam /",
    "GSP33madhsiddhb_u:838": "madhusūdanena muninā vihito guṇināṃ vinodāya // 2 //",
    "GSP33madhsiddhb_u:839": "yad atra sauṣṭhavaṃ kiñcit tadguror iva me na hi /",
    "GSP33madhsiddhb_u:840": "yad atrāsauṣṭhavaṃ kiñcit tan mamaiva guror na hi // 3 //",
    "GSP33madhsiddhb_u:841": "bahuyācanayā mayāyamalpo balabhadrasya kṛe kṛto nibandhaḥ /",
    "GSP33madhsiddhb_u:842": "yad aduṣṭam ihāsti yac ca duṣṭaṃ tadudārāḥ sudhiyo vivecayantu // 4",
    "GSP33madhsiddhb_u:843": "iti śrīmatparamahaṃsaparivrājakācāryaśrīviśveśvarasarasvatībhagavatpūjyapādaśiṣyaśrīmadhusūdanasarasvatīviracitaḥ siddhāntabindunāmā granthaḥ samāptaḥ /"
}