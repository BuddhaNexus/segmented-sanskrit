{
    "GSP30partr_pu:0": "śrīdevī uvāca anuttaraṃ kathaṃ deva sadyaḥkaulikasiddhidam /",
    "GSP30partr_pu:1": "yena vijñātamātreṇa khecarīsamatāṃ vrajet // ParTri_1 //",
    "GSP30partr_pu:2": "etad guhyaṃ mahāguhyaṃ kathayasva mama prabho /",
    "GSP30partr_pu:3": "hṛdayasthā tu yā śaktiḥ kaulinī kulanāyikā // ParTri_2 //",
    "GSP30partr_pu:4": "tāṃ me kathaya deveśa yena tṛptiṃ labhāmy aham /",
    "GSP30partr_pu:5": "śrībhairava uvāca śṛṇu devi mahābhage uttarasyāpy anuttaram // ParTri_3 //",
    "GSP30partr_pu:6": "yad ayaṃ kauliko vidhir mama hṛdvyomny avasthitaḥ /",
    "GSP30partr_pu:7": "kathayāmi na saṃdehaḥ sadyaḥ kaulikasiddhidam // ParTri_4 //",
    "GSP30partr_pu:8": "athādyās tithayaḥ sarve svarā bindvavasānakāḥ /",
    "GSP30partr_pu:9": "tadantaḥ kālayogena somasūryau prakīrtitau // ParTri_5 //",
    "GSP30partr_pu:10": "pṛthivyādīni tattvāni puruṣāntāni pañcasu /",
    "GSP30partr_pu:11": "kramāt kādiṣu vargeṣu makārānteṣu suvrate // ParTri_6 //",
    "GSP30partr_pu:12": "vāyvagnisalilendrāṇāṃ dhāraṇānāṃ catuṣṭayam /",
    "GSP30partr_pu:13": "tadūrdhve śādivikhyātaṃ purastād brahmapañcakam // ParTri_7 //",
    "GSP30partr_pu:14": "[var. 7cd: ūrdvhaṃ]",
    "GSP30partr_pu:15": "amūlā tatkramā jñeyā kṣāntā sṛṣṭir udāhṛtā /",
    "GSP30partr_pu:16": "sarveṣāṃ caiva mantrāṇāṃ vidyānāṃ ca yaśasvini // ParTri_8 //",
    "GSP30partr_pu:17": "iyaṃ yoniḥ samākhyātā sarvatantreṣu sarvadā /",
    "GSP30partr_pu:18": "caturdaśayutaṃ bhadre tithīśāntasamanvitam // ParTri_9 //",
    "GSP30partr_pu:19": "tṛtīyam brahma suśroṇi hṛdayam bhairavātmanaḥ /",
    "GSP30partr_pu:20": "etan nāyoginījāto nārudro labhate sphuṭam // ParTri_10 //",
    "GSP30partr_pu:21": "hṛdayaṃ devadevasya sadyo yogavimokṣadam /",
    "GSP30partr_pu:22": "asyoccāre kṛte samyaṅ mantramudrāgaṇo mahān // ParTri_11 //",
    "GSP30partr_pu:23": "sadyas tanmukhatām eti svadehāveśalakṣaṇam /",
    "GSP30partr_pu:24": "muhūrtaṃ smarate yas tu cumbakenābhimudritaḥ // ParTri_12 //",
    "GSP30partr_pu:25": "sa badhnāti tadā dehaṃ mantramudrāgaṇaṃ naraḥ /",
    "GSP30partr_pu:26": "atītānāgatānarthān pṛṣṭo 'sau kathayaty api // ParTri_13 //",
    "GSP30partr_pu:27": "praharād yad abhipretaṃ devatārūpam uccaran /",
    "GSP30partr_pu:28": "sakṣāt paśyaty asaṃdigdham ākṛṣṭaṃ rudraśaktibhiḥ // ParTri_14 //",
    "GSP30partr_pu:29": "praharadvayamātreṇa vyomastho jāyate smaran /",
    "GSP30partr_pu:30": "trayeṇa mātaraḥ sarvā yogeśvaryo mahābalāḥ // ParTri_15 //",
    "GSP30partr_pu:31": "vīrā vīreśvarāḥ siddhā balavāñ chākinīgaṇaḥ /",
    "GSP30partr_pu:32": "āgatya samayaṃ dattvā bhairaveṇa pracoditāḥ // ParTri_16 //",
    "GSP30partr_pu:33": "yacchanti paramāṃ siddhiṃ phalaṃ yad vā samīhitam /",
    "GSP30partr_pu:34": "anena siddhāḥ setsyanti sādhayanti ca mantriṇaḥ // ParTri_17 //",
    "GSP30partr_pu:35": "yat kiṃcid bhairave tantre sarvam asmāt prasiddhyati /",
    "GSP30partr_pu:36": "adṛṣṭamaṇdalo 'py evaṃ yaḥ kaścid vetti tattvataḥ /",
    "GSP30partr_pu:37": "sa siddhibhāg bhaven nityaṃ sa yogī sa ca dīkṣitaḥ // ParTri_18 //",
    "GSP30partr_pu:38": "anena jñātamātreṇa jñāyate sarvaśaktibhiḥ /",
    "GSP30partr_pu:39": "śākinīkulasāmānyo bhaved yogaṃ vināpi hi // ParTri_19 //",
    "GSP30partr_pu:40": "avidhijño vidhānajño jāyate yajanaṃ prati // ParTri_20 //",
    "GSP30partr_pu:41": "kālāgnim āditaḥ kṛtvā māyāntam brahmadehagam /",
    "GSP30partr_pu:42": "śivo viśvādyanantāntaḥ paraṃ śaktitrayaṃ matam // ParTri_21 //",
    "GSP30partr_pu:43": "tadantar varti yat kiṃcic chuddhamārge vyavasthitam /",
    "GSP30partr_pu:44": "aṇur viśuddham acirād aiśvaraṃ jñānam aśnute // ParTri_22 //",
    "GSP30partr_pu:45": "taccodakaḥ śivo jñeyaḥ sarvajñaḥ parameśvaraḥ /",
    "GSP30partr_pu:46": "sarvago nirmalaḥ svacchas tṛptaḥ svāyatanaḥ śuciḥ // ParTri_23 //",
    "GSP30partr_pu:47": "yathā nyagrodhabījasthaḥ śaktirūpo mahādrumaḥ /",
    "GSP30partr_pu:48": "tathā hṛdayabījasthaṃ jagad etac carācaram // ParTri_24 //",
    "GSP30partr_pu:49": "evaṃ yo vetti tattvena tasya nirvāṇagāminī /",
    "GSP30partr_pu:50": "dīkṣā bhavaty asaṃdigdhā tilājyāhutivarjitā // ParTri_25 //",
    "GSP30partr_pu:51": "mūrdhni vaktre ca hṛdaye guhye mūrtau tathaiva ca /",
    "GSP30partr_pu:52": "nyāsaṃ krtvā śikhāṃ baddhvā saptaviṃśatimantritām // ParTri_26 //",
    "GSP30partr_pu:53": "ekaikaṃ tu diśāṃ bandhaṃ daśānām api yojayet /",
    "GSP30partr_pu:54": "tālatrayam purā dattvā saśabdaṃ vighnaśāntaye // ParTri_27 //",
    "GSP30partr_pu:55": "śikhāsaṃkhyābhijaptena toyenābhyukṣayet tataḥ /",
    "GSP30partr_pu:56": "puṣpādikaṃ kramāt sarvaṃ liṅge vā sthaṇḍile 'thavā // ParTri_28 //",
    "GSP30partr_pu:57": "caturdaśābhijaptena puṣpeṇāsanakalpanā /",
    "GSP30partr_pu:58": "tatra sṛṣṭiṃ yajed vīraḥ punar evāsanaṃ tataḥ // ParTri_29 //",
    "GSP30partr_pu:59": "sṛṣṭiṃ tu sampuṭīkṛtya paścād yajanam ārabhet /",
    "GSP30partr_pu:60": "sarvatattvasusampūrṇām sarvābharaṇabhūṣitām // ParTri_30 //",
    "GSP30partr_pu:61": "yajed devīṃ maheśānīṃ saptaviṃśatimantritām /",
    "GSP30partr_pu:62": "tataḥ sugandhipuṣpais tu yathāśaktyā samarcayet // ParTri_31 //",
    "GSP30partr_pu:63": "pūjayet parayā bhaktyā ātmanaṃ ca nivedayet /",
    "GSP30partr_pu:64": "evaṃ yajanam ākhyātam agnikārye 'py ayaṃ vidhiḥ // ParTri_32 //",
    "GSP30partr_pu:65": "kṛtapūjāvidhiḥ samyak smaran bījaṃ prasiddhyati /",
    "GSP30partr_pu:66": "ādyantarahitaṃ bījaṃ vikasat tithimadhyagam /",
    "GSP30partr_pu:67": "hṛtpadmāntargataṃ dhyāyet somāṃśaṃ nityam abhyasyet // ParTri_33 //",
    "GSP30partr_pu:68": "evaṃ mantraphalāvāptir ity etad rudrayāmalam /",
    "GSP30partr_pu:69": "etad abhyāsataḥ siddhiḥ sarvajñatvam avāpyate // ParTri_35 //"
}