{
  "SA15bsa020_u:0": "Vajrasūcī (Vs)",
  "SA15bsa020_u:1": "Vs_1 jagadguruṃ mañjughoṣaṃ natvā vākkāyacetasā /",
  "SA15bsa020_u:2": "aśvaghoṣo vajrasūcīṃ sūtrayāmi yathāmatam //",
  "SA15bsa020_u:3": "Vs_2 vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇam /",
  "SA15bsa020_u:4": "yasya pramāṇaṃ na bhavetpramāṇaṃ kastasya kuryādvacanaṃ pramāṇam //",
  "SA15bsa020_u:5": "Vs_3 saptavyādhā daśārṇeṣu mṛgāḥ kālañjare girau /",
  "SA15bsa020_u:6": "cakravākāḥ śaradvīpe haṃsāḥ sarasi mānase //",
  "SA15bsa020_u:7": "Vs_4 saptavyādhā daśārṇeṣu mṛgāḥ kālañjare girau /",
  "SA15bsa020_u:8": "cakravākāḥ śaradvīpe haṃsāḥ sarasi mānase //",
  "SA15bsa020_u:9": "te 'pi jātāḥ kurukṣetre brāhmaṇā vedapāragāḥ //",
  "SA15bsa020_u:10": "Vs_5 adhītya caturo vedān sāṅgopāṅgena tavatttaḥ /",
  "SA15bsa020_u:11": "śūdrātpratigrahagrāhī brāhmaṇo jāyate kharaḥ //",
  "SA15bsa020_u:12": "Vs_6 kharo dvādaśajanmāni ṣaṣṭhijanmāni śūkaraḥ /",
  "SA15bsa020_u:13": "śvānaḥ saptatijanmāni ityevaṃ manurabravīt //",
  "SA15bsa020_u:14": "Vs_7 hastinyāmacalo jāta ulūkyāṃ keśapiṅgalaḥ /",
  "SA15bsa020_u:15": "agastyo 'gastipuṣpācca kauśikaḥ kuśasambhavaḥ //",
  "SA15bsa020_u:16": "Vs_8 kapilaḥ kapilājjātaḥ śaragulmācca gautamaḥ /",
  "SA15bsa020_u:17": "droṇācāryastu kalaśāttittiristittirīsutaḥ //",
  "SA15bsa020_u:18": "Vs_9 reṇukājanayadrāmamṛṣyaśṛṅgamuniṃ mṛgī /",
  "SA15bsa020_u:19": "kaivartinyajanayad vyāsaṃ kuśikaṃ caiva śūdrikā //",
  "SA15bsa020_u:20": "Vs_10 viśvāmitraṃ ca caṇḍālī vasiṣṭhaṃ caiva urvaśī /",
  "SA15bsa020_u:21": "na teṣāṃ brāhmaṇī mātā lokācārācca brāhmaṇāḥ //",
  "SA15bsa020_u:22": "Vs_11 sadyaḥ patati māṃsena lākṣayā lavaṇena ca /",
  "SA15bsa020_u:23": "tryahācchūdraśca bhavati brāhmaṇaḥ kṣīravikrayī //",
  "SA15bsa020_u:24": "Vs_12 ākāśagāmino viprāḥ patanti māṃsabhakṣaṇāt /",
  "SA15bsa020_u:25": "viprāṇāṃ patanaṃ dṛṣṭvā tato māṃsāni varjayet //",
  "SA15bsa020_u:26": "Vs_13 brāhmaṇatvaṃ na śāstreṇa na saṃskārairna jātibhiḥ /",
  "SA15bsa020_u:27": "na kulena na vedena na karmaṇā bhavettataḥ //",
  "SA15bsa020_u:28": "Vs_14 nirmamo nirahaṅkāro niḥsaṅgo niṣparigrahaḥ /",
  "SA15bsa020_u:29": "rāgadveṣavinirmuktastaṃ devā brāhmaṇaṃ viduḥ //",
  "SA15bsa020_u:30": "Vs_15 satyaṃ brahma tapo brahma brahma cendriyanigrahaḥ /",
  "SA15bsa020_u:31": "sarvabhūte dayā brahma etad brāhmaṇa lakṣaṇam //",
  "SA15bsa020_u:32": "Vs_16 satyaṃ nāsti tapo nāsti nāsti cendriyanigrahaḥ /",
  "SA15bsa020_u:33": "sarvabhūte dayā nāsti etaccāṇḍālalakṣaṇam //",
  "SA15bsa020_u:34": "Vs_17 devamānuṣanārīṇāṃ tiryagyonigateṣvapi /",
  "SA15bsa020_u:35": "maithunaṃ nādhigacchanti te viprāste ca brāhmaṇāḥ //",
  "SA15bsa020_u:36": "Vs_18 na jātirdṛśyate tāvad guṇāḥ kalyāṇakārakāḥ /",
  "SA15bsa020_u:37": "caṇḍālo 'pi hi tatrasthastaṃ devā brāhmaṇaṃ viduḥ //",
  "SA15bsa020_u:38": "Vs_19 vṛṣalīphenapītasya niḥśvāsopahatasya ca /",
  "SA15bsa020_u:39": "tatraiva ca prasūtasya niṣkṛtirnopalabhyate //",
  "SA15bsa020_u:40": "Vs_20 śūdrīhastena yo bhuṃkte māsamekaṃ nirantaram /",
  "SA15bsa020_u:41": "jīvamāno bhavecchūdro mṛtaḥ śvānaśca jāyate //",
  "SA15bsa020_u:42": "Vs_21 śūdrīparivṛto vipraḥ śūdrī ca gṛhamedhinī /",
  "SA15bsa020_u:43": "varjitaḥ pitṛdevena rauravaṃ so 'dhigacchati //",
  "SA15bsa020_u:44": "Vs_22 araṇīgarbhasambhūtaḥ kaṭho nāma mahāmuniḥ /",
  "SA15bsa020_u:45": "tapasā brāhmaṇo jātastasmājjātirakāraṇam //",
  "SA15bsa020_u:46": "Vs_23 kaivartīgarbhasambhūto vyāso nāma mahāmuniḥ /",
  "SA15bsa020_u:47": "tapasā brāhmaṇo jātastasmājjātirakāraṇam //",
  "SA15bsa020_u:48": "Vs_24 urvarśīgarbhasambhūto vasiṣṭho 'pi mahāmuniḥ /",
  "SA15bsa020_u:49": "tapasā brāhmaṇo jātastasmājjātirakāraṇam //",
  "SA15bsa020_u:50": "Vs_25 hariṇīgarbhasambhūta ṛṣyaśrṛṅgo mahāmuniḥ /",
  "SA15bsa020_u:51": "tapasā brāhmaṇo jātastasmājjātirakāraṇam //",
  "SA15bsa020_u:52": "Vs_26 caṇḍālī garbhasambhūto viśvāmitro? mahāmuniḥ /",
  "SA15bsa020_u:53": "tapasā brāhmaṇo jātastasmājjātirakāraṇam //",
  "SA15bsa020_u:54": "Vs_27 tāṇḍūlīgarbhasambhūto nārado hi mahāmuniḥ /",
  "SA15bsa020_u:55": "tapasā brāhmaṇo jātastasmājjātirakāraṇam //",
  "SA15bsa020_u:56": "Vs_28 jitātmā yatirbhavati..................... jitendriyaḥ /",
  "SA15bsa020_u:57": "[yatātmā yatirbhavati vijitātmā(jitātmā ca)jitendriyaḥ /]",
  "SA15bsa020_u:58": "tapasā tāpaso jāto brahmacaryeṇa brāhmaṇaḥ //",
  "SA15bsa020_u:59": "Vs_29 na ca te brāhmaṇīputrāste ca lokasya brāhmaṇāḥ /",
  "SA15bsa020_u:60": "śīlaśaucamayaṃ brahma tasmātkulama kāraṇam //",
  "SA15bsa020_u:61": "Vs_30 śīlaṃ pradhānaṃ na kulaṃ pradhānaṃ kulena kiṃ śīlavivarjitena /",
  "SA15bsa020_u:62": "bahavo narā nīcakula prasūtāḥ svargaṃ gatāḥ śīlamupetya dhīrāḥ //",
  "SA15bsa020_u:63": "Vs_31 mukhato brāhmaṇo jāto bāhubhyāṃ kṣatriyastathā /",
  "SA15bsa020_u:64": "urubhyāṃ vaiśyaḥ saṃjātaḥ padbhyāṃ śūdraka eva ca //",
  "SA15bsa020_u:65": "Vs_32 pāṇḍostu viśrutaḥ putraḥ sa vai nāmnā yudhiṣṭhiraḥ /",
  "SA15bsa020_u:66": "vaiśampāyanamāgamya prāñjaliḥ paripṛcchati //",
  "SA15bsa020_u:67": "Vs_33 ke ca te brāhmaṇāḥ proktāḥ kiṃ vā brāhmaṇalakṣaṇam /",
  "SA15bsa020_u:68": "etadicchāmi bho jñātuṃ tad bhavān vyākaroti me //",
  "SA15bsa020_u:69": "Vs_34 kṣāntyādibhirguṇairyuktastyakta daṇḍo nirāmiṣaḥ /",
  "SA15bsa020_u:70": "na hanti sarvabhūtāni prathamaṃ brahmalakṣaṇam //",
  "SA15bsa020_u:71": "Vs_35 yadā sarvaṃ paradravyaṃ pathi vā yadi vā gṛhe /",
  "SA15bsa020_u:72": "adattaṃ naiva gṛhṇāti dvitīyaṃ brahmalakṣaṇam //",
  "SA15bsa020_u:73": "Vs_36 tyaktvā krūrasvabhāvaṃ tu nirmamo niṣparigrahaḥ /",
  "SA15bsa020_u:74": "muktaścarati yo nityaṃ tṛtīyaṃ brahmalakṣaṇam //",
  "SA15bsa020_u:75": "Vs_37 devamānuṣa nārīṇāṃ tiryagyonigateṣvapi /",
  "SA15bsa020_u:76": "maithunaṃ hi sadā tyaktaṃ caturthaṃ brahmalakṣaṇam //",
  "SA15bsa020_u:77": "Vs_38 satyaṃ śaucaṃ dayā śaucaṃ śaucamindriyanigrahaḥ /",
  "SA15bsa020_u:78": "sarvabhūta dayā śaucaṃ tapaḥ śaucañca pañcamam //",
  "SA15bsa020_u:79": "Vs_39 pañcalakṣaṇasampanna īdṛśo yo bhaved dvijaḥ /",
  "SA15bsa020_u:80": "tamahaṃ brāhmaṇaṃ brūyāṃ śeṣāḥ śūdrā yudhiṣṭhira //",
  "SA15bsa020_u:81": "Vs_40 na kulena na jātyā vā kriyābhirbrāhmaṇo bhavet /",
  "SA15bsa020_u:82": "caṇḍālo 'pi hi vṛtastho brāhmaṇaḥ sa yudhiṣṭhira //",
  "SA15bsa020_u:83": "Vs_40a ahiṃsā brahmacaryaṃ ca viśuddhācca pratigrahaḥ /",
  "SA15bsa020_u:84": "phalena na samarthaṃ ca brāhmaṇaḥ syādyudhiṣṭhira //",
  "SA15bsa020_u:85": "Vs_41 ekavarṇamidaṃ pūrvaṃ viśvamāsīdyudhiṣṭhira /",
  "SA15bsa020_u:86": "karmakriyāviśeṣeṇa cāturvarṇyaṃ pratiṣṭhitam //",
  "SA15bsa020_u:87": "Vs_42 sarve vai yonijā martyāḥ sarve mūtrapurīṣiṇaḥ /",
  "SA15bsa020_u:88": "ekendriyendriyārthāśca tasmācchīlaguṇairdvijāḥ //",
  "SA15bsa020_u:89": "Vs_43 śūdro 'pi śīlasampannoguṇavān brāhmaṇo bhavet /",
  "SA15bsa020_u:90": "brāhmaṇo 'pi kriyāhīnaḥ śūdrātpratyavaro bhavet //",
  "SA15bsa020_u:91": "Vs_44 pañcendriyārṇavaṃ ghoraṃ yadi śūdro 'pi tīrṇavān /",
  "SA15bsa020_u:92": "tasmai dānaṃ pradātavyamaprameyaṃ yudhiṣṭhira //",
  "SA15bsa020_u:93": "Vs_45 na jātirdṛśyate rājan guṇāḥ kalyāṇakārakāḥ /",
  "SA15bsa020_u:94": "jīvitaṃ yasya dharmārthe parārthe yasya jīvitam /",
  "SA15bsa020_u:95": "ahorātraṃ caretkṣāntiṃ taṃ devā brāhmaṇaṃ viduḥ //",
  "SA15bsa020_u:96": "Vs_46 parityajya gṛhāvāsaṃ ye sthitā mokṣakākṣiṇaḥ /",
  "SA15bsa020_u:97": "kāmeṣvasaktāḥ kaunteya brāhmaṇāste yudhiṣṭhira //",
  "SA15bsa020_u:98": "Vs_47 ahiṃsānirmamatvaṃ cā matkṛtyasya varjanam /",
  "SA15bsa020_u:99": "rāgadveṣanivṛttiśca etad brāhmaṇalakṣaṇam //",
  "SA15bsa020_u:100": "Vs_48 kṣamā dayā damo dānaṃ satyaṃ śaucaṃ smṛtirghṛṇā /",
  "SA15bsa020_u:101": "vidyā vijñānamāstikyametad brāhmaṇalakṣaṇam //",
  "SA15bsa020_u:102": "Vs_49 gāyatrīmātra sāro 'pi varaṃ vipraḥ suyantritaḥ /",
  "SA15bsa020_u:103": "nāyantritaścaturvedī sarvāśī sarvavikrayī //",
  "SA15bsa020_u:104": "Vs_50 ekarātroṣitasyāpi yā gatirbrahmacāriṇaḥ /",
  "SA15bsa020_u:105": "na tatkratusahasreṇa prāpnuvanti yudhiṣṭhira //",
  "SA15bsa020_u:106": "Vs_51 pāragaṃ sarvavedānāṃ sarvatīrthābhiṣecanam /",
  "SA15bsa020_u:107": "muktaścarati yo dharmaṃ tameva brāhmaṇaṃ viduḥ //",
  "SA15bsa020_u:108": "Vs_52 yadā na kurute pāpaṃ sarvabhūteṣu dāruṇam /",
  "SA15bsa020_u:109": "kāyena manasā vācā brahma sampadyate tadā //",
  "SA15bsa020_u:110": "Vs_53 asmābhiruktaṃ yadidaṃ dvijānāṃ mohaṃ nihantuṃ hatabuddhiṃkānām /",
  "SA15bsa020_u:111": "gṛhmantu santo yadi yuktametanmuñcantvathāyuktamidaṃ yadi syāt //",
  "SA15bsa020_u:112": "kṛtiriyaṃ siddhācāryāśvaghoṣapādānāmiti vajrasūcī samāpteti śubham //"
}