{
    "S01kbavk93u:kavk_93.1_0": "ślāghyā jayanti jinabhaktiviśeṣabhājāṃ śraddhāsudhāprasaranirjharaśīkarās te /",
    "S01kbavk93u:kavk_93.1_1": "niścetano 'py ucitacetanatām ivaiti yaḥ pūjyapūjanavidhau kusumādivargaḥ //",
    "S01kbavk93u:kavk_93.2_0": "śrāvastyāṃ vijanāsīnaṃ jinaṃ jetavane purā /",
    "S01kbavk93u:kavk_93.2_1": "anāthapiṇḍado 'bhyetya bhagavantam abhāṣata //",
    "S01kbavk93u:kavk_93.3_0": "tvadbhaktir iva sarvatra mahārhaguṇaviśrutā /",
    "S01kbavk93u:kavk_93.3_1": "bhagavan prauḍhim āyātā kanyā mama sumāgadhā //",
    "S01kbavk93u:kavk_93.4_0": "śrīmataḥ sārthanāthasya nagare puṇḍravardhane /",
    "S01kbavk93u:kavk_93.4_1": "sūnur vṛṣabhadattākhyas tatpāṇigraham iṣyate //",
    "S01kbavk93u:kavk_93.5_0": "kanyāṃ dadāmi tāṃ tasmai bhagavan yadi manyase /",
    "S01kbavk93u:kavk_93.5_1": "tvadadhīnadhanaprāṇas tvadājñāśaraṇo hy aham //",
    "S01kbavk93u:kavk_93.6_0": "ity ukte tena bhagavān vātsalyavimalāśayaḥ /",
    "S01kbavk93u:kavk_93.6_1": "ko doṣas tanayā tasmai dīyatām ity abhāṣata //",
    "S01kbavk93u:kavk_93.7_0": "śāstuḥ śāsanam ādāya sādaraṃ pranipatya tam /",
    "S01kbavk93u:kavk_93.7_1": "anāthapiṇḍadaḥ śrīmān prayayau nijamandiram //",
    "S01kbavk93u:kavk_93.8_0": "tataḥ sumāgadhāṃ kanyāṃ vibhavena mahīyasā /",
    "S01kbavk93u:kavk_93.8_1": "arhāyaṃ sa dadau tasmai bhūriratnāmbarapradaḥ //",
    "S01kbavk93u:kavk_93.9_0": "dattā dūrataraṃ deśam atha yāntī sumāgadhā /",
    "S01kbavk93u:kavk_93.9_1": "bhagavaccaraṇasmṛtyā sabāṣpanayanābhavat //",
    "S01kbavk93u:kavk_93.10_0": "cireṇa sā samāsādya nagaraṃ puṇḍravardhanam /",
    "S01kbavk93u:kavk_93.10_1": "śuśrūṣābhiratā patyuḥ sadā bhartṛgṛhe 'vasat //",
    "S01kbavk93u:kavk_93.ll_0": "kadācid atha tāṃ śvaśrūr bhojyasaṃbhārakāriṇī /",
    "S01kbavk93u:kavk_93.ll_1": "uvāca dhanavatyākhyā saṃkhyātītavyayodyatā //",
    "S01kbavk93u:kavk_93.12_0": "pūjyopakaraṇaṃ sajjaṃ kuru sarvaṃ sumāgadhe /",
    "S01kbavk93u:kavk_93.12_1": "gṛhān naḥ prātar āgantā jagatpūjyaguṇo jinaḥ //",
    "S01kbavk93u:kavk_93.l3_0": "guravo gauravapadaṃ pūjyāḥ sarvajanasya te /",
    "S01kbavk93u:kavk_93.l3_1": "sameṣyanti kṣapaṇakāḥ saṃmohakṣapaṇodyatāḥ //",
    "S01kbavk93u:kavk_93.14_0": "ity uktā sā tayā tatra babhūvārambhatatparā /",
    "S01kbavk93u:kavk_93.14_1": "jñātvā bhikṣugaṇāyeva tāṃ pūjāṃ parikalpitām //",
    "S01kbavk93u:kavk_93.15_0": "athāpare 'hni viviśur nagnāḥ kṣapaṇakā gṛham /",
    "S01kbavk93u:kavk_93.15_1": "ulluñcitakacaśmaśrusaṃkleśaniśitavratāḥ //",
    "S01kbavk93u:kavk_93.16_0": "tān alajjān avasanān avalokya sumāgadhā /",
    "S01kbavk93u:kavk_93.16_1": "māṣaśaṣpāśanābhyāsapīvarān mahiṣān iva //",
    "S01kbavk93u:kavk_93.17_0": "lajjitā vāsasācchādya vadanaṃ gurusaṃnidhau /",
    "S01kbavk93u:kavk_93.17_1": "khedanirvedavinatā śvaśrūjanam abhāṣata //",
    "S01kbavk93u:kavk_93.18_0": "aho vatāyam ācāraḥ sucirād avalokitaḥ /",
    "S01kbavk93u:kavk_93.18_1": "digambarāṇām apy agre yad ihāste vadhūjanaḥ //",
    "S01kbavk93u:kavk_93.19_0": "ete bhavadgṛhe 'dāntā bhuñjante śṛṅgavarjitāḥ /",
    "S01kbavk93u:kavk_93.19_1": "amānuṣatvān naiteṣāṃ lajjante nūnam aṅganāḥ //",
    "S01kbavk93u:kavk_93.20_0": "asthāne bhavatāṃ bhaktiḥ ko 'yam ucchṛṅkhalaḥ kramaḥ /",
    "S01kbavk93u:kavk_93.20_1": "na tyaktam aśanaṃ yena sa kathaṃ vastram ujjhati //",
    "S01kbavk93u:kavk_93.20_2": "keśonmūlanakarmaṇaiva niśitaṃ nairghṛṇyam āveditaṃ",
    "S01kbavk93u:kavk_93.20_3": "kaupīnāṃśukavarjanena sujane śīlasya vārtaiva kā /",
    "S01kbavk93u:kavk_93.20_4": "dambhārambhabhayaṃkare ca vadane krodhaḥ svayaṃ lakṣyate",
    "S01kbavk93u:kavk_93.20_5": "nagnānām aśanaiṣiṇāṃ niyaminām eṣāṃ paśūnām iva //",
    "S01kbavk93u:kavk_93.22_0": "yatraite paśavaḥ pūjyās tatrotsāryā bhavanti ke /",
    "S01kbavk93u:kavk_93.22_1": "athavā deśadoṣo 'yaṃ gatānugatikā sthitiḥ //",
    "S01kbavk93u:kavk_93.23_0": "iti bruvāṇāṃ tāṃ śvaśrūr viṣaṇṇā pratyabhāṣata /",
    "S01kbavk93u:kavk_93.23_1": "pitus te bhavane bhadre pūjyate vada kīdṛśaḥ //",
    "S01kbavk93u:kavk_93.24_0": "sāvadan matpitur gehe pūjyate bhagavān jinaḥ /",
    "S01kbavk93u:kavk_93.24_1": "kāruṇyāt sarvajagatāṃ kuśalātiśayodyataḥ //",
    "S01kbavk93u:kavk_93.24_2": "dhyānādhīnaḥ stimitanayanaḥ pūrṇalāvaṇasindhur",
    "S01kbavk93u:kavk_93.24_3": "nāsāvaṃśaṃ vipulasaralaṃ setubhūtaṃ dadhānaḥ /",
    "S01kbavk93u:kavk_93.24_4": "bhūṣāśūnyaprasṛtarucimatkarṇapāśābhirāmaḥ",
    "S01kbavk93u:kavk_93.24_5": "kāntyaivāsau kim api viduṣāṃ śāntim antas tanoti //",
    "S01kbavk93u:kavk_93.24_6": "śirasi sahajaprājyālokaprasekamayaṃ maṇiṃ",
    "S01kbavk93u:kavk_93.24_7": "karipatikarākārau bāhūkavat kanakadyutiḥ /",
    "S01kbavk93u:kavk_93.24_8": "karatalagatām lekhāṃ śaṅkhadhvajāmbujamālikāṃ",
    "S01kbavk93u:kavk_93.24_9": "śamamayamahāsāṃrājyārhaṃ bibharti sa lakṣaṇam //",
    "S01kbavk93u:kavk_93.27_0": "tasyābhilāṣajanakasya mahāmunīnāṃ sarvābhilāṣakalanārahitaḥ svabhāvaḥ /",
    "S01kbavk93u:kavk_93.27_1": "niḥśeṣitasmṛtibhuvaḥ pramadāśrayasya rāgojjhitasya sutarām adharaḥ sarāgaḥ //",
    "S01kbavk93u:kavk_93.27_2": "mūrtir nirbharasaṃgamapraṇayinī maitrī manaḥśāyinī",
    "S01kbavk93u:kavk_93.27_3": "kṣāntis tanmayakāriṇī hṛdi dayā gāḍhaṃ samāśleṣiṇī /",
    "S01kbavk93u:kavk_93.27_4": "sarvāśābharaṇasya bhūridayitāsaktasya saṃlakṣyate",
    "S01kbavk93u:kavk_93.27_5": "tasyāpūrvamaṇer ananyamahimā vairāgyagarbhaḥ śamaḥ //",
    "S01kbavk93u:kavk_93.29_0": "pūjyaḥ sa bhavane 'smākaṃ yasya pravrajyayā satām /",
    "S01kbavk93u:kavk_93.29_1": "dhatte śīladukūlānām nirāvaraṇatāṃ manaḥ //",
    "S01kbavk93u:kavk_93.30_0": "viśvarakṣāmaṇer yasya smṛtyāpi bhavabhoginā /",
    "S01kbavk93u:kavk_93.30_1": "rāgadveṣogradaṃṣṭreṇa bādhyate na punar janaḥ //",
    "S01kbavk93u:kavk_93.31_0": "iti tasyā vacaḥ śvaśrūḥ śrutvā śrotrarasāyanam /",
    "S01kbavk93u:kavk_93.31_1": "sadyaḥ prasādaviśadā tāṃ jagāda pramodinī //",
    "S01kbavk93u:kavk_93.32_0": "api taddarśanopāyaḥ kaścid asti varānane /",
    "S01kbavk93u:kavk_93.32_1": "api tvatpuṇyasaṃbandhād vayam apy amṛtāspadam //",
    "S01kbavk93u:kavk_93.33_0": "iti sānunayaṃ śvaśrvā sā sādaradhiyārthitā /",
    "S01kbavk93u:kavk_93.33_1": "taṃ vaḥ saṃdarśayāmīti babhāṣe bhaktimāninī //",
    "S01kbavk93u:kavk_93.34_0": "mahāpratijñāsaṃbhārabharanirvahaṇaiṣiṇī /",
    "S01kbavk93u:kavk_93.34_1": "sā saṃśayatulāruḍhā kṣaṇaṃ dhyānaparābhavat //",
    "S01kbavk93u:kavk_93.35_0": "tataḥ prāsādam āruhya bhagavatsevitāṃ diśam /",
    "S01kbavk93u:kavk_93.35_1": "praṇipatyāsṛjat pūjyapūjārhakusumāñjalim //",
    "S01kbavk93u:kavk_93.36_0": "puṣpadhūpodakair arcāṃ sā kṛtvā tatpadonmukhī /",
    "S01kbavk93u:kavk_93.36_1": "ānandabāṣpasaṃruddhavistīrṇanayanāvadat //",
    "S01kbavk93u:kavk_93.37_0": "anukampyaiva bhagavan ratnatrayavivarjitā /",
    "S01kbavk93u:kavk_93.37_1": "tavāśramamṛgīvāhaṃ dūraṃ deśam imam gatā //",
    "S01kbavk93u:kavk_93.38_0": "tvatpādapadmayugalaṃ śaraṇam prapannāṃ dūrasthitām api dṛśā spṛśa māṃ dayālo /",
    "S01kbavk93u:kavk_93.38_1": "vātsalyapeśaladhiyāṃ mahatāṃ pravāsadurīkṛteṣu karuṇā na tanutvam eti //",
    "S01kbavk93u:kavk_93.39_0": "bhagavan dāsasutayā tvaṃ mayādya nimantritaḥ /",
    "S01kbavk93u:kavk_93.39_1": "prātar āgamanenaiva mānaṃ vitara me vibho //",
    "S01kbavk93u:kavk_93.40_0": "ity udīrya tayotsrṣṭā vicitrakusumāvalī /",
    "S01kbavk93u:kavk_93.40_1": "sajīviteva prayayau nabhasā bhaktidūtikā //",
    "S01kbavk93u:kavk_93.41_0": "sā śvetaraktaharitāsitapuṣpapālī khe dhūpadhūmaśabalā śanakaiḥ prayāntī /",
    "S01kbavk93u:kavk_93.41_1": "bālāmbudapraṇayinī suciraṃ cakāśe saṃcālicāpalatikeva śacīdhavasya //",
    "S01kbavk93u:kavk_93.42_0": "atha jetavanaṃ prāpya kṣaṇena kusumāvalī /",
    "S01kbavk93u:kavk_93.42_1": "sā bhaktiśālinī śāstuḥ papāta caraṇābjayoḥ //",
    "S01kbavk93u:kavk_93.43_0": "bhagavān api sarvajñaḥ sarvaṃ jñātvā samīhitam /",
    "S01kbavk93u:kavk_93.43_1": "sumāgadhāyāḥ kāruṇyād ānandam avadat puraḥ //",
    "S01kbavk93u:kavk_93.44_0": "prātar gantavyam asmābhir nagaraṃ puṇḍravardhanam /",
    "S01kbavk93u:kavk_93.44_1": "sumāgadhā prārthayate sasaṃghasya mamārcanam //",
    "S01kbavk93u:kavk_93.45_0": "śataṣaṣṭyadhikaṃ tatra yojanānām itaḥ param /",
    "S01kbavk93u:kavk_93.45_1": "ekenāhnā ca gantavyaṃ na vilambo 'tra yujyate //",
    "S01kbavk93u:kavk_93.46_0": "vyomnā maharddhyā śaknoti gantuṃ yo yaḥ prabhāvavān /",
    "S01kbavk93u:kavk_93.46_1": "nimantraṇaśalākāṃ tvaṃ tasmai tasmai samarpaya //",
    "S01kbavk93u:kavk_93.47_0": "preritaḥ sugateneti sa bhikṣubhyo nyavedayat /",
    "S01kbavk93u:kavk_93.47_1": "ekāhagamanaprāpyaṃ śalākābhir nimantraṇam //",
    "S01kbavk93u:kavk_93.48_0": "śalākāsu gṛhītāsu tatra sarvair maharddhibhiḥ /",
    "S01kbavk93u:kavk_93.48_1": "pūrṇaḥ kumbhopadhānīyaḥ sthaviro 'py agrahīt kramāt //",
    "S01kbavk93u:kavk_93.49_0": "tena prāptaprabhāvena śalākāyāṃ prasārite /",
    "S01kbavk93u:kavk_93.49_1": "pāṇau prāha tam ānandaḥ kiṃcit smitasitānanaḥ //",
    "S01kbavk93u:kavk_93.50_0": "anāthapiṇḍadagṛhaṃ na gantavyaṃ padadvayam /",
    "S01kbavk93u:kavk_93.50_1": "saṣaṣṭiyojanaśataṃ dinārdhenaiva laṅghyate //",
    "S01kbavk93u:kavk_93.5l_0": "ity uktaḥ sthaviras tena vailakṣyavinatānanaḥ /",
    "S01kbavk93u:kavk_93.5l_1": "acintayat svavargāgre nyūnabhāvo hi duḥsahaḥ //",
    "S01kbavk93u:kavk_93.52_0": "anādikālopacitāḥ kleśajanmajarādayaḥ /",
    "S01kbavk93u:kavk_93.52_1": "hantuṃ sapatnaiḥ śakyante prāptum ṛddhipadaṃ kiyat //",
    "S01kbavk93u:kavk_93.53_0": "iti cintayatas tasya tīvrasaṃvegayā dhiyā /",
    "S01kbavk93u:kavk_93.53_1": "prādur āsīt kṣaṇenaiva maharddhiḥ śuddhacetasaḥ //",
    "S01kbavk93u:kavk_93.54_0": "atha rātryāṃ vyatītāyāṃ prabhāte sarvabhikṣavaḥ /",
    "S01kbavk93u:kavk_93.54_1": "nānātridaśaveśeṇa vimānair nabhasā yayuḥ //",
    "S01kbavk93u:kavk_93.55_0": "atrāntare mahārambhasambhāraparipūrite /",
    "S01kbavk93u:kavk_93.55_1": "sumāgadhā bhartṛgṛhe bhagavaddarśanotsukā //",
    "S01kbavk93u:kavk_93.56_0": "saha prāsādam āruhya śvaśrūśvaśurabhartṛbhiḥ /",
    "S01kbavk93u:kavk_93.56_1": "tasthau kusumadhūpārdhyāracanāsaṃgrahonmukhī //",
    "S01kbavk93u:kavk_93.57_0": "bhikṣur ājñātakauṇḍinyas tato 'śvaratham āsthitaḥ /",
    "S01kbavk93u:kavk_93.57_1": "divyarddhivividhāścaryaḥ prathamaṃ pratyadṛśyata //",
    "S01kbavk93u:kavk_93.58_0": "taṃ dṛṣṭvā sūryasaṃkāśaṃ vismitāḥ śvaśurādayaḥ /",
    "S01kbavk93u:kavk_93.58_1": "ūcuḥ sumāgadhāṃ prītyā kim eṣa bhagavān iti //",
    "S01kbavk93u:kavk_93.59_0": "sāvadad bhagavān nāyaṃ dṛśyate taraṇiprabhaḥ /",
    "S01kbavk93u:kavk_93.59_1": "ayam ājñātakauṇḍinyo bhikṣur akṣuṇṇadīdhitiḥ //",
    "S01kbavk93u:kavk_93.60_0": "āpatatsu krameṇātha ratheṣu śvaśurādayaḥ /",
    "S01kbavk93u:kavk_93.60_1": "kim ayaṃ kim ayaṃ bhadre bhagavān iti tāṃ jaguḥ //",
    "S01kbavk93u:kavk_93.6l_0": "sābravīn naiva śāstāyam ete tacchāsanocitāḥ /",
    "S01kbavk93u:kavk_93.6l_1": "bhikṣavaḥ praśamaślāghyās tapodīptataratviṣaḥ //",
    "S01kbavk93u:kavk_93.62_0": "yaḥ kāntahemadrumaramyaśailaśrṅgādhirūḍhaḥ parato 'bhyupaiti /",
    "S01kbavk93u:kavk_93.62_1": "āścaryakṛn mūrta iva prabhāvaḥ śrīmān mahākāśyapa eṣa bhikṣuḥ //",
    "S01kbavk93u:kavk_93.63_0": "pañcānanasyandanam āsthito yaḥ satoyajīmūtagabhīraghoṣam /",
    "S01kbavk93u:kavk_93.63_1": "vyomnā samabhyeti gunaiḥ pragītaḥ sa eṣa bhikṣur bhuvi śāriputraḥ //",
    "S01kbavk93u:kavk_93.64_0": "āruhya kailāsam ivātiśubhraṃ dvipam caturdantam anantakāntiḥ /",
    "S01kbavk93u:kavk_93.64_1": "āyāti yaḥ puṇyavatāṃ jagatsu maudgalyanāmā ca sa eṣa bhikṣuḥ //",
    "S01kbavk93u:kavk_93.65_0": "vaidūryanālaṃ kanakāravindam āruhya ratnāṅkurakeśarāḍhyam /",
    "S01kbavk93u:kavk_93.65_1": "upaiti yaḥ saurabhapūritāśaḥ sa eṣa bhikṣuḥ prathito 'niruddhaḥ //",
    "S01kbavk93u:kavk_93.66_0": "yaś cāmbarāgraṃ garuḍādhirūḍhaḥ pakṣānilotsāritavārivāhaḥ /",
    "S01kbavk93u:kavk_93.66_1": "vigāhate sphitavanena bhikṣur maitrāyaṇīsūnur ayaṃ sa pūrṇaḥ //",
    "S01kbavk93u:kavk_93.67_0": "anantam āsthāya nitāntaśāntam īrṣyāpathaṃ sattvamahodadhir yaḥ /",
    "S01kbavk93u:kavk_93.67_1": "prabhāmṛtaiḥ sarpati tarpitāśaḥ prabhāvavān eṣyajid eṣa bhikṣuḥ //",
    "S01kbavk93u:kavk_93.68_0": "vilolavallīvalayābhirāmaṃ viśālam āruhya suvarṇatālam /",
    "S01kbavk93u:kavk_93.68_1": "yaḥ puṇyapūrṇadyutir abhyupaiti sa eṣa bhikṣur matimān upālī //",
    "S01kbavk93u:kavk_93.69_0": "āruhya vaiḍūryavimānaśṛṅgaṃ suvarṇaratnojjvalapatralekham /",
    "S01kbavk93u:kavk_93.69_1": "limpann ivāgacchati yaḥ prabhābhiḥ kātyāyano nāma sa eṣa bhikṣuḥ //",
    "S01kbavk93u:kavk_93.70_0": "śarīriṇaṃ dharmam ivādhiruhya vigāhate khaṃ vṛṣavāhano yaḥ /",
    "S01kbavk93u:kavk_93.70_1": "pṛṣṭhaḥ pratiṣṭhāpariniṣṭhitānāṃ gariṣṭhadhīḥ kauṣṭhila eṣa bhikṣuḥ //",
    "S01kbavk93u:kavk_93.7l_0": "vimānahaṃsadyutibhir muhūrtaṃ smitormiramyaṃ muhur antarīkṣam /",
    "S01kbavk93u:kavk_93.7l_1": "kurvan samabhyeti taponidhir yaḥ pilindavatsāhvaya eṣa bhikṣuḥ //",
    "S01kbavk93u:kavk_93.72_0": "yo 'yaṃ samutphullalatāvitānavanāntarāle viharann upaiti /",
    "S01kbavk93u:kavk_93.72_1": "sa śroṇakoṭiḥ śruta eṣa bhikṣur akṣuṇṇalakṣmīr gṛhanirvyapekṣaḥ //",
    "S01kbavk93u:kavk_93.73_0": "yaś cakravartī divi bhāti so 'yaṃ śāstuḥ suto rāhulakābhidhānaḥ /",
    "S01kbavk93u:kavk_93.73_1": "hemaprabhābhūṣitadigvibhāgaḥ saṃlakṣyate merur ivānyarūpaḥ //",
    "S01kbavk93u:kavk_93.74_0": "ete giribhyo 'tha digantarebhyaḥ kṣmāmaṇḍalād vyomataṭāntarāc ca /",
    "S01kbavk93u:kavk_93.74_1": "āyānty asaṃkhyādbhutabhikṣusaṃghā vicitraratnāsanavāhanasthāḥ //",
    "S01kbavk93u:kavk_93.75_0": "tayā krameṇeti nivedyamānaṃ te bhikṣusaṃghaṃ vimukhaṃ vilokya /",
    "S01kbavk93u:kavk_93.75_1": "yayuḥ praharṣādbhutasaṃbhramāṇāṃ vidheyatāṃ tulyam ananyalakṣmyāḥ //",
    "S01kbavk93u:kavk_93.76_0": "atha jvalatkāñcanacūrṇavarṇaṃ jagad babhūvārkaśataprakāśam /",
    "S01kbavk93u:kavk_93.76_1": "aśeṣasaṃtāpaviśeṣaśāntyā śītāṃśumālāśataśītalaṃ ca //",
    "S01kbavk93u:kavk_93.77_0": "atha dhanapatiśakrabrahmamukhyair amartyair vipulagaganayātrādattasevānuyātraḥ /",
    "S01kbavk93u:kavk_93.77_1": "amarapurapurastrīkīrṇapuṣpaprabhāvān nayanapatham ayāsīt puṇyabhājāṃ jinendraḥ //",
    "S01kbavk93u:kavk_93.78_0": "aṣṭādaśadvārapathā puraṃ tat sa tulyam aṣṭādaśamūrtir eva /",
    "S01kbavk93u:kavk_93.78_1": "praviśya cakre śaśikāntaratnaśikhāmayaṃ veśma sumāgadhāyāḥ //",
    "S01kbavk93u:kavk_93.79_0": "abhyarcitas tatra bahuprakāraiḥ pūrṇopacāraiḥ praṇipatya sarvaiḥ /",
    "S01kbavk93u:kavk_93.79_1": "apūjayat paurajanaḥ samantād bahiś ca bhittipratibimbitaṃ tam //",
    "S01kbavk93u:kavk_93.80_0": "sumāgadhāyā dayayā dayāluḥ pūjāṃ gṛhītvā bhagavān sasaṃghaḥ /",
    "S01kbavk93u:kavk_93.80_1": "anugrahālokanasaṃvibhāgaiḥ sarvānvavāyā vidadhe prasādam //",
    "S01kbavk93u:kavk_93.81_0": "sumāgadhā saśvaśurādivargā sahāparaiḥ paurajanaiś ca sarvāḥ /",
    "S01kbavk93u:kavk_93.81_1": "śāstus tayā deśanayā babhūvuḥ śuddhāśayās tatkṣaṇadṛṣṭasatyāḥ //",
    "S01kbavk93u:kavk_93.82_0": "sumāgadhāyāḥ kuśalānubandhaṃ puṇyaṃ prabhāvaṃ vipulaṃ vilokya /",
    "S01kbavk93u:kavk_93.82_1": "te bhikṣavas tatra kutūhalena papracchū ramyaṃ jinam ādivṛttam //",
    "S01kbavk93u:kavk_93.83_0": "pṛṣṭaḥ sa taiḥ saṃsadi sarvadarśī sumāgadhāyāḥ kuśalasya hetum /",
    "S01kbavk93u:kavk_93.83_1": "dantaprabhābhiḥ kakubhāṃ mukheṣu diśan prakāśam bhagavān babhāṣe //",
    "S01kbavk93u:kavk_93.84_0": "vārāṇasyām abhūt pūrvaṃ kṛkeḥ kantasya bhūpateḥ /",
    "S01kbavk93u:kavk_93.84_1": "sutā kāñcanamālākhyā kucakāñcanamālikā //",
    "S01kbavk93u:kavk_93.85_0": "kāśyapākhyasya śāstuḥ sā satataṃ bhaktiśālinī /",
    "S01kbavk93u:kavk_93.85_1": "paricaryāṃ vyadhāt sārdhaṃ sakhīnāṃ pañcabhiḥ śataiḥ //",
    "S01kbavk93u:kavk_93.86_0": "sa kadācin narapatir vikṛtasvapnadarśanāt /",
    "S01kbavk93u:kavk_93.86_1": "bhayasaṃśayasaṃbhrāntaḥ papraccha phalakovidān //",
    "S01kbavk93u:kavk_93.87_0": "te taṃ rājasutādveṣān nimittajñā babhāṣire /",
    "S01kbavk93u:kavk_93.87_1": "atipriyasya hṛdayaṃ hutvāgnau labhyate śivam //",
    "S01kbavk93u:kavk_93.88_0": "iti teṣām anādṛtya vacaḥ krūrataraṃ nṛpaḥ /",
    "S01kbavk93u:kavk_93.88_1": "bhagavantaṃ yayau draṣṭuṃ kāśyapaṃ duhitur girā //",
    "S01kbavk93u:kavk_93.89_0": "sa tam etyāvadat svapnaḥ savikāraḥ paraṃ mayā /",
    "S01kbavk93u:kavk_93.89_1": "dṛṣṭo 'dya sarvaṃ sarvajña tatphalaṃ vaktum arhasi //",
    "S01kbavk93u:kavk_93.90_0": "vātāyanena nirgacchan ruddhapuccho mayā gajaḥ /",
    "S01kbavk93u:kavk_93.90_1": "tṛṣitasya tathā paścāt kupo dhāvan vilokitaḥ //",
    "S01kbavk93u:kavk_93.9l_0": "tṛptaś ca śaktuprasthena mauktiprasthavikrayaḥ /",
    "S01kbavk93u:kavk_93.9l_1": "samīkṛtāni dṛṣṭāni kudārūṇi ca candanaiḥ //",
    "S01kbavk93u:kavk_93.92_0": "kalabhena mahāhastī samāhūtas tathāhave /",
    "S01kbavk93u:kavk_93.92_1": "parān aśuciliptāṅgaḥ pralimpan viplutaḥ kapiḥ //",
    "S01kbavk93u:kavk_93.93_0": "sphītarājyām abhiṣiktaś ca kucāpalanidhiḥ kapiḥ /",
    "S01kbavk93u:kavk_93.93_1": "paṭo 'ṣṭādaśabhiḥ kṛṣṭaḥ puruṣair apy asaṃkṣayaḥ //",
    "S01kbavk93u:kavk_93.94_0": "ramyapuṣpaphalārāmaś caurair api viluṇṭhitaḥ /",
    "S01kbavk93u:kavk_93.94_1": "dveṣopahāsakalahāsaktaś ca vipulo janaḥ //",
    "S01kbavk93u:kavk_93.95_0": "svapnādbhutānām eteṣāṃ manye ghorataraṃ phalam /",
    "S01kbavk93u:kavk_93.95_1": "iti pṛṣṭaḥ kṣitibhujā bhagavān kāśyapo 'bravīt //",
    "S01kbavk93u:kavk_93.96_0": "śatāyuṣi jane śāstā śāntaḥ śākyamunir jinaḥ /",
    "S01kbavk93u:kavk_93.96_1": "bhaviṣyaty amṛtāmbhodhiḥ sa drṣṭaḥ kuñjaras tvayā //",
    "S01kbavk93u:kavk_93.97_0": "tasyāpi paścime kāle śrāvakāḥ kalisaṃśrayāt /",
    "S01kbavk93u:kavk_93.97_1": "tyaktaśīlaguṇācārā bhaviṣyanti saviplavāḥ //",
    "S01kbavk93u:kavk_93.98_0": "apakvālpavivekānāṃ balāt te gṛhavāsinām /",
    "S01kbavk93u:kavk_93.98_1": "svayaṃ sevāṃ samālambya kariṣyanty eva deśanām //",
    "S01kbavk93u:kavk_93.99_0": "arthanīyo 'rthibhāvena yasmāt sevāsu dhāvati /",
    "S01kbavk93u:kavk_93.99_1": "tṛṣitasya vrajan paścāt kūpas tasmād vilokitaḥ //",
    "S01kbavk93u:kavk_93.loo_0": "te kariṣyanti lobhāndhaḥ saṃmohopahatāḥ param /",
    "S01kbavk93u:kavk_93.loo_1": "bodhyaṅgamuktāprasthasya śaktuprasthena vikrayam //",
    "S01kbavk93u:kavk_93.101_0": "tīrthavākyakudārūṇi buddhabhāṣitacandanaiḥ /",
    "S01kbavk93u:kavk_93.101_1": "sāmyam āpādayiṣyanti te maugdhyād aviśeṣiṇaḥ //",
    "S01kbavk93u:kavk_93.102_0": "kvacid bhadraṃ samāsādya vinītaṃ bhikṣukuñjaram /",
    "S01kbavk93u:kavk_93.102_1": "duḥśīlakalabho bhikṣuḥ spardhayā dhik kariṣyati //",
    "S01kbavk93u:kavk_93.103_0": "cāpalāśuciliptāṅgaḥ suśīlān bhikṣumarkaṭaḥ /",
    "S01kbavk93u:kavk_93.103_1": "anulimpan svadoṣeṇa kariṣyaty ātmasannibhān //",
    "S01kbavk93u:kavk_93.104_0": "ṣaṇḍakasyābhiṣekaś ca bhaviṣyati kaper iva /",
    "S01kbavk93u:kavk_93.104_1": "saṃbuddhaśāsanapaṭaṃ kṛṣyamāṇaṃ na naṃkṣyati //",
    "S01kbavk93u:kavk_93.105_0": "saṃghadravyaphalārāmeṣv api yāsyanti cauratām /",
    "S01kbavk93u:kavk_93.105_1": "mithaḥ kalahaśīlāś ca bhaviṣyanty apavādinaḥ //",
    "S01kbavk93u:kavk_93.106_0": "tava svapnavipākānte phalāny etāni bhūtale /",
    "S01kbavk93u:kavk_93.106_1": "iti śāstur vacaḥ śrutvā vismito 'bhūn mahīpatiḥ //",
    "S01kbavk93u:kavk_93.l07_0": "sānugasyātha nṛpateḥ sa śāstā dharmadeśanām /",
    "S01kbavk93u:kavk_93.l07_1": "kṛtvā kāñcanamālāyā dideśa kuśalārhatām //",
    "S01kbavk93u:kavk_93.108_0": "janmāntale cakārārcāṃ stūpe nāraṅgamālayā /",
    "S01kbavk93u:kavk_93.108_1": "sā tena sukṛtenaiva jātā hemasrajāṅkitā //",
    "S01kbavk93u:kavk_93.109_0": "seyaṃ sumāgadhā puṇyaprabhāveṇa mahīyasā /",
    "S01kbavk93u:kavk_93.109_1": "prāptādya janakāyasya samyak kuśalasetutām //",
    "S01kbavk93u:kavk_93.ll0_0": "adhidhāyeti bhagavān nabhasā bhikṣubhiḥ saha /",
    "S01kbavk93u:kavk_93.ll0_1": "rucā saṃpūrayann āśāṃ yayau jetavanaṃ jinaḥ //",
    "S01kbavk93u:kavk_93.ll0_2": "puṃsāṃ satkulabhūtaye balavatī mithyaiva putraspṛhā",
    "S01kbavk93u:kavk_93.ll0_3": "sūnuś ced aguṇas tad eva viphalaṃ tat kiṃ na sarvaṃ kulam /",
    "S01kbavk93u:kavk_93.ll0_4": "sā kanyā kila jāyate guṇavatī puṇyaprabhāvād yayā",
    "S01kbavk93u:kavk_93.ll0_5": "saṃsārorusaritpatau kulayugam nāv eva saṃtāryate //",
    "S01kbavk93u:0_0": "iti kṣemendraviracitāyāṃ bodhisattvāvadānakalpalatāyāṃ sumāgadhāvadānaṃ trinavatitamaḥ pallavah."
}