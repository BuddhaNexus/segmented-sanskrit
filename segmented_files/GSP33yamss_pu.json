{
  "GSP33yamss_pu:0": "ekam evādvitīyaṃ tad brahmety upaniṣadvacaḥ /",
  "GSP33yamss_pu:1": "brahmaṇo 'nyasya sadbhāvaṃ nanu tat pratiṣedhati // YSsi_1 //",
  "GSP33yamss_pu:2": "atra brūmo 'dvitīyoktau samāsaḥ ko vivakṣitaḥ /",
  "GSP33yamss_pu:3": "kiṃsvit tatpuruṣaḥ kiṃ vā bahuvrīhir athocyatām // YSsi_2 //",
  "GSP33yamss_pu:4": "pūrvasminn uttaras tāvat pradhānyena vivakṣyate /",
  "GSP33yamss_pu:5": "padārthas tatra tad brahma tato'nyat sadṛśaṃ tu vā // YSsi_3 //",
  "GSP33yamss_pu:6": "tadviruddham atho vā syāt triṣv apy anyan na bādhate /",
  "GSP33yamss_pu:7": "anyatve sadṛśatve vā dvitīyaṃ sidhyati dhruvam // YSsi_4 //",
  "GSP33yamss_pu:8": "viruddhatve dvitīyena tṛtīyaṃ prathamaṃ tu vā /",
  "GSP33yamss_pu:9": "brahma prāpnoti yasmāt tad dvitīyena virudhyate // YSsi_5 //",
  "GSP33yamss_pu:10": "ataḥ saprathamāḥ sarve tṛtīyādyartharāśayaḥ /",
  "GSP33yamss_pu:11": "dvitīyena tathā spṛṣṭvā svārthās tiṣṭhanty abādhitāḥ // YSsi_6 //",
  "GSP33yamss_pu:12": "nanu nañ brahmaṇo 'nyasya sarvasyaiva niṣedhakam /",
  "GSP33yamss_pu:13": "dvitīyagrahaṇaṃ yasmāt sarvasyaivopalakṣaṇam // YSsi_7 //",
  "GSP33yamss_pu:14": "naivaṃ niṣedho na hy asmād dvitīyasyāvagamyate /",
  "GSP33yamss_pu:15": "tato 'nyat tadviruddhaṃ vā sadṛśaṃ vātra vakti saḥ // YSsi_8 //",
  "GSP33yamss_pu:16": "dvitīyaṃ yasya naivāsti tad brahmeti vivakṣite /",
  "GSP33yamss_pu:17": "satyādilakṣaṇoktīnām apalakṣaṇatā bhavet // YSsi_9 //",
  "GSP33yamss_pu:18": "advitīye dvitīyārtha- nāstitāmātragocare /",
  "GSP33yamss_pu:19": "svaniṣṭhatvān nañarthasya na syād brahmapadānvayaḥ // YSsi_10 //",
  "GSP33yamss_pu:20": "dvitīyaśūnyatā tatra brahmaṇo na viśeṣaṇam /",
  "GSP33yamss_pu:21": "viśeṣaṇe vā tad brahama tṛtīyaṃ prathamaṃ tu vā // YSsi_11 //",
  "GSP33yamss_pu:22": "prasaktaṃ pūrvavat sarvaṃ bahuvrīhau samasyati /",
  "GSP33yamss_pu:23": "brahmaṇaḥ prathamā ye ca tṛtīyādyā jagattraye // YSsi_12 //",
  "GSP33yamss_pu:24": "brahma praty advitīyatvāt svasthās tiṣṭhanty abādhitāḥ /",
  "GSP33yamss_pu:25": "kiñ ca tatra bahuvrīhau samāse saṃśrite sati // YSsi_13 //",
  "GSP33yamss_pu:26": "vṛttyarthasya nañarthasya na padārthāntarānvayaḥ /",
  "GSP33yamss_pu:27": "saty arthāntarasambandhe ṣaṣṭhī yasyeti yujyate // YSsi_14 //",
  "GSP33yamss_pu:28": "dvitīyavastunāstitvaṃ na brahma na viśeṣaṇam /",
  "GSP33yamss_pu:29": "asattvān na hy asad brahma bhaven nāpi viśeṣaṇam // YSsi_15 //",
  "GSP33yamss_pu:30": "tasmāt prapañcasadbhāvo nādvaitaśrutibādhitaḥ /",
  "GSP33yamss_pu:31": "svapramāṇabalāt siddhaḥ śrutyā cāpy anumoditaḥ // YSsi_16 //",
  "GSP33yamss_pu:32": "tenādvitīyaṃ brahmeti śruter artho 'yam ucyate /",
  "GSP33yamss_pu:33": "dvitīyagaṇanāyogyo nāsīd asti bhaviṣyati // YSsi_17 //",
  "GSP33yamss_pu:34": "samo vābhyadhiko vāsya yo dvitīyas tu guṇyate /",
  "GSP33yamss_pu:35": "yato 'sya vibhavavyūha- kalāmātram idaṃ jagat // YSsi_18 //",
  "GSP33yamss_pu:36": "dvitīyavāgāspadatāṃ pratipadyeta tatkatham /",
  "GSP33yamss_pu:37": "yathā colanṛpaḥ samrāḍ- advitīyo 'dya bhūtale // YSsi_19 //",
  "GSP33yamss_pu:38": "iti tattulyanṛpati- nivāraṇaparaṃ vacaḥ /",
  "GSP33yamss_pu:39": "na tu tadbhṛtyatatputra- kalatrādiniṣedhakam // YSsi_20 //",
  "GSP33yamss_pu:40": "tathā surāsuranara- brahmabrahmāṇḍakoṭayaḥ /",
  "GSP33yamss_pu:41": "kleśakarmavipākādyair aspṛṣṭasyākhileśituḥ // YSsi_21 //",
  "GSP33yamss_pu:42": "jñānādiṣāṇguṇyanidher acintyavibhavasya tāḥ /",
  "GSP33yamss_pu:43": "viṣṇor vibhūtimahima- samudradrapsavipraṣaḥ // YSsi_22 //",
  "GSP33yamss_pu:44": "kaḥ khalv aṅgulibhaṅgena samudrān saptasaṅkhyayā /",
  "GSP33yamss_pu:45": "gaṇayan gaṇayed ūrmi- phenabudbudavipruṣaḥ // YSsi_23 //",
  "GSP33yamss_pu:46": "yathaika eva savitā na dvitīyo nabhaḥsthale /",
  "GSP33yamss_pu:47": "ityuktyā na hi sāvitrā niṣidhyante 'tra raśmayaḥ // YSsi_24 //",
  "GSP33yamss_pu:48": "yathā pradhānasaṅkhyeya- saṅkhyāyāṃ naiva gaṇyate /",
  "GSP33yamss_pu:49": "saṅkhyā pṛthaksatī tatra saṅkhyeyānyapadārthavat // YSsi_25 //",
  "GSP33yamss_pu:50": "tathā",
  "GSP33yamss_pu:51": "pādo 'sya viśvā bhūtāni tripādasyāmṛtaṃ divi /",
  "GSP33yamss_pu:52": "iti bruvan jagat sarvam itthambhāve nyaveśayat // YSsi_26 //",
  "GSP33yamss_pu:53": "tathā",
  "GSP33yamss_pu:54": "etāvān asya mahimā tato jyāyastaro hi saḥ /",
  "GSP33yamss_pu:55": "yatrānyan na vijānāti sa bhūmod aram antaram /",
  "GSP33yamss_pu:56": "kurute 'sya bhayaṃ vyaktam ityādiśrutayaḥ parāḥ // YSsi_27 //",
  "GSP33yamss_pu:57": "meror ivāṇur yasyedaṃ brahmāṇḍam akhilaṃ jagat /",
  "GSP33yamss_pu:58": "ityādikāḥ samastasya taditthambhāvatāparāḥ // YSsi_28 //",
  "GSP33yamss_pu:59": "vācārambhaṇamātraṃ tu jagat sthāvarajaṅgamam /",
  "GSP33yamss_pu:60": "vikārajātaṃ,",
  "GSP33yamss_pu:61": "kūṭasthaṃ mūlakāraṇam eva sat // YSsi_29 //",
  "GSP33yamss_pu:62": "ananyat kāraṇāt kāryaṃ pāvakād visphuliṅgavat /",
  "GSP33yamss_pu:63": "mṛttikālohabījādi- nānādṛṣṭāntavistaraiḥ // YSsi_30 //",
  "GSP33yamss_pu:64": "nāśakad dagdham analas tṛṇaṃ majjayituṃ jalam /",
  "GSP33yamss_pu:65": "na vāyuś calituṃ śaktaḥ tacchaktyāpy āyanād ṛte // YSsi_31 //",
  "GSP33yamss_pu:66": "ekapradhānavijñānād vijñātam akhilaṃ bhavet /",
  "GSP33yamss_pu:67": "ityādivedavacana- tanmūlāptāgamair api // YSsi_32 //",
  "GSP33yamss_pu:68": "brahmātmanātmalābho 'yaṃ prapañcaś cidacinmayaḥ /",
  "GSP33yamss_pu:69": "iti pramīyate brāmhī vibhūtir na niṣidhyate // YSsi_33 //",
  "GSP33yamss_pu:70": "tanniṣedhe samasta tasya mithyātvāl lokavedayoḥ /",
  "GSP33yamss_pu:71": "vyavahārās tu lupyeran tathā syād brahmadhīr api // YSsi_34 //",
  "GSP33yamss_pu:72": "vyāvahārikasatyatvān mṛṣātve 'py aviruddhatā /",
  "GSP33yamss_pu:73": "pratyakṣāder iti mataṃ prāg eva samadūduṣam // YSsi_35 //",
  "GSP33yamss_pu:74": "ataś copaniṣañjāta- brahmādvaitadhiyā jagat /",
  "GSP33yamss_pu:75": "na bādhyate vibhūtitvād brahmaṇaś cetyavasthitam // YSsi_36 //",
  "GSP33yamss_pu:76": "nanu sattve prapañcasya nāstīti pratyayaḥ katham /",
  "GSP33yamss_pu:77": "asattve vā kathaṃ tasminn astīti pratyayo bhavet // YSsi_37 //",
  "GSP33yamss_pu:78": "sadasattvaṃ tathaikasya viruddhatvād asambhavi /",
  "GSP33yamss_pu:79": "sadasatpratyayaprāpta- viruddhadvandvasaṅgame // YSsi_38 //",
  "GSP33yamss_pu:80": "tayor anyatarārthasya niścayābhāvahetutaḥ /",
  "GSP33yamss_pu:81": "sadasattvaṃ prapañcasya jainās tu pratipedire // YSsi_39 //",
  "GSP33yamss_pu:82": "sattvaprāptiṃ puraskṛtya nāstīti pratyayodayāt /",
  "GSP33yamss_pu:83": "sadā sattvaṃ prapañcasya sāṅkhyās tu pratipādire // YSsi_40 //",
  "GSP33yamss_pu:84": "sadasatpratyayaprāpta- viruddhadvandvasaṅkaṭe /",
  "GSP33yamss_pu:85": "virodhaparihārārthaṃ sattvāsattvāṃśabhaṅgataḥ /",
  "GSP33yamss_pu:86": "sadasadbhyām anirvācyaṃ prapañcaṃ kecid ūcire // YSsi_41 //",
  "GSP33yamss_pu:87": "sattvāsattve vibhāgena deśakālādibhetataḥ /",
  "GSP33yamss_pu:88": "ghaṭāder iti manvānā vyavasthām apare jaguḥ // YSsi_42 //",
  "GSP33yamss_pu:89": "tad evaṃ vādisammardāt saṃśaye samupasthite /",
  "GSP33yamss_pu:90": "nirṇayaḥ kriyate tatra mīmaṃsakamatena tu // YSsi_43 //",
  "GSP33yamss_pu:91": "ghaṭasvarūpe nāstitvam astitvaṃ yady abūbudhat /",
  "GSP33yamss_pu:92": "syād eva yugapatsattvam asattvaṃ ca ghatādiṣu // YSsi_44 //",
  "GSP33yamss_pu:93": "idānīm idam atrāsti nāstītyevaṃvidhā yataḥ /",
  "GSP33yamss_pu:94": "deśakāladaśābhedād asti nāstīti no dhiyaḥ // YSsi_45 //",
  "GSP33yamss_pu:95": "ato deśādibhedena sadasattvaṃ ghaṭādiṣu /",
  "GSP33yamss_pu:96": "vyavasthitaṃ nirastatvād vādasyeha na sambhavaḥ // YSsi_46 //",
  "GSP33yamss_pu:97": "nanu deśādisambandhaḥ sata evopapadyate /",
  "GSP33yamss_pu:98": "na deśakālasambandhād asataḥ sattvam iṣyate // YSsi_47 //",
  "GSP33yamss_pu:99": "sambandho dvyāśrayas tasmāt sataḥ sattvaṃ sadā bhavet /",
  "GSP33yamss_pu:100": "asataḥ kārakaiḥ sattvaṃ janmanetyatidurghaṭam // YSsi_48 //",
  "GSP33yamss_pu:101": "ādyantavān prapañco 'taḥ satkakṣāntarniveśyate /",
  "GSP33yamss_pu:102": "uktaṃ ca",
  "GSP33yamss_pu:103": "“ādāv ante ca yan nāsti nāsti madhye 'pi tat tathā” /",
  "GSP33yamss_pu:104": "ato niścitasadbhāvaḥ sadā sann abhyupeyatām // YSsi_49 //",
  "GSP33yamss_pu:105": "iti",
  "GSP33yamss_pu:106": "asataḥ sarvadāsattvaṃ janyayogāt khapuṣpavat /",
  "GSP33yamss_pu:107": "asattve na viśeṣo 'sti prāgatyantāsator iha // YSsi_50 //",
  "GSP33yamss_pu:108": "śvetaketum upādāya tat tvam ity api yac chrutam /",
  "GSP33yamss_pu:109": "ṣaṣṭhaprapāṭake tasya kuto mukhyārthasambhavaḥ // YSsi_51 //",
  "GSP33yamss_pu:110": "kārpaṇyaśokaduḥkhārtaś cetanas tvaṃpadoditaḥ /",
  "GSP33yamss_pu:111": "sarvajñas satyasaṅkalpo nissīmasukhasāgaraḥ /",
  "GSP33yamss_pu:112": "tatpadārthas tayor aikyaṃ tejas timiravat katham // YSsi_52 //",
  "GSP33yamss_pu:113": "tvamarthasthe taṭasthe vā (tadarthasthe vibhedake) /",
  "GSP33yamss_pu:114": "guṇe tattvaṃpadaśrutyor aikārthyaṃ dūravāritam // YSsi_53 //",
  "GSP33yamss_pu:115": "ajñatvasarvaveditva- duḥkhitvasukhitādike /",
  "GSP33yamss_pu:116": "viśeṣaṇe vā ciddhātor atha vāpy upalakṣaṇe /",
  "GSP33yamss_pu:117": "viruddhaguṇasaṅkrānter bhedaḥ syāt tvaṃtadarthayoḥ // YSsi_54 //",
  "GSP33yamss_pu:118": "vācyaikadeśabhaṅgena cidekavyaktiniṣṭhatā /",
  "GSP33yamss_pu:119": "so 'yaṃ gaur itivat tattvaṃ padayor ity apeśalam // YSsi_55 //",
  "GSP33yamss_pu:120": "deśakāladaśābhedād ekasminn api dharmiṇi /",
  "GSP33yamss_pu:121": "viruddhadvandvasaṅkrānteḥ so 'yaṃ gaur iti yujyate // YSsi_56 //",
  "GSP33yamss_pu:122": "svaprakāśasya ciddhātor viruddhadvandvasaṅgatau /",
  "GSP33yamss_pu:123": "na vyavasthāpakaṃ kiñcid deśakāladaśādike // YSsi_57 //",
  "GSP33yamss_pu:124": "nirdhūtanikhiladvandva- svaprakāśe cidātmani /",
  "GSP33yamss_pu:125": "dvaitānarthabhramābhāvāc chāstraṃ nirviṣayaṃ bhavet // YSsi_58 //",
  "GSP33yamss_pu:126": "etena satyakāmatva- jagatkāraṇatādayaḥ /",
  "GSP33yamss_pu:127": "mā(yopādhau pare)",
  "GSP33yamss_pu:128": "'dhyastāḥ śokamohādayaḥ punaḥ // YSsi_59 //",
  "GSP33yamss_pu:129": "avidyopādhike jīve vināśe neti yan matam /",
  "GSP33yamss_pu:130": "kṣudrabrahmavidām etan mataṃ prāg eva dūṣitam // YSsi_60 //",
  "GSP33yamss_pu:131": "cidsvarūpe viśiṣṭe vā māyāvidyādyupādhayaḥ /",
  "GSP33yamss_pu:132": "pūrvasmin sarvasāaṅkaryaṃ parajīvāvibhāgataḥ // YSsi_61 //",
  "GSP33yamss_pu:133": "uttarasminn api tathā viśiṣṭam api cid yadi /",
  "GSP33yamss_pu:134": "citsvarūpaṃ hi nirbhedaṃ māyāvidyādyupādhibhiḥ /",
  "GSP33yamss_pu:135": "vibhinnam iva vibhrāntaṃ viśiṣṭaṃ ca ... (mataṃ tava) // YSsi_62 //",
  "GSP33yamss_pu:136": "taṭasthāvasthitā dharmāḥ svarūpaṃ na spṛśanti kim /",
  "GSP33yamss_pu:137": "na hi daṇḍiśiraśchedād devadatto na hiṃsitaḥ // YSsi_63 //",
  "GSP33yamss_pu:138": "acidaṃśavyapohena cidekapariśeṣatā /",
  "GSP33yamss_pu:139": "atas tat tvam asīty āder arthe ity apy asundaram // YSsi_64 //",
  "GSP33yamss_pu:140": "abrahmānātmatābhāve pratyak cit pariśiṣyate /",
  "GSP33yamss_pu:141": "tattvaṃpadadvayaṃ jīva- paratādātmyagocaram /",
  "GSP33yamss_pu:142": "tanmukhyavṛtti tādātmyam api vastudvayāśrayam // YSsi_65 //",
  "GSP33yamss_pu:143": "bhedābhedavikalpas tu yat tvayā paricoditaḥ /",
  "GSP33yamss_pu:144": "abhedābhedino 'satye bandhe sati nirarthakaḥ // YSsi_66 //",
  "GSP33yamss_pu:145": "abhedo bhedamardī tu svāśrayībhūtavastunoḥ /",
  "GSP33yamss_pu:146": "bhedaḥ parasparānātmyaṃ bhāvānām evam etayoḥ // YSsi_67 //",
  "GSP33yamss_pu:147": "svarūpam abhyupetyaiva bhedābhedavikalpayoḥ /",
  "GSP33yamss_pu:148": "(bādhanaṃ) tena vāgabādhā virodhena nigṛhyase // YSsi_68 //",
  "GSP33yamss_pu:149": "bhinnābhinnatvasambandha- sadasattvavikalpanam /",
  "GSP33yamss_pu:150": "pratyakṣānubhavāpārataṃ kevalaṃ kaṇṭhaśoṣaṇam // YSsi_69 //",
  "GSP33yamss_pu:151": "nīle nīlamatir yādṛg- utpale nīladhīr hi sā /",
  "GSP33yamss_pu:152": "nīlam utpalam evedam iti sākṣāccakāsti naḥ // YSsi_70 //",
  "GSP33yamss_pu:153": "yathā viditasaṃyoga- sambandhe 'py akṣagocare /",
  "GSP33yamss_pu:154": "bhedābhedādidustarka- vikalpādhānavibhramaḥ // YSsi_71 //",
  "GSP33yamss_pu:155": "tadvat tādātmyasambandhe śrutipratyakṣamūlake /",
  "GSP33yamss_pu:156": "śrutidaṇḍena dustarka- vikalpabhramavāraṇam // YSsi_72 //",
  "GSP33yamss_pu:157": "nirdoṣāpauruṣeyī ca śrutir atyartham ādarāt /",
  "GSP33yamss_pu:158": "asakṛttattvam ity āha tādātmyaṃ brahmajīvayoḥ // YSsi_73 //",
  "GSP33yamss_pu:159": "brahmānandahradāntaḥsthoḥ muktātmā sukham edhate /",
  "GSP33yamss_pu:160": "phale ca phalino 'bhāvān mokṣasyāpuruṣārthatā /",
  "GSP33yamss_pu:161": "ekaśeṣe hi ciddhātoḥ kasya mokṣaḥ phalaṃ bhavet // YSsi_74 //",
  "GSP33yamss_pu:162": "kiñ ca prapañcarūpeṇa kā nu saṃvid vivartate /",
  "GSP33yamss_pu:163": "na tāvad ghaṭadhīs tasyām asatyām api darśanāt // YSsi_75 //",
  "GSP33yamss_pu:164": "na hi tasyām ajātāyāṃ naṣṭāyāṃ vākhilaṃ jagat /",
  "GSP33yamss_pu:165": "nāstīti śakyate vaktum uktau pratyakṣabadhanāt /",
  "GSP33yamss_pu:166": "nāpy anyasaṃvit tannāśe 'py anyeṣām upalambhanāt // YSsi_76 //",
  "GSP33yamss_pu:167": "nanu saṃvidabhinnaikā na tasyām asti bhedadhīḥ /",
  "GSP33yamss_pu:168": "ghaṭādayo hi bhidyante na tu sā cit prakāśanāt // YSsi_77 //",
  "GSP33yamss_pu:169": "ghaṭadhīḥ paṭasaṃvitti- samaye nāvabhāti cet /",
  "GSP33yamss_pu:170": "naivaṃ, ghaṭo hi nābhāti sā sphuraty eva tu sphuṭam // YSsi_78 //",
  "GSP33yamss_pu:171": "ghaṭavyāvṛttasaṃvittir atha na sphuratīti cet /",
  "GSP33yamss_pu:172": "tadvyāvṛttipadenāpi kiṃ saivoktātha vetarat /",
  "GSP33yamss_pu:173": "saiva ced bhāsate 'nyac cen na brūhas tasya bhāsanam // YSsi_79 //",
  "GSP33yamss_pu:174": "kiñ cāsyāḥ svaprakāśāyā nīrūpāyā na hi svataḥ /",
  "GSP33yamss_pu:175": "ṛte viṣayanānātvān nānātvāvagrahabhramaḥ // YSsi_80 //",
  "GSP33yamss_pu:176": "na vastu vastudharmo vā na pratyakṣo na laukikaḥ /",
  "GSP33yamss_pu:177": "ghaṭādivedyabhedo 'pi kevalaṃ bhramalakṣaṇaḥ // YSsi_81 //",
  "GSP33yamss_pu:178": "yadā, tadā tadāyato dhībhedāvagrahodayaḥ /",
  "GSP33yamss_pu:179": "kutaḥ, kutastarāṃ tasya paramārthatvasambandhaḥ // YSsi_82 //",
  "GSP33yamss_pu:180": "kiñ ca svayaṃprakāśasya svato vā parato 'pi vā /",
  "GSP33yamss_pu:181": "prāgabhāvādisiddhiḥ syāt,",
  "GSP33yamss_pu:182": "svatas tāvan na yujyate // YSsi_83 //",
  "GSP33yamss_pu:183": "svasmin sati viruddhatvād abhāvasyānavasthiteḥ /",
  "GSP33yamss_pu:184": "svanimittaprakāśasya svasyābhāve 'py asambhavāt /",
  "GSP33yamss_pu:185": "ananyagocaratvena cito na parato 'pi ca // YSsi_84 //",
  "GSP33yamss_pu:186": "kiñ ca vedyasya bhedāder na ciddharmatvasambhavaḥ /",
  "GSP33yamss_pu:187": "rūpādivat, ataḥ saṃvid- advitīyā svayaṃprabhā // YSsi_85 //",
  "GSP33yamss_pu:188": "atas tadbhedam āśritya yadvilakṣaṇādijalpitam /",
  "GSP33yamss_pu:189": "tadavidyā+vilāso 'yam iti brahmavido viduḥ // YSsi_86 //",
  "GSP33yamss_pu:190": "hanta brahmopadeśo 'yaṃ śraddadhāneṣu śobhate /",
  "GSP33yamss_pu:191": "vayam aśraddadhānāḥ so ye yuktiṃ prārthayāmahe // YSsi_87 //",
  "GSP33yamss_pu:192": "pratipramātṛviṣayaṃ parasparavilakṣaṇāḥ /",
  "GSP33yamss_pu:193": "aparokṣaṃ prakāśante sukhaduḥkhādivad dhiyaḥ // YSsi_88 //",
  "GSP33yamss_pu:194": "sambandhivyaṅgyabhedasya saṃyogecchādikasya naḥ /",
  "GSP33yamss_pu:195": "na hi bhedaḥ svato nāsti nāpratyakṣaś ca saṃataḥ // YSsi_89 //",
  "GSP33yamss_pu:196": "yadi sarvagatā nityā saṃvid evābhyupeyate /",
  "GSP33yamss_pu:197": "tataḥ sarvaṃ sadā bhāyāt,",
  "GSP33yamss_pu:198": "na vā kiñcit kadācana // YSsi_90 //",
  "GSP33yamss_pu:199": "tadānīṃ na hi vedyasya sannnidhītarakāritā /",
  "GSP33yamss_pu:200": "vyavasthā ghaṭate,",
  "GSP33yamss_pu:201": "vitter vyomavad vaibhavāśrayāt // YSsi_91 //",
  "GSP33yamss_pu:202": "nāpi kāraṇabhedena. nityāyās tadabhāvataḥ /",
  "GSP33yamss_pu:203": "na ca svarūpanānātvāt,",
  "GSP33yamss_pu:204": "tad ekatvaparigrahāt // YSsi_92 //",
  "GSP33yamss_pu:205": "tataś ca badhirāndhādeḥ śabdādigrahaṇaṃ bhavet /",
  "GSP33yamss_pu:206": "guruśiṣyādibhedaś ca nirnimittaḥ prasajyate // YSsi_93 //",
  "GSP33yamss_pu:207": "nanu naḥ saṃvido bhinnaṃ sarvaṃ nāma na kiñcana /",
  "GSP33yamss_pu:208": "ataḥ sarvaṃ sadā bhāyād ityakaṇḍe 'nuyujyate // YSsi_94 //",
  "GSP33yamss_pu:209": "idam ākhyāhi bho kiṃ nu nīlādir na prakāśate /",
  "GSP33yamss_pu:210": "prakāśamāno nīlādiḥ saṃvido vā na bhidyate // YSsi_95 //",
  "GSP33yamss_pu:211": "ādau pratītisubhago nivāho lokavedayoḥ /",
  "GSP33yamss_pu:212": "yataḥ padapadārthādi na kiñcid avabhāsate // YSsi_96 //",
  "GSP33yamss_pu:213": "dvitīye saṃvido 'dvaitaṃ vyāhanyeta samīhitam /",
  "GSP33yamss_pu:214": "yady ayaṃ vividhākāra- prapañcaḥ saṃvidātmakaḥ /",
  "GSP33yamss_pu:215": "sāpi saṃvit tad ātmeti yato nānā prasajyate // YSsi_97 //",
  "GSP33yamss_pu:216": "na cāvidyāvilāsatvād bhedābhedānirūpaṇā /",
  "GSP33yamss_pu:217": "sā hi nyāyānalaspṛṣṭā jātuṣābharaṇāyate // YSsi_98 //",
  "GSP33yamss_pu:218": "tathā hi yady avidyeyaṃ vidyābhāvātmikeṣyate /",
  "GSP33yamss_pu:219": "nirupākhyasvabhāvatvāt sā na kiñcin niyacchati // YSsi_99 //",
  "GSP33yamss_pu:220": "arthāntaram avidyā cet sādhvī bhedānirūpaṇā /",
  "GSP33yamss_pu:221": "arthānarthāntaratvādi- vikalpo 'syā na yujyate /",
  "GSP33yamss_pu:222": "vidyāto 'rthāntaraṃ cāsāv iti suvyāhṛtaṃ vacaḥ // YSsi_100 //",
  "GSP33yamss_pu:223": "athārthāntarabhāvo 'pi tasyās te bhrāntikalpitaḥ /",
  "GSP33yamss_pu:224": "hantaivaṃ saty avidyaiva vidyā syāt paramārthataḥ // YSsi_101 //",
  "GSP33yamss_pu:225": "kiñ ca śuddhājaḍā saṃvit,",
  "GSP33yamss_pu:226": "avidyeyaṃ tu nesṛśī /",
  "GSP33yamss_pu:227": "tat kena hetunā seyam anyaiva na nirūpyate // YSsi_102 //",
  "GSP33yamss_pu:228": "api ceyam avidyā te yadabhāvādirūpiṇī /",
  "GSP33yamss_pu:229": "sā vidyā kiṃ nu saṃvittir vedyaṃ vā veditātha vā // YSsi_103 //",
  "GSP33yamss_pu:230": "vedyatve veditṛtve ca nāsyās tābhyāṃ nivartanam /",
  "GSP33yamss_pu:231": "na hi jñānād ṛte 'jñānam anyatas te nivartate /",
  "GSP33yamss_pu:232": "saṃvid eveti cet tasyā nanu bhavād asambhavaḥ // YSsi_104 //",
  "GSP33yamss_pu:233": "kiñceyaṃ tadviruddhā vā,",
  "GSP33yamss_pu:234": "na tasyāḥ kvāpi sambhavaḥ /",
  "GSP33yamss_pu:235": "yato 'khilaṃ jagadvyāptaṃ vidyayaivādvitīyayā // YSsi_105 //",
  "GSP33yamss_pu:236": "abhāvo 'nyo viruddho vā saṃvido 'pi yad īṣyate /",
  "GSP33yamss_pu:237": "tadānīṃ saṃvid advaita- pratijñāṃ dūratas tyaja // YSsi_106 //",
  "GSP33yamss_pu:238": "kiñ cāsau kasya?",
  "GSP33yamss_pu:239": "jīvasya, ko jīvo yasya seti cet /",
  "GSP33yamss_pu:240": "nanv evam asamādhānam anyonyāśrayaṇaṃ bhavet // YSsi_107 //",
  "GSP33yamss_pu:241": "na tu jīvād avidyā syāt,",
  "GSP33yamss_pu:242": "na ca jīvas tayā vinā /",
  "GSP33yamss_pu:243": "na vījāṅkuratulyatvaṃ jīvotpatter ayogataḥ // YSsi_108 //",
  "GSP33yamss_pu:244": "brahmaṇaś cen na sarvajñaṃ kathaṃ tad baṃbhramīti te(bhoḥ) /",
  "GSP33yamss_pu:245": "avidyākṛtadehātma- pratyayādhīnatā na te /",
  "GSP33yamss_pu:246": "brahmasarvajñabhāvasya,",
  "GSP33yamss_pu:247": "tatsvābhāvikatāśruteḥ // YSsi_109 //",
  "GSP33yamss_pu:248": "bhedāvabhāsagabhatvād atha sarvajñatā mṛṣā /",
  "GSP33yamss_pu:249": "tata evāmṛṣā kasmān na svāc chabdāntarādivat // YSsi_110 //",
  "GSP33yamss_pu:250": "yathā śabdāntarābhyāsa- sañkhyādyāḥ śāstrabhedakāḥ /",
  "GSP33yamss_pu:251": "bhedāvabhāsagarbhāś ca yathārthāḥ,",
  "GSP33yamss_pu:252": "tādṛśī na kim // YSsi_111 //",
  "GSP33yamss_pu:253": "sarvajñe nityamukte 'pi yady ajñānasya sambhavaḥ /",
  "GSP33yamss_pu:254": "tejasīva tamas tasmān na nivarteta kenacit // YSsi_112 //",
  "GSP33yamss_pu:255": "sarvajñatvādivacana- prāmāṇyaṃ vyāvahārikam /",
  "GSP33yamss_pu:256": "tāttvikaṃ tu pramāṇatvam advaitavacasām iti /",
  "GSP33yamss_pu:257": "niyāmakaṃ na paśyāmo nirbandhāt tāvakād ṛte // YSsi_113 //",
  "GSP33yamss_pu:258": "āśrayapratiyogitve parasparavirodhinī /",
  "GSP33yamss_pu:259": "kathaṃ vaikarasaṃ brahma sad iti pratipadyate // YSsi_114 //",
  "GSP33yamss_pu:260": "pratyaktvenāśrayo brahma- rūpeṇa pratiyogi cet /",
  "GSP33yamss_pu:261": "rūpabhedaḥ kṛtasya 'yaṃ yady avidyāprasādajaḥ /",
  "GSP33yamss_pu:262": "nanu sāpi tadāyattety anyonyāśrayaṇaṃ punaḥ // YSsi_115 //",
  "GSP33yamss_pu:263": "avastutvād avidyāyāḥ ...(nedaṃ tadrūpaṇaṃ yadi) /",
  "GSP33yamss_pu:264": "vastuno dūṣaṇatvena tvayā kvedaṃ nirīkṣitam // YSsi_116 //",
  "GSP33yamss_pu:265": "(svasādhyasya puraskārād)",
  "GSP33yamss_pu:266": "doṣo 'nyonyasamāśrayaḥ /",
  "GSP33yamss_pu:267": "na vastutvād avastutvād ity ato nedam uttaram // YSsi_117 //",
  "GSP33yamss_pu:268": "kiñcāvidyā na cet ... (vastu vyavaharyaṃ kathaṃ bhavet) /",
  "GSP33yamss_pu:269": "(na cāsadvyoma)",
  "GSP33yamss_pu:270": "puṣpādi- vyavahāravad iṣyate // YSsi_118 //",
  "GSP33yamss_pu:271": "nāpy avastv iti co(ktau tu vastutvaṃ sidhyati dhruvam) /",
  "GSP33yamss_pu:272": "(niṣidhyate)",
  "GSP33yamss_pu:273": "samastena nañā vastv iti cen (matam) // YSsi_119 //",
  "GSP33yamss_pu:274": "samastena nañā vastu prathamaṃ yanniṣidhyate /",
  "GSP33yamss_pu:275": "pratiprasūtaṃ vyastena punas tad iti vastutā // YSsi_120 //",
  "GSP33yamss_pu:276": "ato na vastu nā(vastu na sadvacyaṃ na cāpy asat) /",
  "GSP33yamss_pu:277": "(bhedo) na kaś cakāstīti (vivakṣīr mā)",
  "GSP33yamss_pu:278": "sma jātucit // YSsi_121 //",
  "GSP33yamss_pu:279": "kiñca prapañcanirvāha- jananī yeyam āśritā /",
  "GSP33yamss_pu:280": "avidyā sā kim ekaiva naikā vā tad idaṃ vada /",
  "GSP33yamss_pu:281": "tadāśrayaś ca saṃsārī tathaiko naika eva vā // YSsi_122 //",
  "GSP33yamss_pu:282": "sā ced ekā, tatas saikā śukasya brahmavidyayā /",
  "GSP33yamss_pu:283": "pūrvam eva nirasteti vyarthas te muktaye śramaḥ // YSsi_123 //",
  "GSP33yamss_pu:284": "syān mataṃ naiva te santi vāmadevaśukādayaḥ /",
  "GSP33yamss_pu:285": "yadvidyayā nirastatvān nādyāvidyeti codyate // YSsi_124 //",
  "GSP33yamss_pu:286": "muktāmuktādibhedo hi kalpito madavidyayā /",
  "GSP33yamss_pu:287": "dṛśyatvān māmakasvapna- dṛśyabhedaprapañcavat // YSsi_125 //",
  "GSP33yamss_pu:288": "yat punar brahmavidyātas teṣāṃ muktir abhūd iti /",
  "GSP33yamss_pu:289": "vākyaṃ tatsvāpnamuktyukti- yuktyā pratyūhyatām iti // YSsi_126 //",
  "GSP33yamss_pu:290": "nanv īdṛśānumānena svāvidyāparikalpitam /",
  "GSP33yamss_pu:291": "prapañcaṃ sādhayaty anyaḥ kathaṃ praty ucyate tvayā // YSsi_127 //",
  "GSP33yamss_pu:292": "tvad avidyānimittatve yo hetus te vivakṣitaḥ /",
  "GSP33yamss_pu:293": "sa eva hetus tasyāpi bhavet sarajñasiddhivat // YSsi_128 //",
  "GSP33yamss_pu:294": "ity anyonyaviruddhokti- vyāhate bhavatāṃ mate /",
  "GSP33yamss_pu:295": "mukham astīti yat kiñcit pralapann iva lakṣyase // YSsi_129 //",
  "GSP33yamss_pu:296": "yathā ca svāpnamuktyukti- sadṛśī tadvimuktibhīḥ /",
  "GSP33yamss_pu:297": "tathaiva bhavato 'pīti vyartho mokṣāya te śramaḥ // YSsi_130 //",
  "GSP33yamss_pu:298": "yathā teṣām abhūtaiva purastād ātmavudyayā /",
  "GSP33yamss_pu:299": "muktir bhūtocyate tadvat parastād ātmavidyayā // YSsi_131 //",
  "GSP33yamss_pu:300": "abhāviny eva sā mithyā bhāvinīty apadiśyatām /",
  "GSP33yamss_pu:301": "santi ca svapnadṛṣṭāni dṛṣṭāntavacanāni te // YSsi_132 //",
  "GSP33yamss_pu:302": "nanu nedam aniṣṭaṃ me yan muktir na bhaviṣyati /",
  "GSP33yamss_pu:303": "ātmano nityamuktatvān nityasiddhaiva sā yataḥ // YSsi_133 //",
  "GSP33yamss_pu:304": "tad idaṃ śāntikarmādau vetālavāhanaṃ bhavet /",
  "GSP33yamss_pu:305": "yenaivaṃ sutarāṃ vyartho brahmavidyārjanaśramaḥ // YSsi_134 //",
  "GSP33yamss_pu:306": "avidyāpratibaddhatvād atha sā nityasaty api /",
  "GSP33yamss_pu:307": "asatīveti tadvyaktir vidyāphalam upeyate // YSsi_135 //",
  "GSP33yamss_pu:308": "hastastham eva hemādi vismṛtaṃ mṛgyate yathā /",
  "GSP33yamss_pu:309": "yathā tad eva hastastham avagamyopaśāmyati // YSsi_136 //",
  "GSP33yamss_pu:310": "tathaiva nityasiddhātma- svarūpānavabodhataḥ /",
  "GSP33yamss_pu:311": "saṃsāriṇas tathābhāvo vyajyate brahmavidyayā // YSsi_137 //",
  "GSP33yamss_pu:312": "hanta keyam abhivyaktir yā vidyāphalam iṣyate /",
  "GSP33yamss_pu:313": "svaprakāśasya cidchātor yā svarūpapade sthitā // YSsi_138 //",
  "GSP33yamss_pu:314": "saṃvit kiṃ saiva kiṃ vāhaṃ brahmāstītīti kīdṛśī /",
  "GSP33yamss_pu:315": "yadi svarūpasaṃvit sā,",
  "GSP33yamss_pu:316": "nityaiveti na tatpjhalam // YSsi_139 //",
  "GSP33yamss_pu:317": "atha brahmāham asmīti saṃvittir vyaktir iṣyate /",
  "GSP33yamss_pu:318": "nanu te brahmavidyā sā saiva tasyāḥ phalaṃ katham // YSsi_140 //",
  "GSP33yamss_pu:319": "kiñ ca sā tat tvam asy ādi- vākyajanyā bhavan mate /",
  "GSP33yamss_pu:320": "utpattimaty anityeti muktasyāpi bhayaṃ bhavet // YSsi_141 //",
  "GSP33yamss_pu:321": "api ca vyavahārajñāḥ sati puṣkalakāreṇa /",
  "GSP33yamss_pu:322": "kāryaṃ na jāyate yena tam āhuḥ pratibandhakam // YSsi_142 //",
  "GSP33yamss_pu:323": "iha kiṃ tad yad utpattum upakrāntaṃ svahetutaḥ /",
  "GSP33yamss_pu:324": "avidyāpratibaddhatvād utpattiṃ na prapadyate // YSsi_143 //",
  "GSP33yamss_pu:325": "na muktir nityasiddhatvāt,",
  "GSP33yamss_pu:326": "na brahmāsmīti dhīr api /",
  "GSP33yamss_pu:327": "na hi brahmāham asmīti saṃvitpuṣkalakāraṇam /",
  "GSP33yamss_pu:328": "saṃsāriṇas tadāstīti kathaṃ sā pratibadhyate // YSsi_144 //",
  "GSP33yamss_pu:329": "yataḥ sā kāraṇābhāvād idānīṃ nopajāyate /",
  "GSP33yamss_pu:330": "na punaḥ pratibaddhatvād asthāne tena tadvacaḥ // YSsi_145 //",
  "GSP33yamss_pu:331": "kiñ caiko jīva ity etad vastusthityā na yujyate /",
  "GSP33yamss_pu:332": "avidyātatsamāśleṣa- jīvatvādi mṛṣā hi te // YSsi_146 //",
  "GSP33yamss_pu:333": "prātibhāsikam ekatvaṃ pratibhāsaparāhatam /",
  "GSP33yamss_pu:334": "yato naḥ pratibhāsante saṃsarantaḥ sahasraśaḥ // YSsi_147 //",
  "GSP33yamss_pu:335": "āsaṃsarasamucchedaṃ vyavahārāś ca tatkṛtāḥ /",
  "GSP33yamss_pu:336": "abādhitāḥ pratīyante svapnavṛttivilakṣaṇāḥ // YSsi_148 //",
  "GSP33yamss_pu:337": "tena yauktikam ekatvam api yuktiparāhatam /",
  "GSP33yamss_pu:338": "pravṛttibhedānumitā viruddhamitivṛttayaḥ /",
  "GSP33yamss_pu:339": "tattatsvātmavad anye 'pi dehino 'śakyanihnavāḥ // YSsi_149 //",
  "GSP33yamss_pu:340": "yathānumeyād vahnyāder a(ā)",
  "GSP33yamss_pu:341": "numānā vilakṣaṇāḥ /",
  "GSP33yamss_pu:342": "pratyakṣaṃ te (kṣyante)",
  "GSP33yamss_pu:343": "tathānyebhyo jīvebhyo na pṛthak katham // YSsi_150 //",
  "GSP33yamss_pu:344": "na cec ceṣṭāviśeṣeṇa paro boddhānumīyate /",
  "GSP33yamss_pu:345": "vyavahāro 'valupyeta sarvo laukikavaidikaḥ // YSsi_151 //",
  "GSP33yamss_pu:346": "na caupādhikabhedena meyamātṛvibhāgadhīḥ /",
  "GSP33yamss_pu:347": "svaśarīre 'pi tatprāpteḥ śiraḥpāṇyādibhedataḥ // YSsi_152 //",
  "GSP33yamss_pu:348": "yathā tatra śiraḥpāṇi- pādādau vedanodaye /",
  "GSP33yamss_pu:349": "anusandhānamekatve,",
  "GSP33yamss_pu:350": "tathā sarvatra te bhavet // YSsi_153 //",
  "GSP33yamss_pu:351": "prāyaṇām narakakleśāt prasūtivyasanād api /",
  "GSP33yamss_pu:352": "cirātivṛttāḥ prāgjanma- bhogā na smṛtigocarāḥ // YSsi_154 //",
  "GSP33yamss_pu:353": "yugapajjāyamāneṣu (sukhaduḥkhādiṣu sphuṭaḥ) /",
  "GSP33yamss_pu:354": "āśrayāsaṅkaras tatra katham aikārthyavibhramaḥ // YSsi_155 //",
  "GSP33yamss_pu:355": "na ca prātisvikāvidyā- kalpitasvasvadṛśyakaiḥ /",
  "GSP33yamss_pu:356": "jīvair anekair apy eṣā lokayātropapadyate // YSsi_156 //",
  "GSP33yamss_pu:357": "paravartānabhijñās te svasvasvapnaikadarśinaḥ /",
  "GSP33yamss_pu:358": "kathaṃ pravartayeyus tāṃ saṅgādyekanibandhanām // YSsi_157 //",
  "GSP33yamss_pu:359": "kiṅ ca svayaṃprakāśatva- vibhutvaikatvanityatāḥ /",
  "GSP33yamss_pu:360": "tvadabhyupetā bādheran saṃvidas te 'dvitīyatām // YSsi_158 //",
  "GSP33yamss_pu:361": "saṃvid eva na te dharmāḥ,",
  "GSP33yamss_pu:362": "siddhāyām api saṃvidi /",
  "GSP33yamss_pu:363": "vivādadarśanāt teṣu;",
  "GSP33yamss_pu:364": "tardrūpāṇāṃ ca bhedataḥ // YSsi_159 //",
  "GSP33yamss_pu:365": "na ca te bhrāntisiddhās te yenādvaitāvirodhinaḥ /",
  "GSP33yamss_pu:366": "tattvāvedakavedānta- vākyasiddhā hi te guṇāḥ // YSsi_160 //",
  "GSP33yamss_pu:367": "ānandasvaprakāśatva- nityatvamahimādy atha /",
  "GSP33yamss_pu:368": "brahmasvarūpam eveṣṭaṃ,",
  "GSP33yamss_pu:369": "tatrāpīdaṃ vivicyatām // YSsi_161 //",
  "GSP33yamss_pu:370": "brahmeti yāvan nirdiṣṭaṃ tanmātraṃ kiṃ sukhādayaḥ /",
  "GSP33yamss_pu:371": "atha vā tasya te,",
  "GSP33yamss_pu:372": "yad vā ta eva brahmasaṃjñinaḥ // YSsi_162 //",
  "GSP33yamss_pu:373": "ādye tattatpadāmnāna- vaiyarthyaṃ vedalokayoḥ /",
  "GSP33yamss_pu:374": "pūrvoktanītyā bhedaś ca,",
  "GSP33yamss_pu:375": "jagajjanmādikāraṇam // YSsi_163 //",
  "GSP33yamss_pu:376": "abhyupetyaiva hi brahma vivādās teṣu vadinām /",
  "GSP33yamss_pu:377": "dvitīye saiva tair eva brahmaṇaḥ sadvitīyatā // YSsi_164 //",
  "GSP33yamss_pu:378": "tṛtīye brahma bhidyeta tanmātratvāt pade pade /",
  "GSP33yamss_pu:379": "tatsamūho 'tha vā brahma taruvṛndavanādivat // YSsi_165 //",
  "GSP33yamss_pu:380": "prakarṣaś ca prakāśaś ca bhinnāv evārkavartinau /",
  "GSP33yamss_pu:381": "tena na kvāpi vākyārtho vibhāgo 'sti nidarśanam // YSsi_166 //",
  "GSP33yamss_pu:382": "jāḍyaduḥkhādyapohena yady ekatraiva vartitā /",
  "GSP33yamss_pu:383": "jñanānandādiśabdānāṃ na satas sadvitīyatā // YSsi_167 //",
  "GSP33yamss_pu:384": "apohāḥ kiṃ na santy eva,",
  "GSP33yamss_pu:385": "santo vā,",
  "GSP33yamss_pu:386": "nobhaye 'pi vā /",
  "GSP33yamss_pu:387": "sattve sat sadvitīyaṃ syāj jaḍādyātmakatetare (tā pare) // YSsi_168 //",
  "GSP33yamss_pu:388": "sadasadvyatirekoktiḥ pūrvam eva parākṛtā /",
  "GSP33yamss_pu:389": "tathātve ca ghaṭādibhyo brahmāpi na viśiṣyate // YSsi_169 //",
  "GSP33yamss_pu:390": "kiñ cāpohyajaḍatvādi- viruddhārthāsāmarpaṇe /",
  "GSP33yamss_pu:391": "naiva tattadapohyate tadekārthaiḥ padair iva // YSsi_170 //",
  "GSP33yamss_pu:392": "pratiyogini dṛśye tu yā bhāvāntaramātradhīḥ /",
  "GSP33yamss_pu:393": "saivābhāva itīhāpi sadbhis te sadvitīyatā // YSsi_171 //",
  "GSP33yamss_pu:394": "bhūtabhautikabhedānāṃ sadasadvyatirrekitā /",
  "GSP33yamss_pu:395": "kuto 'vasīyate kiṃ nu pratyakṣāder utāgamāt // YSsi_172 //",
  "GSP33yamss_pu:396": "pratyakṣādīni mānāni svaṃ svam arthaṃ yathāyatham /",
  "GSP33yamss_pu:397": "vyavacchindanti jāyanta iti yāvat svasākṣikam // YSsi_173 //",
  "GSP33yamss_pu:398": "yathāgrataḥ sthite nīle nīlimānyakathā na, dhīḥ /",
  "GSP33yamss_pu:399": "ekākārā, na hi tayā sphaṭike dhavale matiḥ // YSsi_174 //",
  "GSP33yamss_pu:400": "kṣīre madhuradhīr yadṛk,",
  "GSP33yamss_pu:401": "naiva nimbakaṣāyadhīḥ /",
  "GSP33yamss_pu:402": "vyavahārāś ca niyataḥ sarve laukikavaidikāḥ // YSsi_175 //",
  "GSP33yamss_pu:403": "satyaṃ pratītir asaty asyā mūlaṃ nāstīti cen na tat /",
  "GSP33yamss_pu:404": "sā ced asti tasyā mūlaṃ kalpyatāṃ kāryabhūtayā // YSsi_176 //",
  "GSP33yamss_pu:405": "kḷpaṃ cendriyaliṅgādi tadbhāvānuvidhānataḥ /",
  "GSP33yamss_pu:406": "yaugapadyakramāyogādy- avacchedavidhānayoḥ // YSsi_177 //",
  "GSP33yamss_pu:407": "aikyāyogāc ca bhedo na pratyakṣa iti yo bhramaḥ /",
  "GSP33yamss_pu:408": "bhedetaretarābhāva- vivekāgrahaṇena saḥ // YSsi_178 //",
  "GSP33yamss_pu:409": "svarūpam eva bhāvābāṃ pratyakṣeṇa pariśurat /",
  "GSP33yamss_pu:410": "bhedavyāhārahetuḥ syāt pratiyogivyapekṣayā // YSsi_179 //",
  "GSP33yamss_pu:411": "yathā tanmātradhīr nānā- nāstivyāhārasādhanī /",
  "GSP33yamss_pu:412": "hlasvadīrghatvabhedā vā yathaikatra ṣaḍaṅgule // YSsi_180 //",
  "GSP33yamss_pu:413": "evaṃ vyavasthitāneka- prakārākāravattayā /",
  "GSP33yamss_pu:414": "pratyakṣasya prapañcasya tadbhāvo 'śakyanihnavaḥ // YSsi_181 //",
  "GSP33yamss_pu:415": "āgamaḥ kāryaniṣṭhatvād īdṛśe 'rthe na tu pramā /",
  "GSP33yamss_pu:416": "prāmāṇye 'py anvayāyogya- padārthatvān na bodhakaḥ // YSsi_182 //",
  "GSP33yamss_pu:417": "nāsat pratīteḥ,",
  "GSP33yamss_pu:418": "bādhāc ca na sad ity api yan na tat /",
  "GSP33yamss_pu:419": "pratīter eva sat kiṃ na bādhān nāsat kuto jagat ? /",
  "GSP33yamss_pu:420": "tasmād avidyayaiveyam avidyā bhavatāśritā // YSsi_183 //",
  "GSP33yamss_pu:421": "kiñ ca bhedaprapañcasya dharmo mithyātvalakṣaṇaḥ /",
  "GSP33yamss_pu:422": "mithyā vā paramārtho vā nādyaḥ kalpo 'yam añjasā // YSsi_184 //",
  "GSP33yamss_pu:423": "tanmithyātve prapañcasya satyatvaṃ durapahnavam /",
  "GSP33yamss_pu:424": "pāramārthye 'pi tenaiva tavādvaitaṃ vihanyate // YSsi_185 //",
  "GSP33yamss_pu:425": "sarvāṇy eva pramāṇāni svaṃ svam arthaṃ yathoditam /",
  "GSP33yamss_pu:426": "asato 'rthāntarebhyaś ca vyavacchindanti bhānti naḥ // YSsi_183 //",
  "GSP33yamss_pu:427": "tathā hīha ghaṭo 'stīti yeyaṃ dhīr upajāyate /",
  "GSP33yamss_pu:428": "sā tadā tasya nābhāvaṃ paṭatvaṃ vānumanyate // YSsi_187 //",
  "GSP33yamss_pu:429": "nanv astīti yad uktaṃ kiṃ tanmātraṃ ghaṭa ity api /",
  "GSP33yamss_pu:430": "arthāntaraṃ vā,",
  "GSP33yamss_pu:431": "tanmātre sadadvaitaṃ prasajyate /",
  "GSP33yamss_pu:432": "arthāntaratve siddhaṃ tat sadasadbhyāṃ vilakṣaṇam // YSsi_188 //",
  "GSP33yamss_pu:433": "yady evam asti brahmeti brahmaupaniṣadaṃ matam /",
  "GSP33yamss_pu:434": "ghaṭavat sadasattvābhyām anirvācyaṃ tavāpatet // YSsi_189 //",
  "GSP33yamss_pu:435": "ānandasatyajñānādi- nirdeśair eva vaidikaiḥ /",
  "GSP33yamss_pu:436": "brahmaṇo 'py atathābhāvas tvayaivaivaṃ samarthitaḥ // YSsi_190 //",
  "GSP33yamss_pu:437": "sadasadvyatirekoktiḥ prapañcasya ca hīyate /",
  "GSP33yamss_pu:438": "yad yathā kiñcid ucyeta tatsarvasya tathā bhavet // YSsi_191 //",
  "GSP33yamss_pu:439": "tasmād astīti saṃvittir jāyamānā ghaṭādiṣu /",
  "GSP33yamss_pu:440": "tattatpadārthasaṃsthāna- pāramārthyāvabodhinī // YSsi_192 //",
  "GSP33yamss_pu:441": "sajātīyavijātīya- vyavacchedanibandhanaiḥ /",
  "GSP33yamss_pu:442": "svaiḥ svair vyavasthitai rūpaiḥ padārthānāṃ tu yā sthitiḥ /",
  "GSP33yamss_pu:443": "sā sattā na svatantrānyā tatrādvaitakathā katham // YSsi_193 //",
  "GSP33yamss_pu:444": "na ca nānāvidhākāra- pratītiḥ śakyanihnavā /",
  "GSP33yamss_pu:445": "na vedyaṃ vittidharmaḥ syād iti yatprāgudīritam // YSsi_194 //",
  "GSP33yamss_pu:446": "tenāpi sādhitaṃ kiñcit saṃvido 'sti na vā tvayā /",
  "GSP33yamss_pu:447": "asti cet pakṣapātaḥ syān na cet te viphalaḥ śramaḥ // YSsi_195 //",
  "GSP33yamss_pu:448": "ataḥ svarasavispaṣṭa- dṛṣṭabhedās tu saṃvidaḥ /",
  "GSP33yamss_pu:449": "(yathāvasthāyibhir bāhyai)",
  "GSP33yamss_pu:450": "r naikyaṃ yānti ghaṭādibhiḥ // YSsi_196 //",
  "GSP33yamss_pu:451": "sahopalambhaniyamo na khalv ekaikasaṃvidā /",
  "GSP33yamss_pu:452": "na ced asti sasāmānyaṃ sarvaṃ saṃvedanāspadam // YSsi_197 //",
  "GSP33yamss_pu:453": "sahopalambhaniyamān nānyo 'rthaḥ saṃvido bhavet /",
  "GSP33yamss_pu:454": "yad etad aparādhīna- svaprakāśaṃ tad eva hi /",
  "GSP33yamss_pu:455": "svayamprakāśatāśabdam iti bṛddhāḥ pracakṣate // YSsi_198 //",
  "GSP33yamss_pu:456": "yasminn abhāsamāne 'pi yo nāmārtho na bhāsate /",
  "GSP33yamss_pu:457": "nāsāv arthāntaras tasmān mithyendur iva candrataḥ // YSsi_199 //",
  "GSP33yamss_pu:458": "abhāsamāne vijñāne na cātmārthāvabhāsanam /",
  "GSP33yamss_pu:459": "iti saṃvidvivartatvaṃ prapañcaḥ sphuṭam añcati // YSsi_200 //",
  "GSP33yamss_pu:460": "*****",
  "GSP33yamss_pu:461": "(maivaṃ smārthān paribhavaḥ)",
  "GSP33yamss_pu:462": "pratyakṣeṇa balīyasā /",
  "GSP33yamss_pu:463": "saṃrakṣyamāṇabhedās te nānumānānuvartinaḥ // YSsi_201 //",
  "GSP33yamss_pu:464": "tathā hīdam ahaṃ vedmīty anyonyānātmanā sphuṭam /",
  "GSP33yamss_pu:465": "trayaṃ sākṣāc cakāstīti sarveṣām atmasākṣikam // YSsi_202 //",
  "GSP33yamss_pu:466": "pratyakṣapratipakṣaṃ ca nānumānaṃ pravartate /",
  "GSP33yamss_pu:467": "na hi vahner anuṣṇatvaṃ dravyatvād anumīyate // YSsi_203 //",
  "GSP33yamss_pu:468": "kiñ ca hetur viruddho 'yaṃ sahabhāvo dvayor yataḥ /",
  "GSP33yamss_pu:469": "tavāpi na hi saṃvitiḥ svātmanā saha bhāsate // YSsi_204 //",
  "GSP33yamss_pu:470": "nīlādyupaplavāpeta- svacchacinmātrasantatiḥ /",
  "GSP33yamss_pu:471": "svāpādau bhāsate,",
  "GSP33yamss_pu:472": "naivam arthaḥ saṃvedanāt pṛthak /",
  "GSP33yamss_pu:473": "tena saṃvedanaṃ satyaṃ aṃvedyo 'rthas tv asann iti // YSsi_205 //",
  "GSP33yamss_pu:474": "tad etad aparāmṛṣṭa- svavāgbādhasya jalpitam /",
  "GSP33yamss_pu:475": "ahopalambhaniyamo yenaivaṃ sati hīyate // YSsi_206 //",
  "GSP33yamss_pu:476": "yasmād ṛte yad ābhāti bhāti (ta)",
  "GSP33yamss_pu:477": "smād ṛte 'pi tat /",
  "GSP33yamss_pu:478": "ghaṭād ṛte 'pi nirbhātaḥ paṭād iva ghaṭaḥ svayam // YSsi_207 //"
}