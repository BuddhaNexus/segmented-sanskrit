{
  "GK19gu01-03u:0": "śrī-śrī-gopāla-campūḥ",
  "GK19gu01-03u:1": "uttara-campūḥ",
  "GK19gu01-03u:2": "atha prathamaṃ pūraṇam",
  "GK19gu01-03u:3": "śrī-śrī-rādhā-kṛṣṇābhyāṃ namaḥ",
  "GK19gu01-03u:4": "maṅgalācaraṇam",
  "GK19gu01-03u:5": "śrī-kṛṣṇa kṛṣṇa-caitanya sa-sanātana-rūpaka /",
  "GK19gu01-03u:6": "gopāla raghunāthāpta-vraja-vallabha pāhi mām //GC_2,1.1//",
  "GK19gu01-03u:7": "sampūrṇāsīd āśu gopāla-campūr",
  "GK19gu01-03u:8": "eṣāṃ yasmād āśrayād eva pūrvā /",
  "GK19gu01-03u:9": "eṣa tasmād uttarāpy uttarā syād",
  "GK19gu01-03u:10": "evaṃ devaṃ taṃ kamanyaṃ bhajema //GC_2,1.2// [svāgatā]",
  "GK19gu01-03u:11": "[1] athānupūrvyā pūrva-kathānukathanīyā /",
  "GK19gu01-03u:12": "[2] asti kila kalita-nikhila-vṛndāvanaṃ vṛndāvanaṃ nāma vanam /",
  "GK19gu01-03u:13": "[3] yatra jyotiścakram iva vyomni,",
  "GK19gu01-03u:14": "dharma iva dharmiṇi,",
  "GK19gu01-03u:15": "tattva-nirṇaya iva vede,",
  "GK19gu01-03u:16": "śukham ivābhīpsita-lābhe,",
  "GK19gu01-03u:17": "rasa iva vibhāvādi-varge,",
  "GK19gu01-03u:18": "ṣaḍguṇyam ivātmani,",
  "GK19gu01-03u:19": "svayam iva sva-premaṇi,",
  "GK19gu01-03u:20": "nārāyaṇa iva para-vyomni,",
  "GK19gu01-03u:21": "śarveṣām āśryaḥ sa ca kṛṣṇaḥ sa-tṛṣṇag janānubhavanīyatayā nijāṃ",
  "GK19gu01-03u:22": "nijāśrayaṇīyatām urīkaroti /",
  "GK19gu01-03u:23": "[4] yatra cāntardhāna-vidyayā vidyamānam asmad-ādīnām ālokam atītaṃ dhāma goloka-nāma samāmananti /",
  "GK19gu01-03u:24_0": "yatra ca goloke sakala-cintāmaṇīyamāna-cintā-leśaḥ keśavaḥ sarvānanda-bhāsināṃ tad-vāsināṃ",
  "GK19gu01-03u:24_1": "prema-nāma-pañcama-pumartha-sampat-paryudañcana-prapañca-sañcaya-vyasanam amuñcaṃs",
  "GK19gu01-03u:24_2": "tad-vaśata eva yathāyathaṃ putrāditayā vilasan na kutrāpi vyabhicarati /",
  "GK19gu01-03u:25": "[5] tādṛśāt tasmād eva ca niṣkramya ramyatayā taiḥ samam asamaṃ prakāśamānaḥ sa khalu khala-nāśanas tad idaṃ jagad api kadācit pramadayati,",
  "GK19gu01-03u:26": "divya-nṛtya-nāyaka iva nepathya-sthānād atha tadvat tatra praviśati ca /",
  "GK19gu01-03u:27": "[6] tad evaṃ sthite vāñchita-sadanta-vakra-danta-dantavakra-saṃyad-udantataḥ parataḥ punas teṣāṃ vakṣyamāṇa-pramāṇa-lakṣyatayā tat-pradeśa-praveśaḥ sa yadā babhūva,",
  "GK19gu01-03u:28_0": "tadā kadācid anavadya-hari-bhakti-vidyā-viśārada-sarva-manoratha-pārada-śrī-nārada-kṛpā-kūpāra-taraṅga-labdha-tat",
  "GK19gu01-03u:28_1": "prasaṅga-sārau madhukaṇṭha-snigdhakaṇṭhābhida-sūta-prabhava-nava-kumārau śrīmad-vraja-mahendra-tat-kumārādibhir",
  "GK19gu01-03u:29": "virājamānaṃ tad eva sadanam āsadatām /",
  "GK19gu01-03u:30_0": "[7] tadā ca tad-ācarita-niyogaṃ pari tad-eka-vṛttitayā tantrī-niyantrita-gīta-yantra-tulyau",
  "GK19gu01-03u:30_1": "parama-kulyau parasparaṃ kathakatāṃ kathaṅkathikatām api muhuḥ saṃprathayya sarva-śarma-śīlāṃ",
  "GK19gu01-03u:30_2": "śrī-kṛṣṇasya vraja-līlāṃ kathāyām unmīlayāmāsatuḥ /",
  "GK19gu01-03u:31": "[8] tatra ca tasya pitṛ-paitāmahaṃ vṛttaṃ pūrvaṃ tau vṛttaṃ kurvantau tac-carita-bhavya-maya-navya-kāvyasyāpi tad ivācaritavantau janma-vṛttena ca janma-vṛttam iva /",
  "GK19gu01-03u:32": "[9] samanantaraṃ ca yad vicitraṃ tasya caritraṃ sakramatayā samavarṇayatām /",
  "GK19gu01-03u:33": "[10] tac cettham uttara-kathā-prathanārtham anusmaryate /",
  "GK19gu01-03u:34": "aho/",
  "GK19gu01-03u:35": "yena khalu pūtanā pūtanārī babhūva,",
  "GK19gu01-03u:36": "śakaṭaḥ sa kaṭaval-laghutayā patanam avāpa,",
  "GK19gu01-03u:37": "tṛṇāvartas tṛṇāvartavad vighaṭitāṅgatāṃ gatavān,",
  "GK19gu01-03u:38": "arjuna-yugalaṃ cārjunavat kṛtam anugrahaṃ jagrāha /",
  "GK19gu01-03u:39": "tatra vatsakas tad vatsakaḥ,",
  "GK19gu01-03u:40": "bakas tu baka eva /",
  "GK19gu01-03u:41": "[11] vyomaś ca vyomavad eva bhavituṃ yuktaḥ /",
  "GK19gu01-03u:42": "[12] āstām apīdam,",
  "GK19gu01-03u:43": "tad idaṃ tu tatrāticitraṃ, yadaho/",
  "GK19gu01-03u:44": "agho'py anagha āsīt,",
  "GK19gu01-03u:45": "kāliyaś ca mukta-kañcuka iva jīvann eva nirmuktatayābhidhīyata iti /",
  "GK19gu01-03u:46": "[13] tad evam api parama-vīrya-śālī śālīnatā-vaśaṃvadatayā nija-jyāyasi yaśaḥ saṃvalayan dhenuka-pralambau tat-pratāpānala-jvālāyāṃ lambamānau yac cakāra,",
  "GK19gu01-03u:47": "tena labdha-madhurācāratā-pracāraś cāyaṃ naś cetasi vikāra-sāram āsādayati /",
  "GK19gu01-03u:48": "[14] aho/ nija-janeṣu sauhṛdya-hṛdyatāṃ tasya paśya,",
  "GK19gu01-03u:49": "yaḥ khalu tānavan dava-hutāśanam api nijāśanam ācacāra /",
  "GK19gu01-03u:50": "[15] varṣa-gaṇanayā paugaṇḍo'py avikalāṅgatayā vāma-bhujaṃ giri-cchatraṃ pari pracaṇḍaṃ daṇḍaṃ cakāra /",
  "GK19gu01-03u:51": "haṃho/",
  "GK19gu01-03u:52": "tasya bahala-kutūhalatām api kalaya,",
  "GK19gu01-03u:53": "yo'yaṃ kudarśanatāṃ prāptam api sudarśanaṃ sudarśanam eva nirmitavān /",
  "GK19gu01-03u:54": "śaṅkhacūḍa-nāmnaḥ khalv asya mani-cūḍatā na yuktā syād itīva yakṣatayā vittasya yakṣa-vittasya tasya śaṅkha-mātrāvaśeṣatayā cūḍāmaṇim apajahāra,",
  "GK19gu01-03u:55": "ariṣṭaṃ riṣṭaṃ cakāra,",
  "GK19gu01-03u:56": "keśinaḥ pratyayam ākṛṣya tad-arthena cātmani kṛtārthatāṃ prakṛṣya keśavatāṃ nirdeśayāmāsa /",
  "GK19gu01-03u:57": "kiṃ ca-",
  "GK19gu01-03u:58": "yā janma-śrīr ajani gaditā yā ca kaumāra-śobhā",
  "GK19gu01-03u:59": "yā paugaṇḍa-dyutir agha-ripor yā ca kaiśora-lakṣmīḥ /",
  "GK19gu01-03u:60": "ekā sā sā hṛdayam aharan nas tadā drāg idānīṃ",
  "GK19gu01-03u:61": "saṃhatyāmūs tad atha balaval-lobhataḥ kṣobhayanti //GC_2,1.3//",
  "GK19gu01-03u:62": "pitror vātsalyam ādi-sthita-vayasi mukundasya paugaṇḍa-bhāve",
  "GK19gu01-03u:63": "sakhyaṃ teṣāṃ bahūnāṃ kim api mṛga-dṛśāṃ navya-tāruṇya-lakṣmyām /",
  "GK19gu01-03u:64": "smāraṃ smāraṃ mano naś calati na purataḥ kintu tatrātha bhūyaḥ",
  "GK19gu01-03u:65": "sambhūyāste gṛhāntar-nidhim iva vaṇijaḥ suṣṭhu dūraṃ prayātu //GC_2,1.4// iti /",
  "GK19gu01-03u:66": "[16] tad evam api tat-tulayā tat-poṣārtham udyamāntaraṃ kurvantaḥ parāmṛśāmaḥ /",
  "GK19gu01-03u:67": "yadyapi tatra tatra mohanatā-dhuryaṃ tan-mādhuryaṃ tau sūta-sutau yathāyogaṃ vyañjitavantau,",
  "GK19gu01-03u:68_0": "tathāpi na vinā vipralambheṇa sambhogaḥ puṣṭim aśnute iti-rītyā vraja-satṛṣṇena śri-kṛṣṇena",
  "GK19gu01-03u:68_1": "bhakta-duḥkha-bhāra-niḥsāra-viśāradasya śrī-nāradasya saṃvādamanu tasya yadu-nigama-gamanaṃ",
  "GK19gu01-03u:69": "punar vrajāgamanaṃ goloka-dhāma-saṅgamanam api samāsād varṇitavantau /",
  "GK19gu01-03u:70_0": "[17] tat tat sarvaṃ varṇyamānam avakarṇya dināntare labdhāntare pūrvavad eva pūrvāhne",
  "GK19gu01-03u:70_1": "śrī-kṛṣṇa-sanātha-sabhā-bhāsamānaḥ śrī-vrajanātha-pradhānaḥ sa-vraja-janas tad-gamanādikasya",
  "GK19gu01-03u:70_2": "vyāsaṃ tāv eva papraccha-",
  "GK19gu01-03u:71": "yataḥ-",
  "GK19gu01-03u:72": "yad apy antaḥ-pīḍā pratata-nija-duḥkha-śravaṇatas",
  "GK19gu01-03u:73": "tathāvad bhātā syāt tad api manujās tan na jahāti /",
  "GK19gu01-03u:74": "vraṇaṃ śuṣkī-bhāvaṃ gatam api nijaṃ te smṛtatayā",
  "GK19gu01-03u:75": "balāt pīḍaṃ pīḍaṃ niviḍam anubhūtaṃ vidadhati //GC_2,1.5//",
  "GK19gu01-03u:76": "athavā-",
  "GK19gu01-03u:77": "cirād bandhau labdhe'py asukham abhito yāti na tadā",
  "GK19gu01-03u:78": "gṛhītvā tat-kanṭhaṃ na yadi vilapet tat-priyatamaḥ /",
  "GK19gu01-03u:79": "sadā śālīnas tu svayam idam akurvan vraja-janas",
  "GK19gu01-03u:80": "tathā kṛṣṇas tābhyāṃ sadasi kathakābhyām akathayat //GC_2,1.6//",
  "GK19gu01-03u:81": "[18] atha pṛṣṭau ca tau sukha-duḥkha-spṛṣṭau śrī-rāmacandra-sabhāyāṃ kuśa-lavāv ivāsyāṃ śri-kṛṣṇacandra-sabhāyāṃ pratuṣṭuvāte /",
  "GK19gu01-03u:82": "tatra prathamataḥ snigdhakaṇṭhaḥ samutkaṇṭhatayā babhāṣe /",
  "GK19gu01-03u:83": "[19] tatra ca maṅgalācaraṇam-",
  "GK19gu01-03u:84": "gīr devīm anuyāmaḥ",
  "GK19gu01-03u:85": "sakala-śruti-sāra-bhāgavata-rūpām /",
  "GK19gu01-03u:86": "yad-rasa-siddhāntābhyāṃ",
  "GK19gu01-03u:87": "navam api kāvyaṃ pramāṇatāṃ yāti //GC_2,1.7//",
  "GK19gu01-03u:88": "[20] atha pūrva-campūm anusmṛtya kathā-",
  "GK19gu01-03u:89": "dinaṃ dinaṃ caivam anandi sa vrajaḥ",
  "GK19gu01-03u:90": "kṛṣṇena kṛṣṇaḥ sa bhṛśaṃ vrajena ca /",
  "GK19gu01-03u:91": "sitākhya-pakṣaḥ sita-kāntinā yathā",
  "GK19gu01-03u:92": "sitākhya-pakṣeṇa yathā sita-dyutiḥ //GC_2,1.8//",
  "GK19gu01-03u:93": "[21] tad evam api-",
  "GK19gu01-03u:94": "kṛṣṇāyāsīt tasya tṛṣṇā samantāt",
  "GK19gu01-03u:95": "tṛṣṇāyai vā kṛṣṇa ity atra bhedaḥ /",
  "GK19gu01-03u:96": "nābhūd itthaṃ puruṣaṃ sva-prakṛtyā",
  "GK19gu01-03u:97": "yuktaṃ vijñās tatra dṛṣṭāntayanti //GC_2,1.9//",
  "GK19gu01-03u:98": "pipāsūnāṃ nīraṃ kṣud-udayavatām annam abhitaḥ",
  "GK19gu01-03u:99": "prataptānāṃ śitaṃ hima-jaḍa-hṛdāṃ tapti-nikaraḥ /",
  "GK19gu01-03u:100": "yathā tadvat kṛṣṇaḥ samajani yadā gokula-bhuvām",
  "GK19gu01-03u:101": "tadā vaiyagryaṃ sa pratijana-sukhāya pratigataḥ //GC_2,1.10//",
  "GK19gu01-03u:102": "tātas-tad bhrātṛ-vargas-tad akhila-bhaginī-bhartṛ-jāmātṛ-mukhyā",
  "GK19gu01-03u:103": "mātā mātuḥ pituś ca svasṛ-mukha-mahilās tadvad anye ca ye ye /",
  "GK19gu01-03u:104": "saṛveṣām eva teṣāṃ yugapad api vasann antare vāsayaṃś ca",
  "GK19gu01-03u:105": "svāntas tān vāsudeva-śruti-bhaṇitam iva vyañjayāmāsa kṛṣṇaḥ //GC_2,1.11//",
  "GK19gu01-03u:106": "surapati-maṇi-mānitāṅga-lakṣmīḥ",
  "GK19gu01-03u:107": "śaradija-sārasa-sāra-hāri-netraḥ /",
  "GK19gu01-03u:108": "nikhila-mati-gatiḥ kathaṃ na sa syāt",
  "GK19gu01-03u:109": "pitṛ-jananī-sukha-mādhurī-dhurīṇaḥ //GC_2,1.12//",
  "GK19gu01-03u:110": "dhyāne kūrmavad īkṣaṇe śakalivad ghrāṇa-grahe dhenuvat",
  "GK19gu01-03u:111": "sparśe pakṣivad asya poṣaṇa-parau śaśvad vrajeśāv amū /",
  "GK19gu01-03u:112": "nityaṃ nityam udañcad-utkalikikām āśāṃ cirād vardhitāṃ",
  "GK19gu01-03u:113": "kaiśore pratipadya suṣṭhu phalitāṃ jāḍyaṃ mudā jagmatuḥ //GC_2,1.13//",
  "GK19gu01-03u:114": "sad-bhrātṛtāṃ svamanu tasya samīksya rāmaḥ",
  "GK19gu01-03u:115": "phullāṅgatāṃ pratidinaṃ gatavān yathā tu /",
  "GK19gu01-03u:116": "śeṣa-pramāṇa-tanutāṃ tanuyād asau kiṃ",
  "GK19gu01-03u:117": "diṣṭa-kramād iti janā matim iṣṭavantaḥ //GC_2,1.14//",
  "GK19gu01-03u:118": "mukhyaḥ prāṇas tad-vibhedāś ca yadvat",
  "GK19gu01-03u:119": "kṛṣṇas tadvac chrīla-dāmādayaś ca /",
  "GK19gu01-03u:120": "ekātmanaḥ śaśvad uddiśya caikaṃ",
  "GK19gu01-03u:121": "kāryaṃ yat te yānti tat-tad-vihāram //GC_2,1.15//",
  "GK19gu01-03u:122": "yeṣāṃ sevyaḥ samajani sa hariḥ sevakānāṃ nijānāṃ",
  "GK19gu01-03u:123": "teṣāṃ prāṇa-pratikṛtir abhavad deha-sādṛśya-bhājām /",
  "GK19gu01-03u:124": "sāhāyyaṃ taṃ prati tam api vinā te na tiṣṭhanti so'pi",
  "GK19gu01-03u:125": "nyasthāt tatra svam iti budhamatā teṣu dṛṣṭāntateyam //GC_2,1.16//",
  "GK19gu01-03u:126": "vatsa-goṣṭha-vipinādi ced bhajed",
  "GK19gu01-03u:127": "ghrāṇa-tarpaṇam aghāri-saurabham /",
  "GK19gu01-03u:128": "tarhi tatra dhavalāvalir bhaved",
  "GK19gu01-03u:129": "drāg ajāgara-dharā na cānyadā //GC_2,1.17//",
  "GK19gu01-03u:130": "śraddadhyān na jagad yad asya tu guṇair vanyāś ca te prāṇinaḥ",
  "GK19gu01-03u:131": "santi drāg anugāḥ parasparam api prīṇanti yad-dveṣiṇaḥ /",
  "GK19gu01-03u:132": "yady evaṃ svayam eva so'pi bhagavān śrī-yukta-vaiyāsakiḥ",
  "GK19gu01-03u:133": "śrīmad-bhāgavatākhya-vajra-lipibhir niṣṭaṅkayen nāgrataḥ //GC_2,1.18//",
  "GK19gu01-03u:134": "tat tad yadyapi śarma-jātam abhavad goṣṭhe tathāpy acyuta-",
  "GK19gu01-03u:135": "dveṣāya prahitān muhur nija-bhaṭāt kaṃsena bhīr utthitā /",
  "GK19gu01-03u:136": "tasmād atra na tarhi śānti-rajanīty unnīya līlām imāṃ",
  "GK19gu01-03u:137": "cittaṃ dhūta-bhayām ihānavarataṃ nirvaktum anvicchati //GC_2,1.19//",
  "GK19gu01-03u:138": "[21] atha tad duḥkhaṃ smarantaṃ vrajeśvaraṃ prati sāntvanaṃ samāpanam āha sma-",
  "GK19gu01-03u:139": "goṣṭhe duḥkhāgadaṅkāraḥ kulālaṅkāra eṣa te /",
  "GK19gu01-03u:140": "sarvāṃ śaṅkāṃ punar dhunvann arvāg-aṅkāgatas tava //GC_2,1.20// iti /",
  "GK19gu01-03u:141": "[22] tad evaṃ śrī-vrajeśvara-sabhāntaḥ prātaḥ-kathā kathitā /",
  "GK19gu01-03u:142": "yasyāṃ savyavadhāna-deśe niveśena śrī-vrajeśvaryādayaḥ śrī-rādhādayaś ca prati-nija-karṇam abhyarṇita-varṇa-varṇaṃ cakruḥ /",
  "GK19gu01-03u:143": "[23] atha pūrvavad ekānte kānte virājamāna-śrī-kānte śrī-rādhikā-niśānte niśāntas tat-",
  "GK19gu01-03u:144": "kathā-śeṣaḥ saṃśleṣam avāpa /",
  "GK19gu01-03u:145": "[24] yatra ca snigdhakaṇṭha uvāca-",
  "GK19gu01-03u:146": "svayaṃ lakṣmīr apy acyuta-hṛdi gatāpy anya-vapuṣā",
  "GK19gu01-03u:147": "tapas taptvā yaṃ kvāpy alabhata na rāsādi-mahasi /",
  "GK19gu01-03u:148": "tam etaṃ govindaṃ vaśitam anuvindan vraja-ramā-",
  "GK19gu01-03u:149": "gaṇaḥ śarmāvindat kiyad iti kathaṃ kaḥ kathayatu? //GC_2,1.21//",
  "GK19gu01-03u:150": "prasādaṃ yaṃ svapne'py alabhata na laksmīr api hares",
  "GK19gu01-03u:151": "tam etaṃ śrī-gopyaḥ samadadhata rāsādi-mahasi /",
  "GK19gu01-03u:152": "aho yasyā bhāgyaṃ spṛhitam api tābhir na kalitaṃ",
  "GK19gu01-03u:153": "kim asyā rādhāyāḥ kavayatu kavis tan-maya-sukham? //GC_2,1.22// iti /",
  "GK19gu01-03u:154": "[25] atha kṣaṇam uṣṇībhūya tuṣṇīmbhūya ca punar āha-tathāpi bhrātar madhukaṇṭha/",
  "GK19gu01-03u:155": "tad idaṃ mukta-kaṇṭhaṃ punar anuvadituṃ śaktir na prasaktībhavati / yataḥ,",
  "GK19gu01-03u:156": "kulīnānāṃ ślāghyair nija-kulaja-lokaiḥ parivṛtis",
  "GK19gu01-03u:157": "tathāryāṇāṃ rītir yad api kila tāsām avicalā /",
  "GK19gu01-03u:158": "tathāpy uccais tat-tad-vicalana-kṛtir dhvasta-nikhilā",
  "GK19gu01-03u:159": "mukunda-premārtir mama hṛdi vimohaṃ prathayati //GC_2,1.23//",
  "GK19gu01-03u:160": "[26] punaḥ sāsraṃ śrī-rādhā-mukham īkṣamāṇa uvāca-",
  "GK19gu01-03u:161": "kharāṃśor aṃśu-spṛg-vapur iva kharāṃśor maṇi-tatir",
  "GK19gu01-03u:162": "vidhoḥ kānti-sparśi-sthitir iva vidho ratna-vitatiḥ /",
  "GK19gu01-03u:163": "muhur jvālāṃ hanta dravam api vahantī tad abhavan",
  "GK19gu01-03u:164": "murārer diṅ-mātrād bhramayati tad eṣā mama manaḥ //GC_2,1.24//",
  "GK19gu01-03u:165": "[27] tad evam evāvṛtyā punar api tat-tad-viṣayam uvāca, yathā-",
  "GK19gu01-03u:166": "yadā dṛṣṭiṃ yātaḥ katham api haris tāsu sa tadā",
  "GK19gu01-03u:167": "paraṃ sphūrti-bhrāntiṃ racayati purāvan na tu param /",
  "GK19gu01-03u:168": "yadā spṛṣṭiṃ prāptaḥ kvacid api tadāpi prathamavat",
  "GK19gu01-03u:169": "tad etad vaiyagryaṃ mama hṛdayam uccair dalayati //GC_2,1.25//",
  "GK19gu01-03u:170": "tad etad vaiyagryaṃ vṛṣaravi-sutāyām adhigamād",
  "GK19gu01-03u:171": "vidūraṃ yad guptaṃ hasati kim u vā roditi yadā /",
  "GK19gu01-03u:172": "tadā tasyā hāse sphurati nikhilaṃ hṛṣyatitarāṃ",
  "GK19gu01-03u:173": "tathā rode glāniṃ kalayatitarāṃ ha jagad api //GC_2,1.26 //",
  "GK19gu01-03u:174": "yadā rāsānanda-prabhṛti-hari-līlāḥ suvalitās",
  "GK19gu01-03u:175": "tadā gopyaḥ satyaṃ parama-paramaṃ śarma samayuḥ /",
  "GK19gu01-03u:176": "paraṃ yātāyātaṃ racayad abhitas tad-virahajaṃ",
  "GK19gu01-03u:177": "mahā-duḥkhaṃ tāsāṃ hṛdayam asakṛn mardayati naḥ //GC_2,1.27//",
  "GK19gu01-03u:178": "priyāṇāṃ sarvāsāṃ param upari rādhāṃ praṇayavān",
  "GK19gu01-03u:179": "asādhāraṇyena sva-hṛdi sa purā lālayati yat /",
  "GK19gu01-03u:180": "tad etan naḥ sarvaṃ sukham ahaha hā nātha ramaṇety",
  "GK19gu01-03u:181": "adaḥ stoka-ślokaḥ pibati kim ahaṃ vacmi karavai? //GC_2,1.28//",
  "GK19gu01-03u:182": "idaṃ smāraṃ smāraṃ jvalati mama dhīr yad vraja-mṛgī-",
  "GK19gu01-03u:183": "dṛśāṃ lajjālūnāṃ harim anu ratir vyaktim agamat /",
  "GK19gu01-03u:184": "tad āstāṃ rādhyāyāḥ sa-vidham iva taṃ tat-sphuraṇa-kṛt",
  "GK19gu01-03u:185": "pramāyās taṃ draṣṭuṃ dṛśi kuṭilatā maṃ vidahati //GC_2,1.29//",
  "GK19gu01-03u:186": "anyat paśyati kṛṣṇam anya-vacane kṛṣṇaṃ bravīty anya-vāk",
  "GK19gu01-03u:187": "śrutyāṃ kṛṣṇam aho śṛṇoti satataṃ yā gopa-subhrū-tatiḥ /",
  "GK19gu01-03u:188": "tasyāṃ kiṃ bata gopana-pravalatāṃ yady aśnuvānā sphuṭaṃ",
  "GK19gu01-03u:189": "rādhāyā jaḍatā na hi prabalatāṃ yāyād amūdṛśy api //GC_2,1.30//",
  "GK19gu01-03u:190": "[28] atha vallavī-vallabhasyāpi tathā kathā prathanīyā-",
  "GK19gu01-03u:191": "ekā śrīr yad-vaśe bhāti tad-vaśe sukha-santatiḥ /",
  "GK19gu01-03u:192": "śrī-koṭīr vaśayan kṛṣṇas tat-koṭiṃ sphuṭam arhati //GC_2,1.31//",
  "GK19gu01-03u:193": "[29] tathāpi līlā-rasa-viśeṣa-vaśatayā tadānīm anyathā-prathayāpi santaḥ samapaśyanta, yathā-",
  "GK19gu01-03u:194": "mlānau mlāniṃ rucau rociḥ",
  "GK19gu01-03u:195": "preyasīnām anuvrajan /",
  "GK19gu01-03u:196": "vīkṣitaḥ so'yam antarjñair",
  "GK19gu01-03u:197": "vṛrttīnām vṛttimān iva //GC_2,1.32//",
  "GK19gu01-03u:198": "gāmbhīryān mura-śatro",
  "GK19gu01-03u:199": "sphuṭam abdher iva na bhāti kārśyādi /",
  "GK19gu01-03u:200": "kintu tadanvayi-jīvana-",
  "GK19gu01-03u:201": "dhārāṇāṃ tena tac ca tarkyeta //GC_2,1.33//",
  "GK19gu01-03u:202": "yadyapi tāsāṃ lābhe",
  "GK19gu01-03u:203": "hariṇā na svairitā yātā /",
  "GK19gu01-03u:204": "tad api svasminn abhimati-",
  "GK19gu01-03u:205": "mātre śaśvat-kṛtārthatāṃ mene //GC_2,1.34//",
  "GK19gu01-03u:206": "āstāṃ vraja-subhrūṇām",
  "GK19gu01-03u:207": "abhisṛti-saṅketa-dhāma-milanādi /",
  "GK19gu01-03u:208": "svaira-sthitir api tāsām",
  "GK19gu01-03u:209": "avakalitā kṛṣṇam unmudaṃ kurute //GC_2,1.35//",
  "GK19gu01-03u:210": "bali-muṣitā nija-lakṣmīr",
  "GK19gu01-03u:211": "iva labdhuṃ tāḥ sadotkṛtāṃ yātaḥ /",
  "GK19gu01-03u:212": "kṛṣṇaś cintāmaṇivat",
  "GK19gu01-03u:213": "tāsu ca rādhām acintayan nitarām //GC_2,1.36//",
  "GK19gu01-03u:214": "nimeṣaḥ kalpaḥ syād api nayana-pakṣmācala-varas",
  "GK19gu01-03u:215": "tathā dṛg-vāry-abdhir vraja-vara-ramāḥ paśyati harau /",
  "GK19gu01-03u:216": "tad-īdṛg-bhāvaḥ kiṃ samacarad amūbhyas tam athavā",
  "GK19gu01-03u:217": "tato'mūr ity evaṃ dvayam api na nirṇītim ayate //GC_2,1.37//",
  "GK19gu01-03u:218": "kim eṣā sphūrtir me vyatimilana-kartrī vanitayā",
  "GK19gu01-03u:219": "tayā kiṃ vā sākṣāt-kṛtir iti vivekāvidura-dhīḥ /",
  "GK19gu01-03u:220": "hariḥ svānta-jvālā-valayita-vapuḥ kvāpi valavat-",
  "GK19gu01-03u:221": "praphullāṅgaḥ kvāpi pratimuhur udagraṃ bhramam agāt //GC_2,1.38//",
  "GK19gu01-03u:222": "[30] tad evaṃ duḥkha-nigīrṇaṃ yathā-kathañcana yad varṇitam,",
  "GK19gu01-03u:223": "yac cānyad ito'py atitarāṃ varṇayitum abhyarṇīkriyate,",
  "GK19gu01-03u:224": "tat khalu sarvāyatyāṃ parama-sukhāgatyāḥ pratyāsattaye sampatsyate,",
  "GK19gu01-03u:225": "durgama-kūpa-maru-bhū-bhuvām anūpa-gamanāya durga-laṅghanavat /",
  "GK19gu01-03u:226": "[31] na ca varṇanāyāṃ tasyai sampatsyata ity eva vaktavyam /",
  "GK19gu01-03u:227": "paśyata paśyata,",
  "GK19gu01-03u:228": "tad etad rādhā-mādhava-nirbādha-vyatimilana-nirvarṇanāyāṃ sampraty api sampadyate;",
  "GK19gu01-03u:229": "yata eva ca yat kiñcit tad varṇayituṃ śakyate /",
  "GK19gu01-03u:230": "[32] tac ca varṇanaṃ yathā-evaṃ kṛṣṇa-kṛṣṇa-priyāṇāṃ kṛta-saṃmohena mahā-bhāvādhiroheṇa samaṃ pūrṇaṃ kaiśoram api tūrṇam āyātam /",
  "GK19gu01-03u:231": "tatra śrī-kṛṣṇsya yathā-",
  "GK19gu01-03u:232": "śrī-gopādhipa-dugdha-sindhu-janitaṃ sat-kīrti-śubhraṃ sphurat-",
  "GK19gu01-03u:233": "kṛṣṇābhāvalitaṃ sudīrgha-nayana-jyotir-vidhūtāmbujam /",
  "GK19gu01-03u:234": "gopī-netra-cakora-jīvana-ruciṃ kāma-pracārākaraṃ",
  "GK19gu01-03u:235": "kaiśorāmṛta-pūrṇam avyaya-kalaṃ govinda-candraṃ bhaje //GC_2,1.39//",
  "GK19gu01-03u:236": "[34] tāsāṃ yathā--",
  "GK19gu01-03u:237": "vaktrendu-sphuṭa-netra-kairava-ruciḥ pāṇḍūbhavadgaṇḍabhūr",
  "GK19gu01-03u:238": "vakṣo-janma-sahasra-patra-mukulāmandāvali-bhrājitā /",
  "GK19gu01-03u:239": "navya-stavya-nitamba-bimba-pulina-śrī-kariṇī śrī-harer",
  "GK19gu01-03u:240": "ābhīrī-nava-yauvana-sthitir adhāj jyautsnīva netra-prathām //GC_2,1.40//",
  "GK19gu01-03u:241_0": "[35] tad evam ubhayeṣāṃ nava-yauvana-sāgara-paramānurāga-sudhākarayoḥ parasparaṃ",
  "GK19gu01-03u:241_1": "bhūri-paripūritā-karayoḥ sarvatra pracāraḥ sañcarati ca tasmin yad eva tāsāṃ pūrvaṃ",
  "GK19gu01-03u:241_2": "kṛṣṇa-kartṛka-pariṇayanāpanayanāya gargaḥ kila vyañjitaṃ cakāra,",
  "GK19gu01-03u:242": "tad eva lokam astoka-śaṅkā-sañjitam ācacāra /",
  "GK19gu01-03u:243": "[36] yadi kṛṣṇena samam āsām aṅga-saṅgaḥ syāt tad-ārvāg eva sarvam eva gokulaṃ tad-virahākulaṃ syād iti /",
  "GK19gu01-03u:244": "[37] garga-vacanam eva ca mātara-pitarādibhiḥ kṛṣṇāya tāsāṃ vitaraṃ vighna-nighnaṃ cakāra /",
  "GK19gu01-03u:245_0": "[38] yatra ca sākṣād yogamāyā kṛṣṇaṃ varivasyantī svātmano gopanāya pūrṇimā nāmnā",
  "GK19gu01-03u:245_1": "tapasyantī kṛcchra-vaśyantī gaty-antaram apaśyantī tāsām anyatra vivāhaṃ mṛṣābhāva-vaham eva nirvāhayāmāsa /",
  "GK19gu01-03u:246": "sarvatrānalpa-svapna-kalpanāyām api prāyatayā jāgara-prāyatayā pracāraṇat /",
  "GK19gu01-03u:247": "tathā tāsāṃ paty-ābhāsāṅga-saṅgamaṃ ca bhaṅgam āsādayāmāsa /",
  "GK19gu01-03u:248": "tathaiva hi nāsūyan khalu kṛṣṇāya [BhP 10.33.37] ityādi-rītyā",
  "GK19gu01-03u:249": "śukeneva śrī-śukena dig-darśitā /",
  "GK19gu01-03u:250": "[39] tad evaṃ sati sa ca tāś ca parama-tarṣa-kṛtākarṣatayā pracchannatayā ca parasparaṃ saṅga-maharṣam api kathañcid ācitaṃ cakruḥ /",
  "GK19gu01-03u:251_0": "[40] atha pūrvokta-rītyā tāsāṃ sannihita-lokeṣu pratītyā mahānurāgasya kramād avagamād",
  "GK19gu01-03u:251_1": "gurubhir manasi bhāvita-bhāvi-kṛṣṇa-saṅgamāśaṅkatayā vacasi tu vibhāvita-vadhū-jana-vana-gamana-kalaṅkatayā",
  "GK19gu01-03u:251_2": "nirmite nirodhe milad-udbodhe balānujanmā dvi-janmānaṃ narma-priya-sakhatayānuvartamānaṃ",
  "GK19gu01-03u:251_3": "nāmnā madhumaṅgalatayā samāmnātaṃ tat-prasaṅga-saṅgataṃ cakāra- kathaṃ rādhādīnām āgamana-vadhā",
  "GK19gu01-03u:252": "bahūny ahāny adhikṛtya dṛśyate? iti /",
  "GK19gu01-03u:253": "[41] madhumaṅgala uvāca--purūṇāṃ gurūṇāṃ nirodha eva nidānatayā tatra bodha-viṣayī-bhavati /",
  "GK19gu01-03u:254": "[42] śrī-kṛṣṇa uvāca-aho/",
  "GK19gu01-03u:255": "tat tad api raho-vṛttaṃ kiṃ gurūṇāṃ karṇeṣu vṛttam?",
  "GK19gu01-03u:256": "[43] madhumaṅgala uvāca-",
  "GK19gu01-03u:257": "nāntar bahir api yasyāṃ",
  "GK19gu01-03u:258": "sphurati jñānaṃ mano-vikṛtau /",
  "GK19gu01-03u:259": "ekasyāpi na tasyā",
  "GK19gu01-03u:260": "na vyaktiḥ syād amūdṛśāṃ kim uta? //GC_2,1.41//",
  "GK19gu01-03u:261": "[44] śrī-kṛṣṇa uvāca-pūrvam api purvahir antar-gamane tāsu nava-yauvanaṃ gatāsu guru-nirodha purur evāsīt /",
  "GK19gu01-03u:262": "adhunā tu kīdṛg adhikaḥ?",
  "GK19gu01-03u:263": "[45] madhumaṅgala uvāca-yadyapi nāsman-mukhataḥ sukhatayā niḥsarati rati-pratikūlam idaṃ,",
  "GK19gu01-03u:264": "tathāpi bhavat-praśna-prathāta eva kathā-viṣayīkriyate /",
  "GK19gu01-03u:265": "tathā ca śrutaṃ mayā khalv idam viśrutaṃ kula-pālikānāṃ tāsu gāli-dānam avakalyatām /",
  "GK19gu01-03u:266": "kiṃ dhig dhyāyasi hanta niśvasiṣi kiṃ vartmāni kiṃ prekṣase",
  "GK19gu01-03u:267": "kiṃ sakhyā mukham atra paśyasi kucau kiṃ dṛg jalaiḥ siñcase? /",
  "GK19gu01-03u:268": "mūrcchām ṛcchasi kintarāṃ kim asakṛt kṛṣṇeti varṇa-dvayaṃ",
  "GK19gu01-03u:269": "tasyāṃ jalpasi kiṃ punaḥ pulakitāṃ kampaṃ ca tantanyase //GC_2,1.42// iti /",
  "GK19gu01-03u:270": "[46] atha kula-pālikā-pālikānāṃ tāsāṃ dūnatākaryā nanānduḥ pratisvaṃ mātaraṃ prati vacana-caryā dig-varṇanaṃ cāvakarṇyatām--",
  "GK19gu01-03u:271": "dṛg-vīthīṃ kula-pālikāḥ śruti-patham tāsāṃ kathā-nāsikā-",
  "GK19gu01-03u:272": "vartmāneka-sugandhi-dhūpa-racanā vavrur mayā yojitāḥ /",
  "GK19gu01-03u:273": "tasyāḥ kṛṣṇamayī daśā manasi yā sā kena yatnena vā",
  "GK19gu01-03u:274": "gacchedāvṛtatāṃ tato janani kiṃ mahyaṃ vṛthā kupyasi? //GC_2,1.43// iti /",
  "GK19gu01-03u:275": "[47] tad evaṃ varṇyamānam ākarṇya kṣaṇaṃ sa-mlāna-varṇaṃ nivarṇya ca punar asāv asyā vartāyā viśeṣānuvartanāya madhumaṅgalaṃ prasthāpya cintāṃ cāntaḥ prāpya vicārayati sma /",
  "GK19gu01-03u:276": "[48] tam etaṃ jana-ravaṃ mama guravaścānubhavamānītavantaḥ santi,",
  "GK19gu01-03u:277": "prāyaśaḥ parama-yaśasaḥ pitaraś ca tatra karṇa-vitaraṃ kariṣyanti /",
  "GK19gu01-03u:278": "tarhi kintarām antarāyam imam antarayitā?",
  "GK19gu01-03u:279": "iti kṣaṇaṃ śūnyāyamāna-manāḥ punaś cintayāmāsa / --",
  "GK19gu01-03u:280": "[49] ito vyavadhānam eva khalu kaluṣatāṃ gatasya mama nidhānaṃ bhavati / tathā hi-",
  "GK19gu01-03u:281": "kalaṅko yatra syād apariharaṇīyārtha-kṛtakas",
  "GK19gu01-03u:282": "tato dūrād bhāvyaṃ kula-jani-janenaivam ucitam /",
  "GK19gu01-03u:283": "sa kālāl luptaḥ syād bhavati hi ca tatra pratividhis",
  "GK19gu01-03u:284": "tad asmān me goṣṭhād vyavahitir akaṣṭaṃ prasajati //GC_2,1.44//",
  "GK19gu01-03u:285": "yeṣāṃ pitrādīnāṃ",
  "GK19gu01-03u:286": "sneho mama jīvanaṃ goṣṭhe /",
  "GK19gu01-03u:287": "ahaha ku-daivād abhitaḥ",
  "GK19gu01-03u:288": "saṅkocas tebhya eva sañjātaḥ //GC_2,1.45//",
  "GK19gu01-03u:289": "[50] atha punar anyathā cintayāmāsa-",
  "GK19gu01-03u:290": "prāṇās tyajantu dehaṃ",
  "GK19gu01-03u:291": "dehaḥ prāṇān api tyajatu /",
  "GK19gu01-03u:292": "hari-gopyas tu mithas tāḥ",
  "GK19gu01-03u:293": "prāṇāḥ katham iva mithas tyājyāḥ? //GC_2,1.46//",
  "GK19gu01-03u:294": "[51] punas tad api cānyathā cakāra-",
  "GK19gu01-03u:295": "ekasminn āvāse",
  "GK19gu01-03u:296": "dampatyor bhavati duḥsaho virahaḥ /",
  "GK19gu01-03u:297": "tasmād dūre gamanaṃ",
  "GK19gu01-03u:298": "samayaṃ gamanīyatāṃ nayati //GC_2,1.47//",
  "GK19gu01-03u:299": "[52] kintu hā vṛṣabhānu-bhānu-kīrtidā-kīrtidāyini/",
  "GK19gu01-03u:300": "hā janmata eva man-manastayā san-manastā-dhāyini/",
  "GK19gu01-03u:301": "hā kumāratām ārabhya kāya-vāṅ-manaḥ-sukumāratā-parvaṇā sarva-harṣiṇi/",
  "GK19gu01-03u:302": "hā mad-vinābhāva-bhāvanā-jvālā-jāla-samutkarṣita-tarṣini/",
  "GK19gu01-03u:303": "hā gaty-antara-rahitatayā kathañcit kiñcin māṃ saṅgamya ca muhur asaṅgamya duḥkha-dagdhe/",
  "GK19gu01-03u:304": "hā dayite/",
  "GK19gu01-03u:305": "dayite mayi visrabdhe samprati duṣṭhu-niṣṭhuratayā mayā",
  "GK19gu01-03u:306": "tyaktum iṣyamāṇā kathaṃ jīviṣyasi?",
  "GK19gu01-03u:307": "hā sarva-sukhādhike/",
  "GK19gu01-03u:308": "radhike/",
  "GK19gu01-03u:309": "kutra vāmutra gamiṣyasi? iti /",
  "GK19gu01-03u:310": "[53] atha madhumaṅgalaḥ saṅgamya tad idam aramyaṃ nivedayāmāsa-",
  "GK19gu01-03u:311": "niracinvaṃste sarve",
  "GK19gu01-03u:312": "rādhādīnāṃ nirodha-sātatyam /",
  "GK19gu01-03u:313": "yasmād gṛha-pālyas tā",
  "GK19gu01-03u:314": "hariṇīr etā nirundhate paritaḥ //GC_2,1.48// iti /",
  "GK19gu01-03u:315_0": "[54] tad evaṃ paryag aparyavasya-didantayā cintayā labdhuṃ cāmūra-sambhāvanayā bhāvanayā",
  "GK19gu01-03u:315_1": "samayaṃ gamayitum asamarthaḥ skhalad-arthaḥ sa-tṛṣṇaḥ sa tu kṛṣṇaḥ sa-vayobhiḥ samam",
  "GK19gu01-03u:315_2": "eva ramamāṇas tri-yāmāṃ viramayati smeti kṛtaṃ hṛn-marma-bhaṅga-kareṇātiprasaṅgena",
  "GK19gu01-03u:315_3": "[55] tad etad uktvā kathakaḥ samāpanam āha-",
  "GK19gu01-03u:316": "rādhe na yukta muktaṃ syān mukta-śātam athāpi vām /",
  "GK19gu01-03u:317": "mithaḥ prema-bharaṃ vyaktaṃ vaktum udyatavān aham //GC_2,1.49//",
  "GK19gu01-03u:318": "purā katheyaṃ kathitā murāre rāga-bṛṃhiṇī /",
  "GK19gu01-03u:319": "paśya so'yaṃ prāṇa-nāthaḥ prasādaṃ tava vāñchati //GC_2,1.50//",
  "GK19gu01-03u:320": "[56] tad evaṃ yathā-kathā tathā līlā-prathām upalabhamānās tad-ante ca tasyāḥ samprati nāstitāyāṃ viśvasti-kṛtāśvastikā nija-nija-bhavanaṃ sarva eva sānandaṃ parvatayā jagmuḥ /",
  "GK19gu01-03u:321": "śrī-rādhā-mādhavau ca nija-śayyā-gṛhaṃ sukhamayyā spṛhayā gṛhayāñcakrāte /",
  "GK19gu01-03u:322": "iti śrī-śrīmaduttara-gopāla-campūmanu",
  "GK19gu01-03u:323": "vrajānurāga-sāgara-prathanaṃ nāma",
  "GK19gu01-03u:324": "prathamaṃ pūraṇam",
  "GK19gu01-03u:325": "//1//",
  "GK19gu01-03u:326": "*************************************************************************",
  "GK19gu01-03u:327": "atha dvitīyaṃ pūraṇam",
  "GK19gu01-03u:328": "akrūra-krūratā-pūraṇam",
  "GK19gu01-03u:329": "[1] athāparedyuḥ prabhāta-virājamānāyāṃ sa-vraja-yuvarāja-vraja-rāja-sabhāyāṃ kathā / yathā-",
  "GK19gu01-03u:330": "[2] madhukaṇṭha uvāca-atha keśi-vadhāt pūrvasyāṃ kṣapāyāṃ labdha-kṣayāyām aruṇe cārune jāte sa khalu kamalekṣaṇaś capalekṣaṇatayā kṣaṇa-katipayam idaṃ cintayāmāsa-",
  "GK19gu01-03u:331": "[3] aho/ svapnaḥ so'yam,",
  "GK19gu01-03u:332": "yatra mañcāt kṛta-sraṃsanaḥ kaṃsaḥ sa mayā samākṛṣṭa iva",
  "GK19gu01-03u:333": "dṛṣṭaḥ / sampratyāśu ca tad eva pratyāsannam /",
  "GK19gu01-03u:334": "yad adya śvaḥ keśī mad-abhiniveśī bhavan yamasya prativeśī bhavitā /",
  "GK19gu01-03u:335": "tad-anantaraṃ kaṃsa-dhvaṃsanam eva prasaktam /",
  "GK19gu01-03u:336": "prasakte ca tasmin mama nigama eva gamanaṃ samaya-labdhatayā yukti-visrabdham /",
  "GK19gu01-03u:337": "yatas tasya mat-trastasya na khalv atra yātrā yukti-pātrāyate /",
  "GK19gu01-03u:338": "tasya cādyāpi vṛṣṇiṣu tarjanāyām anāratasya mayi ca durjana-visarjanāyām avinā-kṛtasya vināśanaṃ",
  "GK19gu01-03u:339": "vinā tatra cātra ca mat-pitur ubhaya-kulaṃ bhayākulaṃ syād iti /",
  "GK19gu01-03u:340": "[4] atha punaś cintayati sma-hanta/",
  "GK19gu01-03u:341": "hanta/",
  "GK19gu01-03u:342": "yadi kārya-paryāyatas tatra suvilambaḥ saṃvalate,",
  "GK19gu01-03u:343": "tadā man-mātrādi-prāṇānāṃ nātrāṅga-saṅga-maṅgalaṃ tarkayāmi / tataś ca,",
  "GK19gu01-03u:344": "mātur netra-cakora-candra-vadanas tātasya dṛk-cātaka-",
  "GK19gu01-03u:345": "śreṇī-vāri-bhṛd anya-gokula-janasyāpy akṣi-padmāṃśumān /",
  "GK19gu01-03u:346": "so'haṃ tān parihṛtya hanta gamanaṃ kurvīya cet tarhy aho",
  "GK19gu01-03u:347": "candrādi-trayavan mamāpi bhavitā dhig vāta-cakra-bhramaḥ //GC_2,2.1//",
  "GK19gu01-03u:348": "[5] tad evam evam ambuja-locane śayyāyām eva ciraṃ racita-śocane sahasā keśī sadeśī-babhūva /",
  "GK19gu01-03u:349": "asya ca nirgranthanaṃ prathama-granthata eva kathayā granthanam āsasāda /",
  "GK19gu01-03u:350": "[6] atha śrī-gopeśvarī-lālyas tu lālyamāna-dhavalā-kalāpa-cchalāt pālyamāna-yaśās tri-daśālaya-mune rahaḥ-sahabhāvam āsasāda /",
  "GK19gu01-03u:351": "yatra ca saṃśayānuśāyātiśaya-maya-mānaṃ munis taṃ vibhāvitayā bhāvi-tat-tal-līlayā sāntvayāmāsa /",
  "GK19gu01-03u:352_0": "[7] tataḥ samasta-śasta-pālaḥ śri-gopālas taṃ visarjya prasajyamāna-manas-tāpatayāpi",
  "GK19gu01-03u:352_1": "bahir-upahita-sarva-sukha-śrī-mukha-prakāśatayā sakhi-rāmārāmatayā ca saha-go-vrajaṃ",
  "GK19gu01-03u:352_2": "vrajam ājagāma / yathā-",
  "GK19gu01-03u:353": "dāmnā dāmnā sura-sumanasāṃ svargibhiḥ pūjyamānaṃ",
  "GK19gu01-03u:354": "sāmnā sāmnā druhiṇa-sadasāṃ vīthibhiḥ stūyamānam /",
  "GK19gu01-03u:355": "nāmnā nāmnā sa-paśu-paśupāṃ saṃmukhān nirmimāṇaṃ",
  "GK19gu01-03u:356": "dhāmnā dhāmnā sukhadam akhilaḥ prāpa taṃ dṛśyamānam //GC_2,2.2//",
  "GK19gu01-03u:357": "[8] atra ca surāṇāṃ vacanam-",
  "GK19gu01-03u:358": "indor abhyudayāt paraṃ vikasati drāk kairavāṇāṃ ganaḥ",
  "GK19gu01-03u:359": "sindhuḥ kṣubhyati kānti-pānam ayate dūrāc cakora-vrajaḥ /",
  "GK19gu01-03u:360": "gopāḥ paśya mudā murāri-kalanād eṣām aśeṣāṃ daśāṃ",
  "GK19gu01-03u:361": "gacchanto'py ati-tṛptitā-vaśatayā dhāvanti yāvad gati //GC_2,2.3// iti /",
  "GK19gu01-03u:362": "tad evam-",
  "GK19gu01-03u:363": "ālokaḥ prīti-bhājāṃ kṛti-bala-nikaraḥ kiṃkarāṇāṃ hṛd-antaḥ-",
  "GK19gu01-03u:364": "sāraḥ sakhya-sthitānāṃ hṛdi lasad asavas tāta-mātrādikānām /",
  "GK19gu01-03u:365": "ātmā rāmāntarāṇāṃ harir iha samagāt keśinaṃ ghātayitvā",
  "GK19gu01-03u:366": "gehaṃ yarhy eṣa tarhi prati-nijam agamaṃs te ca dehaṃ prasiddhāḥ //GC_2,2.4//",
  "GK19gu01-03u:367": "svenāmbā niramañchayat tam atha dṛṅ-nīraṃ vyamuñcat pitā",
  "GK19gu01-03u:368": "sarve'nye pariphullad aṅga-valitāṃ romāñcitām āñciṣuḥ /",
  "GK19gu01-03u:369": "anyac ca kvacana sphurad-vacanatātītaṃ tad āsīd yadā",
  "GK19gu01-03u:370": "hatvā keśinam āvrajat kalakalāndoli-vrajaṃ sa prabhuḥ //GC_2,2.5//",
  "GK19gu01-03u:371_0": "[9] tataś ca prātar atulotpāta-kātaratayā nātisambhālita-lālana-vitarau matara-pitarau",
  "GK19gu01-03u:371_1": "putraṃ pari samāśleṣitarau gṛhāpana-snehālapana-snapana-divyavāsaḥ-paṭavāsa-samarpaṇa-lepānulepa-prathanayā",
  "GK19gu01-03u:371_2": "taṃ kṣaṇa-katipayaṃ viśramayām āsatuḥ /",
  "GK19gu01-03u:372": "[10] yatas taṃ sadā komalam eva kalayām babhūvatur yuddhādi-samaye tu nārāyaṇa-vyaktīkṛta-tātkālika-śakti-mayam iti /",
  "GK19gu01-03u:373_0": "[11] atha gavāṃ dohanāvasarāvarohaḥ syād iti sarva-sukha-pālaḥ śrīla-gopālaḥ svayam",
  "GK19gu01-03u:373_1": "agrajena samagrībhūya tadīya-sāmagrīkara-kiṅkara-nikaram ahūya tāsām agrīya-bhū-bhāgam āgatavān /",
  "GK19gu01-03u:374": "āgata-mātre ca tatra sa-rāma-śyāma-gātre-",
  "GK19gu01-03u:375": "huṅkāra-ghoṣa-racitākhila-śabda-moṣaḥ",
  "GK19gu01-03u:376": "srāg-abda-kāntim amum āstṛta-dhenu-saṅghaḥ /",
  "GK19gu01-03u:377": "vatsān vināpi balavat snavam eṣa tais taṃ",
  "GK19gu01-03u:378": "sad vatsalaḥ saha-balaḥ śabalaṃ cakāra //GC_2,2.6//",
  "GK19gu01-03u:379": "tatra tu-",
  "GK19gu01-03u:380": "sarvaṃ cakāra sa hariḥ paritaḥ purāvad",
  "GK19gu01-03u:381": "dadhre surarṣi-vacasā tu vidūnamantaḥ /",
  "GK19gu01-03u:382": "yady apy adas tad api tasya nija-vrajāya",
  "GK19gu01-03u:383": "pratyāgatir hṛdi kṛtā sthiratāṃ pupoṣa //GC_2,2.7//",
  "GK19gu01-03u:384": "12] tathā hi, tasya bhāvānām udbhāvanā-",
  "GK19gu01-03u:385": "kaṃsaṃ hantuṃ prayāṇi sphurati pitṛ-mukha-prema tad-vighna-rūpaṃ",
  "GK19gu01-03u:386": "devarṣer vāṅ na mithyā katham atha virahaṃ hā saheya vrajasya ?",
  "GK19gu01-03u:387": "nirṇīte'py atra jāte kṛtam asukhamayenāsya cintāmalena",
  "GK19gu01-03u:388": "smartavyaṃ tat tu nityaṃ yad iha sukha-mayaṃ vaibhavaṃ bhāvi-saṅge //GC_2,2.8//",
  "GK19gu01-03u:389": "ity acintyata cānena rathaḥ kaścana caikṣyata /",
  "GK19gu01-03u:390": "mahatāṃ hṛdaye yāti pratibimbaṃ hi bimbatām //GC_2,2.9//",
  "GK19gu01-03u:391": "[13] ratha-stha-puruṣasya darśane tu-",
  "GK19gu01-03u:392": "rathī nirastraḥ syād dūta iti kṛṣṇena tarkitam /",
  "GK19gu01-03u:393": "kaṃsāt kasmād asāv āgād ity anyair api śaṃkitam //GC_2,2.10//",
  "GK19gu01-03u:394": "[14] tadā ca vāruṇīm anuraktaḥ patana-saktaḥ sa dina-nāthaḥ kṛta-nadī-nātha-pāthaḥ-kvāthaḥ svam ālokaṃ lokam api tamasi veśayāmāsa /",
  "GK19gu01-03u:395": "satyaṃ sūryas turya-",
  "GK19gu01-03u:396": "praharasyāntaṃ yayau kintu /",
  "GK19gu01-03u:397": "sabala-hariḥ pratiharitaṃ",
  "GK19gu01-03u:398": "hārita-timiraṃ vyadhān nijaṃ kiraṇam //GC_2,2.11//",
  "GK19gu01-03u:399_0": "[15] tata unmukhatāṃ yāteṣu gopa-jāteṣu samam unnata-karṇa-saṅghāteṣu ca go-vrāteṣu",
  "GK19gu01-03u:399_1": "tad avalokana-satṛṣṇau bala-kṛṣṇau ratha-sthaḥ sa dūrata eva sākṣāt paricitiṃ vināpi paricitavān /",
  "GK19gu01-03u:400": "yataḥ,",
  "GK19gu01-03u:401": "cakṣur eva paricāyakaṃ bhaved",
  "GK19gu01-03u:402": "rūpa-mātra iti gīḥ satāṃ matā /",
  "GK19gu01-03u:403": "tādṛśām anubhave tu karṇayor",
  "GK19gu01-03u:404": "dṛṣṭi-śaktir api kṛṣṭim ṛcchati //GC_2,2.12//",
  "GK19gu01-03u:405": "astu tāvad anayoh surūpatā",
  "GK19gu01-03u:406": "nīla-ratna-vidhu-lobhi-śobhayoḥ /",
  "GK19gu01-03u:407": "aṅghri-cihnam api citra-saṃnibhaṃ",
  "GK19gu01-03u:408": "dūrato'pi tam amūmuhan muhuḥ //GC_2,2.13//",
  "GK19gu01-03u:409": "[16] tayos tādṛśa-rūpam api nirūpitavān, yathā-",
  "GK19gu01-03u:410": "ekaḥ śyāma-dyutīnām abhimata-vibhavasyādhidevāvatāras",
  "GK19gu01-03u:411": "tat sadhryaṅ śubhra-śobhā-samudaya-subhagābhoga-sāra-prasāraḥ /",
  "GK19gu01-03u:412": "tatrādir vastra-kānti-praciti-bhagavatī-kṛṣṭa-lakṣmī-pracāraḥ",
  "GK19gu01-03u:413": "kiṃ cānyaḥ kānta-vāsaś chavi-śavalanayā sṛṣṭa-pūrvānukāraḥ //GC_2,2.14//",
  "GK19gu01-03u:414": "tathā-",
  "GK19gu01-03u:415": "ādyaḥ kṛṣṇāmbuja-śrī-vijayi-mukha-mahā-śobhayā datta-modas",
  "GK19gu01-03u:416": "tat sadhryaṅ puṇḍarīka-dyuti-paricaya-jid-vaktra-rocir-vinodaḥ /",
  "GK19gu01-03u:417": "tatrādir netra-śobhā-viracita-rucimat-khañjana-dyotano'daḥ",
  "GK19gu01-03u:418": "kiṃ cānyaś cakṣur antāruṇa-kusuma-rajaḥ-piñjarāli-pratodaḥ //GC_2,2.15//",
  "GK19gu01-03u:419": "tathā-",
  "GK19gu01-03u:420": "ādyaḥ śrī-kuṇḍalāntar-jhaṣa-mukha-sukha-kṛd-dyota-gaṇḍa-sthalīkas",
  "GK19gu01-03u:421": "tat sadhryaṅ śaśvad eka-śruti-kiraṇa-lasat-karṇikābhāvalīkaḥ /",
  "GK19gu01-03u:422": "tatrādiś cāpa-vad-bhrū-mila-tila-kusuma-ghrāṇa-vāṇac chavīkaḥ",
  "GK19gu01-03u:423": "kiṃ cānyaś tad dvitīya-dyuti-jita-vilasat-kāma-ceto-gavīkaḥ //GC_2,2.16//",
  "GK19gu01-03u:424": "tathā-",
  "GK19gu01-03u:425": "ādyaḥ svar nātha-ratna-dyuti-bhuja-bhujaga-dyoti-ratnair vicitras",
  "GK19gu01-03u:426": "tat sadhryaṅ puṣpa-rāgābhida-maṇi-racita stambha-jid-bāhu-citraḥ /",
  "GK19gu01-03u:427": "tatrādiḥ śrīla-nīlac-chavi-nikaṣa-duraḥsvarṇa-rekhā-pavitraḥ",
  "GK19gu01-03u:428": "kiṃ cānyaś kroḍa-bhāsāśiva-giri-maṇi-bhū-kānti-sampal-lavitraḥ //GC_2,2.17//",
  "GK19gu01-03u:429": "tathā-",
  "GK19gu01-03u:430": "ādyaḥ sāṅgādharāṅga-cchavi-kavi-kavitā-vardhi-nānardhi-yuktas-",
  "GK19gu01-03u:431": "tat sadhryaṅ tad vad eva prati-lava-ruciraḥ sarva-vidvadbhir uktaḥ /",
  "GK19gu01-03u:432": "tatrādiḥ padma-jidbhyāṃ nija-kaṭaka-varāyeva padbhyāṃ prayuktaḥ",
  "GK19gu01-03u:433": "kiṃ cānyas tat-sahāyāv iva nija-caraṇau cālayan bhī-prayuktaḥ //GC_2,2.18//",
  "GK19gu01-03u:434": "tathā-",
  "GK19gu01-03u:435": "ādyaḥ sārdrāṅga-nīla-praguṇa-taru-latā-hastatā-śasta-khelas-",
  "GK19gu01-03u:436": "tat-sadhryaṅ kandukārthaṃ kṛtahalatayā śākhayā labdha-melaḥ /",
  "GK19gu01-03u:437": "tatrādiḥ saṅkucad-dhīr avayava-nicaya-vyāptaye k pta-celaḥ",
  "GK19gu01-03u:438": "kiṃ cānyas tasya tadvan milana-kṛti-kṛte vīkṣitāgāmi-velaḥ //GC_2,2.19// iti /",
  "GK19gu01-03u:439": "kiṃ ca-",
  "GK19gu01-03u:440": "śitī sa-taḍid-aṃśukau sad avataṃsa-vāma-śrutī",
  "GK19gu01-03u:441": "puru-prabhava-rohiṇī sukha-sutau balākhyānvitau /",
  "GK19gu01-03u:442": "sa-keli-mita-dhenukau parihṛtānya-janmāspadau",
  "GK19gu01-03u:443": "dadarśa bala-keśvau kalabhavat sa vatsāntare //GC_2,2.20//",
  "GK19gu01-03u:444": "api ca-",
  "GK19gu01-03u:445": "asita-maṇi-suvarṇa-varṇa-vāsaḥ",
  "GK19gu01-03u:446": "kaṭi-ghaṭitāmala-śṛṅga-veṇu-saṅgau /",
  "GK19gu01-03u:447": "kara-dhṛta-paṭu-paṭṭa-śulva-yaṣṭhī",
  "GK19gu01-03u:448": "musali-harī harataḥ sma cittam asya //GC_2,2.21//",
  "GK19gu01-03u:449": "[17] darśana-mātrataś ca niścalana-phala-yātraḥ kampa-sampat-pātra-śaṅkuvat-pulaka-saṅkula-gātratayā sahasā saha-sāraṃ rathād avatatāra /",
  "GK19gu01-03u:450": "[18] avatīrya ca vikīryamāṇāṅga-tayā sāṅgam eva praṇanāma /",
  "GK19gu01-03u:451": "tan-mātra-parimāṇatayā viśaśrāma ca /",
  "GK19gu01-03u:452": "nija-pitṛvyatāditāyāṃ tu babhrāma / yataḥ,",
  "GK19gu01-03u:453": "prabhāvānubhavī yaḥ syāt prabhāvas tasya kāraṇam /",
  "GK19gu01-03u:454": "guru-lāghava-bhāvāya sarvam evānyathānyathā //GC_2,2.22//",
  "GK19gu01-03u:455_0": "[19] tad evam avirāmaṃ praṇāmam eva prasajati tasmin gavaḥ parāḥ payaḥ sa-vayaḥ-samavāyena",
  "GK19gu01-03u:455_1": "duhyantāṃ nīyantāṃ ca tad gṛhān iti nidiśan natīvādara-saṅkaratayā saṅkarṣaṇa-sahāyaḥ",
  "GK19gu01-03u:455_2": "kṛpā-pūrataḥ purataḥ saṃhāya sa cāyaṃ siṃhāyamāna-saṃhananaḥ sābhyutthānaṃ karābhyāṃ tam utthāpayāmāsa /",
  "GK19gu01-03u:456": "[20] sa tu gadgada-gadān na tu sva-nāma gadituṃ",
  "GK19gu01-03u:457": "śaśāka /",
  "GK19gu01-03u:458": "[21] tataś ca pravayaḥ-paśupa-cayeṣu viracita-tat-paricayeṣu tad vyagratā-kātarau tau",
  "GK19gu01-03u:459": "bhrātarau pitṛvyatā-vyavahāram api vismṛtya tam āliṅganenādṛtya nija-nija-pāṇinā tat prāṇī vidhṛtya svālayam evāninyatuḥ /",
  "GK19gu01-03u:460": "[22] haris tu sad vyavahāraṃ samāharann agrajam eva tatra nijāgresaraṃ cakāra /",
  "GK19gu01-03u:461": "[23] atha sa yāthātathyam ātithya-prathama-bhāgaṃ svāgatādikaṃ prathayitvā sahānu-janmā rohiṇī-janmā rasa-sampanmayaṃ bhojya-pracayaṃa tasmai balayāmāsa /",
  "GK19gu01-03u:462": "bhukta-vate tu tasmai mukha-vāsanaṃ mukha-vāsa-mukhaṃ sa-sukhaṃ samarpayāmāsa /",
  "GK19gu01-03u:463": "tad anantaram eva ca śrīmad vraja-rājaṃ prati taṃ bhājayāmasa /",
  "GK19gu01-03u:464": "tatra ca-",
  "GK19gu01-03u:465": "akrūraṃ praṇataṃ milan vraja-patiḥ kaṃsottha-duḥkhaṃ smaran",
  "GK19gu01-03u:466": "sāsrāśīr-vacasākhila-klama-haraṃ yad yad guṇais tuṣṭuve /",
  "GK19gu01-03u:467": "sāralye'py alam asya tādṛśi manaḥ-krauryaṃ tadīyaṃ smarac",
  "GK19gu01-03u:468": "cittaṃ kṣubhyati jājvalīti mama hā bhaṣmībhavaty adya ca //GC_2,2.23//",
  "GK19gu01-03u:469": "[24] atha tena viśrāmāyādiṣṭaṃ vāsam āsajya paryaṅkopaviṣṭaṃ sammānitatayā",
  "GK19gu01-03u:470": "sukhāviṣṭaṃ punas tābhyāṃ kṛta-jananī-saṃbhṛta-bhojanābhyāṃ saha rahasi niviṣṭam akrūraṃ svayaṃ kṛṣṇas tad darśanataḥ samudbuddha-kaṃsa-vadhādi-tṛṣṇas tad idam iṣṭaṃ papraccha /",
  "GK19gu01-03u:471": "yatra ca krama-cāturī mādhurībhir iyaṃ sarva-sukha-dhurīṇatāṃ vahati-",
  "GK19gu01-03u:472": "kiṃ tāta saumya sukham āgatam atra śaṃ vaḥ",
  "GK19gu01-03u:473": "kiṃ tatra kaṃsa-hatake na hate cirasya /",
  "GK19gu01-03u:474": "tau jīvataḥ kim iva vā pitarāv idānīṃ",
  "GK19gu01-03u:475": "kiṃ vā tavāgamana-maṅgala-bījam āsīt //GC_2,2.24//",
  "GK19gu01-03u:476": "[25] athākrūra uvāca-tasya yādava-vīreṣu vairānubandhaḥ khalu bhavatā kṛtānusandha eva;",
  "GK19gu01-03u:477": "viśeṣatas tu devakī-vivāha-gatāham ārabhya yaḥ sa ca bhavac chravasi sacamāna evāste /",
  "GK19gu01-03u:478": "mad-vidhas tu tatra vartma-śata-parvikā-stamba-vad eva varvarti /",
  "GK19gu01-03u:479": "vasudeva-sahodara-deva-bhāga-putraḥ parama-śuddhaḥ sa uddhava-nāmāpi bhavad-viraha-vyādhiḥ pavana-vyādhitayābhidhīyata ity urvarita ivāsti /",
  "GK19gu01-03u:480": "[26] śrī-kṛṣṇa uvāca-tad etad api jñāyate /",
  "GK19gu01-03u:481": "sāmpratas tu sapratīkaṃ kathyatām /",
  "GK19gu01-03u:482_0": "[27] akrūras tu parito nirīkṣya tad idaṃ sūkṣmākṣaram uvāca-atha śrī-nāradas tu tvādṛśi",
  "GK19gu01-03u:482_1": "vijaya-sukha-sāradas tadṛśi durjanma-pārada iti sa tava vraja-premāvṛtasya tasya",
  "GK19gu01-03u:482_2": "ca bhayenāstṛtasya yuyutsāyām utsāhanāya devakyāḥ saptamāṣṭama-garbhatayā yuvām anucitam iva sūcitavān /",
  "GK19gu01-03u:483_0": "[28] ādau devakyā garbhaḥ khalu rohiṇyāṃ māyayā labdha-sandarbhaḥ kṛtaḥ śrī-vasudevaḥ",
  "GK19gu01-03u:483_1": "punas tāṃ māyām api yaśodāyāṃ labdha-sambhavāṃ vijñāya devakyāḥ sambhūtaṃ tvāṃ tat-paryaṅke",
  "GK19gu01-03u:483_2": "nidhāya tāṃ tasyāṃ labdha-sambhavāṃ cakāra iti /",
  "GK19gu01-03u:484": "[29] śrī-kṛṣṇa uvāca-mamedam āścaryam iva bhāti /",
  "GK19gu01-03u:485": "[30] akrūra uvāca-śrīmad ānakadundhubhi-mukhād apy advandībhavann aham anena saphalita-karṇa-dvandī-bhavann asmi /",
  "GK19gu01-03u:486": "[31] atha śrī-kṛṣṇaḥ kṣaṇaṃ vilakṣya iva nirīkṣya sahasā tad idam antaś cintitam avāpa-āṃ āṃ tad idam alupta-jñānasyāpi mama vraja-snehāveśa-vaśāt purataḥ sphurannāsīt;",
  "GK19gu01-03u:487": "samprati tu vismṛta-svapnavannimittaṃ prāpya sphurati sma-[BhP 10.8.15,",
  "GK19gu01-03u:488": "14] bahūni santi rūpāṇi nāmāni ca sutasya te iti,",
  "GK19gu01-03u:489": "prāg ayaṃ vasudevasya kvacij jātas tavātmajaḥ iti ca vrajāvitāraṃ śrīmat-pitaraṃ",
  "GK19gu01-03u:490": "prati garga-siddhānta-vargam ete na paryālocitavantaḥ santi /",
  "GK19gu01-03u:491_0": "[32] yat khalu vrajāvitryāṃ śrīman-madīya-savitryāṃ labdha-jaṭhara-vāsayā māyayā",
  "GK19gu01-03u:491_1": "saha dvi-bhujatayā labdha-hṛt-kamala-vāsasya mama śrī-devakyā hṛdaya-sambhavad-udayamad-rūpa-viśeṣa-caturbhuja-rūpācchādana-prārthanāyāṃ",
  "GK19gu01-03u:491_2": "tatra sañcāraḥ sampanna ityasyāpratipannatayā tan-mātra-pratītim agatavantaḥ /",
  "GK19gu01-03u:492": "bhavatu, mayā tu pitṛvyatāyāḥ pitṛtāyāś cānusartavyatayā kartavya eva tayor uddhāraḥ iti /",
  "GK19gu01-03u:493": "[33] spaṣṭaṃ cācaṣṭa-tatas tataḥ ?",
  "GK19gu01-03u:494": "[34] akrūra uvāca-tataś ca vasudeva-vadha-samudyataṃ tam adhamaṃ sāntvataḥ śamayitvā bhramayitvā ca sa tu kratu-bhug-munir yathāyathaṃ gataḥ /",
  "GK19gu01-03u:495": "tatra gate tūcchṛṅkhalaḥ kaṃsaḥ kālāyasa-śṛṅkhalayā sanirbandhaṃ tava pitarau babandha iti /",
  "GK19gu01-03u:496": "[35] atha bhrātarāv ubhāv api sāsrāv aśrāvayatām-tarhi kiṃ pitror eva sandeśa-praveśāya bhavad āyātaṃ jātam?",
  "GK19gu01-03u:497": "[36] akrūraḥ sa-lajjam uvāca-nahi nahi /",
  "GK19gu01-03u:498": "kintu kaṃsasya tau khalu nija-yātanām api sahete /",
  "GK19gu01-03u:499": "na khalu bhavac chravasi ca tat-pātanām,",
  "GK19gu01-03u:500": "kintu tad idam aham eva nivedayāmi-",
  "GK19gu01-03u:501": "bhavadbhyāṃ yadi jātābhyāṃ gatābhyāṃ yogyatām api /",
  "GK19gu01-03u:502": "pitrārtir na nivarteta putrīyā kutra vartatām //GC_2,2.25// iti /",
  "GK19gu01-03u:503": "[37] śrī-kṛṣṇas tu tatrodvegaṃ hṛdi nigūhya sāvajñam uvāca-kaṃsaḥ kiṃ nāma śaśaṃsa ?",
  "GK19gu01-03u:504": "[38] akrūra uvāca-śaṃsanaṃ tasya kati pratiśaṃsāni /",
  "GK19gu01-03u:505_0": "tātparyaṃ tu paryag idam eva paryavasīyatām-bhūta-rāja-dhanur-maha-vyājataḥ sva-samājaṃ",
  "GK19gu01-03u:505_1": "sāhāyyam ānāyya durmantraṇayāsmān pratārya tat-kutūhala-kalanāya prajāntaravad bhavantāv",
  "GK19gu01-03u:505_2": "api nija-vrajavantāv asmad-dvāraivājuhāva yad-arthaṃ tad eva iti /",
  "GK19gu01-03u:506": "[39] rāmaḥ sa-sahāsam āha sma-bṛṃhita-kṣudhi siṃhe matta-mataṅgaja-bṛṃhitaṃ",
  "GK19gu01-03u:507": "khalv idam /",
  "GK19gu01-03u:508": "[40] śrī-kṛṣṇa uvāca-bhavatu,",
  "GK19gu01-03u:509": "vayam api samāgamya tam api valim arpayitvā bhūteśaṃ tarpayiṣyāmaḥ /",
  "GK19gu01-03u:510": "kintu, tad bhūta-rāja-sabhā-janaṃ kadā ?",
  "GK19gu01-03u:511": "[41] akrūra uvāca-caturdaśyām iti /",
  "GK19gu01-03u:512": "[42] tad evaṃ śeṣaṃ viśeṣam api pṛṣṭa-veṣaṃ vidhāya śrī-kṛṣṇaḥ prāha-vicārād asmākaṃ parama-maṅgalam eva yasmād idaṃ tasmāc chrīmat-pitṛ-caraṇeṣu gocaram ācarāma /",
  "GK19gu01-03u:513": "[43] tad evam uktvā taṃ tasminn eva muktvā sa rāmas tata utthāya pitṛ-parisaram ājagāma /",
  "GK19gu01-03u:514": "atha tad-ādeśād upaveśanānantaraṃ tena vīkṣita-mukha-kañjaḥ samañjad añjali vacasā tad idaṃ vyañjayāmāsa-tāta/",
  "GK19gu01-03u:515": "maṅgala-vṛttaṃ kim api vṛttam asti,",
  "GK19gu01-03u:516": "kintu yugapad eva parveva sarvebhyaḥ śrāvayitavyam /",
  "GK19gu01-03u:517": "[44] atha vraja-rājaḥ sandeha-mandehatayā sānandam ivopanandādīnān āyayāmāsa / yatra",
  "GK19gu01-03u:518": "ca kiñcid api vihitāpidhāna-vidhānāḥ śrī-vrajeśvarī-pradhānā labdhānusandhānā",
  "GK19gu01-03u:519": "jātāḥ / tataḥ sukham upaviṣṭeṣu teṣu śiṣṭeṣu śrī-viṣṭara-śravāḥ kiñcid vihasann ivācaṣṭa-asmān prati samprati bhoja-kṣiti-bhṛd-iṣṭa sandiṣṭavān asti /",
  "GK19gu01-03u:520": "yat prajā-nibhāḥ prajā yūyam iha maheśa-dhanur mahāmahe saheśāḥ saha-śāvakāḥ sāvakāśam āgacchata /",
  "GK19gu01-03u:521": "viśeṣatas tu nija-vīryataḥ samīryamāṇa-nija-darśana-tṛṣṇau rāma-kṛṣṇau",
  "GK19gu01-03u:522": "ca iti /",
  "GK19gu01-03u:523": "[45] vraja-rāja uvāca-bhavan mana idaṃ kiṃ manute;",
  "GK19gu01-03u:524": "yad bhavati vasudevād bhavati cāsmiṃs tasya prītir bhavati iti /",
  "GK19gu01-03u:525": "[46] śrī-kṛṣṇaḥ sa-smitam uvāca-yady anyathā syāt tathāpi vṛthā-patha eva tan manorathaḥ /",
  "GK19gu01-03u:526": "yad bhavat-prabhāva-bala-saṃhitasya mama kaḥ khalv ahitam āhitaṃ kurvīta /",
  "GK19gu01-03u:527": "[47] yata eva khalv ābalya-valyamāne bālye'pi mama pūtanādayas te dhūtatām āpannāḥ /",
  "GK19gu01-03u:528": "kim uta tad-valataḥ eva valitāṃ valamānābhyāṃ baka-vatsaka-mukhānāṃ sukhād eva pratiritsanaṃ jātam iti /",
  "GK19gu01-03u:529": "tatra ca-",
  "GK19gu01-03u:530": "baka ekaṅgilas tāvad aghaḥ sarvaṅgilaḥ sthitaḥ /",
  "GK19gu01-03u:531": "indraḥ sarvaṅkaṣas teṣu kaṃsakaḥ kaṃ samīyati ? //GC_2,2.26//",
  "GK19gu01-03u:532_0": "[48] tad etan niśamya mitho niśāmya ca samyag-pratipatti-parāhateṣu teṣu mātrādiṣu",
  "GK19gu01-03u:532_1": "ca kṛta-yātrā-bhaṅga-prāṇāliṣu punar uvāca-go-koṭibhir ghaṭita-koṭīnām asmākam anyasmin",
  "GK19gu01-03u:532_2": "naṭitum api ghaṭanā na dṛśyate /",
  "GK19gu01-03u:533": "rājñām ājñām atikramyāpayāne ca tad-āgamana-mayaṃ bhayaṃ bhavaty eva;",
  "GK19gu01-03u:534": "kim uta sthāne /",
  "GK19gu01-03u:535": "tataḥ saṅkocaṃ vinā tatrāsmad gamanam eva tasya śamanam upalabhāmahe /",
  "GK19gu01-03u:536": "tad etad ākarṇya sa-vaivarṇyam upanandaṃ prati śrīmān nandaḥ prāha sma-kiṃ kartavyam ? iti /",
  "GK19gu01-03u:537": "[49] sa covāca-tatra gamyam iti samyag evāha vatsaḥ /",
  "GK19gu01-03u:538": "agatir nāma kāmaṃ tasya krodham asya ca bhayaṃ bodhayati /",
  "GK19gu01-03u:539": "gatis tu taṃ tad apy apagamayati /",
  "GK19gu01-03u:540": "kiṃ ca, yad-apūrvam apūrvaṃ pūrvam api rakṣāṃ kurvad āsīt tad eva sarvam arvāñcam apy āpa dvāraṃ tārayiṣyati /",
  "GK19gu01-03u:541": "[50] atha tad evaṃ yuktiṃ valayati gopāla-valaye prabhāva-bhāva-pūrṇa-pūrṇimā ca tūrṇam eva tatrāgatā /",
  "GK19gu01-03u:542": "[51] tataś ca vraja-rājena kṛte praśne sā sa-sneham uvāca-bhavan-nandanasya mathurā-prayāṇe sarvānanda eva syāt /",
  "GK19gu01-03u:543": "kaṃsādayaḥ sarva eva nṛśaṃsā dhvaṃsāya sampatsyante,",
  "GK19gu01-03u:544": "kintu vrajāgatāv asya vilamba-saṃvalanaṃ paśyāma iti yathā-yuktam adhyavasyantu /",
  "GK19gu01-03u:545": "[52] upananda uvāca-avilambāgamanam api śreya eva vairi-śamanaṃ tu yadi syād iti gamanam eva varaṃ ramaṇīyam /",
  "GK19gu01-03u:546": "tataḥ sarve'pi gaty-antaram asaṅgatya saṅgatam idam ucyata iti procya kiñcid apy ananuśocya śrīman mukhaṃ vilocya śrī-kṛṣṇaṃ praśna-viṣayaṃ kṛtavantaḥ /",
  "GK19gu01-03u:547": "tatra gantavyatā kadā mantavyā ?",
  "GK19gu01-03u:548": "[53] śrī-kṛṣṇa uvāca-gatiṃ ca prātas trayodaśyāṃ yukti-vaśyāṃ paśyāmaḥ,",
  "GK19gu01-03u:549": "caturdaśyāṃ khalu mahas tan-mahanīyatām āpsyati /",
  "GK19gu01-03u:550": "[54] tad evaṃ svāntaḥ-paridevane'ham eva iha paśyati vraja-naradeve sarve'py ūcuḥ-sarvaṃ ghoṣam anughoṣanā sadya evāsādyatām,",
  "GK19gu01-03u:551": "yathā prātar eva gopāḥ sopāyanā rāja-sabhām abhiyānti iti /",
  "GK19gu01-03u:552": "[55] atha śrīman-nandarājaś ca samājaṃ vyājahāra-bhagavatyā sanmate bhavatāṃ mate sarvam eva maṅgalam saṅgaṃsyat iti bhadram ādiśyantām,",
  "GK19gu01-03u:553": "diśyā diśyā gopāḥ prābhṛta-prabhṛti-kṛte /",
  "GK19gu01-03u:554": "[56] tad evaṃ labdhānumatir vṛndāvana-patir nija-paricārakān ādideśa-kathyatām idam uttāraṃ kṣttāraṃ prati iti /",
  "GK19gu01-03u:555": "[57] tad evaṃ vijñāya vraja-rājñī tu mohenājñībhavantī na kiñcid api vaktuṃ vyaktuṃ vā śaśāka iti vadan madhukaṇṭhaś ca niruddha-kaṇṭhas tadvad eva āsīt /",
  "GK19gu01-03u:556": "[58] atha kathāyāḥ sabhāyām api tadvad eva mohaṃ gacchati sa-samāje vraja-rāje tasya caraṇa-rājīva-yugaṃ yugapad gṛhnan vraja-yuvarājaḥ punas tam ājīvayann uvāca-tāta /",
  "GK19gu01-03u:557": "kathaṃ kātarāyase ?",
  "GK19gu01-03u:558": "yathā-pūrvaṃ kathā-mātraṃ khalv idam,",
  "GK19gu01-03u:559": "so'yam ahaṃ punar bhavad-anudhyāna-ramyatayā kaṃsaṃ nirdamya cirāt purāgamya bhavad-dṛṣṭi-pathānuvartī-bhavann evāsmīti /",
  "GK19gu01-03u:560": "[59] tataḥ sa-pulaka-pālitam aṅkaṃ pālayati vraja-bhūpāle sarva evākharvam ānanda-garvam uvāheti kathāyāṃ śānta-prathāyāṃ madhukaṇṭha uvāca-",
  "GK19gu01-03u:561": "kutra vā ramatāṃ putras tavānyatra vrajādhipa /",
  "GK19gu01-03u:562": "bhaktānukampā-sampātī paśya te vaśya eva saḥ //GC_2,2.27//",
  "GK19gu01-03u:563": "[60] atha śrī-kṛṣṇa-kṛta-mahasi rādhā-sadasi ca rātri-kathāyāṃ madhukaṇṭhaḥ sa-gadgadam uvāca-ayi samprati śrī-mādhavena hṛta-viraha-bādhe /",
  "GK19gu01-03u:564": "śrī-rādhe /",
  "GK19gu01-03u:565": "purā vṛttam avadhīyatām-",
  "GK19gu01-03u:566": "sphūrjathu-pratimam ūrjitaṃ tadā",
  "GK19gu01-03u:567": "ghoṣaṇaṃ sapadi ghoṣam anvabhūt",
  "GK19gu01-03u:568": "yad babhūvur aparāḥ parāhatā",
  "GK19gu01-03u:569": "hā hatā iva ca rādhikādikāḥ //GC_2,2.28//",
  "GK19gu01-03u:570": "[61] tathā sati-",
  "GK19gu01-03u:571": "kāścin mlānānanās tac-chravaṇa-dahanaja-jvālayā kāścanāsan",
  "GK19gu01-03u:572": "kṣīṇāṅga-srasta-veṣā jaḍa-nibha-vapuṣaḥ kāś ca kāścid vicittāḥ /",
  "GK19gu01-03u:573": "tā etāḥ kena varṇyāḥ ya iha nija-hṛdi spṛṣṭa-tad-bhāva-kaṣṭaḥ",
  "GK19gu01-03u:574": "kiṃ vā tat-spṛṣṭi-śūnyaḥ sa ca sa ca yad alaṃ jāḍyam eva prayāti //GC_2,2.29//",
  "GK19gu01-03u:575": "atha niśi ramaṇīnāṃ mūrcchanaṃ nirmame yā",
  "GK19gu01-03u:576": "cid-udayam api kalye ghoṣaṇā saiva cakre /",
  "GK19gu01-03u:577": "vapuṣi dahana-tapte bheṣajaṃ tena taptir",
  "GK19gu01-03u:578": "viṣam api viṣa-duṣṭe śreṣṭham iṣṭaṃ bhiṣagbhiḥ //GC_2,2.30//",
  "GK19gu01-03u:579_0": "[62] labdha-cetanānaṃ cāsāṃ kaṃsād aśaṅkāyām api prastutātaṅkāyāṃ devatā-kalitam",
  "GK19gu01-03u:579_1": "iva rakṣaṇāya phalitaṃ kiñcid anyad idaṃ-bhāva-prabhāva-cetitaṃ paurṇamāsyā ca purato",
  "GK19gu01-03u:579_2": "niścitīkṛtaṃ cetasi sphurati sma /",
  "GK19gu01-03u:580": "yasminn aghaḥ kāliya-kādraveyaḥ",
  "GK19gu01-03u:581": "keśī tathāriṣṭa-vṛṣaś ca naṣṭaḥ /",
  "GK19gu01-03u:582": "kaṃsaś ca tasmin mṛta eva sa syān",
  "GK19gu01-03u:583": "na tatra śaṅkā-lavako'pi bhāti //GC_2,2.31// iti /",
  "GK19gu01-03u:584": "[63] tad evaṃ viśvasya saṃmataṃ viśvasya punaś cintayati sma-",
  "GK19gu01-03u:585": "bakī-ripoḥ kaṃsa-jaye'pi siddhe",
  "GK19gu01-03u:586": "śaṅkemahi svārtha-vinaṣṭim etām /",
  "GK19gu01-03u:587": "bhaved asau yādava-rājadhānyāṃ",
  "GK19gu01-03u:588": "rājeti goṣṭhe katham atra tiṣṭhet ? //GC_2,2.32//",
  "GK19gu01-03u:589": "grāmīṇā vayam iha gopa-varga-kanyā",
  "GK19gu01-03u:590": "nāgaryaḥ puram anu santi rāja-putryaḥ",
  "GK19gu01-03u:591": "kṛṣṇas tu grahila-manā guṇeṣu tasmād",
  "GK19gu01-03u:592": "asyāntaḥ katham iva naḥ pratismṛtiḥ syāt ? //GC_2,2.33//",
  "GK19gu01-03u:593": "nimeṣaḥ kalpaḥ syād yad apakalane yasya vipine",
  "GK19gu01-03u:594": "gatau yat kṛcchraṃ tat kalayati na ātmā na tu paraḥ /",
  "GK19gu01-03u:595": "madhoḥ pūryāṃ tasya vrajanam atha rājyāya yad idaṃ",
  "GK19gu01-03u:596": "kathaṃ tad vāsmākaṃ bata kim api dhairyaṃ kalayatu ? //GC_2,2.34//",
  "GK19gu01-03u:597": "asmākaṃ rāga-jātir vata laṣati na naḥ śarma tasyāpi rājyaṃ",
  "GK19gu01-03u:598": "kintv ekānta-stham icchaty anulavam api taṃ sevituṃ prāṇa-kāntam",
  "GK19gu01-03u:599": "ātmāpy antardhiyā tad-dṛg-amṛta-virahaṃ mīnavac chaṅkamānas",
  "GK19gu01-03u:600": "tat prāg evāti śuṣyan gaṇayati na paraṃ nāparaṃ kiñcanātra //GC_2,2.35//",
  "GK19gu01-03u:601": "hā tasya smita-cāru-vaktra-valayaṃ khelāñci-netrāñcalaṃ",
  "GK19gu01-03u:602": "cittānanda-vidhāyi-gīr-vilasitaṃ līlākulaṃ lokanam /",
  "GK19gu01-03u:603": "sākṣāt-kṛtya na jātu tat tad upamāṃ cāsoḍha yā vighna-dhīs",
  "GK19gu01-03u:604": "tyāgārtiṃ yadi sā saheta garalaṃ tatrāmṛtaṃ vetti na //GC_2,2.36//",
  "GK19gu01-03u:605": "[64] tad evaṃ cintāturāḥ pūrāya kṛta-yātrṃ śyāma-gātraṃ vilokayituṃ niṣkalaṅkāśaṅkāḥ sarva evābhidravanti sma /",
  "GK19gu01-03u:606": "yātrā-vidhānaṃ tu prātar abhidhānaṃ yāsyati /",
  "GK19gu01-03u:607": "[65] tad etad abhidhāya madhukaṇṭhaḥ pratipatti-vipattitaḥ stabdhatāṃ labdhavati mādhave rādhāṃ tu samudyan mūrcchā-bādhāṃ nirīkṣya maṅkṣu punar āha sma-",
  "GK19gu01-03u:608": "rādhe pūrva-kathā seyaṃ na tu sāmpratikī sthitiḥ /",
  "GK19gu01-03u:609": "paśya tvad-vacanaṃ mlānaṃ paśyan mlāyati so'py asau //GC_2,2.37//",
  "GK19gu01-03u:610": "[66] tad evaṃ kṣudhi bhojanam iva tad ante saṃyoga-rasam eva pariveṣya sarvān api sukhena viśeṣya kathaka-yugalaṃ nijāvāsaṃ samāsasāda /",
  "GK19gu01-03u:611": "śrī-rādhā-mādhavau ca nija-mohana-mandiram iti /",
  "GK19gu01-03u:612": "iti śrī-śrīmad uttara-gopāla-campūm anu",
  "GK19gu01-03u:613": "akrūra-krūratā-pūraṇaṃ nāma",
  "GK19gu01-03u:614": "dvitīyaṃ pūraṇam",
  "GK19gu01-03u:615": "//2//",
  "GK19gu01-03u:616": "*************************************************************************",
  "GK19gu01-03u:617": "atha tṛtīyaṃ pūraṇam",
  "GK19gu01-03u:618": "śrī-mathurā-pura-prasthānam",
  "GK19gu01-03u:619": "[1] atha śrī-kṛṣṇa-kṛtam ahasi śrī-vraja-rāja-sadasi prātaḥ-kathāyāṃ snigdhakaṇṭha uvāca- ayi/",
  "GK19gu01-03u:620": "śrī-vraja-rāja/",
  "GK19gu01-03u:621": "rājamāna-śrī-hari-mukha-ruci-virājamāna/",
  "GK19gu01-03u:622": "punar imam itihāsam avabhāsayāmaḥ /",
  "GK19gu01-03u:623_0": "[2] atha rātrāv avaśiṣṭa-svalpa-mātrāyāṃ yātrā-mātrāyām api pātrācita-gātrāyāṃ rāma-bhrātrā",
  "GK19gu01-03u:623_1": "racitena pūtanādi-vadhācaritena sambaddhā virudāvalyaḥ prābalyataḥ stutikṛtdbhiḥ",
  "GK19gu01-03u:623_2": "prastutim āpitāḥ sarvān eva garvād utsāhayāmāsuḥ /",
  "GK19gu01-03u:624": "vartatāṃ tāvad anyeṣāṃ vārtā,",
  "GK19gu01-03u:625": "yatra tat-pitarau ca kaṃsa-dhvaṃsanam api siddham iti matvā nanditarau vandibhyaḥ kṛta-bahu-dhana-vitarau",
  "GK19gu01-03u:626": "babhūvatuḥ /",
  "GK19gu01-03u:627": "śrī-vrajeśa-gṛhiṇī-gatiṃ gatā",
  "GK19gu01-03u:628": "rohiṇī na pṛthag atra varṇyate /",
  "GK19gu01-03u:629": "pratibimba-ruci-varṇanaṃ punar",
  "GK19gu01-03u:630": "jalpatāṃ bhajati bimba-varṇane //GC_2,3.1//",
  "GK19gu01-03u:631_0": "[3] atha prasthāna-stha-maṅgala-velāyām ārabdha-melāyāṃ punas tan-mantraṇāyā yantraṇāya",
  "GK19gu01-03u:631_1": "labdha-vaiyagryāveśayor vrajeśayor jyotir-nipuṇāḥ śakuna-jñāna-sad-guṇāś ca dvāri",
  "GK19gu01-03u:631_2": "saṅgamya ramya-jana-dvārā tāv ātma-gamanam adhigamayāmāsuḥ /",
  "GK19gu01-03u:632_0": "[4] anantaram antaḥpura eva tān anantaritān vidhāya tadānīm ucita-dānīya-nidhāna-pātra-pāṇī",
  "GK19gu01-03u:632_1": "śapathaṃ samprathayya tau pracchannaṃ papracchatuḥ- sarvam anubhavadbhir bhavadbhiḥ",
  "GK19gu01-03u:632_2": "kim avadhīyate? iti /",
  "GK19gu01-03u:633": "[5] te procuḥ- katham ayaṃ nitānta-sukha-vṛttānta ekāntatayā pṛcchyate?",
  "GK19gu01-03u:634": "sarveṣāṃ purata eva so'yaṃ puraskartavyaḥ / tathā hi-",
  "GK19gu01-03u:635": "bhītiṃ mā kurutaṃ vraja-kṣiti-patī yuṣmat-tanūjaḥ sphuṭaṃ",
  "GK19gu01-03u:636": "kaṃsaṃ dhvaṃsa-gataṃ vidhāya bhavitā trailokya-lakṣmī-patiḥ /",
  "GK19gu01-03u:637": "yad vāṃ kīrti-kalāpa-nartita-mukhī śaśvat trilokī bhaved",
  "GK19gu01-03u:638": "vedaḥ pañcama-veda-tantra-sahitaḥ sākṣitvam atrāpsyati //GC_2,3.2//",
  "GK19gu01-03u:639_0": "[6] atha tebhyaś ca bahvīm aṃhati-saṃhatiṃ vidhāya hṛdi sukhaṃ nidhāya śaraṇatayā",
  "GK19gu01-03u:639_1": "dhyāta-nārayaṇa-caraṇayor anayoḥ parivārita-bhṛtyau kṛta-prātaḥ-kṛtyau tāv etau sakhi-sametau",
  "GK19gu01-03u:639_2": "nikāma-bhīṣi tad-anujau rāma-rāmānujau samājam ājagmatuḥ /",
  "GK19gu01-03u:640_0": "[7] samāgamya ca tayoḥ rohiṇī-sahitayoḥ padāravindāni vanditvā tad-aṅka-pāli-saṅga-śālitayā",
  "GK19gu01-03u:640_1": "ciraṃ nayanayoḥ syanditvā sthitayor etayor eka-dvādi-krameṇa śatātikrameṇa sarve'py",
  "GK19gu01-03u:640_2": "antaraṅgā labdha-sambhrama-taraṅgās tad-antaḥ-puram āgatāḥ /",
  "GK19gu01-03u:641_0": "]8] atha madraṅkara-dīpa-bhadra-nipādīnāṃ madhya-madhyāsīnayoḥ sārdra-nayanayor anayor",
  "GK19gu01-03u:641_1": "vikasad-vadanāmbujayor agrajānujayoḥ sarvataḥ kharva-vicāratayā sthiteṣu sarveṣu",
  "GK19gu01-03u:641_2": "sa punar akrūraḥ krūras tad etad bahiḥ-pradeśataḥ sandideśa- sarva-maṅgala-saṅgataṃ",
  "GK19gu01-03u:641_3": "katham etal lagnaṃ samyag na yātrā-lagnaṃ kriyate iti /",
  "GK19gu01-03u:642_0": "[9] tataś ca tāv imau śūrāṇām agrimau kaṃsa-ghātāya labdha-tṛṣṇau rāma-kṛṣṇau citrāyamāṇānāṃ",
  "GK19gu01-03u:642_1": "pitrādīnāṃ caraṇa-vandanāyānandanāya ca madhuraṃ vidhuratā-vidhunanam api gadantau",
  "GK19gu01-03u:642_2": "gadgada-varṇa-rāśibhir āśīr anugām anujñām ādāya prasādāyasampadā yadā tat-sthānāt",
  "GK19gu01-03u:642_3": "prasthānāya padāravindaṃ dadānāv adṛśyetāṃ tadā tadādīnāṃ san-madālibhiḥ samam advandvatāṃ",
  "GK19gu01-03u:642_4": "vindad divya-dundubhi-",
  "GK19gu01-03u:643": "dvandva-vṛnda-vādyam aśeṣābhivādyatayā samullalāsa /",
  "GK19gu01-03u:644": "[10] tathā ca śrī-kṛṣṇam uddiśya ślokayanti-",
  "GK19gu01-03u:645": "kaṃsa-dhvaṃsa-kṛte yadā nija-gṛhāt kṛṣṇena yātrā kṛtā",
  "GK19gu01-03u:646": "tarhy ārambhata eva dundubhi-śataṃ vṛndārakair vāditam /",
  "GK19gu01-03u:647": "āstām anya-kathā yathā sa ca pitā mātā ca sā cintayā",
  "GK19gu01-03u:648": "klāntātmāpi mudaṃ samasta-bhavikānandasya mūlaṃ yayau //GC_2,3.3//",
  "GK19gu01-03u:649": "[11] atha ratha-sthāne sāneka-vedādi-ghoṣa-maṅgala-poṣaṃ kṛtāgamanayor anayoḥ sarvataḥ sarvam eva gokulam ākulaṃ babhūva /",
  "GK19gu01-03u:650_0": "[12] tatra caikataḥ śrī-vraja-rājādayaḥ paratas tu tadīya-jāyādaya iti sthite prasthiter",
  "GK19gu01-03u:650_1": "anujñāpanāya paṇāyati paritaḥ kṛtāñjali-sañjane kañja-locane sarve'py ūcuḥ- asmābhir",
  "GK19gu01-03u:650_2": "bhavatā prasmārita-sarvaiḥ sarvair api bhavatā samam evāgamanīyam / yataḥ-",
  "GK19gu01-03u:651": "mātā bhastreva seyaṃ baka-śamana tava tvad-vaśa-śvāsa-vargā",
  "GK19gu01-03u:652": "so'yaṃ tātaś ca tadvat kim aparam akhilaṃ gokulaṃ tādṛg eva /",
  "GK19gu01-03u:653": "sarveṣāṃ śaśvad antar-hṛdi vasasi yatas tvaṃ tatas tvāṃ vinā kiṃ",
  "GK19gu01-03u:654": "gehair arthaiḥ śarīrair asubhir api bhavet prāṇināṃ gokulasya //GC_2,3.4//",
  "GK19gu01-03u:655": "[13] tad evam asra-stambhaṃ lambhayatsu gopa-sabhāsatsu tādṛśa-dṛśā śrī-kamala-dṛśā svayam uktam-",
  "GK19gu01-03u:656": "yūyaṃ me prāṇato'pi priyatama-suhṛdo yan-nimittaṃ davāgniṃ",
  "GK19gu01-03u:657": "mene'haṃ pānakābhaṃ tam api giri-varaṃ kanduka-prāyam eva /",
  "GK19gu01-03u:658": "yadyapy etan na yuktaṃ vacasi racayituṃ syād athāpi klamaṃ vaḥ",
  "GK19gu01-03u:659": "paśyaṃs tat tad yathā prāg akaravam adhunā tadvad eva pravacmi //GC_2,3.5//",
  "GK19gu01-03u:660": "[14] kiṃ ca, śrīmat-pitṛ-caraṇānāṃ pratinidhitayā tat-tat-pratividhi-racanāya tad-agraja-yugmaṃ vrajaniṣṭham eva tiṣṭhatāt;",
  "GK19gu01-03u:661": "aṅga-pratyaṅga-rūpatayā tad anuja-yugman tu saṅgam eva saṅgacchatāt /",
  "GK19gu01-03u:662_0": "[15] atha tatra tatra yatnatas teṣu yukteṣu yathā-yathaṃ niyukteṣu yathā yathā mātṛ-tad-yātṛ-prabhṛtiṣu",
  "GK19gu01-03u:662_1": "pitṛ-bhrātṛja-sva-bhrātṛ-pracitiṣu cānujñāpana-samāpanaṃ tathā tathā varṇanaṃ lupta-varṇa-padatām",
  "GK19gu01-03u:662_2": "āpnotīty alam ati-prasaṅgena /",
  "GK19gu01-03u:663": "[16] kintu teṣāṃ kaṃsa-hanane'tivilambaṃ vinā pratyāgamane ca nāsambhāvanāsīd itīdam eva viṣīdan marmatām aticakrāma iti /",
  "GK19gu01-03u:664": "[17] kathāṃ samāpya snigdhakaṇṭhaḥ punar uvāca-",
  "GK19gu01-03u:665": "yan mayedaṃ purā-vṛttaṃ purā vṛttaṃ pratīyatām /",
  "GK19gu01-03u:666": "rājan surāri-hantāyaṃ tava kroḍe murāntakaḥ //GC_2,3.7//",
  "GK19gu01-03u:667": "[18] tad evam āyati-ramyaṃ niśamya śrī-vraja-rājena ca taṃ parasparāsra-sārdrāṅgatayāliṅgitaṃ niśāmya sarve'py ānanda-garveṇa nija-nija-gamyaṃ jagmuḥ /",
  "GK19gu01-03u:668": "yadā śrī-vraja-rājñī tam antaraṅga-dvārāhūya bhūyaḥ parirabhya navam iva labhyaṃ cakāra /",
  "GK19gu01-03u:669_0": "[19] atha rātri-kathāyām ārabdha-prathāyāṃ śrī-rādhā-mādhavayor agrataḥ snigdhakaṇṭha",
  "GK19gu01-03u:669_1": "uvāca-ayi samprati santata-labdha-kṛṣṇāsañjane tat-kānti-nartita-netra-khañjane sarvādhike",
  "GK19gu01-03u:669_2": "śrī-rādhike punar idaṃ purā-vṛttaṃ karṇa-vṛttaṃ kriyatām /",
  "GK19gu01-03u:670": "athavā tadā ratha-patham āgate sasamāje vraja-yuvarāje tat-preyasīnāṃ vṛttaṃ man-mati-vṛttim ativṛttaṃ kathaṃ kathayituṃ śaknomi ?",
  "GK19gu01-03u:671": "tathā hi-",
  "GK19gu01-03u:672": "mūrkhatvaṃ nirghṛṇatvaṃ hari-haraṇam iha krauryam akrūra-nāmnā",
  "GK19gu01-03u:673": "sarveṣāṃ buddhi-lopaṃ śakuna-subhagatā-kalpanaṃ cātra kṛtye /",
  "GK19gu01-03u:674": "dhātuḥ paśyeti śaśvad vikalita-vacasām ārya-goṣṭhī-gatānāṃ",
  "GK19gu01-03u:675": "dhīrāṇām apy amūṣāṃ bhrama-janita-daśā hanta māṃ dandahīti //GC_2,3.8//",
  "GK19gu01-03u:676": "nopālabhyo vidhātā sa tu bhavati paras tadvad akrūra-nāmā",
  "GK19gu01-03u:677": "kintv eṣa prāṇa-nāthaḥ sva-viraha-kṛd upālabhyate nanda-putraḥ /",
  "GK19gu01-03u:678": "evaṃ tāsāṃ mṛdūṇām api dūta-hṛdaya-jvāla-rūpair vilāpair",
  "GK19gu01-03u:679": "adyāpi smaryamāṇaiḥ pratipadam api nas tapyate citta-vṛttiḥ //GC_2,3.9//",
  "GK19gu01-03u:680": "ābhir bhāgyaṃ vadhūnāṃ madhu-nagara-bhuvāṃ yan nutaṃ bhāvi-kṛṣṇa-",
  "GK19gu01-03u:681": "prekṣāyāṃ hanta tasmād gatir api ca nijā tatra caiṣīti śaṅke /",
  "GK19gu01-03u:682": "icchāṃ cāsāṃ mṛdūnāṃ svayam api rahasi prekṣyamāṇe nijāṅge",
  "GK19gu01-03u:683": "lajjā-vistāra-bhājām asakṛd ahaha tāṃ cintayitvā dunomi //GC_2,3.10//",
  "GK19gu01-03u:684": "tāsāṃ nāti-pratītiṃ madhu-pura-gamane śrī-hareḥ kurvatīnāṃ",
  "GK19gu01-03u:685": "vajrāṇāṃ pāta-tulyaḥ śirasi yad abhavat tad rathāroha-jalpaḥ /",
  "GK19gu01-03u:686": "tasmān nindā kṛtā yad vraja-pati-sadasām apy amūdṛgbhir uccair",
  "GK19gu01-03u:687": "duḥkha-prācuryam etan mama vikalayati svāntam adyāpi hanta //GC_2,3.11//",
  "GK19gu01-03u:688": "āyāta prāṇa-sakhyo vayam iha nikaṭāḥ koṭayaḥ prāṇa-nāthaṃ",
  "GK19gu01-03u:689": "prītyāvṛttaṃ vitanmaḥ kim iva guru-janā naḥ kariṣyanti nāma /",
  "GK19gu01-03u:690": "itthaṃ tās taṃ dravantīr mṛdu-caritavatīr apy alaṃ tīvra-bhāvāḥ",
  "GK19gu01-03u:691": "kṣiptāś cakrur yad anye tad iha mama balāt prāṇa-ghātaṃ karoti //GC_2,3.12//",
  "GK19gu01-03u:692": "hā hā sā rāsa-goṣṭhī nava-nava-milanollāsa-śaśvad vilāsā",
  "GK19gu01-03u:693": "tal-līlā-kalpa-vallī-samudaya-januṣām aṅkura-śrīḥ kva yātā ?",
  "GK19gu01-03u:694": "hā dhig yākrūra-nāmnā kitava-nṛpatinā dīkṣitā gopa-goṣṭhī",
  "GK19gu01-03u:695": "seyaṃ tat-sarva-nāśiny ajani kuta iti krośikā māṃ dahanti //GC_2,3.13//",
  "GK19gu01-03u:696": "āstāṃ rāsādi-līlāvalir api lalitā hā dinānte niśānte'py",
  "GK19gu01-03u:697": "añcan gobhir vilāsī saha-sakhi-nicayaḥ sāgrajaḥ kṛṣṇa-candraḥ /",
  "GK19gu01-03u:698": "asmān netrānta-lakṣmī-vilasita-kalayā puṣṭavān suṣṭhu yas taṃ",
  "GK19gu01-03u:699": "gopās tūrṇaṃ nayanti kva samam iti giro gopikā māṃ tudanti //GC_2,3.14//",
  "GK19gu01-03u:700": "[20] tad evaṃ sthite-",
  "GK19gu01-03u:701": "rādhā yadyapi mūrchitā samabhavat tasyās tathāpi priyaś",
  "GK19gu01-03u:702": "cittāntaḥ sphurati sma tadvad abhito yadvac chatāṅgaṃ gataḥ /",
  "GK19gu01-03u:703": "so'yaṃ yadyapi dṛṣṭi-kṛṣṭim akarod asyāḥ sakāśān nija-",
  "GK19gu01-03u:704": "kṣobhād bibhyad iyaṃ tathāpya anudiśaṃ hā tad-dṛśi vyānaśe //GC_2,3.15//",
  "GK19gu01-03u:705": "tasyāṃ sabhāyāṃ rurudur yad etā",
  "GK19gu01-03u:706": "govinda dāmodara mādhaveti /",
  "GK19gu01-03u:707": "tatra smṛte'dyāpi mano mamedaṃ",
  "GK19gu01-03u:708": "khedaṃ bhajat-prāṇa-bhṛtiṃ na vaṣṭi //GC_2,3.16//",
  "GK19gu01-03u:709": "evaṃ bata sudatīnāṃ",
  "GK19gu01-03u:710": "rudatīnām apy aruntudaḥ sa rathī /",
  "GK19gu01-03u:711": "akrūraḥ krūra-manāḥ",
  "GK19gu01-03u:712": "dūraṃ harim ahṛta sūrajā-puram //GC_2,3.17//",
  "GK19gu01-03u:713": "kṛṣṇas tan mukhya-vargas tad-anugata-rathas tat-patākā-tad-udyad-",
  "GK19gu01-03u:714": "dhūlīnāṃ pālir itthaṃ kramam anu nimiṣa-projjhitaṃ vīikṣyamāṇā /",
  "GK19gu01-03u:715": "pratyāvṛttau nirāśā vraja-yuvati-tatiḥ prāṇam atyakṣyad eṣa",
  "GK19gu01-03u:716": "prāk cen nātmāgati-svīkṛti-kṛti-lipibhiḥ satyam atra vyadhāsyat //GC_2,3.18//",
  "GK19gu01-03u:717": "yadyapi sura-muni-kathitā",
  "GK19gu01-03u:718": "svasyāgataye vilambitā jñātā /",
  "GK19gu01-03u:719": "tad api ca valayita-tṛṣṇe",
  "GK19gu01-03u:720": "nāsyāṃ kṛṣṇena nādṛtiḥ kalitā //GC_2,3.19//",
  "GK19gu01-03u:721": "[21] tatra tasya tāsāṃ ca sa-sveda-jala-kuṅkuma-rāgeṇa sāśru-kajjala-bhāgena ca muhur mitho likhitā dūtya-saṅgata-madhumaṅgala-patrikāḥ patrikā yathā-",
  "GK19gu01-03u:722": "āyāsyāmy āśu hatvā tam adhi-madhupuraṃ kaṃsam apy asti dūraṃ",
  "GK19gu01-03u:723": "vatsādy-āghāta-dhāmnaḥ puram api kim adas tat priyāḥ kutra duḥkham?",
  "GK19gu01-03u:724": "kintv anyat prārthitaṃ yad bhavadbhir ucitaṃ tad vidhatta prasattyā",
  "GK19gu01-03u:725": "prāṇe prāṇeśvarībhir mayi kim ayi paraṃ hanta mantavyam antaḥ //GC_2,3.20//",
  "GK19gu01-03u:726": "gacchan neṣa tvam adya sphurasi dayita bhoḥ kaṃsa-ghātaṃ vidhāya",
  "GK19gu01-03u:727": "svīkartuṃ rājatāṃ tat katham atha bhavatād āgatis te vrajāya?",
  "GK19gu01-03u:728": "tasmād asmābhir arthyaṃ tad idam iha bhavāṃs tatra nānā-virājat-",
  "GK19gu01-03u:729": "tīrthe sarvārthade naḥ smṛtim anu dadatām añjalīnāṃ trayāṇi //GC_2,3.21//",
  "GK19gu01-03u:730": "nālaṃ me rājya-lipsā katham api valate nirmame tatra satyaṃ",
  "GK19gu01-03u:731": "kaṃsaṃ hatvā yadūnāṃ sukham abhivalayann asmi cāyāta-kalpaḥ /",
  "GK19gu01-03u:732": "baddhaḥ syāt kṛṣṇa-sāraḥ sapadi vidhi-vaśāt tarhi kiṃ pārthivāder",
  "GK19gu01-03u:733": "mānas tasmin sukhāya prabhavati na vanaṃ nāpi kāntā-susaṅgaḥ //GC_2,3.22//",
  "GK19gu01-03u:734": "vṛndaṃ krīḍā-vanānāṃ bahu-vidham abhito'py asti tatrātha rājñāṃ",
  "GK19gu01-03u:735": "kanyā bahvyo'pi kāntās tava vibhava-vaśād udbhaviṣyanti dhanyāḥ /",
  "GK19gu01-03u:736": "tat-tal-lābhe manas te katham iha bhavitāsmāsu vā kiṃ tapobhir",
  "GK19gu01-03u:737": "labdhe bhoge vicitre punar api tanum ānīhate vanya-vṛttīḥ //GC_2,3.23//",
  "GK19gu01-03u:738": "satyaṃ tāḥ keli-vanyā vidadhati laṣitaṃ sarvataḥ satyam eva",
  "GK19gu01-03u:739": "kṣoṇī-pālādi-kanyāḥ parama-guṇa-gaṇa-stotra-bhājaḥ sphuranti /",
  "GK19gu01-03u:740": "satyaṃ kurve trilokī mama na hi ratidā nāpi tatrastha-rāmā",
  "GK19gu01-03u:741": "yadvad vṛndāvanaṃ me tad-anugata-ramā yadvad etā bhavatyaḥ //GC_2,3.24//",
  "GK19gu01-03u:742": "sā te sarvāṅga-śobhā bata samadhigatā yena netreṇa yena",
  "GK19gu01-03u:743": "śrotreṇāśrāvi vaṃśī samagami vapuṣā yena ca sparṣa-lakṣmīḥ /",
  "GK19gu01-03u:744": "tenaivālakṣi dūraṃ gamanam avagataṃ tena sandiṣṭam ugraṃ",
  "GK19gu01-03u:745": "tena svaṃ vipralabdhaṃ racitam iti hahā jīvitaṃ dhig vidhiṃ dhik //GC_2,3.25//",
  "GK19gu01-03u:746": "yeyaṃ dṛṣṭir mayā vaś chavi-parikalanāt kṛṣyate yā śrutir vāg",
  "GK19gu01-03u:747": "dūrasthā racyate yā tanur api milanād davyate sa-vyapekṣam /",
  "GK19gu01-03u:748": "yady etās tatra tatra pratikṛti-kṛtaye na hy adhīnā mama syus",
  "GK19gu01-03u:749": "tarhy etāḥ svairiṇīr vā katham aham ahaha prāṇa-sakhyaḥ saheya? //GC_2,3.26//",
  "GK19gu01-03u:750": "akrūra-krūra-bhāvaṃ vidhir aśubha-vidhiṃ mitram āmitra-caryāṃ",
  "GK19gu01-03u:751": "yasyām asyāṃ daśāyāṃ sarabha-samagamat tatra kānyasya vārtā?",
  "GK19gu01-03u:752": "asmaj jīvo'py ajīva-sthitim iha niyataṃ prāpnuyād evam atra",
  "GK19gu01-03u:753": "svāmin na vyādhivat tat-pratividhir udiyāt kāla-kalpe vilambe //GC_2,3.27//",
  "GK19gu01-03u:754": "āyāsyāmy eva śīghraṃ na khalu mama manasy anya-vārtāsti kācit",
  "GK19gu01-03u:755": "kācid vā daivataḥ syāt tad api na bhavatī-jātu dīnās tyajāni /",
  "GK19gu01-03u:756": "yā yā madhye mad-āptir muhur iha bhavitā tāṃ punaḥ svapna-rūpāṃ",
  "GK19gu01-03u:757": "mā śaṅkadhvaṃ yathā prāg asati ca virahe śaṅkamānā babhūva //GC_2,3.28// iti /",
  "GK19gu01-03u:758": "etāvan mānam anyāsāṃ vācikaṃ hariṇājani /",
  "GK19gu01-03u:759": "rādhāyā mūkatānūkam amitaṃ yat tu nirmame //GC_2,3.29//",
  "GK19gu01-03u:760": "tataḥ sva-vṛndena niśāntam āpitā",
  "GK19gu01-03u:761": "balena bālās tad urīkṛtāgatim /",
  "GK19gu01-03u:762": "prācīna-tad-rīti-śatena niścitāṃ",
  "GK19gu01-03u:763": "vinirmāṇā muhur eva tāṃ jaguḥ //GC_2,3.30//",
  "GK19gu01-03u:764": "[22] tad evaṃ snigdhakaṇthasya kathitam anu vyathita-manasi śrī-rādhikādi-sadasi",
  "GK19gu01-03u:765": "vikalaḥ kamala-locanaḥ svayam eva samavocata-",
  "GK19gu01-03u:766": "rādhe śravasi nāveśaṃ kuru kintu vilocane /",
  "GK19gu01-03u:767": "vṛttaṃ san manyase hanta vartamānaṃ na vīkṣase //GC_2,3.31//",
  "GK19gu01-03u:768": "[23] tad etan niśamya ramyaṃ tan-mukhaṃ niśāmya śāmyat-pīḍā sa-vrīḍā tat-kāla-",
  "GK19gu01-03u:769": "valamāna-śītala-nayana-jala-bindubhis tat-padāravinda-dvandam indīvarākṣī śirasā",
  "GK19gu01-03u:770": "niṣevamāṇā suciraṃ siṣeca /",
  "GK19gu01-03u:771": "[24] atha sarveṣāṃ sukha-sandohe saṃbhṛta-dohe sarve parveva labhamānā nija-nijālayaṃ sambabhūvuḥ /",
  "GK19gu01-03u:772": "śrī-rādhā-mādhavau ca mohana-mandiraṃ vindataḥ smeti /",
  "GK19gu01-03u:773": "iti śrī-śrīmad uttara-gopāla-campūm anu",
  "GK19gu01-03u:774": "māthura-pura-sthāna-prasthānaṃ nāma",
  "GK19gu01-03u:775": "tṛtīyaṃ pūraṇam",
  "GK19gu01-03u:776": "//3//"
}