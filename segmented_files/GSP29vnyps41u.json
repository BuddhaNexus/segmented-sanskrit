{
  "GSP29vnyps41u:0": "// smṛtyadhyāyaḥ //",
  "GSP29vnyps41u:1": "// prathamamāhnikam //",
  "GSP29vnyps41u:2": "nyā. pa. śa. 49 atha smṛtirnirūpyate--- saṃskāramātrajaṃ jñānaṃ smṛtiḥ,",
  "GSP29vnyps41u:3": "iti tallakṣaṇam /",
  "GSP29vnyps41u:4": "nanu smṛtirna pramāṇam,",
  "GSP29vnyps41u:5": "avidyamānaviṣayatvāt,",
  "GSP29vnyps41u:6": "ananubhūtitvāt,",
  "GSP29vnyps41u:7": "bhramasambhavocceti cenna,",
  "GSP29vnyps41u:8": "smṛtimātrāprāmāṇyasya prathamāhnikre pratikṣiptatvāt,",
  "GSP29vnyps41u:9": "avādhitabāhyārthadarśanāt,",
  "GSP29vnyps41u:10": "atītānāgataviṣayānumānādibādhaprasaṅgāt,",
  "GSP29vnyps41u:11": "sarvalokavirodhāt,",
  "GSP29vnyps41u:12": "ananubhūte arthāntarepi smṛtiprasaṅgāt,",
  "GSP29vnyps41u:13": "smṛterapi svaprakāśatvepi vedyākāre saṃskārādisāpekṣatvāt /",
  "GSP29vnyps41u:14": "na ca pūrvānubhavapuraskāreṇaiva grahaṇādaprāmāṇyamiti cenna,",
  "GSP29vnyps41u:15": "smṛtipramoṣe tadabhāvāt,",
  "GSP29vnyps41u:16": "pramāṇatayā saṃmatāyāṃ pratyabhijñāyāṃ bhāvācca /",
  "GSP29vnyps41u:17": "paratantratvādapramāṇyamiti cenna,",
  "GSP29vnyps41u:18": "svahetupāratantryamātrasya sārvatrikatvāt,",
  "GSP29vnyps41u:19": "anubhavamūlatvasya pramāṇamūlatvasya ca savikalpakādibhiranaikāntikatvāt,",
  "GSP29vnyps41u:20": "saṃskāramātrajanyatvasyāsādhāraṇatvāt,",
  "GSP29vnyps41u:21": "svaviṣayaprakāśavyavahārayostu smṛterapi svatantratvāt /",
  "GSP29vnyps41u:22": "icchādivadviṣayaniyamepi pāratantryamastīti cenna,",
  "GSP29vnyps41u:23": "tadvadevājñānatvaprasaṅgāt;",
  "GSP29vnyps41u:24": "jñānameva hi svato viṣayapravaṇamicchasi;",
  "GSP29vnyps41u:25": "ata eva hi nityayorapi riśvaracikīrṣāprayatnayorviṣaya niyamāya jñānāpekṣāṃ brūṣe /",
  "GSP29vnyps41u:26": "icchādīnāmapi svato viṣayaprāvaṇyaṃ jñānatvaṃ cāsmābhiḥ svīkṛtam /",
  "GSP29vnyps41u:27": "nanu saṃskāravaditi cenna,",
  "GSP29vnyps41u:28": "tasyāpi svahetusamānaviṣayajñānotpādanaśaktasvabhāvatvāt /",
  "GSP29vnyps41u:29": "ato hetuniyataviṣayatvameva phalitam /",
  "GSP29vnyps41u:30": "tacca anubhavepi samam /",
  "GSP29vnyps41u:31": "tathā ca samānaviṣayānubhavajanyatvatadabhāvābhyāṃ smṛtyanubhavayoḥ pāratantryasvātantryavyavahāro mandānām /",
  "GSP29vnyps41u:32": "svaprāmāṇyanirṇayādāvapi nānubhavāpekṣatvanirbandhaḥ,",
  "GSP29vnyps41u:33": "svaviṣayaprakāśanabādhavirahādibhisatatsiddheḥ,",
  "GSP29vnyps41u:34": "gṛhītamātragrāhitvasyāsādhāraṇatvāt /",
  "GSP29vnyps41u:35": "prābhākarāṇāmanumānādau naiyāyikādīnāṃ dhārāvāhikādau yogasiddhasarvajñavādināṃ dvitīyayogapratyakṣādau keṣāñcidīśvaravādināmanityeśvarajñāne ca vyabhicārācca /",
  "GSP29vnyps41u:36": "niṣprayojanatvādaprāmāṇyamiti cenna,",
  "GSP29vnyps41u:37": "tṛṇādiviṣayapratnayakṣādinānaikāntyāt,",
  "GSP29vnyps41u:38": "asiddheśca;",
  "GSP29vnyps41u:39": "smṛtyaiva hi jagatāṃ kṛtākṛtapratyavekṣaṇādisiddhiḥ;",
  "GSP29vnyps41u:40": "smṛtyaiva hi śabdānumānayoḥ pravṛtiḥ;",
  "GSP29vnyps41u:41": "parabhaktyādiniṣpattiśca /",
  "GSP29vnyps41u:42": "pūrvānubhuvasyaiva tāniprayojanānīticet,",
  "GSP29vnyps41u:43": "sarvajagadādikāraṇasya brahmasaṃkalpasyaiva kiṃ na syuḥ ? /",
  "GSP29vnyps41u:44": "evaṃ cānubhavasyāpi na tatsiddhiḥ,",
  "GSP29vnyps41u:45": "tatkāraṇasyeti vaktuṃ śakyatvāt /",
  "GSP29vnyps41u:46": "yaduktaṃ prajñāparitrāṇe--- “jñātātmajñānarūpatvāt svaprameyaprahāṇataḥ /",
  "GSP29vnyps41u:47": "viṣayāvyabhicāritvepyaprāmāṇyaṃ smṛtermatam” //",
  "GSP29vnyps41u:48": "ityādi, tadapyanena parihṛtam /",
  "GSP29vnyps41u:49": "pramāṇavyavahārābhāvādaprāmāṇyamiti cenna,",
  "GSP29vnyps41u:50": "pāmaravyavadvārābhāvasyānaikāntikatvāt,",
  "GSP29vnyps41u:51": "evaṃ parīkṣakavyavahāra bhāvasyāpi;",
  "GSP29vnyps41u:52": "vigītatvācca;",
  "GSP29vnyps41u:53": "sarvaparīkṣakavyavahārābhāvasya cāsiddheḥ;",
  "GSP29vnyps41u:54": "mānamanoharādau vāgīśvarādibhistaprāmāṇyasyoktatvāt,",
  "GSP29vnyps41u:55": "katipayaparīkṣakavyahārābhāvasya cātiprasañjakatvāt,",
  "GSP29vnyps41u:56": "akṣapādādivyahārāvyavahārayorbṛhaspatyādivyavahāravadasmābhirnātīvādaraṇāt,",
  "GSP29vnyps41u:57": "indrapāṇinyādīnāṃ tu sarvasaṃpratipatterabādhāccādarāt,",
  "GSP29vnyps41u:58": "pārāśaryādīnāṃ pramāṇaparigaṇanānadhikṛtatvena tadanukteraprayojakatvāt,",
  "GSP29vnyps41u:59": "āgamaḥ pramāṇamityapi vyavahārābhāvāt /",
  "GSP29vnyps41u:60": "“pratyakṣaṃ cānumānaṃ ca śāstraṃ ca vividhāgamam /",
  "GSP29vnyps41u:61": "ityādiṣu ca pratyakṣādimūlasmṛteḥ pratyakṣādisamānacarcatvena pṛthagvyavahārābhāvopapatteḥ /",
  "GSP29vnyps41u:62": "pramāṇahetukā smṛtiḥ pramāṇameva,",
  "GSP29vnyps41u:63": "avisaṃvādāt, iti /",
  "GSP29vnyps41u:64": "uktaṃ ca nyāyatattve smṛtyudāsīnabhedake caturthedhikaraṇe--- “apramāṇamūlatvaṃ tu ubhayorapi nāsti,",
  "GSP29vnyps41u:65": "vyabhicārābhāvenānadhigatārthaṃ pramāṇamiti viśeṣaṇasyāyuktatvāt /",
  "GSP29vnyps41u:66": "pramite pramityanupapattiḥ kva dṛṣṭā ? /",
  "GSP29vnyps41u:67": "smṛtau cet, pratijñaiva dṛṣṭāntaḥ syāt;",
  "GSP29vnyps41u:68": "jñānāntare cenna nujānāmi” ityādi /",
  "GSP29vnyps41u:69": "tattvaratnākare ca--- “yathārthaniścayo mānaṃ taddhetuśceti sūrayaḥ /",
  "GSP29vnyps41u:70": "nātivyāptiḥ smṛtau vyāptiryathārthena hi sā pramā” //",
  "GSP29vnyps41u:71": "ityuktvā asyottarārdhavivaraṇepyuktam--- “anubhūtaviṣayāsaṃpramoṣaḥ smṛtiḥ;",
  "GSP29vnyps41u:72": "yathā---sa ghaṭa ati /",
  "GSP29vnyps41u:73": "nanu tāmapi vyāpnoti lakṣaṇamya ;",
  "GSP29vnyps41u:74": "satyam;",
  "GSP29vnyps41u:75": "tadvyāptau nātivyāptiḥ,",
  "GSP29vnyps41u:76": "tasyāpi lakṣyapakṣe nikṣepāt /",
  "GSP29vnyps41u:77": "“lakṣyālakṣye anālakṣya kṣipyate lakṣaṇaṃ katham /",
  "GSP29vnyps41u:78": "lokadhīvyavahāraṃ hi lakṣyālakṣyāvadhi viduḥ” //",
  "GSP29vnyps41u:79": "ityādi /",
  "GSP29vnyps41u:80": "yattu--- “anubhavaḥ pramāṇam /",
  "GSP29vnyps41u:81": "smṛtivyatiriktaṃ jñānamanubhavaḥ” ityādinā smṛteraprāmāṇyamuktamiva śrīviṣṇucittaiḥ,",
  "GSP29vnyps41u:82": "tannūnaṃ paramatānvāroheṇa /",
  "GSP29vnyps41u:83": "ata eva hi taiḥ svataḥ prāmāṇyanirṇayadaśāyāmanyathā vyavahṛtam /",
  "GSP29vnyps41u:84": "tathāhi--- “tasmāt siddhametat pramāṇānāṃ yathārthatvalakṣaṇaṃ prāmāṇyaṃ guṇajñānānapekṣāt svapramāṇādevāvasīyate,",
  "GSP29vnyps41u:85": "svakīyāt kāraṇādeva jñāyata iti ca” iti /",
  "GSP29vnyps41u:86": "tathā “arthatathātvaṃ guṇasaṃvādajñānānapekṣajñapti,",
  "GSP29vnyps41u:87": "tadabhāvepi jñāyamānatvāt” ityādau /",
  "GSP29vnyps41u:88": "“na ca hetorasiddhatvam;",
  "GSP29vnyps41u:89": "tathāhi--- rajatajñānasyārthatathātvaṃ nāma rajataviṣayatvam;",
  "GSP29vnyps41u:90": "taccāsati bādhake rajatagrāhiṇaiva jñānenāvagamyate” ityādi /",
  "GSP29vnyps41u:91": "ato yathāvasthitavastuniścayātmakatvameva prāmāṇyaṃ pramāṇajñānānāmātmīyāt kāraṇājjñāyate,",
  "GSP29vnyps41u:92": "na guṇasaṃvādajñānamapekṣate, iti /",
  "GSP29vnyps41u:93": "tathā pramāṇānāṃ yathāvasthitavastuniścayātmakatvameva prāmāṇyam /",
  "GSP29vnyps41u:94": "tadābhāsayuktayaḥ pūrvapakṣiṇocyante /",
  "GSP29vnyps41u:95": "siddhāntepi vivekapradarśanameveti /",
  "GSP29vnyps41u:96": "yadi cānubhava eva pramāṇam,",
  "GSP29vnyps41u:97": "tanna yuktamupayuktaṃ vā /",
  "GSP29vnyps41u:98": "na ca sarvamanubhavaṃ pramāṇatayā vyavaharanti,",
  "GSP29vnyps41u:99": "pītaśaṅkhabhramādiṣvadarśanāt;",
  "GSP29vnyps41u:100": "nāpi sarvāṃ smṛtimapramāṇatayā,",
  "GSP29vnyps41u:101": "pramāṇamūlasmṛtiṣu tadabhāvāt /",
  "GSP29vnyps41u:102": "“agṛhītagrahaṇaśaktaṃ pramāṇam” iti varadaviṣṇumiśroktirapi paramatānvāroheṇa netavyā /",
  "GSP29vnyps41u:103": "yattu āgamaprāmāṇye proktam--- “pramāṇāntaradṛṣṭārthaviṣayavyāpiśemuṣī /",
  "GSP29vnyps41u:104": "pramāṇameva tatpūrvaṃ na cet svārthaṃ vigāhate” //",
  "GSP29vnyps41u:105": "iti, idamapyanuvādavākyasyānyaparatayā svārthaprāmāṇyavyavacchedārtham;",
  "GSP29vnyps41u:106": "anyathā smṛtipramoṣe pramuṣitatadaṃśe pūrvānubhavapuraskāreṇa svārthāvagāhanāsiddheḥ kathaṃ tatra smṛtitvanibandhanamaprāmāṇyaṃ bhaviṣyati ? //",
  "GSP29vnyps41u:107_0": "nyā. pa. śa. 50 yattu bhāṣye sanmātragrāhipratyakṣanirākaraṇadaśāyāmuktam-- “aśve",
  "GSP29vnyps41u:107_1": "hastini ca saṃvedanayorekaviṣayatvenoparitanasya gṛhītagrāhitvād viśeṣābhāvācca smṛtivailakṣaṇyaṃ na syāt” iti,",
  "GSP29vnyps41u:108": "na tatra smṛteraprāmāṇyaṃ sūcitam,",
  "GSP29vnyps41u:109": "prakārāntareṇāpi vailakṣaṇyasiddheḥ,",
  "GSP29vnyps41u:110": "tadapekṣayā ca prasaṅgopapatteḥ /",
  "GSP29vnyps41u:111": "yaccāparaṃ bhāṣyam--- “indriyajanmanaḥ pratyakṣasya hyeṣa svabhāvaniyamaḥ,",
  "GSP29vnyps41u:112": "yat svasamakālavartinaḥ padārthasya grāhakatvam,",
  "GSP29vnyps41u:113": "na tu sarveṣāṃ jñānānāṃ pramāṇānāṃ ca,",
  "GSP29vnyps41u:114": "smaraṇānumānāgamayogipratyakṣādiṣu kālāntaravartinopi grahaṇadarśanāt” ityādi,",
  "GSP29vnyps41u:115": "tatrāpi parasyāniṣṭaprasaṅgāya tadabhiprāyānudhāvanena vibhajyodāharaṇaṃ yuktam /",
  "GSP29vnyps41u:116": "yacca śāstrayonyadhikaraṇe bhāṣitam--- “bhāvanāprakarṣaparyantajanmanastasya viśadāvabhāsatvepi pūrvānubhūtaviṣayasmṛtimātratvānna prāmāṇyamiti kutaḥ pratyakṣatā ?",
  "GSP29vnyps41u:117": "” iti, idamapi na sākṣāt siddhāntastham;",
  "GSP29vnyps41u:118": "na ca yāthārthyaṃ tatra pratikṣiptam /",
  "GSP29vnyps41u:119": "evamanyadapi bhāvyam /",
  "GSP29vnyps41u:120": "smṛtyaprāmāṇyavādinopi vaiśeṣikāstāṃ yathārthyādvidyākoṭau paṭhanti /",
  "GSP29vnyps41u:121": "tata eva ca tadekadeśibhirapi tatprāmāṇyaṃ svīkṛtam, iti //",
  "GSP29vnyps41u:122": "iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau smṛtyadhyāye prathamamāhnikam //"
}