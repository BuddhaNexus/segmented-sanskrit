{
    "GK22ksdarppu:0": " darpadalanam prathamo vicāraḥ praśāntāśeṣavighnāya darpasarpāpasarpaṇāt /",
    "GK22ksdarppu:1": " satyāmṛtanidhānāya svaprakāśavikāsine // KDarp_1.1 //",
    "GK22ksdarppu:2": " saṃsāravyatirekāya hṛtotsekāya cetasaḥ /",
    "GK22ksdarppu:3": " praśamāmṛtasekāya vivekāya namo namaḥ // KDarp_1.2 //",
    "GK22ksdarppu:4": " (yugmam)",
    "GK22ksdarppu:5": " kṣemendraḥ suhṛdāṃ prītyā darpadoṣacikitsakaḥ /",
    "GK22ksdarppu:6": " svāsthyāya kurute yatnaṃ madhuraiḥ sūktibheṣajaiḥ // KDarp_1.3 //",
    "GK22ksdarppu:7": " kulaṃ vittaṃ śrutaṃ rūpaṃ śauryaṃ dānaṃ tapastathā /",
    "GK22ksdarppu:8": " prādhānyena manuṣyāṇāṃ saptaite madahetavaḥ // KDarp_1.4 //",
    "GK22ksdarppu:9": " ahaṃkārābhibhūtānāṃ bhūtānāmiva dehinām /",
    "GK22ksdarppu:10": " hitāya darpadalanaṃ kriyate mohaśāntaye // KDarp_1.5 //",
    "GK22ksdarppu:11": " kulaṃ kulaṃ kalayatāṃ mohānmithyābhimāninām /",
    "GK22ksdarppu:12": " lagnaḥ ko 'yaṃ na jānīmaḥ stabdhagrīvāgrahagrahaḥ // KDarp_1.6 //",
    "GK22ksdarppu:13": " kulasya kamalasyeva mūlamanviṣyate yadi /",
    "GK22ksdarppu:14": " doṣapaṅkaprastāntas tadāvaśyaṃ prakāśate // KDarp_1.7 //",
    "GK22ksdarppu:15": " yathā jātyaturaṃgasya na śakyajjātya(?)mucyate /",
    "GK22ksdarppu:16": " tathā guṇavataḥ sūnur nirguṇastatkulodbhavaḥ // KDarp_1.8 //",
    "GK22ksdarppu:17": " ekaścetpūrvapuruṣaḥ kule yajvā bahuśrutaḥ /",
    "GK22ksdarppu:18": " aparaḥ pāpakṛnmūrkhaḥ kulaṃ kasyānurvartatām // KDarp_1.9 //",
    "GK22ksdarppu:19": " loke kulaṃ kulaṃ tāvad yāvatpūrvasamanvayaḥ /",
    "GK22ksdarppu:20": " guṇaprabhāve vicchinne samāptaṃ sakalaṃ kulam // KDarp_1.10 //",
    "GK22ksdarppu:21": " kulābhimānaḥ kasteṣāṃ jaghanyasthānajanmanām /",
    "GK22ksdarppu:22": " kulakūlaṃkaṣā yeṣāṃ jananyo nimnagāḥ striyaḥ // KDarp_1.11 //",
    "GK22ksdarppu:23": " kulīnasya kulīnasya navadāridryalajjayā /",
    "GK22ksdarppu:24": " kiṃ kulenākulīnāgre yāñcādainyapralāpinaḥ // KDarp_1.12 //",
    "GK22ksdarppu:25": " guṇavatkulajāto 'pi nirguṇaḥ kena pūjyate /",
    "GK22ksdarppu:26": " dogdhrīkulodbhavā dhenur vandhyā kasyopayujyate // KDarp_1.13 //",
    "GK22ksdarppu:27": " svayaṃ kulakṛtastasmād vicārya tyajyatāṃ madaḥ /",
    "GK22ksdarppu:28": " guṇādhīnaṃ kulaṃ jñātvā guṇeṣvādhīyatāṃ matiḥ // KDarp_1.14 //",
    "GK22ksdarppu:29": " mūlānveṣaṇacintyamānamaniśaṃ nāstyeva puṃsāṃ kulaṃ strīṇāṃ yatra paramparaiva tanute saṃtānatantukramam",
    "GK22ksdarppu:30": " etāsāṃ kṛtakaprapañcaracanālajjāvatīnāṃ puraḥ saṃsaktasmararūḍhagūḍhacaritaṃ tattvena jānāti kaḥ // KDarp_1.15 //",
    "GK22ksdarppu:31": " kulābhimānābharaṇasya mātā pitāmahī vā prapitāmahī vā /",
    "GK22ksdarppu:32": " yoṣitsvabhāvena yadi praduṣṭā tadeṣa doṣaḥ kulamūlaghātaḥ // KDarp_1.16 //",
    "GK22ksdarppu:33": " sūryavaṃśe triśaṅkuryaś caṇḍālo 'bhūnmahīpatiḥ /",
    "GK22ksdarppu:34": " dilīparaghurāmādyāḥ kṣitipāstatkulodbhavāḥ // KDarp_1.17 //",
    "GK22ksdarppu:35": " bhūbhujāṃ somavaṃśyānāṃ yaḥ pūrvapuruṣo budhaḥ /",
    "GK22ksdarppu:36": " gurutalpe sa candrasya jāto jagati viśrutaḥ // KDarp_1.18 //",
    "GK22ksdarppu:37": " kanyāyāstanayaḥ karṇaḥ kṣetrajāḥ pāṇḍunandanāḥ /",
    "GK22ksdarppu:38": " sāmānyakulacarcābhiḥ kimanyābhiḥ prayojanam // KDarp_1.19 //",
    "GK22ksdarppu:39": " mathurāyāmabhūtpūrvaṃ brāhmaṇaḥ śrīmatāṃ varaḥ /",
    "GK22ksdarppu:40": " yajvā śrutanidhirnāma śrutimānviśrutaśrutaḥ // KDarp_1.20 //",
    "GK22ksdarppu:41": " tasya muktālatā nāma prāṃśuvaṃśasamudbhavā /",
    "GK22ksdarppu:42": " babhūva vallabhā patnī lāvaṇyalalitākṛtiḥ // KDarp_1.21 //",
    "GK22ksdarppu:43": " tasyāṃ tasyābhavatkāntaḥ suvṛttaḥ saguṇāgraṇīḥ /",
    "GK22ksdarppu:44": " putrastejonidhirnāma vidyāvimaladarpaṇaḥ // KDarp_1.22 //",
    "GK22ksdarppu:45": " sa dhīmānvedavidvādī kaviḥ sarvakalālayaḥ /",
    "GK22ksdarppu:46": " sabhāsu viduṣāṃ cakre lajjayāvanataṃ śiraḥ // KDarp_1.23 //",
    "GK22ksdarppu:47": " taṃ darpadoṣajvaritaṃ grīvāstambhayutaṃ rahaḥ /",
    "GK22ksdarppu:48": " praśamāya pitā snehāt pathyaṃ vaktuṃ pracakrame // KDarp_1.24 //",
    "GK22ksdarppu:49": " putra mithyābhimānena kiṃ prayāto 'si mūḍhatām /",
    "GK22ksdarppu:50": " yanmadadviradārūḍhaḥ pūjyapūjāsu lajjase // KDarp_1.25 //",
    "GK22ksdarppu:51": " nāstyupāyaḥ sa saṃsāre darpaśvabhranipātinām /",
    "GK22ksdarppu:52": " mūḍhānāṃ kriyate yena kṣanaṃ hastāvalambanam // KDarp_1.26 //",
    "GK22ksdarppu:53": " kaṣṭaṃ kenopadiṣṭaste vinaṣṭavinayasmṛteḥ /",
    "GK22ksdarppu:54": " madaḥ sādhujanāviṣṭaḥ kulavidyādhanodbhavaḥ // KDarp_1.27 //",
    "GK22ksdarppu:55": " asthiraḥ kulasaṃbandhaḥ sadā vidyāvivādinī /",
    "GK22ksdarppu:56": " mado mohāya mithyaiva muhūrtanidhanaṃ dhanam // KDarp_1.28 //",
    "GK22ksdarppu:57": " etadeva kulīnatvam etadeva guṇārjanam /",
    "GK22ksdarppu:58": " yatsadaiva satāṃ satsu vinayāvanataṃ śiraḥ // KDarp_1.29 //",
    "GK22ksdarppu:59": " dayaiva viditā vidyā satyamevākṣayaṃ dhanam /",
    "GK22ksdarppu:60": " akalaṅkavivekānāṃ śīlamevāmalaṃ kulam // KDarp_1.30 //",
    "GK22ksdarppu:61": " abhogasubhagā bhūtir adainyadhavalaṃ kulam /",
    "GK22ksdarppu:62": " adarpaviśadā vidyā bhavatyunnatacetasām // KDarp_1.31 //",
    "GK22ksdarppu:63": " dveṣaḥ kasya na doṣāya prītiḥ kasya na bhūtaye /",
    "GK22ksdarppu:64": " darpaḥ kasya na pātāya nonnatyai kasya namratā // KDarp_1.32 //",
    "GK22ksdarppu:65": " tyāginā kiṃ daridreṇa kiṃ kulīnena pāpinā /",
    "GK22ksdarppu:66": " tuṣṭena kiṃ kadaryeṇa darpāndhena budhena kim // KDarp_1.33 //",
    "GK22ksdarppu:67": " vairāyate suhṛdbhāvaḥ pradānaṃ haraṇāyate /",
    "GK22ksdarppu:68": " darpabhūtābhibhūtasya vidyā maurkhyaśatāyate // KDarp_1.34 //",
    "GK22ksdarppu:69": " guṇināṃ matsaraḥ śatrur lubdhānāmatiyācakaḥ /",
    "GK22ksdarppu:70": " sarva eva sadarpāṇāṃ na kaścitpriyavādinām // KDarp_1.35 //",
    "GK22ksdarppu:71": " tasmātkāryastvayā putra nāhaṃkāraḥ kadācana /",
    "GK22ksdarppu:72": " darpodgrīvaḥ kilogreṇa mohagrāheṇa gṛhyate // KDarp_1.36 //",
    "GK22ksdarppu:73": " vaṃśenonnatiśālinā guṇagaṇenāntaścamatkāriṇā rūpeṇātimanohareṇa mahatā vittena vṛttena vā",
    "GK22ksdarppu:74": " rohanmohamahātarurmadamayaḥ saṃjāyate yaḥ sadā tasyādau dṛḍharūḍhamūladalane kāryo 'bhiyogastvayā guṇeṣvanādaraṃ putra prāptaśrīrapi mā kṛthāḥ /",
    "GK22ksdarppu:75": " saṃpūrṇo 'pi ghaṭaḥ kūpād guṇacchinnaḥ patatyadhaḥ // KDarp_1.38 //",
    "GK22ksdarppu:76": " kulābhimānaṃ tyaja saṃvṛttāgraṃ dhanābhimānaṃ tyaja dṛṣṭanaṣṭam /",
    "GK22ksdarppu:77": " vidyābhimānaṃ tyaja paṇyarūpaṃ rūpābhimānaṃ tyaja kālalehyam // KDarp_1.39",
    "GK22ksdarppu:78": " putra prayatnena vibodhito 'si na muñcasi tvaṃ yadi darpamoham /",
    "GK22ksdarppu:79": " tadeṣa te yāsyati śalyabhāvaṃ tīvrābhitāpaprasavo 'bhimānaḥ // KDarp_1.40",
    "GK22ksdarppu:80": " vibhūtinalinīgajaḥ sujanamānabhaṅgaśani- nipātapathadaiśikaḥ sukṛtacitradhūmodgamaḥ /",
    "GK22ksdarppu:81": " parāśayanavajvaraścaritacandrabimbāmbudaḥ sadā samadacetasāṃ guṇavināśaheturmadaḥ // KDarp_1.41",
    "GK22ksdarppu:82": " anityateyaṃ yadi nityatā syāt sarvaṃ na pāke virasaṃ yadi syāt /",
    "GK22ksdarppu:83": " kulārthavidyādikṛto 'bhimānas tadaiṣa te syānna viḍambanīyaḥ // KDarp_1.42",
    "GK22ksdarppu:84": " ahaṃ vādī vidyāparicayaguruḥ sarvaviduṣām ahaṃ mānī vāṇīprasaraparipākena sukaviḥ /",
    "GK22ksdarppu:85": " ahaṃ līlāhaṃsaḥ kuvalayadṛśāṃ mānasacaraḥ karotyantaḥ puṃsāmiti madapiśācaḥ paricayam // KDarp_1.43",
    "GK22ksdarppu:86": " lakṣmīḥ kṣaṇakṣayavatī parirakṣitāpi kāyo 'pyapāyanicayasya nikāya eva /",
    "GK22ksdarppu:87": " saṃbhogayogasukhasaṃgatirapyatathyā mithyābhimānakalanāghana eṣa śāpaḥ //",
    "GK22ksdarppu:88": " ityukto 'pyasakṛtpitrā līlāmīlitalocanaḥ /",
    "GK22ksdarppu:89": " sa yayau mattahastīva vegādagaṇitāṅkuśaḥ // KDarp_1.45 //",
    "GK22ksdarppu:90": " pādena kṣitimālikhanti samadāḥ kopoṣṇaniḥśvāsinas tiryagjihmanirīkṣaṇairvidadhati bhrūbhaṅgabhīmaṃ mukham /",
    "GK22ksdarppu:91": " sasvedāṅgulikandalīnikaṣaṇaistāmyallalāṭatvacaḥ kampante hitamantravādasamaye bhūtābhibhūtā iva // KDarp_1.46 //",
    "GK22ksdarppu:92": " sa kadācidvarāśveṣu sthiteṣu javakautukāt /",
    "GK22ksdarppu:93": " pratasthe kharamāruhya vayasyagṛhamutsave // KDarp_1.47 //",
    "GK22ksdarppu:94": " tena tīkṣṇapratodena codyamānaḥ punaḥ punaḥ /",
    "GK22ksdarppu:95": " kharastīvravyathārto 'bhūt prakṣaratkṣatajokṣitaḥ // KDarp_1.48 //",
    "GK22ksdarppu:96": " srutākṣaḥ kathitakleśaḥ svasvanocitasaṃjñayā /",
    "GK22ksdarppu:97": " so 'vadatsaṃmukhāyātāṃ gardabhīṃ jananīṃ nijām // KDarp_1.49 //",
    "GK22ksdarppu:98": " mātarbrāhmaṇaputro 'yaṃ paśya māmadhamāśayaḥ /",
    "GK22ksdarppu:99": " vidārayanpratodena vahantaṃ hantumudyataḥ // KDarp_1.50 //",
    "GK22ksdarppu:100": " kiṃ karomi yamenāhaṃ labdho 'nena durātmanā /",
    "GK22ksdarppu:101": " avaṭe pātayāmyenaṃ tanuṃ śvabhre kṣipāmi vā // KDarp_1.51 //",
    "GK22ksdarppu:102": " ityārtarāviṇaṃ putraṃ sāśrunetrātha gardabhī /",
    "GK22ksdarppu:103": " tamuvāca sasaṃtāpaṃ snehasaṃkrantatadyathā // KDarp_1.52 //",
    "GK22ksdarppu:104": " vahainaṃ durmadaṃ putra sahasva viṣamāṃ vyathām /",
    "GK22ksdarppu:105": " asya nāstyeva hṛdaye dāruṇe karuṇākaṇaḥ // KDarp_1.53 //",
    "GK22ksdarppu:106": " raudraḥ śūdreṇa jāto 'yaṃ brāhmaṇyāṃ brahmavarjitaḥ /",
    "GK22ksdarppu:107": " paraduḥkhaṃ na jānāti caṇḍaṃ caṇḍālaceṣṭitaḥ // KDarp_1.54 //",
    "GK22ksdarppu:108": " dayādaridraṃ hṛdayaṃ vacaḥ krakacakarkaśam /",
    "GK22ksdarppu:109": " yonisaṃkarajātānām etatpratyakṣalakṣaṇam // KDarp_1.55 //",
    "GK22ksdarppu:110": " navanītopamā vāṇī karuṇākomalaṃ manaḥ /",
    "GK22ksdarppu:111": " ekabījaprajātānāṃ bhavatyavanataṃ śiraḥ // KDarp_1.56 //",
    "GK22ksdarppu:112": " raṭati kaṭukāṭopaṃ kopādakāraṇavairavān spṛśati na dayāṃ dainyāpanne vijātitayā śaṭhaḥ /",
    "GK22ksdarppu:113": " kṣaṇarasikatālolaḥ sevāśritānavamanyate guṇiṣu kurute garvodgārānakharvagalaḥ khalaḥ // KDarp_1.57",
    "GK22ksdarppu:114": " iti duḥsahamākarṇya gardabhīvacanaṃ dvijaḥ /",
    "GK22ksdarppu:115": " sarvaprāṇisvanābhijñaḥ saṃmohābhihato 'patat // KDarp_1.58 //",
    "GK22ksdarppu:116": " sa labdhasaṃjñaḥ sucirān meruśṛṅgādiva cyutaḥ /",
    "GK22ksdarppu:117": " tatyāja sahasā darpaṃ naṣṭākhilakulonnatiḥ // KDarp_1.59 //",
    "GK22ksdarppu:118": " saṃmūrcchito viṣeṇeva sa gatvā māturantikam /",
    "GK22ksdarppu:119": " yathāśrutaṃ nivedyāsyai sarvaṃ papraccha tāṃ rahaḥ // KDarp_1.60 //",
    "GK22ksdarppu:120": " tanutyāgapravṛttena pṛṣṭā sā tena śāpitā /",
    "GK22ksdarppu:121": " adhomukhī tamavadad vailakṣyalulitākṣaraiḥ // KDarp_1.61 //",
    "GK22ksdarppu:122": " lajjākaramasatkarma kathaṃ tatkathayāmi te /",
    "GK22ksdarppu:123": " saṃsārādapi sāścaryaṃ gahanaṃ strīviceṣṭitam // KDarp_1.62 //",
    "GK22ksdarppu:124": " api kuñjarakarṇāgrād api pippalapallavāt /",
    "GK22ksdarppu:125": " api vidyudvilasitād vilolaṃ lalanāmanaḥ // KDarp_1.63 //",
    "GK22ksdarppu:126": " na bādhyante guṇaiḥ patyur na lakṣyante parīkṣakaiḥ /",
    "GK22ksdarppu:127": " na dhanena nivāryante śīlatyāgodyatāḥ striyaḥ // KDarp_1.64 //",
    "GK22ksdarppu:128": " dhanayauvanasaṃjāta- darpakāluṣyaviplavāḥ /",
    "GK22ksdarppu:129": " kenonnataparibhraṣṭā vāryante nimnagāḥ striyaḥ // KDarp_1.65 //",
    "GK22ksdarppu:130": " dehapradāḥ prāṇaharā narāṇāṃ bhīrusvabhāvāḥ praviśanti vahnim /",
    "GK22ksdarppu:131": " krūrāḥ paraṃ pallavapeśalāṅgyo mugdhā vidagdhānapi vañcayanti //",
    "GK22ksdarppu:132": " ahaṃ pura rajaḥsnātā kāle kusumulāñchane /",
    "GK22ksdarppu:133": " ekākinī puṣpavane yauvanonmādinī sthitā // KDarp_1.67 //",
    "GK22ksdarppu:134": " vratadīkṣāpare patyau serṣyeva vinatānanā /",
    "GK22ksdarppu:135": " unnatastanavinyasta- hastā ciramacintayam // KDarp_1.68 //",
    "GK22ksdarppu:136": " etāḥ śvasanasotkampāḥ sajṛmbhāḥ ṣaṭpadasvanaiḥ /",
    "GK22ksdarppu:137": " sotkaṇṭhamiva gāyanti latāḥ puṣparajakhalāḥ // KDarp_1.69 //",
    "GK22ksdarppu:138": " udbhinnayauvanākrāntā priyabhogaviyoginī /",
    "GK22ksdarppu:139": " vrataśeṣajuṣaḥ patyur doṣeṇaivāsmi niṣphalā // KDarp_1.70 //",
    "GK22ksdarppu:140": " iti cintākṣaṇe tasmiṃl lagnābhimukhadarpaṇaḥ /",
    "GK22ksdarppu:141": " nāpitaḥ parihāsākhyaḥ śīlaśatrurivāyayau // KDarp_1.71 //",
    "GK22ksdarppu:142": " sa māmekākinīṃ dṛṣṭvā naṣṭasaṃvṛttikātarām /",
    "GK22ksdarppu:143": " pasparśotkampinīṃ pāda- nakhagrahaṇalīlayā // KDarp_1.72 //",
    "GK22ksdarppu:144": " tatrāhaṃ vṛttakartavyā nīcasaṃgamalajjayā /",
    "GK22ksdarppu:145": " adhomukhī cyutaṃ śīlaṃ vīkṣamāṇeva mūrcchitā // KDarp_1.73 //",
    "GK22ksdarppu:146": " avidūre carantī sā kharī sarvaṃ dadarśa tat /",
    "GK22ksdarppu:147": " gūḍhagarbhapradaṃ caitat karma me kulapātakam // KDarp_1.74 //",
    "GK22ksdarppu:148": " āstāṃ kimanayā putra guptavṛttāntacarcayā /",
    "GK22ksdarppu:149": " saṃvṛttānyeva śobhante śarīrāṇi kulāni ca // KDarp_1.75 //",
    "GK22ksdarppu:150": " iti māturvacaḥ śrutvā yātaḥ sa sahasāndhatām /",
    "GK22ksdarppu:151": " jātimānāvapatanān nirjīvita ivābhavat // KDarp_1.76 //",
    "GK22ksdarppu:152": " atha gatvā nirāhāraḥ sa kailāsāṭṭāhāsinīm /",
    "GK22ksdarppu:153": " āśāṃ brāhmaṇyabaddhāśaś cacāra suciraṃ tapaḥ // KDarp_1.77 //",
    "GK22ksdarppu:154": " tasyogratapasā tuṣṭaḥ svayameva śatakratuḥ /",
    "GK22ksdarppu:155": " brāhmaṇyaṃ yācamānasya na dadau durlabhaṃ bhuvi // KDarp_1.78 //",
    "GK22ksdarppu:156": " punaḥ punaḥ sa tapasā saṃtāpitajagattrayaḥ /",
    "GK22ksdarppu:157": " sahasrākṣavarātprāpa devatvaṃ na tu vipratām // KDarp_1.79 //",
    "GK22ksdarppu:158": " chandodevābhidhāno 'tha so 'bhavadbhuvi viśrutaḥ /",
    "GK22ksdarppu:159": " pratyabdamekadivase hy arcanīyo mṛgīdṛśām // KDarp_1.80 //",
    "GK22ksdarppu:160": " saṃmohapātālaviśālasarpas tasmānna kāryaḥ kulajātidarpaḥ /",
    "GK22ksdarppu:161": " śamakṣamādānadayāśrayāṇāṃ śīlaṃ viśālaṃ kulamāmananti // KDarp_1.81 //",
    "GK22ksdarppu:162": " mātā na yasyāstyavivekarāśiḥ punarbhavābdhirjanako na yasya /",
    "GK22ksdarppu:163": " yasya prasaktā dayitā na tṛṣṇā sa eva loke kuśalī kulīnaḥ // KDarp_1.82 //",
    "GK22ksdarppu:164": " dvitīyo vicāraḥ dhanena darpaḥ kimayaṃ narāṇāṃ lakṣmīkaṭākṣāñcalacañcalena /",
    "GK22ksdarppu:165": " yatkaṃdharābaddhamapi prayāti naikaṃ padaṃ kālagatasya paścāt // KDarp_2.1",
    "GK22ksdarppu:166": " surakṣitaṃ tiṣṭhati nirnimittam arakṣitaṃ tiṣṭhati daivayogāt /",
    "GK22ksdarppu:167": " sthitaṃ kadaryasya ca copayuktam unmattanṛttopamameva vittam // KDarp_2.2",
    "GK22ksdarppu:168": " karmoktinarmanirmāṇaiḥ prātaḥ prātaḥ pradhāvatām /",
    "GK22ksdarppu:169": " dhanaṃ dhanaṃ pralapatāṃ nidhanaṃ vismṛtaṃ nṛṇām // KDarp_2.3 //",
    "GK22ksdarppu:170": " vicchāyayornirvyayayoḥ kaṣṭakliṣṭakalatrayoḥ /",
    "GK22ksdarppu:171": " viśeṣaḥ kleśadoṣasya kaḥ kadaryadaridrayoḥ // KDarp_2.4 //",
    "GK22ksdarppu:172": " ye dhanādānasaṃnaddhā nekṣante nidhanāvadhim /",
    "GK22ksdarppu:173": " nindanto lubdhatāṃ teṣām ante 'nye bhuñjate dhanam // KDarp_2.5 //",
    "GK22ksdarppu:174": " uktaṃ parasyāmiṣatām anuktaṃ yātyadṛśyatām /",
    "GK22ksdarppu:175": " hṛdaye śalyatāṃ dhatte nidhane dhanināṃ dhanam // KDarp_2.6 //",
    "GK22ksdarppu:176": " dhanena jīviteneva kaṇṭhasthena nirīkṣate /",
    "GK22ksdarppu:177": " paryante 'pyaprakāśena bandhūnāṃ mukhamāturaḥ // KDarp_2.7 //",
    "GK22ksdarppu:178": " yadarjitaṃ parikleśair arjitaṃ yanna bhujyate /",
    "GK22ksdarppu:179": " vibhajyate yadante 'nyaḥ kasyacinmāstu taddhanam // KDarp_2.8 //",
    "GK22ksdarppu:180": " vidyā vivādāya dhanaṃ madāya prajñāprakarṣaḥ paravañcanāya /",
    "GK22ksdarppu:181": " atyunnatirlokaparābhavāya yeṣāṃ prakāśastimiraṃ hi teṣām // KDarp_2.9 //",
    "GK22ksdarppu:182": " aśāntāntastṛṣṇā dhanalavaṇavārivyatikarair gatacchāyaḥ kāyaściravirasarūkṣāśanatayā /",
    "GK22ksdarppu:183": " anidrā mando 'gnirnṛpasalilacaurānalabhayāt kadaryāṇāṃ kaṣṭaṃ sphuṭamadhanakaṣṭādapi param śrāvastyāṃ sārthavāho 'bhūd arthanātha ivāparaḥ /",
    "GK22ksdarppu:184": " nando nāma nirānandaḥ kīrtanenārthināmapi // KDarp_2.11 //",
    "GK22ksdarppu:185": " sa kadaryaḥ sadā sarva- janasyodvegaduḥsahaḥ /",
    "GK22ksdarppu:186": " mūrdhaśāyī nidhānānāṃ kālavyāla ivābhavat // KDarp_2.12 //",
    "GK22ksdarppu:187": " kṛtvā samastaṃ divasaṃ dhanānāṃ nidhānakumbhīgaṇanāvidhānam /",
    "GK22ksdarppu:188": " sa lājapeyāpalamānaśīlam aśnāti rātrāvudaraṃ saśūlam (?) // KDarp_2.13 //",
    "GK22ksdarppu:189": " nirvyañjanaṃ nirlavaṇaṃ vinaṣṭam amṛṣṭapākaṃ viniviṣṭakaṣṭam /",
    "GK22ksdarppu:190": " adṛṣṭahāsaṃ vyayasaṃnirodhāt tasyābhavadveśma saśokamūkam // KDarp_2.14 //",
    "GK22ksdarppu:191": " vicchāyaṃ niḥsukhānandaṃ nirdīpaṃ jalavarjitam /",
    "GK22ksdarppu:192": " tasya kaṣṭaṃ kadaryasya paralokamabhūdgṛham // KDarp_2.15 //",
    "GK22ksdarppu:193": " sa bhaktasaṃcaye nityam abhaktaḥ saṃtatāmayaiḥ /",
    "GK22ksdarppu:194": " suvarṇavānvivarṇo 'bhūt saṃpūrṇaścintayā kṛśaḥ // KDarp_2.16 //",
    "GK22ksdarppu:195": " puṇyaprāpyā matirnāma dhanarddhiriva rūpiṇī /",
    "GK22ksdarppu:196": " bhāryābhūttadayogyasya tasya daivaviparyayāt // KDarp_2.17 //",
    "GK22ksdarppu:197": " sadā pracchādya sā bhartuś cakārātithisatkriyām /",
    "GK22ksdarppu:198": " tena vyayavivādeṣu śoṣitā kalahāgninā // KDarp_2.18 //",
    "GK22ksdarppu:199": " tasyāṃ tasyābhavatsūnuḥ saguṇaścandanābhidhaḥ /",
    "GK22ksdarppu:200": " pitrā lobhāndhakāreṇa nītaḥ padma ivānyatām // KDarp_2.19 //",
    "GK22ksdarppu:201": " kadācitsvagṛhadvāri dṛṣṭvā labdhānnamarthinam /",
    "GK22ksdarppu:202": " cakāra kalahaṃ nandaḥ patnyā śoṇitapātanam // KDarp_2.20 //",
    "GK22ksdarppu:203": " so 'vadatkopadaṣṭauṣṭhaḥ śvasanbhāryāmadhomukhīm /",
    "GK22ksdarppu:204": " tatsparsapāpaṃ stanayoḥ kṣālayantīmivāśrubhiḥ // KDarp_2.21 //",
    "GK22ksdarppu:205": " mama dāsyati ko bhikṣāṃ tvatpāṇikṣīṇasaṃpadaḥ /",
    "GK22ksdarppu:206": " dāridryajananī yasya sthitā tvaṃ durbhagā gṛhe // KDarp_2.22 //",
    "GK22ksdarppu:207": " striyo yatra pragalbhante bharturācchādya kartṛtām /",
    "GK22ksdarppu:208": " gṛhaṃ bhavatyavaśyaṃ tad- āspadaṃ paramāpadām // KDarp_2.23 //",
    "GK22ksdarppu:209": " gṛhamekaṃ gṛhasthasya gṛhāṇāṃ śatamarthinaḥ /",
    "GK22ksdarppu:210": " bhāryābharjitavittasya naṣṭā gṛhapatergatiḥ // KDarp_2.24 //",
    "GK22ksdarppu:211": " tṛptidaṃ darśanenāpi jantorjīvitajīvitam /",
    "GK22ksdarppu:212": " draviṇaṃ yena rakṣanti svakāyaṃ bhakṣayanti te // KDarp_2.25 //",
    "GK22ksdarppu:213": " jīvannapyakriyo niḥsvaḥ śavo 'pyarthena sakriyaḥ /",
    "GK22ksdarppu:214": " dāridryaṃ maraṇaṃ loke dhanamāyuḥ śarīriṇām // KDarp_2.26 //",
    "GK22ksdarppu:215": " etadevārthasāmarthyaṃ pratyakṣeṇopalakṣyate /",
    "GK22ksdarppu:216": " yatskandhabandhe jīvadbhiḥ śavaḥ śibikayohyate // KDarp_2.27 //",
    "GK22ksdarppu:217": " prayacchasi kimarthibhyas tvamannaṃ kleśasaṃcitam /",
    "GK22ksdarppu:218": " dīyate yatkila prāptyai tatprāptaṃ kiṃ na rakṣyate // KDarp_2.28 //",
    "GK22ksdarppu:219": " putradārādisaṃbandhaḥ puṃsāṃ dhananibandhanaḥ /",
    "GK22ksdarppu:220": " kṣīṇātputrāḥ palāyante dārā gacchanti cānyataḥ // KDarp_2.29 //",
    "GK22ksdarppu:221": " paṇḍitāḥ kavayaḥ śūrāḥ kalāvantastapasvinaḥ /",
    "GK22ksdarppu:222": " vaidyasyeva savittasya vīkṣante mukhamāturāḥ // KDarp_2.30 //",
    "GK22ksdarppu:223": " iti tasya vacaḥ śrutvā kṛpaṇasyārthaniṣkṛpam /",
    "GK22ksdarppu:224": " sā tamūce samucitaṃ sattvasyābhijanasya ca // KDarp_2.31 //",
    "GK22ksdarppu:225": " santaḥ kurvanti yatnena dharmasyārthe dhanārjanam /",
    "GK22ksdarppu:226": " dharmācāravinīnānāṃ draviṇaṃ malasaṃcayaḥ // KDarp_2.32 //",
    "GK22ksdarppu:227": " yatkarotyaruciṃ kleśaṃ tṛṣṇaṃ mohaṃ prajāgaram /",
    "GK22ksdarppu:228": " na taddhanaṃ kadaryāṇāṃ hṛdayavyādhireva tat // KDarp_2.33 //",
    "GK22ksdarppu:229": " vardhate yo dhanavyādhiḥ sukhabhogaviyogakṛt /",
    "GK22ksdarppu:230": " tasyāśu śamanaṃ pathaṃ rājavaidyacikitsayā // KDarp_2.34 //",
    "GK22ksdarppu:231": " lobhānnābhūdgṛhe yasya kadācitkaścidutsavaḥ /",
    "GK22ksdarppu:232": " nṛtyanti paṭahaistasya nidhane dhanabhāginaḥ // KDarp_2.35 //",
    "GK22ksdarppu:233": " kaṇācāmatuṣāṅgārān yatnena parirakṣasi /",
    "GK22ksdarppu:234": " mūṣakāpahṛtaṃ koṣe ratnarāśiṃ na paśyasi // KDarp_2.36 //",
    "GK22ksdarppu:235": " dhanena darpaḥ ko nāma yatkṣaṇena vinaśyati /",
    "GK22ksdarppu:236": " rakṣyamāṇaṃ vyayenaiva bhakṣyamāṇamupaplavaiḥ // KDarp_2.37 //",
    "GK22ksdarppu:237": " vicāryamāṇastattvena daivādhīnatayā nṛṇām /",
    "GK22ksdarppu:238": " na kasyāṃcidavasthāyāṃ dhanalobhaḥ praśasyate // KDarp_2.38 //",
    "GK22ksdarppu:239": " kalau kāle khale mitre putre durvyasanānvite /",
    "GK22ksdarppu:240": " taskareṣu pravṛddheṣu lubdhe rājñi dhanena kim // KDarp_2.39 //",
    "GK22ksdarppu:241": " ṛṇikaiḥ kalahairnityam acchinnaguṇanāgateḥ /",
    "GK22ksdarppu:242": " dānadviṣo 'napatyasya mandāgneśca dhanena kim // KDarp_2.40 //",
    "GK22ksdarppu:243": " sahasāsāditārthasya rājadrohādipātakaiḥ /",
    "GK22ksdarppu:244": " bhayādavyayaśīlasya śalyeneva dhanena kim // KDarp_2.41 //",
    "GK22ksdarppu:245": " ghorapratigrahagrāma- grastodagraguṇaujasaḥ /",
    "GK22ksdarppu:246": " tadvibhāgānabhijñasya dhūrtāptasya dhanena kim // KDarp_2.42 //",
    "GK22ksdarppu:247": " rātrisevāvasannasya śītavātātapasthiteḥ /",
    "GK22ksdarppu:248": " prabhudṛṣṭiprahṛṣṭasya kaṣṭārhasya dhanena kim // KDarp_2.43 //",
    "GK22ksdarppu:249": " prabhūtalābhalobhena prayuktārthasya sarvataḥ /",
    "GK22ksdarppu:250": " bhūrjadṛṣṭena tuṣṭasya naṣṭabuddherdhanena kim // KDarp_2.44 //",
    "GK22ksdarppu:251": " malaśīlasya vaṇija- sthūtkṛtasya jugupsayā /",
    "GK22ksdarppu:252": " laśunasyāśuceḥ pāka- gandheneva dhanena kim // KDarp_2.45 //",
    "GK22ksdarppu:253": " kāṅkṣitenāpyalabdhena bhogārhe navayauvane /",
    "GK22ksdarppu:254": " jarājīrṇaśarīrasya bhāreṇeva dhanena kim // KDarp_2.46 //",
    "GK22ksdarppu:255": " pravrajyātyaktagehasya janagauravapūjayā /",
    "GK22ksdarppu:256": " dhanasaṃghaṭitārthasya bandheneva dhanena kim // KDarp_2.47 //",
    "GK22ksdarppu:257": " śiśoraṅkuśaśūnyasya pātitasyāpathe viṭaiḥ /",
    "GK22ksdarppu:258": " kṣaṇakṣayopayogena svapneneva dhanena kim // KDarp_2.48 //",
    "GK22ksdarppu:259": " bhāryayā svairacāriṇyā grāmasthasya niyoginaḥ /",
    "GK22ksdarppu:260": " prasabhaṃ bhujyamānena pāpāptena dhanena kim // KDarp_2.49 //",
    "GK22ksdarppu:261": " śiṣyasaṃpāditāśeṣa- bhogavastrādisaṃpadaḥ /",
    "GK22ksdarppu:262": " gurordambhena siddhasya saṃcitena dhanena kim // KDarp_2.50 //",
    "GK22ksdarppu:263": " rājakoṣaniyuktasya cauryacihnena kevalam /",
    "GK22ksdarppu:264": " vyayena śaṅkanīyasya vadheneva dhanena kim // KDarp_2.51 //",
    "GK22ksdarppu:265": " ajñātabhāvicaurādi- doṣairnityavināśinā /",
    "GK22ksdarppu:266": " hāsyaikahetunā loke gaṇakasya dhanena kim // KDarp_2.52 //",
    "GK22ksdarppu:267": " piṭakasyeva pūrṇasya pīḍanīyasya bhūbhujā /",
    "GK22ksdarppu:268": " niṣpākaśākabhojyasya grāmīṇasya dhanena kim // KDarp_2.53 //",
    "GK22ksdarppu:269": " kalamākrāntaviśvasya maṣīkṛṣṇasya bhoginaḥ /",
    "GK22ksdarppu:270": " āsannabandhanasyānte divirasya dhanena kim // KDarp_2.54 //",
    "GK22ksdarppu:271": " gṛhiṇīvigrahograsya muhustṛṇa upekṣayā (?) /",
    "GK22ksdarppu:272": " kopopavāsaniḥśvāsa- saṃtaptasya dhanena ki // KDarp_2.55 //",
    "GK22ksdarppu:273": " malinasya kuvastrasya svalpāśanaparasya ca /",
    "GK22ksdarppu:274": " dāridryādhikakaṣṭasya kadaryasya dhanena kim // KDarp_2.56 //",
    "GK22ksdarppu:275": " nirdhanāḥ sukhino dṛṣṭāḥ sadhanāścātiduḥkhitāḥ /",
    "GK22ksdarppu:276": " sukhaduḥkhodaye jāntor daivādhīne dhanena kim // KDarp_2.57 //",
    "GK22ksdarppu:277": " samāneṣu vyatīteṣu svajane śūnyacetasaḥ /",
    "GK22ksdarppu:278": " virasāsārasaṃsāra- viraktasya dhanena kim // KDarp_2.58 //",
    "GK22ksdarppu:279": " yathāvāptopayuktārtha- niścintasya vipaścitaḥ /",
    "GK22ksdarppu:280": " atyalpaparituṣṭasya saṃtuṣṭasya dhanena kim // KDarp_2.59 //",
    "GK22ksdarppu:281": " bālastṛṇe ca kanake ca samānadṛṣṭir iṣṭaṃ na vetti viṣayeṣvaviśeṣabuddhiḥ",
    "GK22ksdarppu:282": " vittena koṣaparipoṣasahena tasmin kāle vivekavikalo vada kiṃ karoti //",
    "GK22ksdarppu:283": " prāṇādhikasya suhṛdastaruṇījanasya putrasya vā guṇanidheḥ sahasā viyoge /",
    "GK22ksdarppu:284": " śokena śocati yadā vivaśaḥ śarīrī ratnācalairapi tadā vada kiṃ karoti //",
    "GK22ksdarppu:285": " nārthaṃ śṛṇoti na punaḥ sthitimīhate vā sparśaṃ na vetti na rasaṃ na tathādhivāsam /",
    "GK22ksdarppu:286": " vṛddhaḥ prayāti pavanena yadā jaḍatvaṃ bhogairdhanena ca tadā vada kiṃ karoti // KDarp_2.62",
    "GK22ksdarppu:287": " rogārditaḥ spṛśati naiva dṛśāpi bhojyaṃ tīvravyathaḥ spṛhayate maraṇāya jantuḥ /",
    "GK22ksdarppu:288": " sarvauṣadheṣu viphaleṣu yadā virauti dhānyairdhanena ca tadā vada kiṃ karoti // KDarp_2.63",
    "GK22ksdarppu:289": " nidrācchedasakhedabāndhavajanaḥ sodvegavaidyojjhitaḥ pākakvāthakadarthitaḥ parijanaistandrībhayātkṣobhitaḥ",
    "GK22ksdarppu:290": " bhagnasvāsthyamanorathaḥ priyatamāvaṣṭabdhapādadvayaḥ paryante vapuṣaḥ karoti puruṣaḥ kiṃ śalyatulyairdhanaiḥ // KDarp_2.64 //",
    "GK22ksdarppu:291": " alaṃkṛtaḥ kāñcanakoṭimūlyair mahārharatnairgajavājivāhaiḥ /",
    "GK22ksdarppu:292": " nimeṣamātraṃ labhate na jīvaṃ kālena kāle śikhayā gṛhītaḥ // KDarp_2.65 //",
    "GK22ksdarppu:293": " niścetanaḥ kāṣṭhasamānakāyas tyaktaḥ kṣaṇātputrakalatramitraiḥ /",
    "GK22ksdarppu:294": " bhubhāśubhaprāktanakarmabhāgī yatnāptaratnairvada kiṃ karoti // KDarp_2.66",
    "GK22ksdarppu:295": " tasmātprabhūtavibhavodbhavavibhrameṇa bhūtābhibhūta iva mā bhava sābhimānaḥ /",
    "GK22ksdarppu:296": " etāḥ śriyaḥ prabalalobhaghanāndhakāra- vidyullatāparicitāḥ sahasaiva yānti",
    "GK22ksdarppu:297": " naṣṭe lajjitavittanāthavibhave sāmrājyabhoge purā śrūyante nalarāmapāṇḍutanayāḥ kaṣṭaṃ praviṣṭā vanam /",
    "GK22ksdarppu:298": " śakraḥ śrīvirahe viveśa nalinīnālāntaralaṃ hriyā kasyāsthā vividhāvadhānavidhinā niḥsaṃnidhāne dhane // KDarp_2.68 //",
    "GK22ksdarppu:299": " ityukto 'pyasakṛtpatnyā svalobhānna cacāla saḥ /",
    "GK22ksdarppu:300": " svabhāvaḥ sarvabhūtānāṃ sahajaḥ kena vāryate // KDarp_2.69 //",
    "GK22ksdarppu:301": " tataḥ sa kāle lobhena bhiṣagbhaiṣajyavarjitaḥ /",
    "GK22ksdarppu:302": " koṣe nidhānakumbheṣu līnapṛṣṭo vyapadyata // KDarp_2.70 //",
    "GK22ksdarppu:303": " adattabhuktamutsṛjya dhanaṃ sucirarakṣitam /",
    "GK22ksdarppu:304": " mūṣakā iva gacchanti kadaryāḥ svakṣaye kṣayam // KDarp_2.71 //",
    "GK22ksdarppu:305": " tasya yātasya nirayaṃ nināya nṛpatirdhanam /",
    "GK22ksdarppu:306": " paryante rājagāminyo lubdhānāṃ dhanasaṃpadaḥ // KDarp_2.72 //",
    "GK22ksdarppu:307": " tatsūnoścandanasyātha śeṣārthenāpi bhūyasā /",
    "GK22ksdarppu:308": " babhūva bhūrisaṃbhāra- bhogavyayamahotsavaḥ // KDarp_2.73 //",
    "GK22ksdarppu:309": " mā kaścinnāma nandasya mandāgneriha bhāṣatām /",
    "GK22ksdarppu:310": " bhogabhaṅgabhayeneti prātastatrābavījjanaḥ // KDarp_2.74 //",
    "GK22ksdarppu:311": " dhigdhigdhanaṃ kunidhanaṃ nandasyevātmabādhanam /",
    "GK22ksdarppu:312": " dīyatāṃ bhujyatāṃ sarvam ityūcuḥ puravāsinaḥ // KDarp_2.75 //",
    "GK22ksdarppu:313": " tataḥ kāle mate bāhya- koṣṭhadvārāntavāsinī /",
    "GK22ksdarppu:314": " vṛddhāndhā suṣuve putraṃ caṇḍālī khaṇḍikābhidhā // KDarp_2.76 //",
    "GK22ksdarppu:315": " andhaḥ kubjaḥ kṛśaḥ khañjaḥ kuṣṭhī sthūlagalagrahaḥ /",
    "GK22ksdarppu:316": " samūha iva duḥkhānāṃ sa tasyāstanayo 'bhavat // KDarp_2.77 //",
    "GK22ksdarppu:317": " tadapuṇyaiḥ parikṣīṇe mātuḥ kṣīre sa niścalaḥ /",
    "GK22ksdarppu:318": " kṛpayā bāndhavastrībhiḥ śunīkṣīreṇa vardhitaḥ // KDarp_2.78 //",
    "GK22ksdarppu:319": " etadeva viruddhānāṃ vaicitryaṃ pūrvakarmāṇām /",
    "GK22ksdarppu:320": " kṛcchrāvasannā jīvantiṃ vipadyante yadīśvarāḥ // KDarp_2.79 //",
    "GK22ksdarppu:321": " vraṇaiḥ sa pūtikalila- klāmyatkṛmikulairvṛtaḥ /",
    "GK22ksdarppu:322": " pakvaṇe kuṇapākāras tasthau klinnatṛṇāstare // KDarp_2.80 //",
    "GK22ksdarppu:323": " tasminnapyativātsalyāt putrāsthāṃ jananī sthirām /",
    "GK22ksdarppu:324": " babandha vāsanālīnaḥ snehamoho hi duḥsahaḥ // KDarp_2.81 //",
    "GK22ksdarppu:325": " sa vardhamānaḥ śanakaiḥ smaśānāṅgāradhūsaraḥ /",
    "GK22ksdarppu:326": " pakvaṇograpiśācānām apyudvegakaro 'bhavat // KDarp_2.82 //",
    "GK22ksdarppu:327": " yaṣṭīniṣaṇṇagamanaḥ kuṣṭakledajugupsitaḥ /",
    "GK22ksdarppu:328": " sa jagāma pathā yena prayayau tena nāparaḥ // KDarp_2.83 //",
    "GK22ksdarppu:329": " atrāntare candanasya pituḥ śrāddhadine mahān /",
    "GK22ksdarppu:330": " babhūvārthisamūhānna- dāne kalakalasvanaḥ // KDarp_2.84 //",
    "GK22ksdarppu:331": " tataḥ karparamādāya sa caṇḍālaśiśuḥ śanaiḥ /",
    "GK22ksdarppu:332": " ācāmayācakaḥ kṛcchrād dvārāgrabhuvamāyayau // KDarp_2.85 //",
    "GK22ksdarppu:333": " taṃ dṛṣṭvā candanaḥ saudhād viprāṇāṃ mārgadūṣaṇam /",
    "GK22ksdarppu:334": " nivāryatāmayaṃ prāptas tūrṇamityavadatkrudhā // KDarp_2.86 //",
    "GK22ksdarppu:335": " prabhubhrūbhaṅgabhītena laguḍenāhatastataḥ /",
    "GK22ksdarppu:336": " dvārapālena sāvartaḥ sa kapota ivābhavat // KDarp_2.87 //",
    "GK22ksdarppu:337": " sa nirbhinnalalāṭāsthi- prakṣaratkṣatajokṣitaḥ /",
    "GK22ksdarppu:338": " kṣaṇaṃ saṃmūrcchitaḥ prāpa kleśabhogāya jīvitam // KDarp_2.88 //",
    "GK22ksdarppu:339": " adūravartinī śrutvā caṇḍālī tadyathāravam /",
    "GK22ksdarppu:340": " upasṛtya śuśocārtā spṛśantī tasya śoṇitam // KDarp_2.89 //",
    "GK22ksdarppu:341": " kena niṣkaruṇenedaṃ darśitaṃ bata pauruṣam /",
    "GK22ksdarppu:342": " praklinnakāyavikale yenāsminsubhaṭāyitam // KDarp_2.90 //",
    "GK22ksdarppu:343": " kāyāpāpamayīṃ duḥkha- daśāṃ dṛṣṭvāsya duḥsahām /",
    "GK22ksdarppu:344": " vairāgyāvasare kena krauryamevaṃvidhaṃ kṛtam // KDarp_2.91 //",
    "GK22ksdarppu:345": " ārtimevaṃvidhāmasya hṛdayakledinīmimām /",
    "GK22ksdarppu:346": " vilokya kuryātkaḥ pāpaṃ pāpaṃ hi padamāpadām // KDarp_2.92 //",
    "GK22ksdarppu:347": " yadyanena mahatpāpaṃ na kṛtaṃ pūrvajanmani /",
    "GK22ksdarppu:348": " taducyatāṃ sphuratkaṣṭā dṛṣṭā kasyedṛśī daśā // KDarp_2.93 //",
    "GK22ksdarppu:349": " ye dṛśyante vipatkleśa- viśeṣaviṣamavyathāḥ /",
    "GK22ksdarppu:350": " ta eva guravaḥ pāpa- vāpasya (?) karaṇe nṛṇām // KDarp_2.94 //",
    "GK22ksdarppu:351": " karuṇārheṣu śūrāṇām upakāriṣu vairiṇām /",
    "GK22ksdarppu:352": " vañcakānāmapāpeṣu pāpasaṃkhyāṃ karoti kaḥ // KDarp_2.95 //",
    "GK22ksdarppu:353": " tāraṃ rodiṣi kiṃ putra sahasvāghātajāṃ rujam /",
    "GK22ksdarppu:354": " aśarmakarmanirmāṇaṃ marmacchedi śarīriṇām // KDarp_2.96 //",
    "GK22ksdarppu:355": " iti tasyāṃ pralāpinyāṃ prekṣavāpte jane jinaḥ /",
    "GK22ksdarppu:356": " anāthabandhuḥ karuṇā- sindhustenāyayau pathā // KDarp_2.97 //",
    "GK22ksdarppu:357": " bhavabhramāsaktapariśramāṇāṃ rāgādidoṣairupatāpitānām /",
    "GK22ksdarppu:358": " āśvāsanenāmṛtasodareṇa limpanniva dyāṃ dyuticandanena // KDarp_2.98 //",
    "GK22ksdarppu:359": " dṛṣṭvā tamāpadgatamugraroga- bhagnaṃ nimagnaṃ vyasane vivignam /",
    "GK22ksdarppu:360": " vyalambatārdraḥ karuṇārasena tattāpaśāntyai bhagavāñjinendraḥ //",
    "GK22ksdarppu:361": " tatsaṃnidhānena muhūrtamātraṃ sa nirvyathaḥ svāsthyamivāsasāda /",
    "GK22ksdarppu:362": " nihanti pāpaṃ kuśalaṃ prasūte saṃdarśanaṃ sattvahitāśayānām // KDarp_2.100",
    "GK22ksdarppu:363": " jñātvātha candanaḥ prāptaṃ bhagavantaṃ tathāgatam /",
    "GK22ksdarppu:364": " vikasatkusumasmeraṃ pūjāmādāya niryayau // KDarp_2.101 //",
    "GK22ksdarppu:365": " bhagavānapi sāścarya- prabhāvādudgataṃ bhuvaḥ /",
    "GK22ksdarppu:366": " haimaṃ kamalamāruhya tasthau paryaṅkalīlayā // KDarp_2.102 //",
    "GK22ksdarppu:367": " praṇataṃ caraṇālīnaṃ pūjāvyagrakaraṃ puraḥ /",
    "GK22ksdarppu:368": " babhāṣe bhagavānprīto bhikṣusaṃsadi candanam // KDarp_2.103 //",
    "GK22ksdarppu:369": " kimayaṃ yācamāno 'pi varākastāḍitaḥ krudhā /",
    "GK22ksdarppu:370": " kṛtaṃ na kṛpaṇe kasmāt karuṇākomalaṃ manaḥ // KDarp_2.104 //",
    "GK22ksdarppu:371": " dayārdrāḥ sarvasattveṣu bhavanti vimalāśayāḥ /",
    "GK22ksdarppu:372": " evaṃvidhānāṃ duḥkhānāṃ kāraṇaṃ kaluṣaṃ manaḥ // KDarp_2.105 //",
    "GK22ksdarppu:373": " kṛtakrūrāpakāreṣu vidveṣaparuṣeṣvapi /",
    "GK22ksdarppu:374": " bhavanti santaḥ kleśoṣma- śoṣiteṣu na karkaśāḥ // KDarp_2.106 //",
    "GK22ksdarppu:375": " kliṣṭaḥ kaṣṭaṃ kadaryo 'yaṃ lobhenāparajanmani /",
    "GK22ksdarppu:376": " apradānodyatenādya kāyakleśena pīḍitaḥ // KDarp_2.107 //",
    "GK22ksdarppu:377": " eṣa nandastava pitā pūrṇārthamalasaṃcayāt /",
    "GK22ksdarppu:378": " āvṛtaḥ pāparogeṇa caṇḍālatvamupāgataḥ // KDarp_2.108 //",
    "GK22ksdarppu:379": " janmāntare 'pyato 'nyasmin rogayogānmumūrṣaṇā /",
    "GK22ksdarppu:380": " suvarṇaṃ dattametena tenāyaṃ sadhano 'bhavat // KDarp_2.109 //",
    "GK22ksdarppu:381": " antyakleśadaśāyāṃ yan mumūrṣuḥ saṃprayacchati /",
    "GK22ksdarppu:382": " taccābhogyaṃ bhavatyasya lobhādanyeṣu janmasu (?) // KDarp_2.110 //",
    "GK22ksdarppu:383": " datta na vittaṃ karuṇānimittaṃ lobhapravṛttaṃ kṛtameva cittam /",
    "GK22ksdarppu:384": " yaiḥ saṃcayosāharasaiḥ pranṛttaṃ śocanti te pātakamātmavṛttam //",
    "GK22ksdarppu:385": " ityuktvā bhagavānpuṇyāṃ vidadhe dharmadeśanām /",
    "GK22ksdarppu:386": " yayā kleśaprahāṇārham arhattvaṃ prāpa candanaḥ // KDarp_2.112 //",
    "GK22ksdarppu:387": " tasmānna darpaḥ puruṣeṇa kāryaḥ pravardhamānena dhanodayena /",
    "GK22ksdarppu:388": " adānabhogopahataṃ hi vittaṃ puṃsāṃ paratreha ca durnimittam // KDarp_2.113",
    "GK22ksdarppu:389": " tṛtīyo vicāraḥ saṃsāradoṣapraśamaikahetuḥ karoti vidyā yadi darpamoham /",
    "GK22ksdarppu:390": " tadandakārāya bhavatyavaśyaṃ sābhre nabhasyaṃśumatoṃśumālā // KDarp_3.1 //",
    "GK22ksdarppu:391": " śikṣābhyāsena suvyaktaṃ paṭhantyapi vihaṃgamāḥ /",
    "GK22ksdarppu:392": " ka eṣa vidyayā darpaḥ kaṣṭaprāptaikadeśayā // KDarp_3.2 //",
    "GK22ksdarppu:393": " sā vidyā yā madaṃ hanti sā śrīryārthiṣu varṣati /",
    "GK22ksdarppu:394": " dharmānusāriṇī yā ca sā buddhirabhidhīyate // KDarp_3.3 //",
    "GK22ksdarppu:395": " yo vidyāgururāyāti laghutāṃ śīlaviplavāt /",
    "GK22ksdarppu:396": " tasmai paṇḍitamūrkhāya viparītātmane namaḥ // KDarp_3.4 //",
    "GK22ksdarppu:397": " vidyāṃ prāpya kṛtaṃ yena vidveṣakaluṣaṃ manaḥ /",
    "GK22ksdarppu:398": " tenātmā hanta mūrkheṇa snātvā pāṃsūtkarairvṛtaḥ // KDarp_3.5 //",
    "GK22ksdarppu:399": " vidyā śrīriva lobhena dveṣeṇāyāti nindyatām /",
    "GK22ksdarppu:400": " bhāti namratayaivaiṣā lajjayeva kulāṅganā // KDarp_3.6 //",
    "GK22ksdarppu:401": " spṛhaṇīyā satāṃ tāvad vidyā saṃtoṣaśālinī /",
    "GK22ksdarppu:402": " yāvanna pārthivāsthāna- paṇyasthāne prasāritā // KDarp_3.7 //",
    "GK22ksdarppu:403": " sadguṇāḥ śucayastāvad yāvadvādena śodhakaiḥ /",
    "GK22ksdarppu:404": " prakṣālya na parīkṣyante khalairbhūpālasaṃsadi // KDarp_3.8 //",
    "GK22ksdarppu:405": " aśmāpyahṛdayo yasya guṇasāraṃ parīkṣate /",
    "GK22ksdarppu:406": " ucitaiva suvarṇasya tasyāgnipatane ruciḥ // KDarp_3.9 //",
    "GK22ksdarppu:407": " kavibhirnṛpasevāsu citrālaṃkārahāriṇī /",
    "GK22ksdarppu:408": " vāṇī veśyeva lobhena paropakaraṇīkṛtā // KDarp_3.10 //",
    "GK22ksdarppu:409": " vādibhiḥ kalahodarka- tarkasaṃparkakarkaśā /",
    "GK22ksdarppu:410": " vāṇī krakacadhāreva dharmamūle nipātitā // KDarp_3.11 //",
    "GK22ksdarppu:411": " sādhutejovadhāyaiva tārkikaiḥ karkaśīkṛtā /",
    "GK22ksdarppu:412": " vāṇī vivādibhiḥ krūraiḥ saunikairiva kartarī // KDarp_3.12 //",
    "GK22ksdarppu:413": " śīlaṃ naiva bibharti kīrtivimale dhatte na dharme dhiyaṃ mātsaryeṇa manīṣiṇāṃ pratanute pāruṣyadoṣaṃ girā /",
    "GK22ksdarppu:414": " tarkoktyā paralokakarma nayati prāyeṇa saṃdigdhatāṃ yastasyāphalaśāstrapāṭanapaṭormūḍhasya kiṃ vidyayā // KDarp_3.13 //",
    "GK22ksdarppu:415": " ye saṃsatsu vivādinaḥ parayaśaḥśalyena śūlākulāḥ kurvanti svaguṇastavena guṇināṃ yatnādguṇācchādanam",
    "GK22ksdarppu:416": " teṣāṃ roṣakaṣāyitodaradṛśāṃ dveṣoṣṇaniḥśvāsināṃ dīptā ratnaśikheva kṛṣṇaphaṇināṃ vidyā janodvegabhūḥ śocyatāṃ yātyaśīlena vidveṣeṇāpavitratām /",
    "GK22ksdarppu:417": " darpaśāpahatā vidyā naśyatyeva sahāyuṣā // KDarp_3.15 //",
    "GK22ksdarppu:418": " tapovane munivarau mānyau munimanīṣiṇām /",
    "GK22ksdarppu:419": " purā raibhyabharadvājau suhṛdau cakratuḥ sthitim // KDarp_3.16 //",
    "GK22ksdarppu:420": " putrāvabhūtāṃ raibhyasya vidyāvimaladarpaṇau /",
    "GK22ksdarppu:421": " spṛhaṇīyau guṇajñānāṃ sarvāvasuparāvasū // KDarp_3.17 //",
    "GK22ksdarppu:422": " bharadvājasya putro 'bhūd yavakrītābhidhaḥ sutāḥ /",
    "GK22ksdarppu:423": " bhavantavidyāḥ prāyeṇa pitṛpraṇayalālitāḥ // KDarp_3.18 //",
    "GK22ksdarppu:424": " sa yuvā raibhyatanayau sarvatra śrutiviśrutau /",
    "GK22ksdarppu:425": " paśyannātmani sāsūyaḥ paścāttāpākulo 'bhavat // KDarp_3.19 //",
    "GK22ksdarppu:426": " sa gatvā jāhnavītīraṃ nirāhārakṛśaściram /",
    "GK22ksdarppu:427": " cacāra niścalatanus tīvraṃ vidyāptaye tapaḥ // KDarp_3.20 //",
    "GK22ksdarppu:428": " taṃ tapastāpitātmānaṃ svayametya śatakratuḥ /",
    "GK22ksdarppu:429": " uvāca mithyānirbandhaḥ ko 'yaṃ te muniputraka // KDarp_3.21 //",
    "GK22ksdarppu:430": " anadhītā gurumukhāt kathaṃ vidyādhigamyate /",
    "GK22ksdarppu:431": " anabhyāsena pāṇḍityaṃ nabhaḥkusumaśekharaḥ // KDarp_3.22 //",
    "GK22ksdarppu:432": " adhunā vidyayā kiṃ te vidyārhaṃ śaiśavaṃ gatam /",
    "GK22ksdarppu:433": " yatphalaṃ kila vidyāyās tasminnavahito bhava // KDarp_3.23 //",
    "GK22ksdarppu:434": " śīlaṃ parahitāsaktir anutsekaḥ kṣamā dhṛtiḥ /",
    "GK22ksdarppu:435": " alobhaśceti vidyāyāḥ paripākojjvalaṃ phalam // KDarp_3.24 //",
    "GK22ksdarppu:436": " vivekarahitā vidyā dveṣaroṣoṣmaśoṣitā /",
    "GK22ksdarppu:437": " darpāśaninipātena hatā vallīva niṣphalā // KDarp_3.25 //",
    "GK22ksdarppu:438": " etadarthaṃ śrute buddhiṃ karoti dveṣadūṣitaḥ /",
    "GK22ksdarppu:439": " yadvivādaiḥ kariṣyāmi mānamlāniṃ manīṣiṇām // KDarp_3.26 //",
    "GK22ksdarppu:440": " tyaktvā praśamasaṃtoṣau vidyāyāḥ prathamaṃ phalam /",
    "GK22ksdarppu:441": " nānāviparyayapathair gacchantyarthaphalārthinaḥ // KDarp_3.27 //",
    "GK22ksdarppu:442": " upakārāya yā puṃsāṃ na parasya na cātmanaḥ /",
    "GK22ksdarppu:443": " patrasaṃcayasaṃbhāraiḥ kiṃ tayā bhāravidyayā // KDarp_3.28 //",
    "GK22ksdarppu:444": " anyāyaḥ prauḍhavādena nīyate nyāyatāṃ yayā /",
    "GK22ksdarppu:445": " nyāyaścānyāyatāṃ lobhāt kiṃ tayā kṣadravidyayā // KDarp_3.29 //",
    "GK22ksdarppu:446": " svajihvāstutibhirnityaṃ patnīvodghāṭitāṃśukā /",
    "GK22ksdarppu:447": " kriyate yā sabhāmadhye kiṃ tayā dhṛṣṭavidyayā // KDarp_3.30 //",
    "GK22ksdarppu:448": " anuṣṭhānena rahitā pāṭhamātreṇa kevalam /",
    "GK22ksdarppu:449": " rañjayatyeva yā lokaṃ kiṃ tayā śukavidyayā // KDarp_3.31 //",
    "GK22ksdarppu:450": " gopyate yā śrutajñasya mūrkhasyāgre prakāśyate /",
    "GK22ksdarppu:451": " na dīyate ca śiṣyebhyaḥ kiṃ tayā śaṭhavidyayā // KDarp_3.32 //",
    "GK22ksdarppu:452": " parotkarṣaṃ samācchādya vikrayāya prasāryate /",
    "GK22ksdarppu:453": " yā muhurdhanināmagre kiṃ tayā paṇyavidyayā // KDarp_3.33 //",
    "GK22ksdarppu:454": " na tīryate yayā ghoraḥ saṃsāramakarākaraḥ /",
    "GK22ksdarppu:455": " nityaṃ cittānubandhinyā kiṃ tayā mohavidyayā // KDarp_3.34 //",
    "GK22ksdarppu:456": " nityābhyāsaprayāsena jīvitaṃ kṣīyate yayā /",
    "GK22ksdarppu:457": " trivargasyoparodhena kiṃ tayā kaṣṭavidyayā // KDarp_3.35 //",
    "GK22ksdarppu:458": " na vivekocitāṃ buddhiṃ na vairāgyamayaṃ manaḥ /",
    "GK22ksdarppu:459": " saṃpādayati yā puṃsāṃ kiṃ tayā jaḍavidyayā // KDarp_3.36 //",
    "GK22ksdarppu:460": " śaucāśaucavivādena tyaktā (?) śrotriyatā yayā /",
    "GK22ksdarppu:461": " mithyābhimānayoginyā kiṃ tayā dambhavidyayā // KDarp_3.37 //",
    "GK22ksdarppu:462": " paramātsaryaśalyena vyathā saṃjāyate yayā /",
    "GK22ksdarppu:463": " sukhanidrāpahāriṇyā kiṃ tayā śūlavidyayā // KDarp_3.38 //",
    "GK22ksdarppu:464": " parasūktāpahāreṇa svasṛbhāṣitavādinā /",
    "GK22ksdarppu:465": " utkarṣaḥ khyāpyate yasyāḥ kiṃ tayā cauravidyayā // KDarp_3.39 //",
    "GK22ksdarppu:466": " anabhyāsahatotsāhā pareṇa paribhūyate /",
    "GK22ksdarppu:467": " yā lajjājananī jāḍyāt kiṃ tayā mandavidyayā // KDarp_3.40 //",
    "GK22ksdarppu:468": " lobhaḥ prabhūtavittasya rāgaḥ pravrajitasya ca /",
    "GK22ksdarppu:469": " na yayā śāntimāyāti kiṃ tayālīkavidyayā // KDarp_3.41 //",
    "GK22ksdarppu:470": " yayā bhūpatimāśritya pareṣāṃ guṇanindakaḥ /",
    "GK22ksdarppu:471": " dānamānonnatiṃ hanti kiṃ tayā doṣavidyayā // KDarp_3.42 //",
    "GK22ksdarppu:472": " gṛhe dhārādhiruḍhāpi sabhāyāṃ na pravartate /",
    "GK22ksdarppu:473": " pratibhābhaṅgasaṅgādyā kiṃ tayā mūkavidyayā // KDarp_3.43 //",
    "GK22ksdarppu:474": " caṇḍaṃ piṇḍārthināṃ dveṣa- piśunānāṃ śunāmiva /",
    "GK22ksdarppu:475": " yayā saṃjāyate yuddhaṃ kiṃ tayā vadhavidyayā // KDarp_3.44 //",
    "GK22ksdarppu:476": " vismṛtā yāvaliptasya kaṇṭhe kṛtagatāgatā /",
    "GK22ksdarppu:477": " jīvavṛttiriva kṣīṇā kiṃ tayā mṛtavidyayā // KDarp_3.45 //",
    "GK22ksdarppu:478": " rasāyanī jarājīrṇaś cirarogī yayā bhiṣak /",
    "GK22ksdarppu:479": " dhātuvādī daridraśca kiṃ tayā hāsyavidyayā // KDarp_3.46 //",
    "GK22ksdarppu:480": " yayā mugdhamṛgāḥ kūṭaiḥ pīḍyante tīvramārgaṇaiḥ /",
    "GK22ksdarppu:481": " āśāpāśāvalambinyā kiṃ tayā lubdhavidyayā // KDarp_3.47 //",
    "GK22ksdarppu:482": " paropatāpaḥ kriyate vaśyādikuhakairyayā /",
    "GK22ksdarppu:483": " yantratantrānusāriṇyā kiṃ tayā vyājavidyayā // KDarp_3.48 //",
    "GK22ksdarppu:484": " gururgarvātkavirdveṣād yatirbhogaparigrahāt /",
    "GK22ksdarppu:485": " nṛpaḥ pāpāddvijaḥ krodhāt sā vidyā vāryate yayā // KDarp_3.49 //",
    "GK22ksdarppu:486": " vidyāguṇāste viduṣāṃ ye vivekanibandhanam /",
    "GK22ksdarppu:487": " svalpaśilpakalātulyāḥ śeṣā jīvitahetavaḥ // KDarp_3.50 //",
    "GK22ksdarppu:488": " vīṇeva śrotrahīnasya lolākṣīva vicakṣuṣaḥ /",
    "GK22ksdarppu:489": " vyasoḥ kusumamāleva vidyā stabdhasya niṣphalā // KDarp_3.51 //",
    "GK22ksdarppu:490": " dveṣadarpahatā vidyā kāmakrodhahatā matiḥ /",
    "GK22ksdarppu:491": " lobhamohahatā vṛttir yeṣāṃ teṣāṃ kimāyuṣā // KDarp_3.52 //",
    "GK22ksdarppu:492": " dūre vyākaraṇaṃ kuruṣva viṣamaṃ dhātukṣayakṣobhitaṃ mīmāṃsā virasā na śoṣayati kiṃ tarkairalaṃ karkaśaiḥ /",
    "GK22ksdarppu:493": " na kṣībaḥ patati smarabhramakaraiḥ kiṃ navyakāvyāsavais tasmānnityahitāya śāntamanasāṃ vairāgyamārogyadam ityuktaḥ surarājena niścayānna cacāla saḥ /",
    "GK22ksdarppu:494": " abhimānagṛhītānāṃ durnivāro hi durgrahaḥ // KDarp_3.54 //",
    "GK22ksdarppu:495": " atha vṛddhadvijo bhūtvā sikatāmuṣṭibhiḥ śanaiḥ /",
    "GK22ksdarppu:496": " śakraḥ pracakrame kartuṃ gaṅgāyāṃ setubandhanam // KDarp_3.55 //",
    "GK22ksdarppu:497": " taṃ dṛṣṭvā niṣphalakleśa- viphalodyoganiścalam /",
    "GK22ksdarppu:498": " munisūnuḥ kṛpāviṣṭaḥ papracchābhyetya sasmitaḥ // KDarp_3.56 //",
    "GK22ksdarppu:499": " brahmanka eṣa nirbandhas tava vandhyasamudyame /",
    "GK22ksdarppu:500": " niṣphalaṃ vipulāyāsaṃ na prājñāḥ karma kurvate // KDarp_3.57 //",
    "GK22ksdarppu:501": " asminkuṭilakallola- dolāvikṣobhite 'mbhasi /",
    "GK22ksdarppu:502": " hāsyahetuḥ kathaṃ setuḥ sikatāmuṣṭibhirbhavet // KDarp_3.58 //",
    "GK22ksdarppu:503": " ityukte muniputreṇa brāhmaṇastamabhāṣata /",
    "GK22ksdarppu:504": " aho paropadeśeṣu sarvo bhavati paṇḍitaḥ // KDarp_3.59 //",
    "GK22ksdarppu:505": " anadhītāṃ balādvidyāṃ tapasā prāptumicchasi /",
    "GK22ksdarppu:506": " yathā tvaṃ niṣphalārambhas tathāhamaparo jaḍaḥ // KDarp_3.60 //",
    "GK22ksdarppu:507": " etaddvijavacaḥ śrutvā yathārthaṃ sthagitottaraḥ /",
    "GK22ksdarppu:508": " tathāpi dṛḍhasaṃkalpaḥ svakṛtyānna cacāla saḥ // KDarp_3.61 //",
    "GK22ksdarppu:509": " athāsya tīvratapasā śakraḥ prādādvaraṃ varam /",
    "GK22ksdarppu:510": " sarvavidyānidhiryena sahasaiva babhūva saḥ // KDarp_3.62 //",
    "GK22ksdarppu:511": " prāptavidyaḥ sa sotsāhas tūrṇaṃ gatvā svamāśramam /",
    "GK22ksdarppu:512": " nijāṃ tapaḥphalāvāpti- kathāṃ pitre nyavedayat // KDarp_3.63 //",
    "GK22ksdarppu:513": " taṃ madākrāntamaśrānta- vṛttasaṃskṛtavādinam /",
    "GK22ksdarppu:514": " bharadvājaḥ pramode 'pi svedākula ivāvadat // KDarp_3.64 //",
    "GK22ksdarppu:515": " putra prāptā tvayā vidyā tapastāpātkimucyate /",
    "GK22ksdarppu:516": " kiṃ tvāgāmibhayādetan na yuktaṃ pratibhāti me // KDarp_3.65 //",
    "GK22ksdarppu:517": " itaḥ samīpe raibhyasya kopanasya tapovanam /",
    "GK22ksdarppu:518": " vidyāmadāndhau tatputrāv- arvāvasuparāvasū // KDarp_3.66 //",
    "GK22ksdarppu:519": " tāvaśrāntaśrutonmādau tvaṃ cābhinavapaṇḍitaḥ /",
    "GK22ksdarppu:520": " tatsaṃgame dveṣamayaḥ sadā saṃnihitaḥ kaliḥ // KDarp_3.67 //",
    "GK22ksdarppu:521": " grīvāstambhabhṛtaḥ paronnatikathāmātre śiraḥśūlinaḥ sodvegabhramaṇapralāpavipulakṣobhābhibhūtasthiteḥ",
    "GK22ksdarppu:522": " antardveṣaviṣapraveśaviṣamakrodhoṣṇaniḥśvāsinaḥ kaṣṭā nūtanapaṇḍitasya vikṛtirbhīmajvarārambhabhūḥ tava tatra prayātasya yuktāyuktavivādinaḥ /",
    "GK22ksdarppu:523": " bhaviṣyati muneḥ śāpād avaśyaṃ madanigrahaḥ // KDarp_3.69 //",
    "GK22ksdarppu:524": " śuktikārajatajñāna- nīlapītādidarśanaiḥ /",
    "GK22ksdarppu:525": " unmādaṃ janayatyeva vidyādarpapiśācikā // KDarp_3.70 //",
    "GK22ksdarppu:526": " eṣa vidyopadeśena vināśaḥ prārthitastvayā /",
    "GK22ksdarppu:527": " raibhyāśramo na gantavyaḥ kartavyaṃ yadi madvacaḥ // KDarp_3.71 //",
    "GK22ksdarppu:528": " ityukto 'pyasakṛtpitrā sa gatvā raibhyaputrayoḥ /",
    "GK22ksdarppu:529": " vyadhādvivādanirvedaiḥ sadā vidyāmadakṣitim // KDarp_3.72 //",
    "GK22ksdarppu:530": " taṃ darpamattaṃ sākopa- bhīmabhrūbhaṅgadurmukhau /",
    "GK22ksdarppu:531": " tāvūcaturmanaḥsakta- vidyāvidveṣaśūlinau // KDarp_3.73 //",
    "GK22ksdarppu:532": " kanīyānāvayoryasmād vayasā tvaṃ śrutena ca /",
    "GK22ksdarppu:533": " karoṣi vādairākṣepaṃ tasmādāyuḥkṣayo 'stu te // KDarp_3.74 //",
    "GK22ksdarppu:534": " ityukto 'pi krudhā tābhyāṃ na darpādvirarāma saḥ /",
    "GK22ksdarppu:535": " na prasannaṃ na ca kruddhaṃ gaṇayanti madoddhatāḥ // KDarp_3.75 //",
    "GK22ksdarppu:536": " atrāntare bhramadbhṛṅga- mālābhrūbhaṅgavibhramaḥ /",
    "GK22ksdarppu:537": " kālaḥ proṣitakāntānāṃ puṣpakālaḥ samāyayau // KDarp_3.76 //",
    "GK22ksdarppu:538": " kṣiptapattrāḥ sumanasāṃ rajaḥkaluṣitekṣaṇāḥ /",
    "GK22ksdarppu:539": " sadveṣā iva vidvāṃsaś cerurmalayamārutāḥ // KDarp_3.77 //",
    "GK22ksdarppu:540": " mādhuryalalitodāra- vāṇīvilasitairmuhuḥ /",
    "GK22ksdarppu:541": " kavīnāmiva saṃgharṣaḥ kokilānāmajāyata // KDarp_3.78 //",
    "GK22ksdarppu:542": " raibhye prayāte putrābhyāṃ saha snātuṃ sarittaṭam /",
    "GK22ksdarppu:543": " bharadvājātmajo 'bhyetya praviveśa tadāśramam // KDarp_3.79 //",
    "GK22ksdarppu:544": " tatra puṣpoccayavyagrāṃ dharmapatnīṃ purāvasoḥ /",
    "GK22ksdarppu:545": " so 'paśyatsuprabhāṃ nāma rūpadarpāpahāṃ rateḥ // KDarp_3.80 //",
    "GK22ksdarppu:546": " uṭajāṅganasaktānāṃ hariṇīnāṃ vilokane /",
    "GK22ksdarppu:547": " vilāsadīkṣāṃ kurvāṇāṃ taralāpāṅgamaṅgibhiḥ // KDarp_3.81 //",
    "GK22ksdarppu:548": " tāṃ dṛṣṭvā candravadanāṃ madanānandadevatām /",
    "GK22ksdarppu:549": " babhūvotkrāntamaryādaḥ sahasaiva muneḥ sutaḥ // KDarp_3.82 //",
    "GK22ksdarppu:550": " sa brahmacārī kāmena navena taralīkṛtaḥ /",
    "GK22ksdarppu:551": " abhilāṣocitaṃ vaktum anabhijño 'pyuvāca tām // KDarp_3.83 //",
    "GK22ksdarppu:552": " unmādanamidaṃ rūpam anurūpaṃ manobhuvaḥ /",
    "GK22ksdarppu:553": " samutsiktamivāsaktaṃ karoti mama mānasam // KDarp_3.84 //",
    "GK22ksdarppu:554": " vidyāvinayamutsṛjya saṃtyajya guruyantraṇām /",
    "GK22ksdarppu:555": " tvayi pravṛttaṃ cittaṃ me prāgjanmapremabandhanam // KDarp_3.85 //",
    "GK22ksdarppu:556": " jānāmi yatkṛtasyāsya vipāke karmaṇaḥ phalam /",
    "GK22ksdarppu:557": " tathāpyabhimataṃ dhartuṃ na śaknomi karomi kim // KDarp_3.86 //",
    "GK22ksdarppu:558": " na śrutena na vittena na vṛttena na karmaṇā /",
    "GK22ksdarppu:559": " pravṛttaṃ śakyate roddhuṃ manobhavapathe manaḥ // KDarp_3.87 //",
    "GK22ksdarppu:560": " ityuktvā tāṃ bhayodbhrānta- nayanāmāśramonmukhīm /",
    "GK22ksdarppu:561": " gantuṃ pravṛttāṃ so 'bhyetya jagrāhāṃśukapallave // KDarp_3.88 //",
    "GK22ksdarppu:562": " kadalī kuñjareṇeva tarasā tena nirjane /",
    "GK22ksdarppu:563": " kṛṣyamāṇā tamavadat sā niṣedhacalāṅguliḥ // KDarp_3.89 //",
    "GK22ksdarppu:564": " mā mā malinaya svacchaṃ śīlaṃ mama tathātmanaḥ /",
    "GK22ksdarppu:565": " vidyāyā niravadyāyāḥ kimetaducitaṃ phalam // KDarp_3.90 //",
    "GK22ksdarppu:566": " śīlaśuklāṃśukāṃ tyaktvā lajjāṃ nijavadhūmiva /",
    "GK22ksdarppu:567": " gṛhṇāsi paranārīṇāṃ pāṇinā paṭapallavam // KDarp_3.91 //",
    "GK22ksdarppu:568": " kimetadityanucitaṃ dṛṣṭvā nūnaṃ kamaṇḍaluḥ /",
    "GK22ksdarppu:569": " udgrīvaḥ kautukeneva mukhaṃ tava nirīkṣate // KDarp_3.92 //",
    "GK22ksdarppu:570": " bibhrato 'ntargatarasāṃ kusumeṣuruciṃ navām /",
    "GK22ksdarppu:571": " jaṭāvalkalabhāraste taroriva na śāntaye // KDarp_3.93 //",
    "GK22ksdarppu:572": " pāpasaṃkalpamātreṇa trapayādhomukhī tava /",
    "GK22ksdarppu:573": " patitā sparśabhītyeva kampalolākṣamālikā // KDarp_3.94 //",
    "GK22ksdarppu:574": " āsanābje sarasvatyā japalolaradacchade /",
    "GK22ksdarppu:575": " durnayoktirna yukteyaṃ mukhe tava manīṣiṇaḥ // KDarp_3.95 //",
    "GK22ksdarppu:576": " iyaṃ tapovanamahī vivekajananī katham /",
    "GK22ksdarppu:577": " janayatyabhilāṣaṃ te jananīvājitātmanaḥ // KDarp_3.96 //",
    "GK22ksdarppu:578": " durmado (durdamo) yauvanabharas turaṅga iva hārakaḥ /",
    "GK22ksdarppu:579": " sarvathā śithilātmānam avaṭe kṣipati kṣaṇāt // KDarp_3.97 //",
    "GK22ksdarppu:580": " dhigdhiyaṃ kiṃ vivekena dūre viśrāmyatu śrutam /",
    "GK22ksdarppu:581": " dhāryate yairna saṃsāra- vikāraskhalitaṃ manaḥ // KDarp_3.98 //",
    "GK22ksdarppu:582": " kva vidyā viditāśeṣa- kāryākāryavimarśadhīḥ /",
    "GK22ksdarppu:583": " mūḍhatā kva ca duṣkarma- mahāpāpakuṭumbinī // KDarp_3.99 //",
    "GK22ksdarppu:584": " ityucyamāno 'pi yadā na sa tatyāja durgraham /",
    "GK22ksdarppu:585": " śīlāpahārasaṃtrastā sā tadā samacintayat // KDarp_3.100 //",
    "GK22ksdarppu:586": " kiṃ karomyajane labdhā vivaśāhaṃ pramādinā /",
    "GK22ksdarppu:587": " utsṛṣṭadharmanimayāḥ kiṃ na kurvantyavāritāḥ // KDarp_3.101 //",
    "GK22ksdarppu:588": " ayaṃ smarāturastāvad vacasā na nivartate /",
    "GK22ksdarppu:589": " vañcyante sāntvavādena kāmakrodhamadoddhatā // KDarp_3.102 //",
    "GK22ksdarppu:590": " iti dhyātvā tamavadat sā śanairmṛduvādinī /",
    "GK22ksdarppu:591": " gaccha tvaṃ svayameṣyāmi niśi śūnyalatāgṛhe // KDarp_3.103 //",
    "GK22ksdarppu:592": " snātvā saputraḥ kāle 'smin nāyāti śvaśuro mama /",
    "GK22ksdarppu:593": " jvalajjvalanatulyasya tasyāgre kiṃ kariṣyasi // KDarp_3.104 //",
    "GK22ksdarppu:594": " ityuktaḥ sa tayā prāyāt satyaṃ vijñāya tadvacaḥ /",
    "GK22ksdarppu:595": " duṣprāpamapi manyante sulabhaṃ kāmamohitāḥ // KDarp_3.105 //",
    "GK22ksdarppu:596": " raibhyaṃ tataḥ samāyātam agnyāgārāgrataḥ sthitam /",
    "GK22ksdarppu:597": " snuṣā provāca kopāgni- dhūmenevāśruvarṣiṇī // KDarp_3.106 //",
    "GK22ksdarppu:598": " bharadvājātmajastāta pāpastava suhṛtsutaḥ /",
    "GK22ksdarppu:599": " mamādya vijane śīla- viplave 'bhyarthitāṃ gataḥ // KDarp_3.107 //",
    "GK22ksdarppu:600": " sa mayā durgrahagrastaḥ sameṣyāmīti vañcitaḥ /",
    "GK22ksdarppu:601": " vimucye nānyathā hastāt tasya svastimatī satī // KDarp_3.108 //",
    "GK22ksdarppu:602": " etadākarṇya sahasā prajvalanmanyunā muniḥ /",
    "GK22ksdarppu:603": " babhūva durnimittolkā- pātakrūre ivāṃśumān // KDarp_3.109 //",
    "GK22ksdarppu:604": " vidyāvatāṃ sphuratyantar- vivekaḥ svasthacetasām /",
    "GK22ksdarppu:605": " vikārakāle saṃmohaś citte vidyā ca pustake // KDarp_3.110 //",
    "GK22ksdarppu:606": " sa niḥśvasannatha krodha- jvarārambhāruṇekṣaṇaḥ /",
    "GK22ksdarppu:607": " abhicārajapeneva kampamānādharo 'bhyadhāt // KDarp_3.111 //",
    "GK22ksdarppu:608": " aho bata bharadvājaḥ putrasyādhyayane vyadhāt /",
    "GK22ksdarppu:609": " dharmopadeśaṃ yatnena nagnīkartuṃ parāṅganaḥ // KDarp_3.112 //",
    "GK22ksdarppu:610": " ityuktvāmarṣasaṃrambhād aparaṃ vaktumakṣamaḥ /",
    "GK22ksdarppu:611": " sa praviśyāgnisadanaṃ pratīkāraparo 'bhavat // KDarp_3.113 //",
    "GK22ksdarppu:612": " utpāṭya vikaṭāṭopa- kopaḥ prauḍhāgnipiṅgalam /",
    "GK22ksdarppu:613": " sa juhāva jaṭāṃ vahnau krūrakrodhasaṭāmiva // KDarp_3.114 //",
    "GK22ksdarppu:614": " dvitīyāyāṃ hutāyāṃ ca śūlabhṛdghorarākṣasaḥ /",
    "GK22ksdarppu:615": " kṛtyāsakhaḥ samudbhūtaḥ provāca praṇato munim // KDarp_3.115 //",
    "GK22ksdarppu:616": " kiṃ karomi mune kasya vināśāyāsmi nirmitaḥ /",
    "GK22ksdarppu:617": " trailokyamapi nirdagdhuṃ saṃnaddho 'haṃ tvadājñayā // KDarp_3.116 //",
    "GK22ksdarppu:618": " iti bruvāṇaṃ taṃ raibhyaḥ krūrākāramabhāṣata /",
    "GK22ksdarppu:619": " bharadvājasutaṃ gaccha kavalīkurvapaṇḍitam // KDarp_3.117 //",
    "GK22ksdarppu:620": " iti tena samādiṣṭaḥ sa vrajankampitāvaniḥ /",
    "GK22ksdarppu:621": " ardhaśaucaṃ munisutaṃ dṛṣṭvā durātsamādravat // KDarp_3.118 //",
    "GK22ksdarppu:622": " tasminnabhidrute vegād dīptaśūle niśācare /",
    "GK22ksdarppu:623": " bhayabhagnagatiḥ prāpa śaraṇaṃ na muneḥ sutaḥ // KDarp_3.119 //",
    "GK22ksdarppu:624": " palāyamānaḥ saṃprāptaḥ sa javātpiturāśramat /",
    "GK22ksdarppu:625": " agnyāgāraṃ viśanruddhaḥ śūdreṇāśaucadūṣitaḥ // KDarp_3.120 //",
    "GK22ksdarppu:626": " dāsaspṛṣṭaḥ sa niḥśaucaḥ patitaḥ saṃbhramātkṣitau /",
    "GK22ksdarppu:627": " rakṣaḥ śūlahataḥ paścāt sahasā bhasmasādabhūt // KDarp_3.121 //",
    "GK22ksdarppu:628": " atrāntare bharadvājaḥ praviśannijamāśramam /",
    "GK22ksdarppu:629": " vidhvastacchāyamālokya sodvegaḥ samacintayat // KDarp_3.122 //",
    "GK22ksdarppu:630": " mama puṣpaphalādāna- pratyāvṛttasya vahnayaḥ /",
    "GK22ksdarppu:631": " sadottiṣṭhanti puratas te 'dya kiṃ niścalā iva // KDarp_3.123 //",
    "GK22ksdarppu:632": " iti saṃcintya dṛṣṭvāgre bhasmabhītaṃ sutaṃ muniḥ /",
    "GK22ksdarppu:633": " śrutvā ca dāsakathitaṃ vṛttāntaṃ nyapatadbhuvi // KDarp_3.124 //",
    "GK22ksdarppu:634": " sa labdhasaṃjñaḥ śanakair avadadbāṣpagadgadam /",
    "GK22ksdarppu:635": " raibhyo 'pi vidvānkālena prāpnotu svasutādvadham // KDarp_3.125 //",
    "GK22ksdarppu:636": " hā putra rakṣitenāpi kṣaṇakṣayanipātinā /",
    "GK22ksdarppu:637": " na jīvāmi sadoṣeṇa kāyeneva tvayā vinā // KDarp_3.126 //",
    "GK22ksdarppu:638": " ityuktvā putraśokena citāgnimaviśanmuniḥ /",
    "GK22ksdarppu:639": " mahatsvapi navotsekād abhagnaprasarāḥ śucaḥ // KDarp_3.127 //",
    "GK22ksdarppu:640": " atha yāte śanaiḥ kāle bṛhadyumnasya bhūpateḥ /",
    "GK22ksdarppu:641": " yājakau jagmaturgeham arvāvasuparāvasū // KDarp_3.128 //",
    "GK22ksdarppu:642": " pravṛtte vidhivattasya dīrghasattre pṛthuśriyaḥ /",
    "GK22ksdarppu:643": " dānamānodayaḥ ko 'pi tayoryājakayorabhūt // KDarp_3.129 //",
    "GK22ksdarppu:644": " kadāciddinaparyanta- saṃdhyāyāṃ nijamāśramam /",
    "GK22ksdarppu:645": " parāvasuḥ samāgacchan dṛṣṭvā pitaramagrataḥ // KDarp_3.130 //",
    "GK22ksdarppu:646": " kṛṣṇājinottarāsaṅgaṃ daṇḍena mṛgaśaṅkayā /",
    "GK22ksdarppu:647": " jaghāna śāpavivaśaḥ sa tenābhūdvicetanaḥ // KDarp_3.131 //",
    "GK22ksdarppu:648": " janakaṃ hatamālokya brahmahatyābhayākulaḥ /",
    "GK22ksdarppu:649": " gatvā yajñabhuvaṃ bhrātre sa tamarthaṃ nyavedayat // KDarp_3.132 //",
    "GK22ksdarppu:650": " arvāvasustamavadad bhrātaḥ kiṃ kriyate vidheḥ /",
    "GK22ksdarppu:651": " bhavanti yasya saṃkalpād evaṃrūpā viparyayāḥ // KDarp_3.133 //",
    "GK22ksdarppu:652": " dharmārthī pāpamāpnoti śīlārthī śīlaviplavam /",
    "GK22ksdarppu:653": " vidhau vidhuratāṃ yāte draviṇārthī daridratām // KDarp_3.134 //",
    "GK22ksdarppu:654": " brahmahatyāvrataṃ tīvraṃ bhavato 'rthe carāmyaham /",
    "GK22ksdarppu:655": " tvamasya kuru bhūbhartuḥ saṃpūrṇāṃ yājanakriyām // KDarp_3.135 //",
    "GK22ksdarppu:656": " uktvetyarvāvasurbhrātuḥ pāpaśāntyai dhṛtavrataḥ /",
    "GK22ksdarppu:657": " cakāra sarvatīrtheṣu tīvraniṣkṛtipāraṇam // KDarp_3.136 //",
    "GK22ksdarppu:658": " taṃ samāptavrataṃ prāptaṃ rājño yajñavasuṃdharām /",
    "GK22ksdarppu:659": " dūrātparāvasurjñātvā pitṛghnaḥ samacintayat // KDarp_3.137 //",
    "GK22ksdarppu:660": " ayaṃ me dakṣiṇākāle bhāgahartā samāgataḥ /",
    "GK22ksdarppu:661": " madabhāgyaiściraṃ tīvra- vratakliṣṭo 'pi jīvati // KDarp_3.138 //",
    "GK22ksdarppu:662": " iti saṃcintya so 'bhyetya provāca pṛthivīpatim /",
    "GK22ksdarppu:663": " lobhamātsaryayoraṅke patitaḥ pātakecchayā // KDarp_3.139 //",
    "GK22ksdarppu:664": " rājanyajñamahīmeṣa kilbiṣī brahmahatyayā /",
    "GK22ksdarppu:665": " praviśatyavikalpena madbhrātā vāryatāmitaḥ // KDarp_3.140 //",
    "GK22ksdarppu:666": " ityuktastena nṛpatiḥ kṛtaghnena viparyayāt /",
    "GK22ksdarppu:667": " tasya praveśamajñānān niṣpāpasya nyavārayat // KDarp_3.141 //",
    "GK22ksdarppu:668": " andhā iva na paśyanti yogyāyogyaṃ hitāhitam /",
    "GK22ksdarppu:669": " pathā tenaiva gacchanti nīyante yena pārthivāḥ // KDarp_3.142 //",
    "GK22ksdarppu:670": " mithyāpavādadānena naiva bhrātre cukopa saḥ /",
    "GK22ksdarppu:671": " nikāre kāraṇaṃ daivaṃ manyante hi manīṣiṇaḥ // KDarp_3.143 //",
    "GK22ksdarppu:672": " tena tasyānṛśaṃsyena nirvikāratayā tayā /",
    "GK22ksdarppu:673": " tuṣṭāḥ kratusamāsīnās tamūcustridivaukasaḥ // KDarp_3.144 //",
    "GK22ksdarppu:674": " praśamena tavānena prasannāste vayaṃ mune /",
    "GK22ksdarppu:675": " varārho 'pi varācāra gṛhyatāṃ pravaro varaḥ // KDarp_3.145 //",
    "GK22ksdarppu:676": " ityuktaḥ sa suraiḥ prītyā tānuvāca kṛtāñjaliḥ /",
    "GK22ksdarppu:677": " yadi yuṣmadvarārho 'haṃ dīyatāṃ yanmamepsitam // KDarp_3.146 //",
    "GK22ksdarppu:678": " matpitrā yo 'bhicāreṇa bharadvājātmajo hataḥ /",
    "GK22ksdarppu:679": " sa jīvatvasmṛtakrūra- nikāraḥ sa ca tatpitā // KDarp_3.147 //",
    "GK22ksdarppu:680": " asmatpitā mṛgadhiyā yaḥ parāvasunā hataḥ /",
    "GK22ksdarppu:681": " so 'pi vismṛtatatkopaḥ svasthaḥ prāpnotu jīvitam // KDarp_3.148 //",
    "GK22ksdarppu:682": " ityarthite vare tena tathetyākhyāyi taiḥ suraiḥ /",
    "GK22ksdarppu:683": " yavakrītabharadvāja- raibhyāḥ prāpuḥ svajīvitam // KDarp_3.149 //",
    "GK22ksdarppu:684": " ityete munayo 'pi darpaviphale yāte śrute śocyatāṃ krodhāndhyena punaḥ",
    "GK22ksdarppu:685": " pranaṣṭavimalāloke viveke cyute /",
    "GK22ksdarppu:686": " śīle rāgamahoṣmaṇā vigalite dveṣeṇa nāśaṃ gatāḥ kasyānyasya dhanābhimānamalinā vidyā vidhatte guṇam // KDarp_3.150 //",
    "GK22ksdarppu:687": " cetaḥ śāntyai dveṣadarpojjhitena yatnaḥ kāryaḥ sarvathā paṇḍitena /",
    "GK22ksdarppu:688": " vidyādīpaḥ kāmakopākulākṣṇāṃ darpāndhānāṃ niṣphalāloka eva // KDarp_3.151",
    "GK22ksdarppu:689": " alobhaḥ paramaṃ vittam ahiṃsā paramaṃ tapaḥ /",
    "GK22ksdarppu:690": " amāyā paramā vidyā niravadyā manīṣiṇām // KDarp_3.152 //",
    "GK22ksdarppu:691": " śukrasya vidyā dhanadārthahartum āryāprapañcopacitasya śocyā /",
    "GK22ksdarppu:692": " kacasya vācaspatijanmano 'pi vyājena vidyā viphalībabhūva // KDarp_3.153",
    "GK22ksdarppu:693": " spṛśati matiṃ nahi teṣāṃ dveṣaviṣaḥ kalisarpaḥ /*",
    "GK22ksdarppu:694": " yadi śamavimalamatīnāṃ svamanasi bhavati na darpaḥ // KDarp_3.154 //*",
    "GK22ksdarppu:695": " caturtho vicāraḥ padmopamānāṃ dinasundarāṇāṃ ko 'yaṃ nṛṇāmasthirarūpadarpaḥ /",
    "GK22ksdarppu:696": " rūpeṇa kāntiḥ kṣaṇikaiva yeṣāṃ hāridrarāgeṇa yathāṃśukānām // KDarp_4.1 //",
    "GK22ksdarppu:697": " paryantarekhāṅgavibhāgahīna- citropamaṃ bālavapuḥ prakṛtyā /",
    "GK22ksdarppu:698": " tadyauvanenaiva vikāsameti caitrotsaveneva śirīṣapuṣpam // KDarp_4.2 //",
    "GK22ksdarppu:699": " alomaśaṃ pūrṇaśaśāṅkaśobhaṃ mukhaṃ tu yūnāṃ katiciddināni /",
    "GK22ksdarppu:700": " jāte tataḥ śmaśruviśālajāle śevālalīnābjatulāṃ bibharti // KDarp_4.3 //",
    "GK22ksdarppu:701": " dhūmena citraṃ tuhinena padmaṃ tamisrapakṣeṇa sudhāṃśubimbam /",
    "GK22ksdarppu:702": " śītaṃ nidāghena na bhāti toyaṃ jarāvatāreṇa ca cārurūpam // KDarp_4.4 //",
    "GK22ksdarppu:703": " rūpaṃ kṣaṇasvīkṛtaraktamāṃsa- grāsaprasaktākṛtakāmadoṣā /",
    "GK22ksdarppu:704": " keśagraheṇaiva jarā janānāṃ veśyeva vittaṃ kavalīkaroti // KDarp_4.5 //",
    "GK22ksdarppu:705": " pākakrameṇaiva vicitrakarmā pratikṣaṇaṃ dehabhṛtāmalakṣyaḥ /",
    "GK22ksdarppu:706": " karoti kālaḥ pariṇāmaśaktyā rūpaṃ virūpaṃ caturapravāhaḥ // KDarp_4.6 //",
    "GK22ksdarppu:707": " na lakṣyate kālagatiḥ savega- cakrabhramabhrāntividhāyinīyam /",
    "GK22ksdarppu:708": " hyo yaḥ śiśuḥ sa sphuṭayauvano 'dya prātarjarājīrṇatanuḥ sa eva //",
    "GK22ksdarppu:709": " puṃsāmavasthātritayatribhāge rūpapradaṃ yauvanameva nānyat /",
    "GK22ksdarppu:710": " tasminmadonmādagadāṅgabhaṅga- vyaṅgyādidoṣopahate kva rūpam // KDarp_4.8",
    "GK22ksdarppu:711": " yadā naraḥ śocati duḥkhataptas tyaktāśanaḥ śokavivarṇavaktraḥ /",
    "GK22ksdarppu:712": " na snāti nottiṣṭhati naiva śete tadā kva rūpaṃ kva ca yauvanaśrīḥ //",
    "GK22ksdarppu:713": " yadā sthitaḥ preta ivāsthiśeṣaḥ kārāgṛhe dhūsaritordhvakeśaḥ /",
    "GK22ksdarppu:714": " prakīrṇayūkāmalakālakāyas tadā kva rūpasya gato 'bhimānaḥ // KDarp_4.10 //",
    "GK22ksdarppu:715": " yadā sadāṅgīkṛtadainyaduḥkha- sevāpravāsena vinaṣṭakāyaḥ /",
    "GK22ksdarppu:716": " nityapravāsabhramabhagnajānur na rūpalabdhasya tadāsti rupam // KDarp_4.11",
    "GK22ksdarppu:717": " yadā prahārairdalitākhilāṅgaḥ khaṇḍoṣṭhanāsaḥ sphuṭitākṣidantaḥ /",
    "GK22ksdarppu:718": " yuvā piśācatvamivopayāti tadāpi rūpaṃ vigatasvarūpam // KDarp_4.12 //",
    "GK22ksdarppu:719": " yadā na dhīmānariṣu pramāthī na vākpaṭuścitramanuṣyatulyaḥ /",
    "GK22ksdarppu:720": " tadā surūpādavicāraramyād varaṃ virūpaḥ spṛhaṇīyarūpaḥ // KDarp_4.13 //",
    "GK22ksdarppu:721": " yadā daridraḥ paridhānahīnas trapānilīnaḥ kurute 'tiyāñcām /",
    "GK22ksdarppu:722": " kapolasaṃjātavalīvikāras tadā surūpo 'pi paraṃ virūpaḥ // KDarp_4.14 //",
    "GK22ksdarppu:723": " vidvatsaṃsadi vādibhiḥ kavivarairbhāṣānabhijñaḥ paraṃ mūrkhaḥ śaṃkaravāhanastutipadairyaḥ saṃjñayā hasyate /",
    "GK22ksdarppu:724": " vikrītaḥ paradeśapaṇyasadane dhūrtairivānuttaraḥ puṃsaścitramayūracāruvapuṣaḥ kiṃ tasya rūpaśriyā kālaṃ muhūrtāṅgulimaṇḍalena dinatriyāmāñjalinā pibantam /",
    "GK22ksdarppu:725": " rūpaṃ vilokyaiva vapuśca keṣāṃ bhaṅgena nāṅgānyalasībhavanti // KDarp_4.16",
    "GK22ksdarppu:726": " rūpaṃ vayaḥ śauryamanaṅgabhogaṃ prajñāprabhāvaṃ vibhavaṃ vapuśca /",
    "GK22ksdarppu:727": " aśnāti kālabhramaraḥ samantāt puṃsāṃ ni kiṃjalkamivāmbujānām // KDarp_4.17",
    "GK22ksdarppu:728": " kadācitsaha gandharvaiḥ sabhāsthāne śacīpatim /",
    "GK22ksdarppu:729": " nṛttenāpsarasaḥ sarvā gītena ca siṣevire // KDarp_4.18 //",
    "GK22ksdarppu:730": " tāsāṃ madhye babhau kāntā vṛttīnāmiva kaiśikī /",
    "GK22ksdarppu:731": " urvaśī svamukhe maitrīṃ vadantīvendupadmayoḥ // KDarp_4.19 //",
    "GK22ksdarppu:732": " śakrasevāgatāstatra tāṃ dṛṣṭvendumukhīṃ surāḥ /",
    "GK22ksdarppu:733": " menire dhanyamātmānaṃ śṛṅgārasyāṅgatāṃ gatam // KDarp_4.20 //",
    "GK22ksdarppu:734": " nṛtyantī sā babhau hāra- madhyaratneṣu bimbitā /",
    "GK22ksdarppu:735": " yugapatpraviśantīva hṛdayāni divaukasām // KDarp_4.21 //",
    "GK22ksdarppu:736": " līnā devavimāneṣu haṃsāstadgatinirjitāḥ /",
    "GK22ksdarppu:737": " tatkaṭākṣajitaścakre nidrāṃ candre mṛgaḥ kṣaṇam // KDarp_4.22 //",
    "GK22ksdarppu:738": " tasyāḥ serṣyāpsaronetra- māleva patitā babhau /",
    "GK22ksdarppu:739": " stanayoḥ śekharasrastā nīlotpaladalāvalī // KDarp_4.23 //",
    "GK22ksdarppu:740": " utsāhoddhatavibhramabhramarakavyāvṛttahārāntara-",
    "GK22ksdarppu:741": " truṭyatsūtravimuktamauktikabharaḥ saktaḥ stanotsaṅgayoḥ /",
    "GK22ksdarppu:742": " vaktrenducyutasaṃtatāmṛtakaṇākāraścakāra kṣaṇaṃ tasyā nṛttarasaśramoditaghanasvedāmbubimbaśriyam tasyā nṛttavilokane pulakitaṃ dṛṣṭvā ratirmanmathaṃ niḥśvāsāñcitacārurūpa(?)rajasā cakre purastātpaṭam /",
    "GK22ksdarppu:743": " udvīkṣyākṣiparamparāmapi harestatrāvasannā śacī kopāndolitakelipadmamadhupairmadhye 'ndhakāraṃ vyadhāt // KDarp_4.25 //",
    "GK22ksdarppu:744": " vighnaṃ na cakrurnanu nṛttalīlāsaṃdarśane puṇyavatāṃ narāṇām /*",
    "GK22ksdarppu:745": " tatrorvaśīrūpavaśīkṛtānāṃ nimeṣaśūnyāni vilocanāni // KDarp_4.26 //*",
    "GK22ksdarppu:746": " devayoraśvinostatra rūpamādhuryadhuryayoḥ /",
    "GK22ksdarppu:747": " mithaḥ kathā samabhavat tadguṇākṛṣṭacittayoḥ // KDarp_4.27 //",
    "GK22ksdarppu:748": " eko 'bravīdaho rūpam asyāstaralacakṣuṣaḥ /",
    "GK22ksdarppu:749": " nimīlanniyamā yena munayo 'pyākulīkṛtāḥ // KDarp_4.28 //",
    "GK22ksdarppu:750": " asyāṃ saṃsadi kasyāsye patantyetāḥ sujanmanaḥ /",
    "GK22ksdarppu:751": " smarasaṃbhogasaṃvāda- lajjākuṭilitā dṛśaḥ // KDarp_4.29 //",
    "GK22ksdarppu:752": " vṛttasaṃgamayoreva parasparavilokane /",
    "GK22ksdarppu:753": " nyāsaṃ śṛṅgārasarvasvam anaṅgenārpitaṃ rahaḥ // KDarp_4.30 //",
    "GK22ksdarppu:754": " raṇotsṛṣṭatanoḥ kaṇṭhe sotkaṇṭhā bhujabandhanam /",
    "GK22ksdarppu:755": " kasyeyaṃ taralāpāṅgā raṅgottīrṇā kariṣyati // KDarp_4.31 //",
    "GK22ksdarppu:756": " iti bruvāṇamaparaḥ sasmitastamabhāṣata /",
    "GK22ksdarppu:757": " aho nu vismṛtaḥ kiṃ te bhūtalenduḥ purūravāḥ // KDarp_4.32 //",
    "GK22ksdarppu:758": " vikramābharaṇaṃ dikṣu lāvaṇyatilakaṃ bhuvaḥ /",
    "GK22ksdarppu:759": " urvaśībhogasubhagaṃ yasyaitadgīyate yaśaḥ // KDarp_4.33 //",
    "GK22ksdarppu:760": " tena rūpaguṇotsāhair urvaśīyaṃ vaśīkṛtā /",
    "GK22ksdarppu:761": " puraḥ sthitāpi śakrasya manasā tatra tiṣṭhati // KDarp_4.34 //",
    "GK22ksdarppu:762": " rūpasāmyena śītāṃśu- vaṃśe jātaḥ sa lajjate /",
    "GK22ksdarppu:763": " na karoti rateragre tatkathāṃ matsarī smaraḥ // KDarp_4.35 //",
    "GK22ksdarppu:764": " na jāne bata hevākaḥ ko 'yaṃ kusumadhanvanaḥ /",
    "GK22ksdarppu:765": " naivārpayati yatpāṇau tasyaiva śarapañcakam // KDarp_4.36 //",
    "GK22ksdarppu:766": " bhuvaḥ samastāmbudhimekhalāyā voḍhāramājānuvilambibāhum /",
    "GK22ksdarppu:767": " līlāguruṃ taṃ hṛdaye vahantī tanvī kathaṃ nṛtyati naiva vidmaḥ //",
    "GK22ksdarppu:768": " draṣṭavyaḥ sa nṛpastāvad aprastāve 'pi yatnataḥ /",
    "GK22ksdarppu:769": " ko vetti tadvidhaṃ ratnaṃ puṇyairāste kiyacciram // KDarp_4.38 //",
    "GK22ksdarppu:770": " iyuktvā tau kṛtakṣoṇī- patidarśananiścayau /",
    "GK22ksdarppu:771": " nṛtte nivṛtte jambhāriṃ praṇamya yayaturbhuvam // KDarp_4.39 //",
    "GK22ksdarppu:772": " rājadhānīṃ samāsādya tau purūravasaḥ kṣaṇāt /",
    "GK22ksdarppu:773": " avāritau viviśatur vetribhiḥ suragauravāt // KDarp_4.40 //",
    "GK22ksdarppu:774": " tau taṃ dadṛśatuḥ snāna- vihitābhyaṅgasaṃgamam /",
    "GK22ksdarppu:775": " pīyūṣanavanītena lagnasnehamivoḍupam // KDarp_4.41 //",
    "GK22ksdarppu:776": " snātottāritakeyūra- mahārhamaṇikaṃkaṇam /",
    "GK22ksdarppu:777": " lāvaṇyābharaṇaṃ tasya virarājorjitaṃ vapuḥ // KDarp_4.42 //",
    "GK22ksdarppu:778": " śūnyaśravaṇapāśasya tasya kaṇṭhaḥ samāyayau /",
    "GK22ksdarppu:779": " nirbhūṣaṇaniveśo 'pi viśeṣaramaṇīytām // KDarp_4.43 //",
    "GK22ksdarppu:780": " vicārya tasyā maryādaṃ saundaryodāryamaśvinau /",
    "GK22ksdarppu:781": " praśaśaṃsaturāścarya- nirmāṇātiśayaṃ vidheḥ // KDarp_4.44 //",
    "GK22ksdarppu:782": " sa tau kṛtāñjaliḥ prītyā kṛtāsanaparigrahau /",
    "GK22ksdarppu:783": " papraccha svacchahṛdayastv arāgamanakāraṇam // KDarp_4.45 //",
    "GK22ksdarppu:784": " tāvūcatuḥ kṣitipate mahīkusumadhanvanaḥ /",
    "GK22ksdarppu:785": " trailokyābharaṇaṃ rūpaṃ tavāvāṃ draṣṭumāgatau // KDarp_4.46 //",
    "GK22ksdarppu:786": " nisargeṇa jagatsarga- nirargalaguṇādarāt /",
    "GK22ksdarppu:787": " kautukālokasāreva dṛṣṭvā sṛṣṭiḥ prajāpateḥ // KDarp_4.47 //",
    "GK22ksdarppu:788": " vilokitastvaṃ vasudhā- sudhāṃśuḥ pūrṇamaṇḍalaḥ /",
    "GK22ksdarppu:789": " rūpapīyūṣapānena prāptā prītiḥ kimucyate // KDarp_4.48 //",
    "GK22ksdarppu:790": " ityuktaḥ praṇayāttābhyāṃ kiṃcitkusumitasmitaḥ /*",
    "GK22ksdarppu:791": " tāvūce nṛpatirmānyamānenābhyadhikāraḥ // KDarp_4.49 //*",
    "GK22ksdarppu:792": " bhavatsaṃdarśanenāham asmyanugrahabhājanam /",
    "GK22ksdarppu:793": " draṣṭavyā draṣṭumāyānti puṇyapuṇyena kevalam // KDarp_4.50 //",
    "GK22ksdarppu:794": " tīrthāptiḥ sādhusaṃparkaḥ pūjyapūjāmahotsavaḥ /",
    "GK22ksdarppu:795": " asminvirasaniḥsāre saṃsāre sārasaṃgrahaḥ // KDarp_4.51 //",
    "GK22ksdarppu:796": " snānābhyaktena na mayā yuvayorucitaḥ kṛtaḥ /",
    "GK22ksdarppu:797": " puṇyasāphalyaniḥśalya- kalyāṇāyārcanādaraḥ // KDarp_4.52 //",
    "GK22ksdarppu:798": " agnyāgārāntare tāvan muhūrtaṃ kriyatāṃ sthitiḥ /",
    "GK22ksdarppu:799": " kṛtasnānaḥ sameṣyāmi pūjāpraṇayapātratām // KDarp_4.53 //",
    "GK22ksdarppu:800": " iyuktau tena yayatus tau hutāśanamandiram /",
    "GK22ksdarppu:801": " snātaṃ vibhūṣitaṃ bhūpaṃ drakṣyāva iti kautukāt // KDarp_4.54 //",
    "GK22ksdarppu:802": " atha rājā kṛtasnānaḥ sarvābharaṇabhūṣitaḥ /",
    "GK22ksdarppu:803": " purohitena sahitas tatsamīpamupāyayau // KDarp_4.55 //",
    "GK22ksdarppu:804": " tau dṛṣṭvā pṛthivīpālaṃ tārahāraṃ kirīṭinam /",
    "GK22ksdarppu:805": " kṣaṇaṃ naivocatuḥ kiṃcid viṣaṇṇau vinatānanau // KDarp_4.56 //",
    "GK22ksdarppu:806": " kṛtārcane narapatau tau papraccha purohitaḥ /",
    "GK22ksdarppu:807": " akasmādyuvayoḥ kasmād aprasāda ivekṣyate // KDarp_4.57 //",
    "GK22ksdarppu:808": " vinayātikramo 'smākaṃ yātaḥ kacinna hetutām /",
    "GK22ksdarppu:809": " pṛṣṭau purohiteneti tau śanaistamabhāṣatām // KDarp_4.58 //",
    "GK22ksdarppu:810": " āvayornāprasannatvaṃ na yuṣmākamatikramaḥ /",
    "GK22ksdarppu:811": " kiṃ tu kālagalatsarva- bhāvālokanavismayaḥ // KDarp_4.59 //",
    "GK22ksdarppu:812": " adhunaiva narendro 'yaṃ dṛṣṭo 'bhyaṅge 'pi yādṛśaḥ /",
    "GK22ksdarppu:813": " kṣaṇapākena kālasya dṛśyate naiva tādṛśaḥ // KDarp_4.60 //",
    "GK22ksdarppu:814": " dinendhanavane nityaṃ dahyamāne 'rkavahninā /",
    "GK22ksdarppu:815": " nīyate kāladhūmena rūpacitramacitratām // KDarp_4.61 //",
    "GK22ksdarppu:816": " niścitya sarvabhāvānāṃ nityametāmanityatām /",
    "GK22ksdarppu:817": " rūpe 'bhimānaṃ kaḥ kuryāt svapnacitrapaṭopame // KDarp_4.62 //",
    "GK22ksdarppu:818": " jarājīrṇāni rūpāṇi rogārtāni vapūṃṣi ca /",
    "GK22ksdarppu:819": " āyūṃṣi kālalīḍhāni dṛṣṭvā kasya bhavenmadaḥ // KDarp_4.63 //",
    "GK22ksdarppu:820": " yo 'yaṃ vikokyate lokaḥ sphārākāravikāravān /",
    "GK22ksdarppu:821": " ucchūnatāmupagatās ta ete śukrabindavaḥ // KDarp_4.64 //",
    "GK22ksdarppu:822": " aho kālasya sūkṣmo 'yaṃ ko 'pyalakṣyakramaḥ kramaḥ /",
    "GK22ksdarppu:823": " yatpākapariṇāmena sarvaṃ yātyanyarūpatām // KDarp_4.65 //",
    "GK22ksdarppu:824": " rājñaḥ snānakṣaṇe yābhūl lāvaṇyalaharī tanoḥ /",
    "GK22ksdarppu:825": " pītā kṣaṇena sā tena pravṛttānyakṣaṇocitā // KDarp_4.66 //",
    "GK22ksdarppu:826": " saṃpūrṇasyāyuṣo mātrā rūpasya vibhavasya ca /",
    "GK22ksdarppu:827": " horāyātrāmbudhāreva galatyevāniśaṃ nṛṇām // KDarp_4.67 //",
    "GK22ksdarppu:828": " kalākāṣṭhāmuhurtānāṃ kālasya vrajatāṃ javāt /",
    "GK22ksdarppu:829": " na lakṣyate vibhāgena dīpasyevārciṣāṃ gatiḥ // KDarp_4.68 //",
    "GK22ksdarppu:830": " bālaḥ prabhāte madhyāhne taruṇaḥ sthaviro 'stagaḥ /",
    "GK22ksdarppu:831": " dine dine dineśo 'pi kriyate kālalīlayā // KDarp_4.69 //",
    "GK22ksdarppu:832": " śuṣyantyambudhayastaraṅgagahanairāliṅgitāśāṅganā gacchantyudgatatuṅgaśṛṅgamukuṭodagrā girīndrāḥ kṣayam /",
    "GK22ksdarppu:833": " bhraśyatyeva vasuṃdharāpi sahitā digdantibhiryadvaśāt sarvāśī satataṃ pradhāvati mahākālaḥ sa ko 'pyākulaḥ // KDarp_4.70 //",
    "GK22ksdarppu:834": " ityuktvā nṛpamāmantrya divaṃ jagmaturaśvinau /",
    "GK22ksdarppu:835": " nṛpaśca tadvacaścintā- śāntarūpamado 'bhavat // KDarp_4.71 //",
    "GK22ksdarppu:836": " tasmānna kāryaḥ sudhiyā vicārya sāścaryasaundaryavilāsadarpaḥ /",
    "GK22ksdarppu:837": " saṃsāramohaprasare ghane 'smin vidyullatāvisphuritaṃ hi rūpam //",
    "GK22ksdarppu:838": " prātarbālataro 'tha kudmalatayā kāntākucābhaḥ śanair",
    "GK22ksdarppu:839": " helāhāsavikāsasundararuciḥ saṃpūrṇakoṣastataḥ /",
    "GK22ksdarppu:840": " paścānmlānavapurvilolaśithilaḥ padmaḥ prakīrṇe 'nilais tasminneva dine sa",
    "GK22ksdarppu:841": " paṅkakalilaklinnastaṭe śuṣyati // KDarp_4.73 //",
    "GK22ksdarppu:842": " vairūpyaṃ sahajaṃ jarāhṛtaruciryāto yayātiḥ purā kāntyā tarjitakāmakīrtirabhavaddurdarśamūrtirnalaḥ",
    "GK22ksdarppu:843": " saudāsasya manoharaṃ vapurabhūtsaṃtrāsanaṃ dehināṃ rūpe kasya bhaviṣyati pratidinamlāyinyanitye dhṛtiḥ // KDarp_4.74 //",
    "GK22ksdarppu:844": " tasmādasthirarūpaṃ vicārya rūpaṃ bhavasvarūpaṃ ca /*",
    "GK22ksdarppu:845": " anurūpamadanaśamanaṃ sthirapadasaṃprāptaye sudhiyām // KDarp_4.75 //*",
    "GK22ksdarppu:846": " pañcamo vicāraḥ ahaṃ śūraḥ krūrapratibhaṭaghaṭāpāṭanapaṭus tarasvī senāyāṃ hayagajaghaṭānāmadhipatiḥ",
    "GK22ksdarppu:847": " iti prauḍhaḥ puṃsāṃ nijabhujabalākrāntajagatāṃ bhavatyantardarpaḥ paribhavapadaṃ kālagalitaḥ śauryeṇa darpaḥ puruṣasya ko 'yaṃ dṛṣṭastiraścāmapi śūrabhāvaḥ /",
    "GK22ksdarppu:848": " aucityahīnaṃ vinayavyapetaṃ dayādaridraṃ na vadanti śauryam // KDarp_5.2",
    "GK22ksdarppu:849": " bālasya śauryaṃ kusumopamasya mātuḥ prahāre praṇayasmiteṣu /",
    "GK22ksdarppu:850": " vṛddhasya śauryaṃ śithilāṅgasaṃdheḥ svaślāghayā pūrvakathāpatheṣu //",
    "GK22ksdarppu:851": " vayastribhāge taruṇasya śauryaṃ yadeva darpaprabhavābhibhūtam /",
    "GK22ksdarppu:852": " taccittavṛttervividhasvabhāvāt paryāyaśo yātyativaiparītyam // KDarp_5.4",
    "GK22ksdarppu:853": " cittasya jātyānilacañcalasya nānāguṇatvātkriyate kimasya // KDarp_5.5 //",
    "GK22ksdarppu:854": " hyo yena bhagnāḥ purato 'risenā bhītaḥ sa evādya bhavatyadhīraḥ /",
    "GK22ksdarppu:855": " vṛtreṇa śakraḥ samare nigīrṇaḥ phenena śakraḥ sa jaghāna vṛtram //",
    "GK22ksdarppu:856": " ekaṃ samāliṅgati darpalolā kṣībeva veśyā nahi rājalakṣmīḥ // KDarp_5.7 //",
    "GK22ksdarppu:857": " yaḥ kārtavīryasya ca doḥsahasraṃ viccheda vīro nahi yudhi jāmadagnyaḥ /*",
    "GK22ksdarppu:858": " sa sāyake rāmakarādhirūḍhe brāhmaṇyadainyapraṇayī babhūva // KDarp_5.8 //*",
    "GK22ksdarppu:859": " rāmo 'pi sāhāyakalābhalobhāccakre kapeḥ saṃśrayadainyasevām /*",
    "GK22ksdarppu:860": " śūrapratāpaḥ śiśirartuneva kālena līḍhastanutāmupaiti // KDarp_5.9 //*",
    "GK22ksdarppu:861": " vālī prasahya plavagaḥ kareṇa sollāsakailāsasahaṃ daśāsyam /",
    "GK22ksdarppu:862": " nikṣipya kakṣāñcalasaṃdhibandhe saptābdhisaṃdhyāvidhimanvatiṣṭhat //",
    "GK22ksdarppu:863": " yuddhoddhatā bhūpatayaḥ prasiddhā baddhā jarāsaṃdhanṛpeṇa pūrvam /",
    "GK22ksdarppu:864": " sabhīmasenena bhujāyudhena dvidhā kṛtaḥ saṃdhividāraṇena // KDarp_5.11 //",
    "GK22ksdarppu:865": " bhīmo 'pi karṇena vikīrṇadhairyaḥ pramūḍhaśaktiḥ kṛpayā vimuktaḥ /",
    "GK22ksdarppu:866": " karṇe 'rjunasyātatakārmukasya kṣaṇātkṣaṇaṃ yācakatāṃ prayātaḥ //",
    "GK22ksdarppu:867": " tyaktvārjunaḥ kṛṣṇakalatravargaṃ jagāma gopālabalābhibhūtaḥ /",
    "GK22ksdarppu:868": " na jñāyate daivapathānuyātā śauryasya vṛttiḥ karikarṇalolā // KDarp_5.13",
    "GK22ksdarppu:869": " bhīruḥ śūratvamāyāti śūro 'pyāyāti bhīrutām /",
    "GK22ksdarppu:870": " na kvaciccapalasyāsya śauryasya niyatā sthitiḥ // KDarp_5.14 //",
    "GK22ksdarppu:871": " bāṇastryakṣeṇa kaṃsāri- cakradhārāpathātithiḥ /",
    "GK22ksdarppu:872": " ājanmabhaktipraṇayī rakṣaṇārho na rakṣitaḥ // KDarp_5.15 //",
    "GK22ksdarppu:873": " vegāpte kālayavane mucukundamaśiśriyat /",
    "GK22ksdarppu:874": " śauriḥ śayanaparyaṅka- talasaṃkucitākṛtiḥ // KDarp_5.16 //",
    "GK22ksdarppu:875": " śiśupālasya śirasi cchinne cakreṇa cakriṇā /",
    "GK22ksdarppu:876": " dṛṣṭiḥ kṛtā na cāpeṣu nṛpaistatpakṣipātibhiḥ // KDarp_5.17 //",
    "GK22ksdarppu:877": " bhīmaniṣpīyamāṇasṛg dṛṣṭo duryodhanānujaḥ /",
    "GK22ksdarppu:878": " aśastrābhireva strībhir droṇakarṇakṛpādibhiḥ // KDarp_5.18 //",
    "GK22ksdarppu:879": " sphārājagarasaṃruddha- bhujadvandvo vṛkodaraḥ /",
    "GK22ksdarppu:880": " jananīkaruṇākranda- ninādamukharo 'bhavat // KDarp_5.19 //",
    "GK22ksdarppu:881": " mahatāmapi pūrveṣām evaṃrūpā madakṣitiḥ /",
    "GK22ksdarppu:882": " sāmānyavikramoddāma- ślāghā kenābhinandyate // KDarp_5.20 //",
    "GK22ksdarppu:883": " aśakte raudratātaikṣṇyaṃ tīvrapāpeṣu dhīratā /",
    "GK22ksdarppu:884": " chadmadhīrvāci pāruṣyaṃ nīcānāṃ śauryamīdṛśam // KDarp_5.21 //",
    "GK22ksdarppu:885": " niṣkāraṇanṛśaṃsasya śauryaṃ hiṃsratvamucyate /",
    "GK22ksdarppu:886": " yaḥ sarpa iva saṃnaddhaḥ prāṇabhādhāya dehinām // KDarp_5.22 //",
    "GK22ksdarppu:887": " etadeva paraṃ śauryaṃ yatparaprāṇarakṣaṇam /",
    "GK22ksdarppu:888": " nahi prāṇaharaḥ śūraḥ śūraḥ prāṇaprado 'rthinām // KDarp_5.23 //",
    "GK22ksdarppu:889": " na kaścidbuddhihīnasya śauryeṇa kriyate guṇaḥ /",
    "GK22ksdarppu:890": " parjanyagarjitāmarṣī śvabhre patati kesarī // KDarp_5.24 //",
    "GK22ksdarppu:891": " kiṃ śauryeṇa sarāgasya madakṣībasya dantinaḥ /",
    "GK22ksdarppu:892": " bandhakīlābhalobhena yaḥ kṣipatyavaṭe tanum // KDarp_5.25 //",
    "GK22ksdarppu:893": " śauryaṃ vikrītakāyasya sevakasya kimadbhutam /",
    "GK22ksdarppu:894": " meṣasyeva vadho yasya sūnābaddhasya niścitaḥ // KDarp_5.26 //",
    "GK22ksdarppu:895": " na darpavikṛtaṃ śauryaṃ na māyāmalinaṃ manaḥ /",
    "GK22ksdarppu:896": " na dveṣoṣṇaṃ śrutaṃ yeṣāṃ gaṇyante tadguṇā budhaiḥ // KDarp_5.27 //",
    "GK22ksdarppu:897": " kulaṃ kutanayeneva lobheneva guṇodayaḥ /",
    "GK22ksdarppu:898": " aiśvaryaṃ durnayeneva śauryaṃ darpeṇa naśyati // KDarp_5.28 //",
    "GK22ksdarppu:899": " prabhāvabhavanastambha iva dambhodbhavo 'bhavat /",
    "GK22ksdarppu:900": " saptābdhiparikhālekha- mekhalāyāḥ prabhurbhuvaḥ // KDarp_5.29 //",
    "GK22ksdarppu:901": " tasya niḥśeṣitārāteḥ sadā yuddhamanorathaḥ /",
    "GK22ksdarppu:902": " aprāptapratimallasya yayau hṛdayaśalyatām // KDarp_5.30 //",
    "GK22ksdarppu:903": " sa surāsurayuddhāpta- darpadarpitamānasaḥ /",
    "GK22ksdarppu:904": " kaḥ ko 'sti śūraḥ saṃrambhād ityapṛcchatsadājanam // KDarp_5.31 //",
    "GK22ksdarppu:905": " darpakaṇḍūladordaṇḍaṃ pṛcchantaṃ rabhasena tam /",
    "GK22ksdarppu:906": " sarvāvamānasaṃnaddhaṃ jagādābhyetya nāradaḥ // KDarp_5.32 //",
    "GK22ksdarppu:907": " nāsti tvatsadṛśaḥ śūras trailokye satyamucyate /",
    "GK22ksdarppu:908": " kiṃ tu jāne raṇārhau te naranārāyaṇāvṛṣī // KDarp_5.33 //",
    "GK22ksdarppu:909": " badaryāśramasaṃsaktau tīvre tapasi niṣṭhitau /",
    "GK22ksdarppu:910": " yuddhecchau tau yadi syātāṃ tatpūrṇaste manorathaḥ // KDarp_5.34 //",
    "GK22ksdarppu:911": " nāradenetyabhihite sa badaryāśramaṃ yayau /",
    "GK22ksdarppu:912": " vilokayannijabhujau pratyāsannaraṇotsavau // KDarp_5.35 //",
    "GK22ksdarppu:913": " dṛṣṭvā tejonidhī tatra naranārāyaṇau nṛpaḥ /",
    "GK22ksdarppu:914": " manorathapathābhyastaṃ yayāce yuddhamuddhataḥ // KDarp_5.36 //",
    "GK22ksdarppu:915": " taṃ yuddhakāmukaṃ tiryag- dṛśā gambhīradhīrayā /",
    "GK22ksdarppu:916": " vilokyovāca sāvajña- smitadigdhādharaṃ naraḥ // KDarp_5.37 //",
    "GK22ksdarppu:917": " mahīpate nivartasva na vayaṃ yuddhakovidāḥ /",
    "GK22ksdarppu:918": " yuktastaireva saṅgrāmas tava ye bhūmyanantarāḥ // KDarp_5.38 //",
    "GK22ksdarppu:919": " ityukto 'pi yadā rājā na cacāla raṇādarāt /",
    "GK22ksdarppu:920": " tadā taṃ dṛptamaiṣīka- niśitāstrairapūrayat // KDarp_5.39 //",
    "GK22ksdarppu:921": " pradīptajvalanākāraiḥ śarairākīrṇavigrahaḥ /",
    "GK22ksdarppu:922": " vinaṣṭavigraharucir nṛpastatyāja dhīratām // KDarp_5.40 //",
    "GK22ksdarppu:923": " akāṇḍakhaṇḍitoccaṇḍa- darpajvarabharo nṛpaḥ /",
    "GK22ksdarppu:924": " kṛpaṇaḥ prāṇarakṣāyai tameva śaraṇaṃ yayau // KDarp_5.41 //",
    "GK22ksdarppu:925": " vāritāstrastatastena bhagnamānamanorathaḥ /",
    "GK22ksdarppu:926": " lajjāvikuṇṭhakaṇṭhaḥ svāṃ rājadhānīṃ yayau nṛpaḥ // KDarp_5.42 //",
    "GK22ksdarppu:927": " iti mānasya mahatām api ghorāśanirmadaḥ /",
    "GK22ksdarppu:928": " lohasya svamaleneva kṣayo darpeṇa tejasaḥ // KDarp_5.43 //",
    "GK22ksdarppu:929": " tasmātsadā mānadhanena puṃsā darpaḥ prayatnena nivāraṇīyaḥ /",
    "GK22ksdarppu:930": " darpogravaktrasya suhṛjjano 'pi sarvātmanā tivranipātasajjaḥ // KDarp_5.44",
    "GK22ksdarppu:931": " adarpaśauryaspṛhaṇīyasattvā goviprarakṣākṣapitasvadehāḥ /",
    "GK22ksdarppu:932": " prayānti vīrāḥ sukṛtāmṛtādrair yaśaḥśarīrairajarāmaratvam // KDarp_5.45 //",
    "GK22ksdarppu:933": " ṣaṣṭho vicāraḥ jagatyeko bhadradvirada iva dānārdrasaraṇir yaśasvī niḥsvānāmahamabhimatāśāphalataruḥ",
    "GK22ksdarppu:934": " iti tyāgodagraṃ vahati kila darpaṃ manasi yas tadudbhūtaṃ sarvaṃ sukṛtamapahāya vrajati saḥ svargādisaṃbhogaphalābhilāṣāt pātrāya pūjāṃ pratipadyate yaḥ /",
    "GK22ksdarppu:935": " dharmārthapaṇyakrayavikrayo 'sau kastena dānaprabhavo 'bhimānaḥ //",
    "GK22ksdarppu:936": " yadvidyādiguṇotkarṣa- viśeṣaparitoṣitaiḥ /",
    "GK22ksdarppu:937": " dīyate prītidhanayoḥ sa paṇyakrayavikrayaḥ // KDarp_6.3 //",
    "GK22ksdarppu:938": " lokaprasiddhisiddhyai yaḥ prayacchati guṇastavaiḥ /",
    "GK22ksdarppu:939": " karoti vittayaśasoḥ sa tadā krayavikrayam // KDarp_6.4 //",
    "GK22ksdarppu:940": " avamānahataṃ yacca dattamaśraddhayā dhanam /",
    "GK22ksdarppu:941": " ūṣare niṣphalaṃ bījaṃ kṣiptamakṣiptameva tat // KDarp_6.5 //",
    "GK22ksdarppu:942": " tyāgino 'nyasya saṃgharṣe kīrtyutkarṣajigīṣayā /",
    "GK22ksdarppu:943": " dattaṃ kāraṇabhūtasya tasyaivānte phalapradam // KDarp_6.6 //",
    "GK22ksdarppu:944": " parārtiśamanaṃ vittam ajñātamanudīritam /",
    "GK22ksdarppu:945": " aphalākāṅkṣayā yuktaṃ prayātyalpamanalpatām // KDarp_6.7 //",
    "GK22ksdarppu:946": " kurukṣetrādideśeṣu kāleṣvarkagrahādiṣu /",
    "GK22ksdarppu:947": " ātmopakāramātreṇa pātre dānena kiṃ madaḥ // KDarp_6.8 //",
    "GK22ksdarppu:948": " deśakālakriyāpātrāṇy avicāryaiva kevalam /",
    "GK22ksdarppu:949": " pareṣāmārtiśamanaṃ dayārdraṃ dānamucyate // KDarp_6.9 //",
    "GK22ksdarppu:950": " rakṣāyai saṃpadāṃ putra- kalatrasukhasiddhaye /",
    "GK22ksdarppu:951": " dīyate yatprayatnena lobhadānena tena kim // KDarp_6.10 //",
    "GK22ksdarppu:952": " vāde khalaiḥ khalīkṛtya vedhadrutaparīkṣayā /",
    "GK22ksdarppu:953": " dīyate yaccirakliṣṭaṃ kaṣṭadānena tena kim // KDarp_6.11 //",
    "GK22ksdarppu:954": " tyaktvāśāgatasatpātraṃ pūrṇāyābhyarthya dīyate /",
    "GK22ksdarppu:955": " yattaducchvāsasaṃtaptaṃ dagdhadānena tena kim // KDarp_6.12 //",
    "GK22ksdarppu:956": " anyadābhāṣitaṃ pūrvaṃ dattamanyattato 'lpakam /",
    "GK22ksdarppu:957": " yatsadoṣamayogyaṃ vā kūṭadānena tena kim // KDarp_6.13 //",
    "GK22ksdarppu:958": " cirasevānurodhena lobhakṛcchrādanicchayā /",
    "GK22ksdarppu:959": " aprasādena yaddattaṃ balādānena tena kim // KDarp_6.14 //",
    "GK22ksdarppu:960": " yatpuṣpadhūpatilaka- pratipattipradarśitam /",
    "GK22ksdarppu:961": " dattamatyalpaniḥsāraṃ dambhadānena tena kim // KDarp_6.15 //",
    "GK22ksdarppu:962": " prabhūtabhārasaṃbhāraṃ rājacaurādiviplave /",
    "GK22ksdarppu:963": " dattvā yadduṣṭamudghuṣṭaṃ śalyadānena tena kim // KDarp_6.16 //",
    "GK22ksdarppu:964": " anāsvādyamavikreyam anādeyamanīpsitam /",
    "GK22ksdarppu:965": " dattaṃ nirupakāraṃ yad vandhyadānena tena kim // KDarp_6.17 //",
    "GK22ksdarppu:966": " ṛṇavaccirasaṃśodhyaṃ vacasā pratipāditam /",
    "GK22ksdarppu:967": " yannityayācanadveṣaṃ yācyadānena tena kim // KDarp_6.18 //",
    "GK22ksdarppu:968": " ekasmai pūrṇamanyasmai kṛśaṃ tulyaguṇodaye /",
    "GK22ksdarppu:969": " bhedādyadarpitaṃ rāga- dveṣadānena tena kim // KDarp_6.19 //",
    "GK22ksdarppu:970": " ṛṇadaiḥ svajanaiḥ putrair labdhakṣāmapratigrahaḥ /",
    "GK22ksdarppu:971": " nityamāyāsyate yena kalidānena tena kim // KDarp_6.20 //",
    "GK22ksdarppu:972": " na parasyārtiśanamaṃ nātmanaḥ puṇyakāraṇam /",
    "GK22ksdarppu:973": " dattālpamūlyenāptaṃ yat svalpadānena tena kim // KDarp_6.21 //",
    "GK22ksdarppu:974": " durgraheṣu viruddheṣu daśāpāke 'tidāruṇe /",
    "GK22ksdarppu:975": " dīyate doṣaśāntyai yad bhayadānena tena kim // KDarp_6.22 //",
    "GK22ksdarppu:976": " mumūrṣastyaktasarvāśaḥ śayanastho dadāti yat /",
    "GK22ksdarppu:977": " mūrcchāsthānena manasā mohadānena tena kim // KDarp_6.23 //",
    "GK22ksdarppu:978": " dattaṃ priyaviyogogra- śokaśalyārtacetasā /",
    "GK22ksdarppu:979": " yatpaścāttāpajananaṃ bāṣpadānena tena kim // KDarp_6.24 //",
    "GK22ksdarppu:980": " purohitāya gurave śāntisvastividhāyine /",
    "GK22ksdarppu:981": " dīyate yatprasaṅgena bhṛtidānena tena kim // KDarp_6.25 //",
    "GK22ksdarppu:982": " yatsaṃtyaktaphalaspṛhaṃ yaducitaṃ sarvasvabhūtaṃ ca yan nānyāyena yadarjitaṃ paradhanasparśena śaptaṃ na yat /",
    "GK22ksdarppu:983": " dattvā duḥkhaśataṃ na yatsvavacasā paścānna yadgaṇyate taddānaṃ dhanabījavāpanipuṇaḥ śeṣaḥ prakāraḥ kṛṣeḥ // KDarp_6.26 //",
    "GK22ksdarppu:984": " prāptuṃ svargavarāṅganāstanataṭasparśātiriktaṃ sukhaṃ datto merurapi prayāti tṛṇatāmātmopakārecchayā",
    "GK22ksdarppu:985": " āpannārtivilokane karuṇayā śraddhāsudhāpūritaṃ sattvotsāhasamanvitaṃ tṛṇamapi trailokyadānādhikam yudhiṣṭhirasya bhūbhartuḥ purā kanakavarṣiṇaḥ /",
    "GK22ksdarppu:986": " aśvamedhe vidhānena vartamāne mahākratau // KDarp_6.28 //",
    "GK22ksdarppu:987": " sajjāsu rājabhojyāsu vividhāsvannapāliṣu /",
    "GK22ksdarppu:988": " aniśaṃ ratnapātreṣu bhuñjāneṣu dvijanmasu // KDarp_6.29 //",
    "GK22ksdarppu:989": " vipreṣu pūryamāṇeṣu maṇikāñcanaśāsanaiḥ /",
    "GK22ksdarppu:990": " ucchiṣṭabhūmiṃ nakulaḥ svabilātsamupāyayau // KDarp_6.30 //",
    "GK22ksdarppu:991": " dīptakāñcanavarṇena pārśvenaikena śobhitaḥ /",
    "GK22ksdarppu:992": " apareṇāsuvarṇena vitīrṇajanakautukaḥ // KDarp_6.31 //",
    "GK22ksdarppu:993": " so 'bhyetya tūrṇamucchiṣṭa hemapātracyute 'mbhasi /",
    "GK22ksdarppu:994": " luloṭha śapharotphāla- parivartavivartanaiḥ // KDarp_6.32 //",
    "GK22ksdarppu:995": " suvarṇapārśvaṃ nakulaṃ dṛṣṭvā sarve kutūhalāt /",
    "GK22ksdarppu:996": " majjantamucchiṣṭajale kṣitipāya nyavedayan // KDarp_6.33 //",
    "GK22ksdarppu:997": " prāptena bhūbhujā dṛṣṭvā dṛṣṭyā pṛṣṭa iveṣṭayā /",
    "GK22ksdarppu:998": " so 'vadadvismayabhuvā suspaṣṭākṣarayā girā // KDarp_6.34 //",
    "GK22ksdarppu:999": " rājannasyātidānasya na paśyāmyucitaṃ phalam /",
    "GK22ksdarppu:1000": " asmātprabhūtasaṃbhārāt saktupātraṃ varaṃ param // KDarp_6.35 //",
    "GK22ksdarppu:1001": " pravṛtte 'sminmahādāne mahataste mahīpate /",
    "GK22ksdarppu:1002": " vitte vṛtte ca citte ca śuddhiṃ ko vetti tattvataḥ // KDarp_6.36 //",
    "GK22ksdarppu:1003": " saṃbhāro 'yaṃ bhuvanabhavanavyāptiparyāptabhogaḥ sarvāśāsu pratatajanatāpūraṇe 'tyantatucchaḥ",
    "GK22ksdarppu:1004": " āpannārtipraśamanavidhau sattvaśuddhipradāne saṃnaddhānāmapi tṛṇakaṇaḥ kāñcanādritvameti // śrūyatām yanmayā dṛṣṭaṃ bhūpate svayamadbhutam /",
    "GK22ksdarppu:1005": " udetyudīrite yasmin kāye romāñcakañcukaḥ // KDarp_6.38 //",
    "GK22ksdarppu:1006": " śiloñchavṛttinā pūrvaṃ vipreṇa kṣetracāriṇā /",
    "GK22ksdarppu:1007": " upavāsakṛśenāptaṃ yavastokaṃ kalatriṇā // KDarp_6.39 //",
    "GK22ksdarppu:1008": " saktupātre tataḥ siddhe kṛtadevapitṛkriyaḥ /",
    "GK22ksdarppu:1009": " jāyāputravibhāgena svaṃ bhāgaṃ bhoktumudyayau // KDarp_6.40 //",
    "GK22ksdarppu:1010": " sa prāṇāhutitoyārthī dadarśātithimāgatam /",
    "GK22ksdarppu:1011": " kṣutkṣāmakukṣiṃ saṃkṣipta- sarvāṅgaśithilākṛtim // KDarp_6.41 //",
    "GK22ksdarppu:1012": " tasmai vihitasatkāraḥ saprasādena cetasā /",
    "GK22ksdarppu:1013": " śraddhāsudhāvasiktaṃ tat sa dadau nijabhojanam // KDarp_6.42 //",
    "GK22ksdarppu:1014": " nigīrṇo 'tithinā tasminn akṣīṇakṣudvikāriṇā /",
    "GK22ksdarppu:1015": " tadbhāryāpyādaravatī tasmai svamaśanaṃ dadau // KDarp_6.43 //",
    "GK22ksdarppu:1016": " tenāpyatṛptimālokya tatsūnuḥ śraddhayātithim /",
    "GK22ksdarppu:1017": " svabhojanena vidadhe saṃpūrṇāśananirvṛttam // KDarp_6.44 //",
    "GK22ksdarppu:1018": " gate bhuktvātithau tasminn upavāsakṛśo dvijaḥ /",
    "GK22ksdarppu:1019": " sattvotsāhayutastasthau klānto 'pi niśi nirvyathaḥ // KDarp_6.45 //",
    "GK22ksdarppu:1020": " athāhaṃ saktugandhena nirgataḥ kṣudhito bilāt /",
    "GK22ksdarppu:1021": " prāptastatparṇakuṭikām utsṛṣṭocchiṣṭavartinīm // KDarp_6.46 //",
    "GK22ksdarppu:1022": " tatrācamanatoyena spṛṣṭamātrasya me nṛpa /",
    "GK22ksdarppu:1023": " pasya me dakṣiṇaṃ pārśvaṃ jataṃ hemamayacchavi // KDarp_6.47 //",
    "GK22ksdarppu:1024": " tato 'haṃ vāmapārśvasya hemacchāyāptaye sadā /",
    "GK22ksdarppu:1025": " nirnidraścintayā yātaḥ kṛśatāmeva kevalam // KDarp_6.48 //",
    "GK22ksdarppu:1026": " yadyatprāpnoti puruṣaḥ karmayogātsamīhitam /",
    "GK22ksdarppu:1027": " tattatsaṃpūraṇāyaiva yāti cintāvidheyatām // KDarp_6.49 //",
    "GK22ksdarppu:1028": " adhunā vartamāne 'sminn aśvamedhe tava kratau /",
    "GK22ksdarppu:1029": " hemapārśvāśayāyāto viprocchiṣṭāmahīmaham // KDarp_6.50 //",
    "GK22ksdarppu:1030": " ratnakāñcanapātrāmbu- siktasya luṭhataściram /",
    "GK22ksdarppu:1031": " mama kāntilavo 'pyaṅge na kaścidiha dṛśyate // KDarp_6.51 //",
    "GK22ksdarppu:1032": " sarvathā sattvaśuddhāya dānāyātilaghīyase /",
    "GK22ksdarppu:1033": " namo mahāphalāyaiva na bhogāṅgaprasaṅgine // KDarp_6.52 //",
    "GK22ksdarppu:1034": " ityuktvā nakule yāte tattatheti yudhiṣṭhiraḥ /",
    "GK22ksdarppu:1035": " vicintya saṃtatocchvāsaḥ kṣaṇaṃ stimitatāṃ yayau // KDarp_6.53 //",
    "GK22ksdarppu:1036": " tasmātsuvarṇāmbararatnabhūmi- dānairna darpaḥ puruṣeṇa kāryaḥ /",
    "GK22ksdarppu:1037": " bhavatyudāraṃ karuṇārdrasattvaṃ dānaṃ sadā kasyacideva puṇyaiḥ //",
    "GK22ksdarppu:1038": " saptamo vicāraḥ tapaḥ sadā rāgadhanābhimāna- mohaprahāṇāya satāmabhīṣṭam /",
    "GK22ksdarppu:1039": " tenaiva darpo yadi kiṃ vṛthaiva tyakto nikāyaḥ kṣapitaśca kāyaḥ //",
    "GK22ksdarppu:1040": " sarvātmanā śuddhadhiyā vidheyaḥ saṃsāradoṣapraśamāya yatnaḥ /",
    "GK22ksdarppu:1041": " kopopataptaṃ dhanarāgadigdhaṃ karoti tīvraṃ na tapaḥ praśāntim //",
    "GK22ksdarppu:1042": " cittaṃ viraktaṃ yadi kiṃ tapobhiś cittaṃ sarāgaṃ yadi kiṃ tapobhiḥ /",
    "GK22ksdarppu:1043": " cittaṃ prasannaṃ yadi kiṃ tapobhiś cittaṃ sakopaṃ yadi kiṃ tapobhiḥ //",
    "GK22ksdarppu:1044": " kopena śāpaśpuritādharāṇāṃ kāmena kampasphuritādharāṇām /",
    "GK22ksdarppu:1045": " svedāmbhasā tulyasamudbhavena nistejasāṃ kiṃ tapasā munīnām // KDarp_7.4",
    "GK22ksdarppu:1046": " bhāryāpyahalyā kila gautamasya kruddhasya śāpena śilā babhūva /",
    "GK22ksdarppu:1047": " nīto vasiṣṭhena ruṣābhiśaptaś caṇḍālatāṃ bhūmipatistraśaṅkuḥ // KDarp_7.5",
    "GK22ksdarppu:1048": " bhūmagnamūrtirvararatnalobhād vipāṭayantīṃ nayane sukanyām /",
    "GK22ksdarppu:1049": " tatpāṇisaṃsparśasukhādareṇa sehe nikāraṃ cyavanaḥ sarāgaḥ // KDarp_7.6 //",
    "GK22ksdarppu:1050": " pāṇḍuḥ priyākaṇṭhavilambibāhur yayau stananyastatanuryadastam /",
    "GK22ksdarppu:1051": " dagdhaḥ parīkṣitphaṇiphūtkṛtairyat tapasvikopasya vijṛmbhitaṃ tat //",
    "GK22ksdarppu:1052": " visārasaṃsāratarorna yena niḥśeṣamunmūlitameva mūlam /",
    "GK22ksdarppu:1053": " śāpopatāpaprabhuṇā pareṣāṃ kiṃ tena mithyātapasā munīnām // KDarp_7.8 //",
    "GK22ksdarppu:1054": " na rājasevārajasā viluptaṃ na bhūmividyādivivādataptam /",
    "GK22ksdarppu:1055": " na dambhadīkṣākuhakākulaṃ yat kalyāṇamittraṃ vimalaṃ vrataṃ tat //",
    "GK22ksdarppu:1056": " sasaṃcayaṃ guptakalatraputraṃ punargṛhītavyavāharabhāram /",
    "GK22ksdarppu:1057": " dambhābhimānodbhavakaṣṭabhūtaṃ mithyāvrataṃ jīvitavṛttyupāyaḥ //",
    "GK22ksdarppu:1058": " sarāgarogaṃ bahulapramohaṃ sarogasaṃbhāramakharvagarvam /",
    "GK22ksdarppu:1059": " pradveṣadoṣoṣṇamameyamāyaṃ saṃsāracihnaṃ vratametadagryam // KDarp_7.11 //",
    "GK22ksdarppu:1060": " jaṭākṣasūtrājinayogapaṭṭa- kanyādṛḍhagranthinipīḍyamānam /",
    "GK22ksdarppu:1061": " vivekahīnaṃ virataprakāśaṃ vrataṃ bṛhadbandhanamāmananti // KDarp_7.12 //",
    "GK22ksdarppu:1062": " sarāgakāṣāyakaṣāyacittaṃ śīlāṃśukatyāgadigambaraṃ vā /",
    "GK22ksdarppu:1063": " laulyodbhavadbhasmabharaprahāsaṃ vrataṃ na veṣodbhaṭatulyavṛttam //",
    "GK22ksdarppu:1064": " niḥsaṅgayogaṃ dhanabhogasaṅgaṃ vilambikaṅkālakapālamālam /",
    "GK22ksdarppu:1065": " kopākulaṃ sparśavivarjanīyaṃ bhāravrataṃ tatkathayanti pāpam // KDarp_7.14",
    "GK22ksdarppu:1066": " bālastapasvī kimato 'sti hāsyaṃ yuvā vanaiṣī kimato 'styayogyam /",
    "GK22ksdarppu:1067": " vṛddha sarāgaḥ kimato 'sti nindyaṃ mūrkhaḥ pramātā kimato 'sti śocyam //",
    "GK22ksdarppu:1068": " kṣamā śamaḥ śāsanamindriyāṇāṃ manaḥ prasiktaṃ karuṇāmṛtena /",
    "GK22ksdarppu:1069": " tapo 'rhametatsajane vane vā kāyasya saṃśoṣaṇamanyadāhuḥ // KDarp_7.16 //",
    "GK22ksdarppu:1070": " himācale śyāmaladevadāru- vane purā nirjharacāruhāsye /",
    "GK22ksdarppu:1071": " tapasyatāṃ śoṣajuṣāṃ munīnāṃ kālo yayau varṣasahasrasaṃkhyaḥ // KDarp_7.17",
    "GK22ksdarppu:1072": " tataḥ kadācidbhagavānbhavārti- hārī vihārāya nabhaḥpathena /",
    "GK22ksdarppu:1073": " samaṃ bhavānyā vṛṣabhādhirūḍhaḥ samāyayau śītamayūkhamauliḥ // KDarp_7.18",
    "GK22ksdarppu:1074": " tasyoditānāṃ vadanaprabhāṇāṃ dīrghīkṛtānekaśaśiprabhāṇām /",
    "GK22ksdarppu:1075": " vilāsahāsyena nabho babhūva vibhaktisaṃsaktasitottarīyam // KDarp_7.19 //",
    "GK22ksdarppu:1076": " devī vilokyātha tapaḥprayatna- tīvraprayāsaprakaṭāsthiśeṣān /",
    "GK22ksdarppu:1077": " munīnkṛpāveśaviṣaṇṇacittā śaśāṅkalekhābharaṇaṃ babhāṣe // KDarp_7.20 //",
    "GK22ksdarppu:1078": " deva tvadārādhananiścalānāṃ saṃtyaktasarvāgrahanigrahāṇām /",
    "GK22ksdarppu:1079": " tapa kriyāśoṣitavigrahāṇāṃ nādyāpi muktiḥ kimaho munīnām // KDarp_7.21 //",
    "GK22ksdarppu:1080": " kasmādamī varṣasahasralagna- kleśāvalagnāstanuśoṣamagnāḥ /",
    "GK22ksdarppu:1081": " bhavatpadaṃ nityasukhāya naiva nirāmayaṃ tanmunayaḥ prayānti // KDarp_7.22",
    "GK22ksdarppu:1082": " pṛthuḥ prasādaḥ prathamāgateṣu nirādaratvaṃ cirasaṃśriteṣu /",
    "GK22ksdarppu:1083": " svācchandyalīlāvipulāvalepād eṣu svabhāvaḥ sulabhaḥ prabhūṇām //",
    "GK22ksdarppu:1084": " iti priyāyāḥ praṇayopapannam ākarṇya vākyaṃ giriśo 'bravīttām /",
    "GK22ksdarppu:1085": " kurvanviṣaśyāmalakaṇṭhakāntiṃ dantaprabhābhiḥ pratibhāvihīnam //",
    "GK22ksdarppu:1086": " devi tvayoktam dayayā munīnāṃ bhaktānurodhāducitaṃ mamaitat /",
    "GK22ksdarppu:1087": " eṣāṃ bhavollaṅganavighnabhūtau śāntiṃ gatau kiṃ tu na kāmakopau //",
    "GK22ksdarppu:1088": " vanapraveśairniyamairaśeṣaiḥ kriyāviśeṣaiḥ kṛtakāyaśoṣaiḥ /",
    "GK22ksdarppu:1089": " na nirvikāraṃ padamāpnuvanti kopena kāmena ca kṛṣyamāṇāḥ // KDarp_7.26 //",
    "GK22ksdarppu:1090": " pratyakṣameṣāṃ manaso vikāraṃ saṃdarśayāmyeṣa niṣaktamantaḥ /",
    "GK22ksdarppu:1091": " tīvravrataiḥ śuṣyati kāya eva na vāsanālīnaghanapramohaḥ // KDarp_7.27 //",
    "GK22ksdarppu:1092": " saṃtyaktabhogāḥ spṛhayā vimuktāḥ snehe 'pyarāgāḥ sujane 'pyasaṅgāḥ /",
    "GK22ksdarppu:1093": " bhajantyavikleśatapaḥprasaktā yuktāḥ prakāmaṃ padamavyayaṃ tat //",
    "GK22ksdarppu:1094": " uktveti śaṃbhurvṛṣabhātsalīlaṃ girerivāgrādavatīrya bhūmim /",
    "GK22ksdarppu:1095": " kṣaṇādabhūdadbhutarūparāśir nagnavrataḥ kāntisudhāvadātaḥ // KDarp_7.29 //",
    "GK22ksdarppu:1096": " tasyāmarādhīśakirīṭaratna- śoṇaprabhārdrāviva pādapadmau /",
    "GK22ksdarppu:1097": " pracakraturvidrumabālavallī- navaprarohādbhutagarvamurvyām // KDarp_7.30",
    "GK22ksdarppu:1098": " suspaṣṭajānu pracitoruśobhi nābhihradāvartavibhaktamadhyam /",
    "GK22ksdarppu:1099": " tattasya rūpaṃ pravilambibāhoḥ pīnāṃsamāsīnmukhapūrṇacandram // KDarp_7.31",
    "GK22ksdarppu:1100": " ananyalāvaṇyasudhābdhimadhya- snātairivāṅgaiḥ sphaṭikāvadātaiḥ /",
    "GK22ksdarppu:1101": " cakre daśāśāḥ sa pṛthuprakāśā digambaratvādiva jātahāsāḥ // KDarp_7.32 //",
    "GK22ksdarppu:1102": " pāṇisthitaśyāmamayūrapicchacchāyācchaṭāvicchurito 'sya kaṇṭhaḥ /*",
    "GK22ksdarppu:1103": " rarāja līnāntarakālakūṭamiṣāgninevārpitadhūmalekhaḥ // KDarp_7.33 //*",
    "GK22ksdarppu:1104": " sa locanābhyāṃ pṛthupakṣmalābhyām āraktaparyantamanoharābhyām /",
    "GK22ksdarppu:1105": " vyadhādivānaṅganavāṅgasaṅge digaṅganānāmanurāgadīkṣām // KDarp_7.34 //",
    "GK22ksdarppu:1106": " dṛṣṭvā trilokīkalitābhilāṣaṃ vapuḥ smarārerjanitasmaraṃ tat /",
    "GK22ksdarppu:1107": " pūrvāpakārasmṛtijātalajjaṃ cakṣuḥ kṣaṇaṃ kvāpi yayau tṛtīyam // KDarp_7.35",
    "GK22ksdarppu:1108": " babhau sa kāntaḥ kuṭilāsitena skandhaspṛśā kuntalasaṃcayena /",
    "GK22ksdarppu:1109": " anveṣṭumiṣṭāṃ mukuṭendulekhāṃ niśāgaṇeneva samāgatena // KDarp_7.36 //",
    "GK22ksdarppu:1110": " latāvadhūpallavapāṇimuktaiḥ smitāvadātairvibabhau ca puṣpaiḥ /",
    "GK22ksdarppu:1111": " rūpāntare nihnutajahnukanyā- phenāvaśeṣairiva kīrṇakeśaḥ // KDarp_7.37 //",
    "GK22ksdarppu:1112": " tenānyarūpeṇa kṛtā navaiva kāntiścakāśe nijarūpaguptyai /",
    "GK22ksdarppu:1113": " jūṭādivendurmṛditaḥ karābhyāṃ sarvāṅgamabhyaṅgapade niyuktaḥ // KDarp_7.38",
    "GK22ksdarppu:1114": " rūpaṃ virūpīkṛtamanmathasya tattasya kāntyā kamanīyamāsīt /",
    "GK22ksdarppu:1115": " lajjāpahārādvanadevatānāṃ savismayo yena navābhilāṣaḥ // KDarp_7.39 //",
    "GK22ksdarppu:1116": " vivāsasastasya sasaṅgamaṅge lajjāvatīnāṃ spṛhayaiva petuḥ /",
    "GK22ksdarppu:1117": " netrāṇi vidyādharasundarīṇāṃ līlāravindārdhatiraskṛtāni // KDarp_7.40 //",
    "GK22ksdarppu:1118": " nabhaḥsthitānāṃ tridaśāṅganānāṃ tadgātrasaundaryavaśīkṛtānām /",
    "GK22ksdarppu:1119": " prakampaśiñjānavibhūṣaṇānāṃ netrotsavo 'bhūdgativighnabhūtaḥ // KDarp_7.41",
    "GK22ksdarppu:1120": " susiddhakanyāñjalipallavāgra- vimuktanīlotpalapuṣpakuñjam /",
    "GK22ksdarppu:1121": " aṅge jagallocanavargamasya saundaryasaṃsaktamivābabhāse // KDarp_7.42 //",
    "GK22ksdarppu:1122": " taddarśane kautukaniścalānāṃ karṇāvataṃsīkṛtalocanānām /",
    "GK22ksdarppu:1123": " mṛgāṅganānāmapi saspṛhābhūn nitāntamantaḥkaraṇapravṛttiḥ // KDarp_7.43 //",
    "GK22ksdarppu:1124": " tasya praveśe vadanādhivāsa- lobhabhramadbhṛṅgagaṇāñcitānām /",
    "GK22ksdarppu:1125": " abhūtsajṛmbhaśvasanākulānāṃ muhurlatānāṃ kusumeṣu kampaḥ // KDarp_7.44 //",
    "GK22ksdarppu:1126": " śanaiḥ śanairāśramasaṃnikarṣaṃ taṃ yauvanaṃ mūrtamivāpatantam /",
    "GK22ksdarppu:1127": " vilokya kāntaṃ munikāminīnāṃ manaḥ praharṣocchalitaṃ babhūva // KDarp_7.45",
    "GK22ksdarppu:1128": " tāsāṃ tadālokananirnimeṣā dṛṣṭiḥ paraṃ karṇapathapraviṣṭā /*",
    "GK22ksdarppu:1129": " utsṛṣṭalajjāvipulābhilāṣādasūcayanmugdhamṛgīvilāsam // KDarp_7.46 //*",
    "GK22ksdarppu:1130": " tāsāṃ tadarcārabhasotthitānāṃ srastāṃśukotkampighanastanīnām /",
    "GK22ksdarppu:1131": " navena kāmena khalīkṛtānāṃ jṛmbhābhavo 'bhūdbhujayorvilāsaḥ // KDarp_7.47",
    "GK22ksdarppu:1132": " tāsāṃ babhau romalatā mukhendu- bhītā tamaḥśrīḥ stanarakṣiteva /",
    "GK22ksdarppu:1133": " rāgāgnidhūmaprasarāgryalekhā tanīyasī nābhivinirgateva // KDarp_7.48 //",
    "GK22ksdarppu:1134": " tasyādhare cumbanalālaseva kaṇṭhe haṭhāliṅganasaspṛheva /",
    "GK22ksdarppu:1135": " hṛdi stananyāsasamutsukeva papāta dṛṣṭiḥ sahasaiva tāsām // KDarp_7.49 //",
    "GK22ksdarppu:1136": " bhṛṅgasvanairāhitahuṃkṛtābhiḥ puṣpyatprasūnaiḥ prasṛtasmitābhiḥ /",
    "GK22ksdarppu:1137": " vātāñcitaiḥ pallavapaṇibhistā nivāryamāṇā iva mañjarībhiḥ // KDarp_7.50 //",
    "GK22ksdarppu:1138": " saṃtarjyamānā iva homadhūma- lekhāvalībhrūbhramaṇena digbhiḥ /",
    "GK22ksdarppu:1139": " tasyāntike śīladukūlamukti- sajjā vilajjāḥ prasabhaṃ babhūvuḥ //",
    "GK22ksdarppu:1140": " niḥśvāsinīnāṃ smarabāṇapuṅkha- pakṣāntavātairiva kampitānām /",
    "GK22ksdarppu:1141": " tāsāṃ vilokyaiva manovikāraṃ bhrūbhaṅgabhīmā muniparṣadāsīt // KDarp_7.52",
    "GK22ksdarppu:1142": " kopotkaṭavyāghravidīryamāṇa- kṣamāmṛgīraktaciteva teṣām /",
    "GK22ksdarppu:1143": " āsannadoṣāgamavāsarānta- saṃdhyānibhābhūtsahasaiva dṛṣṭiḥ // KDarp_7.53 //",
    "GK22ksdarppu:1144": " daṣṭādharāḥ kampavidhūrṇamānāḥ svedārdradehā viṣamaṃ śvasantaḥ /",
    "GK22ksdarppu:1145": " te bhejire rāgasamudgaterṣyāḥ kopākulāḥ kāmukavṛttameva // KDarp_7.54 //",
    "GK22ksdarppu:1146": " antarjvalatkopakṛśānudhūma- saṃkāśakṛṣṇājinabaddhakakṣaḥ /",
    "GK22ksdarppu:1147": " tridaṇḍamudyamya javena kaścid abhyādravannagnatanuṃ vṛṣāṅkam //",
    "GK22ksdarppu:1148": " bṛsīṃ samutkṣipya sakampabāhuś cikṣepa kaścitkṣamayā vihīnaḥ /",
    "GK22ksdarppu:1149": " yenāsanātkṣmāvirahādivāśu mohe nirālambatanuḥ papāta // KDarp_7.56 //",
    "GK22ksdarppu:1150": " kamaṇḍaluṃ kaścidakāṇḍacaṇḍa- saṃrambhapiṇḍīkṛtakopatulyam /",
    "GK22ksdarppu:1151": " ādāya mohena pinākapāṇeḥ puraḥ prahārābhimukho babhūva // KDarp_7.57 //",
    "GK22ksdarppu:1152": " teṣāmamarṣādbhṛśamakṣamāṇāṃ soḍhuṃ nikāraṃ kṣaṇamakṣamāṇām /",
    "GK22ksdarppu:1153": " prāpuḥ prayātāḥ kṣitimakṣamālā bhrūbhaṅgatāṃ tasya tapovanasya //",
    "GK22ksdarppu:1154": " tatsaṃbhramādāśramamañjarīṇāṃ kampākulānāṃ kusumāntarotthaiḥ /",
    "GK22ksdarppu:1155": " āsītpramohapratimo 'ndhakāraḥ śāpākṣarāmairbhramarairbhramadbhiḥ //",
    "GK22ksdarppu:1156": " te prāpurīrṣyāpadamandhakāri vaktraṃ śaśāṅkopamamīkṣamāṇāḥ /",
    "GK22ksdarppu:1157": " kaṇṭhasthalālokanakālakūṭa- saṃpūritākṣā iva mohamūrcchām // KDarp_7.60 //",
    "GK22ksdarppu:1158": " te taṃ smitaprasphuritādharāgram udagralāvaṇyaviśeṣatarṣāḥ /",
    "GK22ksdarppu:1159": " patnīvikārogranikāramūcuḥ kaṇṭhāntaraśvāsavikīrṇavarṇāḥ // KDarp_7.61 //",
    "GK22ksdarppu:1160": " ko 'yaṃ vijātirviguṇaḥ kalāvān nagno vṛṣāṅkaḥ praviśatyalajjaḥ /",
    "GK22ksdarppu:1161": " pradūṣitā yena maharṣijuṣṭā gaṅgeva śuddhā lalanāvalīyam // KDarp_7.62 //",
    "GK22ksdarppu:1162": " anena saṃsūcayatā nigūḍha- rūpeṇa darpādakulīnabhāvam /",
    "GK22ksdarppu:1163": " nītā pavitratvamiyaṃ munīnāṃ kāpālikeneva vanāntabhūmiḥ // KDarp_7.63 //",
    "GK22ksdarppu:1164": " aho batāsya pratibhā prasahya satīsamāliṅganasaspṛhasya /",
    "GK22ksdarppu:1165": " kenāpi kāmatkuhakakrameṇa kāntaṃ kṛtaṃ rūpamanena nūnam // KDarp_7.64 //",
    "GK22ksdarppu:1166": " uktveti tasmai sasṛjuḥ sakopās te daṇḍapāṣāṇabṛsīśatāni /",
    "GK22ksdarppu:1167": " dveṣāvṛtākṣṇāmavivekajanmā mohaḥ pramāde gurutāmupaiti // KDarp_7.65 //",
    "GK22ksdarppu:1168": " dūre bhavatyatha śanaiḥ śiśirāṃśumaulau teṣaṃ prakopavipulānalatāpitānām /",
    "GK22ksdarppu:1169": " taddarśanānusaraṇaprasṛtasya yatnaḥ patnījanasya sutarāṃ vinivartane 'bhūt",
    "GK22ksdarppu:1170": " atha sa bhagavānbhargaḥ svargāpagāpṛthunirjhara-",
    "GK22ksdarppu:1171": " prasṛtahasitastasmādeśātkrameṇa tirohitaḥ /",
    "GK22ksdarppu:1172": " praśamavimalaṃ vyoma vyāpya priyāmavadatsmaya- smitasitamukhīṃ dṛṣṭaṃ devi",
    "GK22ksdarppu:1173": " tvayā municeṣṭitam // KDarp_7.67 //",
    "GK22ksdarppu:1174": " bhasmasmeraśarīratā pṛthujaṭābandhaḥ śiromuṇḍanaṃ kuṇḍī daṇḍakamaṇḍalupraṇayitā carmākṣasūtragrahaḥ",
    "GK22ksdarppu:1175": " kāṣāyavyasanaṃ nirambararuciḥ kaṅkālamālādhṛtiḥ kāmakrodhavaśādviśeṣaruciraṃ sarvaṃ vṛthaiva vratam // KDarp_7.68 //",
    "GK22ksdarppu:1176": " darpotkopātparaṇitajaṭāsūtrabandhacca mohād antaḥsīdatsarasaviṣayāsvādasaṃvādasaṅgāt /",
    "GK22ksdarppu:1177": " āśāpāśavyasananicayādvāsanālīnadoṣān naiṣāṃ muktirbhavati tapasā kāyasaṃśoṣaṇena // KDarp_7.69",
    "GK22ksdarppu:1178": " ityuktaṃ tripurāriṇā girisutā śrutvā yathārthaṃ vaco niścitya vratamapraśāntamanasāṃ mithyaiva kāyakṣayam /",
    "GK22ksdarppu:1179": " saṃsāroparamāya moharajasaḥ śāntyai munīnāṃ paraṃ rāgadveṣavimuktaye ca dayayā cakre harasyārthanām devyārthito 'tha bhagavānkṛpayā smarāris teṣāmanugrahamayena vilokanena /",
    "GK22ksdarppu:1180": " cakre smitasnapitadigvadano munīnāṃ līnasya moharajasaḥ sahasaiva śāntim",
    "GK22ksdarppu:1181": " tapoviśeṣairniśitaprayatnais tasmānna kāryaḥ pṛthumohadarpaḥ /",
    "GK22ksdarppu:1182": " dveṣeṇa rāgeṇa mohadayena tapaḥ kṣayaṃ yāti saha smayena // KDarp_7.72 //",
    "GK22ksdarppu:1183": " praśānto 'ntastṛṣṇāviṣamaparitāpaḥ śamajalair aśeṣaḥ saṃtoṣāmṛtavisarapānena vapuṣaḥ /",
    "GK22ksdarppu:1184": " asaṅgaḥ saṃbhogaḥ kamaladalakīlālatulyā bhavāraṇye puṃsāṃ parahitamudāraṃ khalu tapaḥ // KDarp_7.73"
}