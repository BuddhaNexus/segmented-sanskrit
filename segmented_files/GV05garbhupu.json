{
    "GV05garbhupu:0": " Garbhopaniṣat",
    "GV05garbhupu:1": " oṃ pañcātmakaṃ pañcasu vartamānaṃ ṣaḍāśrayaṃ ṣaḍguṇayogayuktam /",
    "GV05garbhupu:2": " taṃ saptadhātuṃ trimalaṃ dviyoniṃ caturvidhāhāramayaṃ śarīram // GarUp_1",
    "GV05garbhupu:3": " pañcātmakam iti kasmāt pṛthivy āpas tejo vāyur ākāśam ity asmin pañcātmake śarīre kā pṛthivī kā āpaḥ kiṃ tejaḥ ko vāyuḥ kim ākāśam /",
    "GV05garbhupu:4": " tatra pañcātmake śarīre yat kaṭhinaṃ sā pṛthivī yad dravaṃ tā āpaḥ yad uṣṇaṃ tat tejaḥ yat saṃcarati sa vāyuḥ yac chuṣiraṃ tad ākāśam /",
    "GV05garbhupu:5": " tatra pṛthivī dhāraṇe āpaḥ piṇḍīkaraṇe tejaḥ prakāśane vāyur vyūhane ākāśam avakāśapradāne /",
    "GV05garbhupu:6": " pṛthak śrotre śabdopalabdhau tvak sparśe cakṣuṣī rūpe jihvā rasane nāsikā ghrāṇe upastha ānandane apānam utsarge buddhyā budhyati manasā saṃkalpayati vācā vadati /",
    "GV05garbhupu:7": " ṣaḍāśrayam iti kasmāt madhurāmlalavaṇatiktakaṭukaṣāyarasān vindatīti ṣaḍjaṛṣabhagāndhāramadhyamapañcamadhaivataniṣādāś",
    "GV05garbhupu:8": " cetīṣṭāniṣṭaśabdasaṃjñāḥ praṇidhānād daśavidhā bhavanti // GarUp_2",
    "GV05garbhupu:9": " saptadhātukam iti kasmāt śuklo raktaḥ kṛṣṇo dhūmraḥ pītaḥ kapilaḥ pāṇḍura iti /",
    "GV05garbhupu:10": " yathā devadattasya dravyādiviṣayā jāyante /",
    "GV05garbhupu:11": " parasparaṃ saumyaguṇatvāt ṣaḍvidho rasaḥ rasāc choṇitaṃ śoṇitān māṃsaṃ māṃsān medo",
    "GV05garbhupu:12": " medasaḥ snāyavaḥ snāyubhyo 'sthīni asthibhyo majjā majjātaḥ śukraṃ śukraśoṇitasaṃyogād",
    "GV05garbhupu:13": " āvartate garbho hṛdi vyavasthāṃ nayati hṛdaye 'ntar āgniḥ agnisthāne pittaṃ pittasthāne",
    "GV05garbhupu:14": " vāyuḥ vāyuto hṛdayaṃ prājāpatyāt kramāt // GarUp_3",
    "GV05garbhupu:15": " ṛtukāle samprayogād ekarātroṣitaṃ kalalaṃ bhavati saptarātroṣitaṃ budbudam ardhamāsābhyantare",
    "GV05garbhupu:16": " piṇḍaṃ māsābhyantare kaṭhinaṃ māsadvayena śiraḥ māsatrayeṇa pādapradeśaḥ caturthe",
    "GV05garbhupu:17": " gulphajaṭharakaṭipradeśāḥ pañcame pṛṣṭhavaṃśaḥ ṣaṣṭhe mukhanāsikākṣiśrotrāṇi saptame",
    "GV05garbhupu:18": " jīvena saṃyuktaḥ aṣṭame sarvalakṣaṇasampūrṇaḥ /",
    "GV05garbhupu:19": " pitū reto'tirekāt puruṣaḥ mātū reto'tirekāt strī ubhayor vojatulyatvān napaṃusakaṃ vyākulitamanaso 'ndhāḥ khañcāḥ kubjā vāmanā bhavanti /",
    "GV05garbhupu:20": " anyo 'nyavāyuparipīḍitaśukradvaidhyād dvidhā tanū syād yugmāḥ prajāyante /",
    "GV05garbhupu:21": " pañcātmakaḥ samarthaḥ pañcātmikā cetasā buddhir gandharasādijñānākṣarākṣaram oṃkāraṃ cintayatīti tad ekākṣaraṃ jñātvāṣṭau prakṛtayaḥ ṣoḍaśa vikārāḥ śarīre tasyaiva dehinaḥ /",
    "GV05garbhupu:22": " atha mātrāśitapītanāḍīsūtragatena prāṇa āpyāyate /",
    "GV05garbhupu:23": " atha navame māsi sarvalakṣaṇajñānasampūrṇo bhavati pūrvajātiṃ smarati śubhāśubhaṃ ca karma vindati // GarUp_4",
    "GV05garbhupu:24": " pūrvayonisahasrāṇi dṛṣṭvā caiva tato mayā /",
    "GV05garbhupu:25": " āhārā vividhā bhuktāḥ pītā nānāvidhāḥ stanāḥ /",
    "GV05garbhupu:26": " jātaś caiva mṛtaś caiva janma caiva punaḥ punaḥ // GarUp_5",
    "GV05garbhupu:27": " yan mayā parijanasyārthe kṛtaṃ karma śubhāśubham /",
    "GV05garbhupu:28": " ekākī tena dahye 'haṃ gatās te phalabhoginaḥ // GarUp_6",
    "GV05garbhupu:29": " aho duḥkhodadhau magno na paśyāmi pratikriyām /",
    "GV05garbhupu:30": " yadi yonyāḥ pramucye 'haṃ tat prapadye maheśvaram // GarUp_7",
    "GV05garbhupu:31": " aśubhakṣayakartāraṃ phalamuktipradāyakam /",
    "GV05garbhupu:32": " yadi yonyāḥ pramucye 'haṃ tat prapadye nārāyaṇam // GarUp_8",
    "GV05garbhupu:33": " aśubhakṣayakartāraṃ phalamuktipradāyakam /",
    "GV05garbhupu:34": " yadi yonyāḥ pramucye 'haṃ tat sāṃkhyaṃ yogam abhyase // GarUp_9",
    "GV05garbhupu:35": " aśubhakṣayakartāraṃ phalamuktipradāyakam /",
    "GV05garbhupu:36": " yadi yonyāḥ pramuñcāmi dhyāye brahma sanātanam // GarUp_10",
    "GV05garbhupu:37": " atha yonidvāraṃ samprāpto yantreṇāpīḍyamāno mahatā duḥkhena jātamātras tu vaiṣṇavena vāyunā saṃspṛṣṭas tadā na smarati janma maraṇāni na ca karma śubhāśubhaṃ vindati // GarUp_11",
    "GV05garbhupu:38": " śarīram iti kasmāt agnayo hy atra śriyante jñānāgnir darśanāgniḥ koṣṭhāgnir iti tatra koṣṭhāgnir nāmāśitapītalehyacoṣyaṃ pacati /",
    "GV05garbhupu:39": " darśanāgnī rūpāṇāṃ darśanaṃ karoti /",
    "GV05garbhupu:40": " jñānāgniḥ śubhāśubhaṃ ca karma vindati /",
    "GV05garbhupu:41": " trīṇi sthānāni bhavanti mukhe āhavanīya udare gārhapatyo hṛdi dakṣiṇāgniḥ ātmā yajamāno",
    "GV05garbhupu:42": " mano brahmā lobhādayaḥ paśavo dhṛtir dīkṣā saṃtoṣaś ca buddhīndriyāṇi yajñapātrāṇi",
    "GV05garbhupu:43": " karmendriyāṇi havīṃṣi śiraḥ kapālaṃ keśā darbhāḥ mukham antarvediḥ catuṣkapālaṃ śiraḥ",
    "GV05garbhupu:44": " ṣoḍaśa pārśvadantapaṭalāni saptottaraṃ marmaśataṃ sāśītikaṃ saṃdhiśataṃ sanavakaṃ",
    "GV05garbhupu:45": " snāyuśataṃ sapta sirāśatāni pañca majjāśatāni asthīni ca ha vai trīṇi śatāni ṣaṣṭiḥ",
    "GV05garbhupu:46": " sārdhacatasro romāṇi koṭyo hṛdayaṃ palāny aṣṭau dvādaśa palā jihvā pittaprasthaṃ",
    "GV05garbhupu:47": " kaphasyāḍhakaṃ śukrakuḍavaṃ medaḥ prasthau dvāv aniyataṃ mūtrapurīṣam āhāraparimāṇāt /",
    "GV05garbhupu:48": " paippalādaṃ mokṣaśāstraṃ paippalādaṃ mokṣaśāstram iti // GarUp_12"
}