{
    "GSP30vamjanmu:0": "sāndrodrekakṣubhitam abhitaḥ svāntam antar niyamya prāyo dhatte navanavarasollekham ānandakandam bhūyo bhūyaḥ pralayavibhavoddāmaduḥkhāntarāyo yo 'sāv antar jayati hṛdaye",
    "GSP30vamjanmu:1": "ko 'pi saṃvidvikāsaḥ // 2",
    "GSP30vamjanmu:2_0": "iha khalu nikhilajagadātmā sarvottīrṇaś ca sarvamayaś ca vikalpāsaṃkucitasaṃvitprakāśarūpaḥ anavacchinnacidānandaviśrāntaḥ",
    "GSP30vamjanmu:2_1": "prasaradaviralavicitrapañcavāhavāhavāhinīmahodadhiḥ niratiśayasvātantryasīmani pragalbhamānaḥ sarvaśaktikhacita eka eva asti",
    "GSP30vamjanmu:2_2": "saṃvid ātmā maheśvaraḥ // 3",
    "GSP30vamjanmu:3": "tasya prakāśarūpatā cicchaktiḥ svātantryam ānandaśaktiḥ taccamatkāraḥ icchāśaktiḥ āmarśātmakatā jñānaśaktiḥ sarvākārayogitvaṃ kriyāśaktiḥ iti //",
    "GSP30vamjanmu:4": "itthaṃ sarvaśaktiyoge 'pi ābhir mukhyābhiḥ śaktibhir upacaryate sa ca",
    "GSP30vamjanmu:5": "bhagavān svātantryaśaktimahimnā svātmānaṃ saṃkucitam iva ābhāsayan aṇuḥ iti ucyate // 5",
    "GSP30vamjanmu:6": "yathoktam vyāpako hi śivaḥ svecchākḷptasaṃkocamudraṇāt // 6",
    "GSP30vamjanmu:7": "vicitraphalakarmaughavaśāt tattaccharīrabhāk // 7",
    "GSP30vamjanmu:8": "iti nijasvarūpagopanakelilolam evaṃ māheśaśaktiparispandaṃ pravaraguravaḥ pratipedire // 8",
    "GSP30vamjanmu:9": "tathā ca āhuḥ atidurghaṭakāritvāt svācchandyanirmalād asau // 9",
    "GSP30vamjanmu:10": "svātmapracchādanakrīḍāpaṇḍitaḥ parameśvaraḥ // 10",
    "GSP30vamjanmu:11": "anāvṛte svarūpe 'pi yadātmācchādanaṃ vibhoḥ // 11",
    "GSP30vamjanmu:12": "saivāvidyā yato bheda etāvān viśvavṛttikaḥ iti // 12",
    "GSP30vamjanmu:13": "na ca etāvatā bhagavato deśakālākāropādhivirahitaniratiśayānandaparisyandātmakasya kācid api kṣatiḥ pratyuta paramamahimnaḥ paripuṣṭir ity uktam // 13",
    "GSP30vamjanmu:14": "asthāsyad ekarūpeṇa vapuṣā cen maheśvaraḥ // 14",
    "GSP30vamjanmu:15": "maheśvaratvaṃ saṃvittvaṃ tad atyakṣyad ghaṭādivat // 15",
    "GSP30vamjanmu:16": "paricchinnaprakāśatvaṃ jaḍasya kila lakṣaṇam // 16",
    "GSP30vamjanmu:17": "jaḍād vilakṣaṇo bodho yato na parimīyate // 17",
    "GSP30vamjanmu:18": "tena bodhamahāsindhor ullāsinyaḥ svaśaktayaḥ // 18",
    "GSP30vamjanmu:19": "āśrayanty ūrmaya iva svātmasaṃghaṭṭacitratām // 19",
    "GSP30vamjanmu:20": "ityādi // 20",
    "GSP30vamjanmu:21": "tad evam asau bhagavān svamāyāśaktyākhyena avyabhicaritasvātantryaśaktimahimnā svātmanaiva ātmānaṃ saṃkucitam iva avabhāsayan vijñānākalaḥ pralayākalaḥ sakalaś ca sampadyate // 21",
    "GSP30vamjanmu:22_0": "tatra āṇavena ekenaiva malena saṃyukto vijñānākala ucyate dvābhyām āṇavamāyī yābhyām apavedyaḥ pralayākalaḥ tribhir āṇavamāyīyakārmaiḥ",
    "GSP30vamjanmu:22_1": "saṃvedyaḥ tair eva kalādidharaṇyantatattvamayaḥ sakalaḥ tadartham eva ayam arthasargaḥ // 22",
    "GSP30vamjanmu:23": "tatra sṛṣṭyunmukho bhagavān śuddhādhvani vartamānaḥ svaśaktibhiḥ māyāṃ vikṣobhya kalātattvaṃ kiṃcitkartṛtvalakṣaṇaṃ pudgalasya sṛjati tato 'pi",
    "GSP30vamjanmu:24_0": "kiṃcid avabodhākhyaṃ vidyātattvaṃ kiṃcid abhilāṣarūpaṃ ca rāgatattvaṃ tad etat sarāgaṃ kartṛtattvaṃ bhūtabhaviṣyadvartamānatayā",
    "GSP30vamjanmu:24_1": "tridhā avacchidyate tat kālatattvaṃ tulyatve 'pi rāge yena kartṛtvasya avacchedaḥ kriyate tat",
    "GSP30vamjanmu:25": "niyatitattvaṃ tad etat kañcukaṣaṭkam antarmalāvṛtasya pudgalasya bahir ācchādakam uktaṃ ca cillācakreśvaramate māyā kalā śuddhavidyā rāgakālau niyantraṇā // 23",
    "GSP30vamjanmu:26": "ṣaḍ etāny āvṛtivaśāt kañcukāni mitātmanaḥ // 24",
    "GSP30vamjanmu:27": "evaṃ ca pudgalasyāntarmalaḥ kañcukavat sthitaḥ // 25",
    "GSP30vamjanmu:28": "tuṣavat kañcukāni syus tasmāj jñānakriyojjhitaḥ // 26",
    "GSP30vamjanmu:29": "iti // 27",
    "GSP30vamjanmu:30": "sā ca kalā puruṣasya parimitaṃ kartṛtvaṃ prakāśya sukhaduḥkhamoharūpaṃ bhogyam avyaktatvaṃ sṛjati tato 'pi aṣṭaguṇaṃ buddhitattvam utpannaṃ tato",
    "GSP30vamjanmu:31": "'pi sāttvikarājasatāmasabhedabhinnaṃ triskandham ahaṃkāratattvam tatra pūrvasmāt ahaṃkārāt mano jātam aparasmāt indriyāṇi tṛtīyāt tanmātrāṇi",
    "GSP30vamjanmu:32_0": "ebhyo bhūtāni ity evam ayam ekasyaiva ādidevasya svātantryamahimnā saṃsāre saṃsarataḥ parimitapramātṛtām avalambamānasya",
    "GSP30vamjanmu:32_1": "tattvaprasaraḥ uktaṃ ca bhūtāni tanmātragaṇendriyāṇi mūlaṃ pumān kañcukayuk suśuddham // 28",
    "GSP30vamjanmu:33": "vidyādiśaktyantam iyān svasaṃvitsindhos taraṃgaprasaraprapañcaḥ // 29",
    "GSP30vamjanmu:34": "tathā saala utta puriṣuṇṇa u saallutta uttiṇṇa // 30",
    "GSP30vamjanmu:35": "pari āṇaha attāṇa u pari masiveṇa samāṇa u // 31",
    "GSP30vamjanmu:36": "iti // 32",
    "GSP30vamjanmu:37": "eteṣāṃ ca uktarūpāṇāṃ tattvānāṃ pramātṛbhede vaicitryāt prameyavaicitryaṃ bhavati iti śrīpūrvaśāstre kathitam tathā hi śaktimacchaktibhedena dharātattvaṃ vibhidyate // 33",
    "GSP30vamjanmu:38": "svarūpasahitaṃ tac ca vijñeyaṃ daśapañcadhā // 34",
    "GSP30vamjanmu:39": "anenaiva vidhānena puṃstattvāt tu kalāntikam // 35",
    "GSP30vamjanmu:40": "trayodaśavidhaṃ jñeyaṃ rudravat pralayākalaḥ // 36",
    "GSP30vamjanmu:41": "tadvan māyāpi vijñeyā navadhā jñānakevalaḥ // 37",
    "GSP30vamjanmu:42": "mantrāḥ saptavidhās tadvat pañcadhā mantranāyakāḥ // 38",
    "GSP30vamjanmu:43": "tridhā mantreśvareśānāḥ śivaḥ sākṣān na bhidyate // 39",
    "GSP30vamjanmu:44": "yaḥ punaḥ sarvatattvāni vetty etāni yathārthataḥ // 40",
    "GSP30vamjanmu:45": "sa gurur matsamaḥ prokto mantravīryaprakāśakaḥ // 41",
    "GSP30vamjanmu:46": "dṛṣṭāḥ sambhāṣitās tena spṛṣṭāś ca prīticetasā // 42",
    "GSP30vamjanmu:47": "narāḥ pāpaiḥ pramucyante saptajanmakṛtair api // 43",
    "GSP30vamjanmu:48": "iti // 44",
    "GSP30vamjanmu:49": "tad evam anekāvasāyo 'yaṃ tattvakramaḥ // 45",
    "GSP30vamjanmu:50": "eteṣāṃ ca tattvānāṃ vargaśo yad anugāmi rūpam ekarūpam ekarūpakalanāsahiṣṇutvāt sā kalā kathyate tathā hi nivartante yatas tattvavargāḥ sā nivṛttir nāma kalā // 47",
    "GSP30vamjanmu:51": "sā ca pṛthivyām eva vyavasthitā // 48",
    "GSP30vamjanmu:52": "kāraṇatve pūraṇāpyāyakāritvāt pratiṣṭhā nāma kalā ucyate // 49",
    "GSP30vamjanmu:53": "sā ca jalādimūlāntaṃ vyāpya vyavasthitā // 50",
    "GSP30vamjanmu:54": "vedyavilaye saṃvidādhikyāt vidyā nāma kalā // 51",
    "GSP30vamjanmu:55": "sā ca pumādimāyāntam adhvānam adhyāste // 52",
    "GSP30vamjanmu:56": "kañcukataraṃgopaśamāt śāntā nāma kalā ucyate // 53",
    "GSP30vamjanmu:57": "sā ca śuddhavidyādiśaktyante sthitā iti // 54",
    "GSP30vamjanmu:58": "etad eva aṇḍacatuṣṭayaṃ pārthivaprākṛtamāyīyaśāktalakṣaṇam // 55",
    "GSP30vamjanmu:59": "sarvātītatvāt śivatattve śāntyatītā // 56",
    "GSP30vamjanmu:60": "iti // 57",
    "GSP30vamjanmu:61_0": "paraṃ tu tattvaṃ svatantratvāt kalātītam āsām eva kalānāṃ tattvavad antarbhūtāni bhuvanāny api boddhavyāni evaṃ sthūlasūkṣmaparatvena",
    "GSP30vamjanmu:61_1": "bhuvanatattvakalārūpaṃ trividharūpaṃ prameyam uktam pramāṇam api tathaiva padamantravarṇatayā trividham eva iti ekasyaiva",
    "GSP30vamjanmu:61_2": "pūrṇapramātuḥ svātantryāt saṃsarataḥ ṣaḍvidhe adhvani viśrāntir uktā // 58",
    "GSP30vamjanmu:62": "bhavanti cātra dīkṣāparighaṭanasaṃgrahaślokāḥ padamantravarṇam ekaṃ puraṣoḍaśakaṃ dhareti ca nivṛttiḥ // 59",
    "GSP30vamjanmu:63": "tattvārṇam agninayanaṃ rasaśarapuram astramantrapadam anyā // 60",
    "GSP30vamjanmu:64": "munitattvārṇaṃ dvikapadamantraṃ vasvakṣibhuvanam aparakalā // 61",
    "GSP30vamjanmu:65": "agnyarṇatattvam ekakapadamantraṃ saikabhuvanam iti turyā // 62",
    "GSP30vamjanmu:66": "ṣoḍaśa varṇāḥ padamantratattvam ekaṃ ca śāntyatīteyam // 63",
    "GSP30vamjanmu:67": "iti // 64",
    "GSP30vamjanmu:68": "tad evam āṇavīṃ vṛttim ālambya bhagavān vicitraiḥ jātyāyurbhogaiḥ jarāyujāṇḍajodbhedajasvedajādijātaṃ prādurbhāvayati // 65",
    "GSP30vamjanmu:69": "tatra upabhuktasya annapānasya pākavaśāt rasarūpatayā sthitasya",
    "GSP30vamjanmu:70_0": "raktamāṃsamedo'sthimajjātmanā śukradhātau viśrāntir bhavati tatra imāḥ prajāḥ prajāyante tathā coktaṃ sauśrute iha khalu",
    "GSP30vamjanmu:70_1": "pāñcabhautikasya caturvidhasya āhārasya ṣaḍrasopetasya dvividharasavīryasya aṣṭavidharasavīryasya anekaprakāropabhuktasya",
    "GSP30vamjanmu:70_2": "pariṇatasya yas tejorūpaḥ sāraḥ sūkṣmaḥ sa rasa ity ucyate tasya hṛdayaṃ sthānaṃ sa ca hṛdayāt caturviṃśatidhamanīr",
    "GSP30vamjanmu:71_0": "anupraviśya ūrdhvagā daśa daśa ca adhogāminīḥ catasraḥ tiryaggāḥ sakalaṃ śarīram aharahas tarpayati jīvayati dhārayati vardhayati",
    "GSP30vamjanmu:71_1": "adṛṣṭanimittena karmaṇā sa khalu āpyo raso yakṛtplīhādiṃ prāpya rāgam upaiti bhavanti vā atra ślokāḥ // 67",
    "GSP30vamjanmu:72": "rañjitās tejasā tv āpaḥ śarīrasthena dehinām // 68",
    "GSP30vamjanmu:73": "avyāpannāḥ prasannena raktam ity eva tad viduḥ // 69",
    "GSP30vamjanmu:74": "rasād eva striyo raktaṃ rajaḥsaṃjñaṃ pravartate // 70",
    "GSP30vamjanmu:75": "tadvaśād dvādaśād ūrdhvaṃ yāti pañcāśatiḥ kṣitim // 71",
    "GSP30vamjanmu:76": "ārtavaṃ śoṇitam āgneyam agnīṣomīyatvāt garbhasya // 72",
    "GSP30vamjanmu:77": "rasād raktaṃ tato māṃsaṃ māṃsamedaś ca jāyate // 73",
    "GSP30vamjanmu:78": "medaso 'sthi tato majjā majjātaḥ śukrasambhavaḥ // 74",
    "GSP30vamjanmu:79": "evaṃ māṃsena śukratvaṃ raso yāti yathākramam // 75",
    "GSP30vamjanmu:80": "strīṇāṃ tathaiva māsena bhaved ārtavasambhavaḥ // 76",
    "GSP30vamjanmu:81": "iti // 77",
    "GSP30vamjanmu:82_0": "tad evaṃbhūte mātṛpitṛsambandhasambhūte agnīṣomātmake raktaretasī kusumasamayād anantaraṃ jananījaṭhare retaḥ kalilībhavati",
    "GSP30vamjanmu:82_1": "tato budbudam tataḥ peśī tato ghanaḥ yāvad aṅgaparigrahaḥ aṅgavyaktiḥ saṃvidullāsaḥ sarvāṅgasampattir ojaḥsaṃcāraḥ sukhaduḥkhasaṃvittir",
    "GSP30vamjanmu:82_2": "iti yāvat prajāyate uktaṃ śrīcillācakreśvaramate somasūryarasollāsaparasparanigharṣaṇāt // 79",
    "GSP30vamjanmu:83": "jātavedasi saṃjāte madhyadhāmavikāsini // 80",
    "GSP30vamjanmu:84": "vīrāruṇaparīṇāmavaśād aṅkurasambhavaḥ // 81",
    "GSP30vamjanmu:85": "ekarātroṣitaṃ retaḥ siktaṃ kalilatāṃ vrajet // 82",
    "GSP30vamjanmu:86": "budbudaṃ saptarātreṇa peśī māsena jāyate // 83",
    "GSP30vamjanmu:87": "dvitīye māsi ca ghanas tṛtīye 'gniparigrahaḥ // 84",
    "GSP30vamjanmu:88": "caturthe vyaṅgatāṅgānāṃ cetanā pañcame bhavet // 85",
    "GSP30vamjanmu:89": "ṣaṣṭhe sarvāṅgasambhedaḥ saptame calanodgamaḥ // 86",
    "GSP30vamjanmu:90": "tejo 'ṣṭame saṃcarati navame vedanaṃ bhavet // 87",
    "GSP30vamjanmu:91": "sampūrṇadeho daśame māsi jantuḥ prajāyate // 88",
    "GSP30vamjanmu:92": "jāto 'sau vāyunā spṛṣṭo yoniyantraprapīḍitaḥ // 89",
    "GSP30vamjanmu:93": "na smaraty ugrasaṃtāpam anekabhavasambhavam // 90",
    "GSP30vamjanmu:94": "krameṇa vṛddhim āyānti tasyaite dehahetavaḥ // 91",
    "GSP30vamjanmu:95": "rasaḥ sthitiṃ prakurute raktaṃ saṃjīvayaty alam // 92",
    "GSP30vamjanmu:96": "māṃsaṃ bṛṃhayati prāyo medaḥ snehayati sphuṭam // 93",
    "GSP30vamjanmu:97": "dhārayanti tathāsthīni majjāntaḥsārasaṃśrayā // 94",
    "GSP30vamjanmu:98": "harṣotkarṣakaraṃ śukraṃ mūtraṃ kledavivekakṛt // 95",
    "GSP30vamjanmu:99": "vāyvagnisaṃrodhakaraṃ purīṣaṃ parikīrtitam // 96",
    "GSP30vamjanmu:100": "svedakledopakaraṇaṃ garbhahetur athārtavam // 97",
    "GSP30vamjanmu:101": "evaṃ śarīram āsādya ṣāṭkośaṃ tatparigrahāt // 98",
    "GSP30vamjanmu:102": "anapekṣya nijaṃ bhāvaṃ pumān bhāvān apekṣate // 99",
    "GSP30vamjanmu:103": "iti // 100",
    "GSP30vamjanmu:104": "ayam eva ca artho niruktikṛtāpi uktapārthivān aṣṭau guṇān vidyāt trīn mātṛtaḥ trīn pitṛtaḥ ityādy upakramya uktaḥ // 101",
    "GSP30vamjanmu:105": "atraiva idaṃ puṃstrīnapuṃsakalakṣaṇaṃ prakṛtitrayakāraṇam somādhikyena puṃjanma sūryādhikyena yoṣitaḥ // 102",
    "GSP30vamjanmu:106": "sāmyāt klības tu vātena bhedāt syād bahvapatyatā // 103",
    "GSP30vamjanmu:107": "iti // 104",
    "GSP30vamjanmu:108": "avayavabhedo 'pi navame daśame māsi prabalaiḥ sūtimārutaiḥ // 105",
    "GSP30vamjanmu:109": "niḥsāryate bāṇa iva yantracchidreṇa sajvaraḥ // 106",
    "GSP30vamjanmu:110": "tasya ṣoḍhā śarīraṃ tatṣaṭtvaco dhārayanti ca // 107",
    "GSP30vamjanmu:111": "asthnāṃ tathā ṣaṣṭyadhikaṃ vinibaddhaṃ śatatrayam // 108",
    "GSP30vamjanmu:112": "sthūlaiḥ saha catuḥṣaṣṭir daśanā viṃśatir nakhāḥ // 109",
    "GSP30vamjanmu:113": "pāṇipādaśalākāś ca tāsāṃ sthāne catuṣṭayam // 110",
    "GSP30vamjanmu:114": "ṣaṣṭyaṅgulīnāṃ dve pārṣṇī gulpheṣu ca catuṣṭayam // 111",
    "GSP30vamjanmu:115": "catvāry aratnikāsthīni jaṅghayos tāvad eva tu // 112",
    "GSP30vamjanmu:116": "dve dve jānukapoloruphalakāṃsasamudbhave // 113",
    "GSP30vamjanmu:117": "akṣisthalūṣake śroṇīphalake ca vinirdiśet // 114",
    "GSP30vamjanmu:118": "bhagāsthy ekaṃ tathā pṛṣṭhe catvāriṃśac ca pañca ca // 115",
    "GSP30vamjanmu:119": "grīvā pañcadaśāsthīni jatrv ekaṃ ca tathā hanuḥ // 116",
    "GSP30vamjanmu:120": "tanmūle dve lalāṭākṣigaṇḍanāsāghanāsthikā // 117",
    "GSP30vamjanmu:121": "parśukās talakaiḥ sārdham arbude ca dvisaptatiḥ // 118",
    "GSP30vamjanmu:122": "dvau śaṅkhakau kapālāni catvāry eva śiras tathā // 119",
    "GSP30vamjanmu:123": "uraḥ pañcadaśāsthīni puruṣasyāsthisaṃgrahaḥ // 120",
    "GSP30vamjanmu:124": "iti // 121",
    "GSP30vamjanmu:125": "eteṣv eva kapālabharaṇaturuṇḍaruṇḍarucakanalayaṣṭīlanalakabhedena abhidhānāni śāstrāntareṣu uktāni // 122",
    "GSP30vamjanmu:126": "sthānāntarāṇi āha vasāvapāvahananaṃ nābhiklomayakṛtplihā // 123",
    "GSP30vamjanmu:127": "kṣudrāntravṛkśako vastiḥ purīṣāpāna eva ca // 124",
    "GSP30vamjanmu:128": "āmāśayo 'tha hṛdayaṃ sthūlāntraṃ gudam eva ca // 125",
    "GSP30vamjanmu:129": "uttarau ca gudau koṣṭhau vistāro 'yam udāhṛtaḥ // 126",
    "GSP30vamjanmu:130": "kanīnike sākṣikūṭe śaṣkulī karṇaputrike // 127",
    "GSP30vamjanmu:131": "gaṇḍau śaṅkhau bhruvau kaṣṭaveṣṭāvoṣṭhau kukundare // 128",
    "GSP30vamjanmu:132": "vaṅkṣaṇau vṛṣaṇau vṛkkau śleṣmasaṃghātikau stanau // 129",
    "GSP30vamjanmu:133": "upajihvāsphijau jihvājaṅghe corū ca piṇḍike // 130",
    "GSP30vamjanmu:134": "tālūdaravastiśīrṣe cibuke galaśuṇḍike // 131",
    "GSP30vamjanmu:135": "akṣipakṣmacatuṣkaṃ ca paddhastahṛdayāni tu // 132",
    "GSP30vamjanmu:136": "avaṭuś caivam ādīni sthānāny atra śarīrake // 133",
    "GSP30vamjanmu:137": "navacchidrāṇi tāny eva prāṇasyāyatanāni ca // 134",
    "GSP30vamjanmu:138": "dhamanīnāṃ śate dve tu pañcapeśīśatāni ca // 135",
    "GSP30vamjanmu:139": "iti // 136",
    "GSP30vamjanmu:140": "strīṇāṃ ca stanayor gartād aṣṭātriṃśadadhikāḥ sapeśyo dhamanyo bhavanti iti sauśrutaḥ // 137",
    "GSP30vamjanmu:141": "ekānnatriṃśallakṣāṇi nava snāyuśatāni ca // 138",
    "GSP30vamjanmu:142": "ṣaṭpañcaśāni tu jñeyā sirā dhamanisaṃtatiḥ // 139",
    "GSP30vamjanmu:143": "saptottaraṃ marmaśataṃ dve tu saṃdhiśate tathā // 140",
    "GSP30vamjanmu:144": "lomnāṃ koṭyas tu pañcāśaccatasraḥ koṭya eva ca // 141",
    "GSP30vamjanmu:145": "rasasya nava vijñeyā jalasyāñjalayo daśa // 142",
    "GSP30vamjanmu:146": "sapta vai tu purīṣasya raktasyāṣṭau prakīrtitāḥ // 143",
    "GSP30vamjanmu:147": "śleṣmā ṣaṭ pañca pittaṃ ca catvāro mūtram eva ca // 144",
    "GSP30vamjanmu:148": "vasātrayaṃ ca dvau medo majjaikārdhaṃ ca mastake // 145",
    "GSP30vamjanmu:149": "śleṣmaujasas tāvad eva retasas tāvad eva ca // 146",
    "GSP30vamjanmu:150": "ity etad asthiraṃ varṣma yasya mokṣāya kṛty asau // 147",
    "GSP30vamjanmu:151": "iti svasthasya saumyadhātor evam // 148",
    "GSP30vamjanmu:152": "anyathā tu vailakṣaṇyāc charīrāṇām asvasthatvāt tathaiva ca // 149",
    "GSP30vamjanmu:153": "doṣadhātumalānāṃ ca parimāṇaṃ na vidyate // 150",
    "GSP30vamjanmu:154": "ity uktam // 151",
    "GSP30vamjanmu:155": "tad etat vibhāgena bībhatsadarśanaṃ vairāgyamunibhir agāyi tathā cāhuḥ asthisthūṇaṃ snāyuyutaṃ māṃsaśoṇitalepanam // 152",
    "GSP30vamjanmu:156": "carmāvanaddhaṃ durgandhi pūrṇaṃ mūtrapurīṣayoḥ // 153",
    "GSP30vamjanmu:157": "jarāśokasamāviṣṭaṃ rogāyatanam āturam // 154",
    "GSP30vamjanmu:158": "rajasvalam anityaṃ ca bhūtāvāsam imaṃ tyajet muniḥ pārāśaryo 'pi āha sarvāśucinidhānasya kṛtaghnasya vināśinaḥ // 155",
    "GSP30vamjanmu:159": "śarīrakasyāpi kṛte mūḍhāḥ pāpāni kurvate // 156",
    "GSP30vamjanmu:160": "āhārair nīyamānāya kramād duḥkhena ramyatām // 157",
    "GSP30vamjanmu:161": "ko hi nāma śarīrāya dharmāpetaṃ samācaret // 158",
    "GSP30vamjanmu:162": "iti // 159",
    "GSP30vamjanmu:163": "evaṃ śarīram uktvā śarīrisvarūpam ucyate dvāsaptatisahasrāṇi hṛdayād abhiniḥsṛtāḥ // 160",
    "GSP30vamjanmu:164": "hitā nāmāhitā nāḍyas tāsāṃ madhye śaśiprabham // 161",
    "GSP30vamjanmu:165": "maṇḍalaṃ tasya madhyastha ātmā dīpa ivācalaḥ // 162",
    "GSP30vamjanmu:166": "sa jñeyas taṃ viditveha punar ājāyate na tu // 163",
    "GSP30vamjanmu:167_0": "idam atra tātparyaṃ taṃ tathābhūtam ātmānaṃ viditvā naro na janmakleśam anubhavati kiṃbhūtaṃ yad dhṛdayoktaṃ dvāsaptatisaṃkhyāvacchinnaṃ",
    "GSP30vamjanmu:167_1": "nāḍīcakraṃ tad antar yat śaśimaṇḍalaṃ tadantaḥsthaṃ tāś ca nāḍyo",
    "GSP30vamjanmu:168_0": "'śitapītarasasaṃcaraṇādhikāratvāt puṇyopacayena hitāḥ tadabhāvena ahitāḥ tāsāṃ saṃcāraka eka eva vyavahārabhedāt pañcabhedo",
    "GSP30vamjanmu:168_1": "vāyuḥ tāsāṃ ca dve pradhāne dakṣiṇottarasambaddhe agnīṣomātmake taddvāreṇa prāṇasya ūrdhvagamanam ahaḥ adho 'pānasya rātriḥ",
    "GSP30vamjanmu:168_2": "etena ardhamāsamāsartuvatsarādikālavibhāgo 'pi vyākhyātaḥ samaprāṇacāro viṣuvat",
    "GSP30vamjanmu:169": "tayor madhye tṛtīyā daṇḍākārā brahmanāḍī sthitā tatra niruddhaprāṇo yogī dīpākāram ātmānaṃ paśyati iti ata evoktaṃ samyagdarśanasampannaḥ karmabhir na sa badhyate // 164",
    "GSP30vamjanmu:170": "darśanena vihīnas tu saṃsāraṃ pratipadyate // 165",
    "GSP30vamjanmu:171": "iti // 166",
    "GSP30vamjanmu:172": "saṃsārapravṛttau ca tasya kalāto viṣayavibhedo munibhir uktaḥ tathā hi paradravyāṇy abhidhyāyaṃs tathāniṣṭāni cintayan // 167",
    "GSP30vamjanmu:173": "vitathābhiniveśī ca jāyate 'ntyāsu yoniṣu // 168",
    "GSP30vamjanmu:174": "puruṣo 'nṛtavādī ca piśunaḥ puruṣas tathā // 169",
    "GSP30vamjanmu:175": "anibaddhapralāpī ca mṛgapakṣiṣu jāyate // 170",
    "GSP30vamjanmu:176": "adattādānanirataḥ paradāropasevakaḥ // 171",
    "GSP30vamjanmu:177": "hiṃsakaś cāvidhānena sthāvareṣūpajāyate // 172",
    "GSP30vamjanmu:178": "ityādi ayaṃ tu uktayātanasya niyogaḥ advayarūpasya ātmanaḥ kutastyo 'yaṃ",
    "GSP30vamjanmu:179": "bhedaḥ iti cet māyāmahāmohavikalpakalpita ity āha ākāśam ekaṃ hi yathā ghaṭādiṣu pṛthag bhavet tathātmaiko 'py anekaś ca jalādhāreṣv ivāṃśumān // 174",
    "GSP30vamjanmu:180": "iti // 175",
    "GSP30vamjanmu:181": "na ca apakvakaṣāyasya kadācid api uktarūpam ātmajñānaṃ bhavati tathā ca malino hi yathādarśo rūpālokasya na kṣamaḥ // 176",
    "GSP30vamjanmu:182": "tathā hy apakvakaraṇa ātmajñānasya na kṣamaḥ // 177",
    "GSP30vamjanmu:183": "ityādy uktam // 178",
    "GSP30vamjanmu:184": "ity alaṃ bhūyasā uktena // 179",
    "GSP30vamjanmu:185_0": "evam asau bhagavān svātantryaśaktimahimnā paśudaśām avalambamāno bhogopadānapravaṇaḥ sampūrṇadehaprāṇabalaḥ san uktena ṣaḍadhvajālakrameṇa",
    "GSP30vamjanmu:185_1": "prabuddhaḥ śarīraparigraham āsādayati krameṇa bhukteṣu karmasu ṣaḍbhir bhāvavikārair jarārogādibhiḥ kāyayantre vighaṭamāne",
    "GSP30vamjanmu:185_2": "dehastambho vepathur nāḍīcakrasaṃkocaḥ kvacid viparyayeṇa tadvikāso marmabhaṅgaḥ śoṣa ityādi pūrvasaṃsthāpanopamardakaṃ sarvam",
    "GSP30vamjanmu:185_3": "upapadyate yāvat vinaśyati vināśaś ca kṣaṇiko 'sya yady api tathāpi sthūlayā vṛttyā daśabhir daśabhir abhivyaktaḥ proktaḥ //",
    "GSP30vamjanmu:185_4": "180",
    "GSP30vamjanmu:186": "tathā hi bālyaṃ vṛddhir balaṃ prajñā tvak cakṣuḥ śrotram indriyam // 181",
    "GSP30vamjanmu:187": "āsanaṃ śayanaṃ puṃsāṃ daśabhir daśabhir vrajet // 182",
    "GSP30vamjanmu:188": "ity uktam // 183",
    "GSP30vamjanmu:189_0": "tataś ca tasmin śarīrayantre vighaṭite sā saṃvit prāṇanātmatām avalambya ātivāhikena dehena dehāntaraṃ nīyate tataś ca ātivāhikaṃ",
    "GSP30vamjanmu:189_1": "śarīrakaṃ bhūtabhaviṣyaddehāntarāle yugyasthānīyaṃ sambhavati yadārūḍho 'sau",
    "GSP30vamjanmu:190": "pudgalaḥ śarīrāntarāsaṅgam anubhavati uktaṃ ca kośabhāṣye mṛtyūpapattibhavayor antarā bhavatīha yaḥ // 184",
    "GSP30vamjanmu:191": "gamyadeśānuṣaktatvād upapanno 'ntarābhavaḥ // 185",
    "GSP30vamjanmu:192": "vrīhisaṃtānasādharmyād avacchinnasamudbhavaḥ // 186",
    "GSP30vamjanmu:193": "pratibimbam asiddhitvād asāmyāc ca nidarśanāt // 187",
    "GSP30vamjanmu:194": "sa punarmaraṇāt pūrvam upapattikṣaṇāt param // 188",
    "GSP30vamjanmu:195": "svajātiśuddhakarmākṣadṛśyakarmavivekavān // 189",
    "GSP30vamjanmu:196": "iti // 190",
    "GSP30vamjanmu:197": "śrutiś ca dve te cakre sūrye brahmāṇa ṛtuthā viduḥ // 191",
    "GSP30vamjanmu:198": "athaikaṃ cakraṃ yad guhā tad addhātaya id viduḥ // 192",
    "GSP30vamjanmu:199_0": "iti ayam arthaḥ he sūrye bhagavati ātmaśakte brahmāṇaḥ brahmavādinaḥ ṛtuthā kāle kāle te tava sambandhinī dve cakre viduḥ",
    "GSP30vamjanmu:199_1": "cakram iva cakraṃ parivartasādharmyāt śarīram ucyate tayor dvitvaṃ vartamānabhāvibhedāt atas tayor antare kathitayā yuktyā",
    "GSP30vamjanmu:199_2": "yad ekam ātivāhikākhyaṃ tat guhā guptam anupalakṣyam ity arthaḥ ata eva tad addhātayaḥ it viduḥ yogina eva jānanti iti tātparyam //",
    "GSP30vamjanmu:199_3": "tathā ca jāgradavasthāyāṃ dṛḍhakaraṇasya pramātur indriyāṇi śrotrādīni śabdādayaś ca viṣayā bhavanti tathā prameyasamaye",
    "GSP30vamjanmu:199_4": "pracalitam antaḥkaraṇam indriyaṃ yiyāsutā ca viṣayaḥ tām eva yiyāsutām adhikṛtya pravaramuniḥ pārāśaryaḥ samādhitavān yaṃ",
    "GSP30vamjanmu:199_5": "yaṃ vāpi smaran bhāvaṃ tyajaty ante kalevaram",
    "GSP30vamjanmu:200": "taṃ tam evaiti kaunteya sadā tadbhāvabhāvitaḥ // 195",
    "GSP30vamjanmu:201": "iti // 196",
    "GSP30vamjanmu:202_0": "ayam atra saṃkṣepārthaḥ sambhavabhogaḥ janmabhogaḥ sthitibhogaś ca iti tisraḥ śarīrasya prāgavasthā bhavanti hi tathā hi",
    "GSP30vamjanmu:202_1": "jaṭhare cetanāyāṃ saṃjātāyāṃ garbhabhogaḥ prasavasamaye janmabhogaḥ prasūtasya bālyādivayaḥparāvṛttyā vicitraḥ sthitibhogaḥ //",
    "GSP30vamjanmu:202_2": "197",
    "GSP30vamjanmu:203": "mṛtibhogaḥ yiyāsutā ca dve caramāvasthe tatra mṛtibhogaḥ vicitrā śarīrapīḍā yiyāsutā ātivāhikaśarīrasambaddhā tām eva ca yiyāsutām uddiśya yaṃ yaṃ vāpi smaran bhāvam // 198",
    "GSP30vamjanmu:204_0": "ityādi pravṛttam ata eva bhūtabhaviṣyadarthahitārthavādinaḥ smarann iti śabdapratyayasya yathārthaḥ prayogaḥ syāt etad eva",
    "GSP30vamjanmu:204_1": "ca vitatya śrītantrāloke pratipāditam mṛtibhogaḥ samasto 'yaṃ marmacchin mūḍhatākṣagaḥ // 199",
    "GSP30vamjanmu:205": "tatrendriyāṇāṃ sammohaḥ śvāsāyāsaparītatā // 200",
    "GSP30vamjanmu:206": "yas tv asau kṣaṇa evaikaś caramaḥ prāṇanātmakaḥ // 201",
    "GSP30vamjanmu:207": "sā dehatyāgakālāṃśakalā prāṇaviyoginī // 202",
    "GSP30vamjanmu:208": "tasyāṃ yad eva smarati prāksaṃskāraprabodhataḥ // 203",
    "GSP30vamjanmu:209": "tad eva rūpam abhyeti sukhaduḥkhavimohitam // 204",
    "GSP30vamjanmu:210": "iti // 205",
    "GSP30vamjanmu:211": "atra ca viṣayanaiyatyena vibhāgo vyāsamuninaiva kṛtaḥ // 206",
    "GSP30vamjanmu:212": "yadā sattve vivṛddhe tu pralayaṃ yāti dehabhṛt // 207",
    "GSP30vamjanmu:213": "ityādinā granthena // 208",
    "GSP30vamjanmu:214": "tā etāḥ śarīrāvasthāḥ pañcāre cakre parivartamāne tasminn ātasthur bhuvanāni viśvā // 209",
    "GSP30vamjanmu:215": "ityādiśrutāv uktāḥ // 210",
    "GSP30vamjanmu:216": "anyatrāpi sambhavo janma sattā ca mṛtiś cātha yiyāsutā // 211",
    "GSP30vamjanmu:217": "etāḥ pañca śarīrasya pariṇāmavipattayaḥ // 212",
    "GSP30vamjanmu:218": "ity uktam // 213",
    "GSP30vamjanmu:219": "etad evam uktarūpeṇa asau ātivāhikena dehena dehāntaraṃ nīyate so 'pi",
    "GSP30vamjanmu:220": "dehaḥ suptotthitāt prabodham avāpya prāṇiti uktena cakreṇa so 'pi",
    "GSP30vamjanmu:221": "vinaśyati yāvat araghaṭṭaghaṭīyantravat parivartamāno 'ṇuḥ",
    "GSP30vamjanmu:222": "nānākāyanikāyaiḥ saṃsarati saṃsāre // 214",
    "GSP30vamjanmu:223": "tathā ca śrutiḥ sasyam iva martyaḥ pacyate sasyam iva jāyate punaḥ // 215",
    "GSP30vamjanmu:224": "iti // 216",
    "GSP30vamjanmu:225": "vāsāṃsi jīrṇāni yathā vihāya // 217",
    "GSP30vamjanmu:226": "ityādinā vyāsamunināpi etad uktam // 218",
    "GSP30vamjanmu:227_0": "atha kadācit parameśvarānugrahaśaktipātapavitritaḥ kenāpi dīkṣādinā upāyena saṃvidānandaviśrāntam advayaṃ nijaṃ rūpaṃ parāmṛśati",
    "GSP30vamjanmu:227_1": "tataḥ svarūpam ālambate yathoktaṃ śrīmālinīvijaye evam asyātmanaḥ kāle kasmiṃścid yogyatāvaśāt // 219",
    "GSP30vamjanmu:228": "ity upakramya tatkṣaṇād vopabhogād vā dehapāte śivaṃ vrajet // 220",
    "GSP30vamjanmu:229": "ity evam antena granthena // 221",
    "GSP30vamjanmu:230": "yad vā kvāpi parameśvarāyatane śarīram ativāhya pūrve vidhau krameṇa parameśvarībhavati tad uktaṃ śrīsāttvatāyām prāsādadvāradeśāc ca yatra śaṅkhadhvaniś caran // 222",
    "GSP30vamjanmu:231": "prayāti sarvato dikṣu tat kṣetraṃ vaiṣṇavaṃ matam // 223",
    "GSP30vamjanmu:232": "munipraṇītād dviguṇaṃ tad eva parikīrtitam // 224",
    "GSP30vamjanmu:233": "siddhāvatāritād devāt tad eva triguṇaṃ smṛtam // 225",
    "GSP30vamjanmu:234": "caturguṇaṃ svayaṃ vyaktād dehānte bhāvitātmanām // 226",
    "GSP30vamjanmu:235": "phalaṃ sāyujyatāpūrvaṃ vijñeyaṃ tu kramāt tataḥ // 227",
    "GSP30vamjanmu:236": "duṣṭendriyavaśāc cittaṃ nṛṇāṃ yat kalmaṣeritam // 228",
    "GSP30vamjanmu:237": "tad antakāle saṃśuddhiṃ yāti nārāyaṇālaye // 229",
    "GSP30vamjanmu:238": "iti // 230",
    "GSP30vamjanmu:239": "śrīmadamṛteśaśikhāyām api ye tu tattvāvatīrṇānāṃ śaṃkarājñānuvartinām //",
    "GSP30vamjanmu:240": "svayaṃbhūmunidevarṣimanujādibhuvāṃ gṛhe // 232",
    "GSP30vamjanmu:241": "mṛtās te tatpuraṃ prāpya pureśair dīkṣitāḥ kramāt // 233",
    "GSP30vamjanmu:242": "martye 'vatīrya vā nāvā prayānti paramaṃ padam // 234",
    "GSP30vamjanmu:243": "tatra svayaṃbhuvo dvedhā ke 'py anugrahatatparāḥ // 235",
    "GSP30vamjanmu:244": "ke 'pi svakāryeṇāyātāḥ pūrve nirvāṇadāyinaḥ // 236",
    "GSP30vamjanmu:245": "iti // 237",
    "GSP30vamjanmu:246": "tatrāpi na sarvasya mokṣa ity uktam paśumātrasya sālokyaṃ sāmīpyaṃ dīkṣitasya tu // 238",
    "GSP30vamjanmu:247": "tatparasya tu sāyujyam ity ājñā pārameśvarī // 239",
    "GSP30vamjanmu:248": "yas tūrdhvaśāstragas tatra tyaktāsthaḥ saṃśayena saḥ // 240",
    "GSP30vamjanmu:249": "vrajed āyatanaṃ naiva sa phalaṃ kiṃcid aśnute // 241",
    "GSP30vamjanmu:250": "dīkṣāyatanavijñānadveṣiṇo ye tu cetasā // 242",
    "GSP30vamjanmu:251": "ācaranti ca tat te vai sarve nirayagāminaḥ // 243",
    "GSP30vamjanmu:252": "ye ca svabhyastavijñānamayāḥ śivamayā hi te // 244",
    "GSP30vamjanmu:253": "jīvanmuktā na teṣāṃ syān mṛtau kāpi vicāraṇā // 245",
    "GSP30vamjanmu:254": "iti // 246",
    "GSP30vamjanmu:255": "ata eva uktaṃ śrīniśāṭane godoham iṣupātaṃ vā nayanonmīlanaṃ ca vā // 247",
    "GSP30vamjanmu:256": "samyagyuktaḥ pare tattve na bhūyo janmabhāg bhavet // 248",
    "GSP30vamjanmu:257": "yasmāt pūrvaṃ pare nyasto yenātmā brahmaṇi svayam // 249",
    "GSP30vamjanmu:258": "smaraṇaṃ tu kathaṃ tasya prāṇānte samupasthite // 250",
    "GSP30vamjanmu:259": "iti // 251",
    "GSP30vamjanmu:260": "śrīrāmabhaṭṭārake 'pi tāvat kṣetraṃ tathā tīrthaṃ yāvad brahmaṇi no viśet // 252",
    "GSP30vamjanmu:261": "tad viditvā śvapāko 'pi matsamo nātra saṃśayaḥ // 253",
    "GSP30vamjanmu:262": "iti // 254",
    "GSP30vamjanmu:263": "bhagavatā bhegipatināpi tīrthe śvapacagṛhe vā naṣṭasmṛtir api parityajan deham // 255",
    "GSP30vamjanmu:264": "jñānasamakālamuktaḥ kaivalyaṃ yāti hataśokaḥ // 256",
    "GSP30vamjanmu:265": "iti // 257",
    "GSP30vamjanmu:266": "śrīmatpauṣkarāyām api uktam kṣityantānāṃ ca tattvānāṃ devatvena vyavasthitaḥ // 258",
    "GSP30vamjanmu:267": "mantrajño bhagavadbhaktaḥ śraddadhānaḥ sadāstikaḥ // 259",
    "GSP30vamjanmu:268": "yatra yatrāśrame caiva nivaset saṃyatendriyaḥ // 260",
    "GSP30vamjanmu:269": "svadehasthaṃ smaren nityaṃ svamantraṃ nyastavigrahaḥ // 261",
    "GSP30vamjanmu:270": "dehasaṃnyāsakāle tu viśrānto yatra kutracit // 262",
    "GSP30vamjanmu:271": "prayāti padam ādyaṃ vai samutkrāntaḥ svavigraham // 263",
    "GSP30vamjanmu:272": "iti // 264",
    "GSP30vamjanmu:273": "anyatrāpi śarīram evāyatanaṃ nānyad āyatanaṃ vrajet // 265",
    "GSP30vamjanmu:274": "tīrtham ekaṃ śrayen mantram anyatīrthāni varjayet iti // 266",
    "GSP30vamjanmu:275": "tathā svasthaceṣṭāś ca ye martyāḥ smaranti mama nārada // 267",
    "GSP30vamjanmu:276": "kāṣṭhapāṣāṇatulyāṃs tān antakāle smarāmy aham // 268",
    "GSP30vamjanmu:277": "ity uktam // 269",
    "GSP30vamjanmu:278": "na ca saṃsthitasya uttamatayā adhikāriṇo lokayātrāprasiddhāsruvimocanādiparidevitaṃ kāryam yathoktaṃ śrīpūrvaśāsane niṣiddhaṃ sarvaśāstrāṇāṃ rodanaṃ kāyaśāsanam // 270",
    "GSP30vamjanmu:279": "viśeṣād bhairave tantre śambaraṃ paśukalpitam // 271",
    "GSP30vamjanmu:280": "ayuktam imam ācāraṃ tyajed vai naurdhvadaihikam // 272",
    "GSP30vamjanmu:281": "iti // 273",
    "GSP30vamjanmu:282": "śrīmatarahasyatilake 'pi uttamanayādhikāriṇāṃ saṃvṛtanijasadācārāṇāṃ lokaprasiddhirakṣāyai tadācārāparityāgo 'pi āmnātaḥ tathā hi lokācārasya vicchedo na kartavyaḥ kadācana // 274",
    "GSP30vamjanmu:283": "guhyaṃ guhyataraṃ kāryaṃ bāhyaṃ bāhyāntaraṃ tathā iti // 275",
    "GSP30vamjanmu:284": "anayoś ca pakṣayor ekatarapakṣāvalambane pravaragurava eva pramāṇam // 276",
    "GSP30vamjanmu:285": "pitruddeśena ca yāgajapahomopavāsādi gurum ārādhya avaśyaṃ vidhātavyam ity uktam śrīmahākule āsūtrite bhāgalupte yatheṣṭarajasānvite // 277",
    "GSP30vamjanmu:286": "api mantram anāhūya maṇḍale vidhicodite // 278",
    "GSP30vamjanmu:287": "saṃnidhānaṃ prakurvanti mantrāṇāṃ saptakoṭayaḥ // 279",
    "GSP30vamjanmu:288": "kiṃ punaḥ kaulikāmnāyas tatrāhūya prapūjitaḥ // 280",
    "GSP30vamjanmu:289": "samuddiśya pitṝn bhadre tadānantyāya kalpate // 281",
    "GSP30vamjanmu:290": "iti // 282",
    "GSP30vamjanmu:291": "śrīpracaṇḍabhairave 'pi uktam tanuvittāś ca ye martyā gurumantraparāyaṇāḥ",
    "GSP30vamjanmu:292": "viśeṣeṇa mahāyāgapūjanaṃ prati na kṣamāḥ // 284",
    "GSP30vamjanmu:293": "siddhaliṅgaṃ tadā teṣāṃ pitrarthaṃ pūjayed budhaḥ // 285",
    "GSP30vamjanmu:294": "ucitaṃ pūjanaṃ tatra devānām api durlabham // 286",
    "GSP30vamjanmu:295": "kulāny uddharate tatra daśa pūrvāparāṇy api // 287",
    "GSP30vamjanmu:296": "iti // 288",
    "GSP30vamjanmu:297": "śrībhāgeśamate 'pi viṣasarpāgnyapasmārakṣudhātyaśanabandhanaiḥ // 289",
    "GSP30vamjanmu:298": "caṇḍālodakanirghātarājaśāsanataskaraiḥ // 290",
    "GSP30vamjanmu:299": "nidāghaśītaśakaṭalūtoṣitamahāvrajaiḥ // 291",
    "GSP30vamjanmu:300": "brāhmaṇamlecchapāṣaṇḍinirmūloḍḍāmarakramaiḥ // 292",
    "GSP30vamjanmu:301": "ye hatāḥ pāpakarmāṇo mitradroharatāś ca ye // 293",
    "GSP30vamjanmu:302": "svāmidrohakṛtāś cānye ye tathātmopaghātakāḥ // 294",
    "GSP30vamjanmu:303": "gurviṇyo duścaritrāś ca prasavena hatāś ca yāḥ // 295",
    "GSP30vamjanmu:304": "teṣām uddharaṇopāyo nānyo 'sti varavarṇini // 296",
    "GSP30vamjanmu:305": "vinā yāgaṃ vinā homaṃ vinā mūrtiparigraham // 297",
    "GSP30vamjanmu:306": "vinā mahājālavidhiprayogāhṛtapudgalam // 298",
    "GSP30vamjanmu:307": "mṛtoddharaṇasaṃjñāṃ ca dīkṣāṃ sarvādhvavartinīm iti // 299",
    "GSP30vamjanmu:308": "tad ayaṃ tāvat ūrdhvaśāsanavartināṃ kramaḥ // 300",
    "GSP30vamjanmu:309": "itareṣāṃ tu svaśāstrasamayopanyastānuṣṭhānam eva śreyaḥ tad alam anena //",
    "GSP30vamjanmu:310": "evaṃ samanantarodīritayā nītyā janmamaraṇaprabandhasambandham avadhārya akṛtrimasvarūpaparāmarśanena jīvanmuktim āsādya kṛtakṛtyatām ālambante santaḥ // 302",
    "GSP30vamjanmu:311": "yathoktam viditamatisatattvāḥ saṃvidambhonidhānād acalahṛdayavīryākarṣaniṣpīḍanottham // 303",
    "GSP30vamjanmu:312": "amṛtam iti nigīrṇe kālakūṭe 'pi devā yadi pibata tadānīṃ niścitaṃ vaḥ",
    "GSP30vamjanmu:313": "śivatvam // 304",
    "GSP30vamjanmu:314": "iti // 305",
    "GSP30vamjanmu:315": "śrīmadyogeśvarācāryaprasādāsāditasthitiḥ // 306",
    "GSP30vamjanmu:316": "vāmadevaś cakāredaṃ janmamṛtyuvicāraṇam // 307",
    "GSP30vamjanmu:317": "abhinavamadamantharā puraṃdhrī madhusamaye madhurāś ca gītibandhāḥ // 308",
    "GSP30vamjanmu:318": "bata bata hṛdayaṃ haranti vāco lalitapadāś ca rahasyavastugarbhāḥ // 309",
    "GSP30vamjanmu:319": "kṛtis tatrabhavanmahāmāheśvarācāryavaryaśrīmadbhaṭṭavāmadevasya // 310",
    "GSP30vamjanmu:320": "sadvidyānāṃ saṃśraye granthavidvadvyūhe hrāsaṃ kālavṛttyopayāte // 311",
    "GSP30vamjanmu:321": "tattatsaddharmoddidhīrṣaikatānasatprekṣaujaḥśālinā karmavṛttyai // 312",
    "GSP30vamjanmu:322": "śrīmatkaśmīrādhirājena mukhyair dharmodyuktair mantribhiḥ svair vivecya //",
    "GSP30vamjanmu:323": "pratyaṣṭhāpi jñānavijñānagarbhagranthoddhṛtyai mukhyakāryālayo yaḥ // 314",
    "GSP30vamjanmu:324": "tatrājīvaṃ nirviśadbhir mukundarāmādhyakṣatvāśritaiḥ sadbhir eṣaḥ // 315",
    "GSP30vamjanmu:325": "pūrtyā śuddhyā vyākhyayā saṃskṛtaḥ stāt pūrṇo granthaḥ śreyase sajjanānām",
    "GSP30vamjanmu:326": "tilakam // 317",
    "GSP30vamjanmu:327": "śrīsvātmacidamṛtavapuḥśaṃkarārpaṇaṃ bhūyāt // 318"
}