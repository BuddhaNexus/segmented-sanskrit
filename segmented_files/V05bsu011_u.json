{
  "V05bsu011_u:0": "Bodhisattvaprātimokṣasūtram",
  "V05bsu011_u:1": "om namaḥ sarvvabuddhabodhisattvebhyaḥ /",
  "V05bsu011_u:2": "ye ca te bodhisattvānāṃ trayaḥ śīlaskandhā uktāḥ /",
  "V05bsu011_u:3_0": "saṃvara śīlaṃ kuśaladharmmasaṃgrāhakaśīlaṃ sattvārthakriyāśīlaṃ ca teṣu śikṣitukāmena",
  "V05bsu011_u:3_1": "gṛhiṇā vā pravrajitena vā 'nuttarāyāṃ samyaksaṃbodhau kṛtapraṇidhānena sahadhārmmikasya",
  "V05bsu011_u:3_2": "bodhisattvasya mahāpuṇyanidhānasya vāg vijñaptyartha grahaṇāvabodhasamarthasya pādayornnipatyādhyeṣaṇā kāryā /",
  "V05bsu011_u:4": "tavāhaṃ kulaputrāyuṣman bhadanteti vā 'ntikāt bodhisattvaśīlasaṃvarasamādānamākāṅkṣābhyādātum /",
  "V05bsu011_u:5": "tadarhasyanuparodhena muhūrttamadanukampayā dātuṃ śrotuñceti //",
  "V05bsu011_u:6_0": "trirevamadhyeṣya ekāṃsamuttarāṅgaṃ kṛtvādaśasu dikṣvatītānāgatapratyutpannānāṃ buddhānāṃ",
  "V05bsu011_u:6_1": "bhagavatāṃ mahābhūmipraviṣṭānāṃ ca bodhisattvānāṃ sāmīcīṃ kṛttvā teṣāṃ guṇānāmukhīkṛtya",
  "V05bsu011_u:6_2": "ghanarasaṃ cetaḥprasādaṃ saṃjanayya nīcairjānumaṇḍalenotkuṭukena vā sthitvā tathāgatapratimāṃ",
  "V05bsu011_u:6_3": "purataḥ saṃsthāpya saṃpūjya puraskṛtyaivaṃ syādvacanīyaḥ /",
  "V05bsu011_u:7": "anuprayaccha me kulaputrāyuṣmān bhadanteti vā bodhisattvaśīlasaṃvarasamādānamiti /",
  "V05bsu011_u:8": "tat ekāgrāṃ smṛtimupasthāpya citta prasādamevānuvṛṃhayata /",
  "V05bsu011_u:9": "na cirasyedānī me 'kṣayasyāprameyasya niruttarasya mahāpuṇyanidhānasya prāptirbhaviṣyatīti /",
  "V05bsu011_u:10": "evamevārthamanuvicintayatā tūṣṇīṃ bhavitavyam /",
  "V05bsu011_u:11": "tena punarvvijñena bodhisattvena sa tathā pratipanno bodhisattvo 'vikṣiptena cetasā sthitena vā niṣaṇṇena vā evaṃ syādvacanīyaḥ /",
  "V05bsu011_u:12": "śṛṇu tvamevannāman kulaputrāyuṣman bhadanteti vā bodhisattvo 'si bodhau ca kṛtapraṇidhānaḥ /",
  "V05bsu011_u:13": "tena omiti pratijñātavyaṃ /",
  "V05bsu011_u:14": "sa punaruttari evaṃsyādvacanīyaḥ /",
  "V05bsu011_u:15_0": "pratīcchasi tvamevannāman kulaputrāyuṣmān bhadanteti vā bodhisattvo 'si bodhau kṛtapraṇidhāno",
  "V05bsu011_u:15_1": "mamāntikāt sarvvāṇi bodhisattvaśikṣāpadāni sarvvañca bodhisattvaśīlaṃ saṃvaraśīlaṃ",
  "V05bsu011_u:15_2": "kuśaladharmmasaṃgrāhakaśīlaṃ sattvārthakriyāśīlaṃ ca yacchīlamatītānāṃ bodhisattvanāmabhūt",
  "V05bsu011_u:15_3": "yāni ca śikṣāpadāni /",
  "V05bsu011_u:16": "yacchīlamanāgatānām bodhisattvānāṃ bhaviṣyati yāni ca śikṣāpadāni /",
  "V05bsu011_u:17": "yacchīlametarhi daśasu dikṣu pratyutpannānāṃ bodhisattvānāṃ bhavati yāni ca śikṣāpadāni /",
  "V05bsu011_u:18": "yeṣu ca śikṣāpadeṣu yeṣu śīleṣvatītāḥ sarvvabodhisattvāḥ śikṣitavantaḥ /",
  "V05bsu011_u:19": "anāgatāḥ sarvvabodhisattvāḥ śikṣiṣyante /",
  "V05bsu011_u:20": "pratyutpannāḥ sarvvabodhisattvāḥ śikṣante /",
  "V05bsu011_u:21": "tena pratigṛṇhāmīti pratijñātavyaṃ // trirevam //",
  "V05bsu011_u:22": "samanvāharantu māṃ daśadiglokadhānusannipatitā buddhā bhagavanto bodhisattvāḥ /",
  "V05bsu011_u:23_0": "samanvāharatvācāryyo 'hamevannāmā yatkiñcitkāyavāṅmanobhirbuddha bodhisattvān mātāpitarau",
  "V05bsu011_u:23_1": "tadanyān vā sattvān samāgamyehajanmanyanyeṣu vā janmāṃ tareṣu mayāpāyaṃ kṛtaṃ kāritamanumoditam",
  "V05bsu011_u:23_2": "vā tat sarvvamaikadhyamabhisaṃkṣipya piṇḍayitvā tulayitvā sarvvabuddhabodhisattvānāmācāryyasya",
  "V05bsu011_u:23_3": "cāntike 'grayā pravarayā pratideśanayā pratideśayāmi jānan smaran na praticchādayāmi // trirevam //",
  "V05bsu011_u:24_0": "sohamevaṃnāmā evaṃdeśitātyaya imaṃ divasamupādāya āvodhimaṇḍaniṣadanāt buddhaṃ bhagavantaṃ",
  "V05bsu011_u:24_1": "mahākārūṇikaṃ sarvvajñaṃ sarvvadarśinaṃ sarvvavairabhayātītaṃ mahāpuruṣamabhedyakāyamanuttarakāyaṃ",
  "V05bsu011_u:24_2": "dharmmakāyaṃ śaraṇaṃ gacchāmi dvipadānāmagryam //",
  "V05bsu011_u:25": "so 'hamevaṃnāmā evaṃdeśitātyaya imaṃ divasamupādāya ābodhimaṇḍadiṣadanāddharma śaraṇaṃ gacchāmi śāntaṃ virāgāṇāṃ pravaram /",
  "V05bsu011_u:26": "so 'hamevaṃnāmā evaṃdeśitātyaya imaṃ divasamupādāya ābodhimaṇḍaniṣadanādavaivarttikabodhisattvasaṃghaṃ śaraṇaṃ gacchāmi gaṇāṇāṃ śreṣṭham // trirevam //",
  "V05bsu011_u:27": "sohamevaṃnāmā evaṃdeśitātyayastriśaraṇagato 'nantasattvadhātūttāraṇāyābhyuddharaṇāya saṃsāraduḥkhāt paritrāṇāya sarvvajñajñāne anuttare pratiṣṭhāpanāya /",
  "V05bsu011_u:28": "yathā te atītānāgatapratyutpannā bodhisattvā bodhicittamutpādya buddhatvamadhigatavanto 'dhigamiṣyanti adhigacchanti ca /",
  "V05bsu011_u:29": "yathā sarvvabuddhā 'nāvaraṇena buddhajñānena buddh cakṣuṣā jānanti paśyanti yathā dharmmāṇāṃ niḥsvabhāvatāma(?) nujānanti /",
  "V05bsu011_u:30": "tena vidhinā ahamevaṃnāmā evaṃnāmna ācāryyasyāntikāt sarvvabuddhabodhisattvānāṃ ca purato 'nuttarāyāṃ samyaksambodhau cittamutpādayāmi // trirevam //",
  "V05bsu011_u:31_0": "idaṃ cāhamatyayadeśanātriśaraṇagamanabodhicittotpādajanitaṃ kuśalamūlamanuttarāyāṃ",
  "V05bsu011_u:31_1": "samyaksaṃbodhau pariṇāmayāmi yadahaṃ loke aśaraṇe alayane aparāyaṇe 'dvipe trāṇaṃ",
  "V05bsu011_u:31_2": "śaraṇaṃ layaṇaṃ parāyaṇaṃ dvīpo bhaveyam /",
  "V05bsu011_u:32": "sarvvasattvāṃśca bhavārṇavādutīrṇastārayeyam /",
  "V05bsu011_u:33": "aparinirvṛtānanāvaraṇena dharmmadhātuparinirvāṇena parinirvvāpayeyam /",
  "V05bsu011_u:34": "anāśvastānāśvāśayeyam // trirapi //",
  "V05bsu011_u:35": "sohamevaṃnāmā evamutpāditabodhicitto 'nantasattvadhātuṃ yathā mātāpitṛbhaginībhrātṛputraduhitranyatamānyatamajñātisālohitasthānīyāṃstathā pratigṛṇhāmi /",
  "V05bsu011_u:36": "pratigṛhya ca yathāśakti yathābalam yathājñānaṃ kuśalamūlaṃ samāropayāmi /",
  "V05bsu011_u:37_0": "itaḥ prabhṛti yatkiñcit dānaṃ dāsyāmi śīlaṃ rakṣiṣyāmi kṣāṃti saṃpādayiṣyāmi vīryamārabhya",
  "V05bsu011_u:37_1": "dhyānaṃ samāpatsye prajñayā vyavacāryya upāyakauśalyaṃ vā śikṣiṣye tat sarvvasattvānāmarthāya hitāya sukhāya //",
  "V05bsu011_u:38": "uttarāṃ ca samyaksaṃbodhimārabhya teṣāṃ mahābhūmipraviṣṭānāṃ bodhisattvānāṃ mahākāruṇikāṇāṃ mahāyāne sāmicīmanupravrajāmi /",
  "V05bsu011_u:39": "anupravrajya bodhisattvo 'haṃ bodhisattva iti māmitaḥ prabhṛtyācāryyo dhārayatu // trirevam //",
  "V05bsu011_u:40": "tatastenācāryyeṇa tasyāḥ pratimāyāḥ purato daśasu dikṣu buddhabodhisattvānāṃ tiṣṭhatāṃ dhriyatāṃ yāpayatāṃ pādayornnipatya sāmicīṃ kṛtvā evamārocayitavyam /",
  "V05bsu011_u:41": "gṛhītamanenaivaṃnāmnā bodhisattvena mamaivaṃnāmno bodhisattvasyāntikāt yāvat trirapi bodhisatvaśīlasaṃvarasamādānam /",
  "V05bsu011_u:42_0": "sohamevaṃnāmā bodhisattva ātmānaṃ sākṣibhūtaṃ prajānan asyaivaṃnāmno bodhisattvasya",
  "V05bsu011_u:42_1": "paramāryyāṇāṃ viparokṣāṇāmapi sarvatra sarvvasattvānāṃ viparokṣabuddhīnāṃ daśadikṣvanantāparyyanteṣu",
  "V05bsu011_u:42_2": "lokadhātuṣvārocayāmi /",
  "V05bsu011_u:43": "asmin bodhisattvaśīlasaṃvarasamādānam // trirevam //",
  "V05bsu011_u:44_0": "evaṃ punaḥ śīlasaṃvarasamādānakarmmasamāptyanantaraṃ dharmmatā khalveṣā yad daśasu",
  "V05bsu011_u:44_1": "dikṣvanantāparyyantesu lokadhātuṣu tathāgatānāṃ tiṣṭhatāṃ dhriyatāṃ yāpayatāṃ mahābhūmipraviṣṭānāṃ",
  "V05bsu011_u:44_2": "ca bodhisattvānāṃ tadrupaṃ nimittam prādurbhavati yena teṣāmevaṃ bhavati /",
  "V05bsu011_u:45": "evaṃnāmnā bodhisattvena evaṃnāmno bodhisattvasyāntikāt bodhisattvaśīlasaṃvara samādānaṃ samāttamiti //",
  "V05bsu011_u:46": "evaṃ tāvat parataḥ samādānavidhiruktaḥ //",
  "V05bsu011_u:47": "yadi tairguṇairyuktaḥ pudgalo na sannihitaḥ syāt tato bodhisattvena tathāgatapratimāyāḥ purataḥ svayamapi bodhisattvaśīlasaṃvarasamādāne vacanīyam /",
  "V05bsu011_u:48": "evaṃ ca karaṇīyam /",
  "V05bsu011_u:49_0": "ekāṃsamuttarāsaṅgaṃ kṛtvā daśasu dikṣvatītānāgatapratyutpannānāṃ buddhānāṃ bhagavatāṃ",
  "V05bsu011_u:49_1": "mahābhūmipraviṣṭānāṃ ca bodhisattvānāṃ sāmīcīṃ kṛtvā dakṣiṇaṃ jānumaṇḍalaṃ pṛthivyāṃ",
  "V05bsu011_u:49_2": "pratiṣṭhāpya utkuṭukena vā idam syādvacanīyam /",
  "V05bsu011_u:50": "ahamevaṃnāmā daśasu dikṣu sarvatathāgatān mahābhūmipraviṣṭāṃśca bodhisattvān vijñāpayāmi /",
  "V05bsu011_u:51": "teṣāṃ purataḥ sarvvāṇi bodhisatvaśikṣāpadāni sarvvaṃ ca bodhisattvaśīlaṃ samādade /",
  "V05bsu011_u:52": "yacchīlamityādi pūrvvavat yāvat bodhisattvo bodhisattva iti /",
  "V05bsu011_u:53": "māmitaḥ prabhṛti buddha bhagavanto bodhisattvāśca dhārayantviti vijñaptiḥ // 0 //"
}