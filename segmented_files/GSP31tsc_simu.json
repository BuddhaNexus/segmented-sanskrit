{
    "GSP31tsc_simu:0": " sāṃkhyatattvavivecanam",
    "GSP31tsc_simu:1": " śrīṣimānandaviracitam /",
    "GSP31tsc_simu:2": " raghunandanasutenedamiṣṭikāpuravāsinā /",
    "GSP31tsc_simu:3": " kānyakubjadvijāgryeṇa ṣimānandena tanyate // 1 //",
    "GSP31tsc_simu:4": " sāṃkhyopajña namastubhyaṃ kapilāya mahātmane /",
    "GSP31tsc_simu:5": " pañcaviṃśatitattvānāṃ tattvajñānapravartakaḥ // 2 //",
    "GSP31tsc_simu:6": " duḥkhatrayābhibhūtasya śāntirme syāt kutastviha /",
    "GSP31tsc_simu:7": " tathopadiśa janmādi yathā na syāt kṛpānidhe // 3 //",
    "GSP31tsc_simu:8": " evaṃ pṛṣṭo muniḥ prāha nirviṇṇāya kṛpānidhiḥ /",
    "GSP31tsc_simu:9": " pañcaviṃśatisūtrāṇi vyākhyātāni mahātmabhiḥ // 4 //",
    "GSP31tsc_simu:10": " babandhuḥ kavayaḥ kāvye vyācikhyuḥ kavayaḥ pare /",
    "GSP31tsc_simu:11": " sāṃkhyaśāstrasya yāthārthyaṃ tadevedaṃ vivicyate //",
    "GSP31tsc_simu:12": " ṣimānandena mandena kukṣimbhariśatādinā // 5 //",
    "GSP31tsc_simu:13": " aṣṭau prakṛtayaḥ // Tats_1 //",
    "GSP31tsc_simu:14": " prakṛtirbuddhyahaṃkārau tanmātraikādaśendriyam /",
    "GSP31tsc_simu:15": " bhūtāni ceti sāmānyāccaturviṃśatireva te //",
    "GSP31tsc_simu:16": " eteṣveva dharmadharmyabhedena guṇakarmasāmānyānāmantarbhāvaḥ /",
    "GSP31tsc_simu:17": " prakṛtitvaṃ ca sākṣātparamparayākhilavikāropādānatvam /",
    "GSP31tsc_simu:18": " vyutpattistu prakṛṣṭā pariṇāmarūpā ākṛtirasyā iti /",
    "GSP31tsc_simu:19": " sā ca sāmyāvasthayopalakṣitasattvādidravyatrayarūpā /",
    "GSP31tsc_simu:20": " sāmyāvasthā ca śāntaghoramūḍhādirūpāṇāmapi asamudāyavadrūpatvepi atiśayaiḥ samudāyavadbhiravirodhena",
    "GSP31tsc_simu:21": " vartamānatvaṃ sāmānyātmanā guṇabhāvo 'tiśayātmanā prādhānyaṃ viśeṣātmanā vaiṣamyamityato",
    "GSP31tsc_simu:22": " nyūnādhikabhāvenāsaṃhatāvasthā 'kāryāvastheti yāvat /",
    "GSP31tsc_simu:23": " mahadādikaṃ tu kāryasattvādikaṃ na kadāpyakāryāvasthaṃ bhavatīti tadvyāvṛttiḥ /",
    "GSP31tsc_simu:24": " vaiṣamyāvasthāyāmapi prakṛtitvasiddhaye upalakṣitamityuktaṃ sattvādiguṇavatī prakṛtiḥ",
    "GSP31tsc_simu:25": " sattvādyanatiriktatvāt tathā ca sūtraṃ sattvādīnāmataddharmatvaṃ tadrūpatvāditi sattvādīnāṃ",
    "GSP31tsc_simu:26": " prakṛtisvarūpatvaṃ na tu prakṛtidharmatvam /",
    "GSP31tsc_simu:27": " guṇebhya eva sarvakāryopapattau tadanyaprakṛtikalpanāvaiyarthyāt /",
    "GSP31tsc_simu:28": " sūtrabhāṣyābhyāmapi tathoktatvāt /",
    "GSP31tsc_simu:29": " yattu prakṛterguṇā itivat vanasya vṛkṣā itivat vyaṣṭisamaṣṭyabhiprāyeṇeti sattvaṃ",
    "GSP31tsc_simu:30": " rajastama iti prakṛterabhavan guṇā iti ca na sattvādīnāṃ prakṛtikāryatvavacanaṃ guṇanityatāvākyavirodhena",
    "GSP31tsc_simu:31": " mahattattvakāraṇībhūtakāryasattvādiparam /",
    "GSP31tsc_simu:32": " mahadādisṛṣṭirguṇavaimyāt /",
    "GSP31tsc_simu:33": " tacca sajātīyasaṃvalanena guṇāntaravyāvṛttaprakāśādiphalopahitaḥ sattvādivyavahārayogyaḥ",
    "GSP31tsc_simu:34": " pariṇāma iti sattvādivyavahāro vaiṣamya evetyāha śrutiḥ yathā tama evedamagra āsīt",
    "GSP31tsc_simu:35": " tatpare syāt pareṇeritaṃ viṣamatvaṃ(1)",
    "GSP31tsc_simu:36": " pratyayādvai rajaso(2)",
    "GSP31tsc_simu:37": " rūpaṃ tadrajaḥ khalvīritaṃ viṣamatvaṃ pratyayādvai sattvasya(3)",
    "GSP31tsc_simu:38": " rūpamiti sattvāditrayaṃ ca sattvādisvarūpamiti sattvāditrayaṃ ca sukhaprakāśalāghavaprasādādiguṇakatayā",
    "GSP31tsc_simu:39": " saṃyogavibhāgādimattayānāśritatvopādānatvādinā dravyatve 'pi puruṣopakāratvāt puruṣabandhakatvācca",
    "GSP31tsc_simu:40": " guṇaśabdenocyate indriyādivat guṇānāṃ sukhaduḥkamohātmakapravādastu dharmadharmyabhedāt",
    "GSP31tsc_simu:41": " manasaḥ saṅkalpātmakatvavat tatra sattvaṃ sukhaprasādaprakāśādyanekadharmakamapi",
    "GSP31tsc_simu:42": " pradhānatastu sukhātmakamucyate /",
    "GSP31tsc_simu:43": " evaṃ rajo 'pi duḥkhakāluṣyapravṛtyādyanekadharmakaṃ prādhānyatastu duḥkhātmakamucyate /",
    "GSP31tsc_simu:44": " evaṃ tamo 'pi mohāvaraṇastambhanādyanekadharmakaṃ prādhānyatastu mohātmakamucyate /",
    "GSP31tsc_simu:45": " sato bhāvaḥ sattvaṃ dharmaprādhānyenottamaṃ puruṣopakaraṇaṃ rāgayogādrajo madhyamam /",
    "GSP31tsc_simu:46": " tamodharmāvaraṇayogādadhamaṃ sattvādīnyasaṃkhyavyaktayaḥ pratikṣaṇapariṇāmitvāt laghutvādidharmairanyonyaṃ sādharmyaṃ vaidharmyaṃ ca guṇānāmasaṃkhyātamiti sūtrāt /",
    "GSP31tsc_simu:47": " ekadānekapuruṣādisṛṣṭiśravaṇācca ekaikavyaktitve vibhutvaṃ syāt tathā ca saṃyogavaicitryābhāvādanantavaicitryaṃ kāryāṇāṃ na syāt /",
    "GSP31tsc_simu:48": " dravyāntarasyāvacchedakībhūtasyābhāvācca /",
    "GSP31tsc_simu:49": " tasmādasaṃkhyātānyeva sattvādīni tritvakathanaṃ tu vibhājakopādhitrayeṇaiva vaiśeṣikāṇāṃ",
    "GSP31tsc_simu:50": " navadravyavacanavat sattvādīni ca yathāyogyamaṇuvibhuparimāṇakāni itarathā rajasaścalasvabhāvatvavacananirodhaḥ syāt /",
    "GSP31tsc_simu:51": " ākāśakāraṇasya vibhutvaucityāt sarvakāraṇadravyavibhutve kāryaparicchedāsambhava iti //",
    "GSP31tsc_simu:52": " śabdasparśavihīnaṃ tadrūpādibhirasaṃhatam /",
    "GSP31tsc_simu:53": " triguṇaṃ tajjagadyoniranādiprabhavāpyayam //",
    "GSP31tsc_simu:54": " ityādyukterna paramāṇvādāvantarbhāvaḥ prakṛteriti /",
    "GSP31tsc_simu:55": " athaivamapi prakṛteraṇuvibhusādhāraṇasattvādyanekavyaktirūpatve aparicchinnatvaikatvākriyatvasaiddhāntakṣatiriti",
    "GSP31tsc_simu:56": " cenna kāraṇadravyatvasvarūpaprakṛtitvenaivāparicchinnatvavacanādgandhatvena gandhānāṃ",
    "GSP31tsc_simu:57": " pṛthivīvyāpakatāvat ākāśādiprakṛtīnāṃ vibhutvenaiva prakṛtivibhutvasiddhāntopapatteśca /",
    "GSP31tsc_simu:58": " tathā puruṣabhedena sargabhedena ca bhedābhāvasyaiva ekaśabdārthatvāt /",
    "GSP31tsc_simu:59": " ajāmekāmitiśrutestathāvagamāt /",
    "GSP31tsc_simu:60": " tathādhyavasāyo 'bhimānādikriyārāhityasyaivākriyaśabdārthatvādityanyathā śrutismṛtityuktasya prakṛtikṣobhasyānupapatteriti /",
    "GSP31tsc_simu:61": " tatrāyaṃ prayogaḥ sukhaduḥkhamohātmakamahadādikāryaṃ sukhaduḥkhamohātmakadravyakāryaṃ sukhaduḥkhamohātmakatvāt vastrādikāryaśayyāvaditi prakṛtau pramāṇam /",
    "GSP31tsc_simu:62": " bāhyavastuṣu sukhādikamuttamatvādikameva ghaṭarūpamitivaccandanasukhaṃ strīsukhamityādipratyayācceti dik /",
    "GSP31tsc_simu:63": " avyaktabuddhyahaṅkārāstanmātrāṇāṃ ca pañcakam /",
    "GSP31tsc_simu:64": " aṣṭau prakṛtayastvetāḥ sapta ca vyaktatāmiyāt //",
    "GSP31tsc_simu:65": " avyaktaprakṛtijanyatvāt avyaktānīti cocyate /",
    "GSP31tsc_simu:66": " vyajyante ca yathā loke ghaṭādyā na tathā hi tat //",
    "GSP31tsc_simu:67": " avyaktaṃ prakṛtirmāyā pradhānaṃ brahma kāraṇam /",
    "GSP31tsc_simu:68": " avyākṛtaṃ tamaḥpuṣpaṃ kṣetramakṣaranāmakam //",
    "GSP31tsc_simu:69": " bahudhātmakādināmāni tasyāmī te jagurbudhāḥ /",
    "GSP31tsc_simu:70": " vyajyate nendriyairyasmādavyaktamata ucyate /",
    "GSP31tsc_simu:71": " anādimadhyanidhanānniraṅgatvena tat tathā //",
    "GSP31tsc_simu:72": " tadevāha śrutiḥ /",
    "GSP31tsc_simu:73": " aśabdamasparśamarūpamavyayaṃ",
    "GSP31tsc_simu:74": " yathā ca nityaṃ rasagandhavarjitam /",
    "GSP31tsc_simu:75": " anādimadhyaṃ mahataḥ paraṃ dhruvam",
    "GSP31tsc_simu:76": " pradhānametat pravadanti sūrayaḥ // iti",
    "GSP31tsc_simu:77": " tasmādaliṅgakaṃ sūkṣmaṃ tathā prasavadharmikam /",
    "GSP31tsc_simu:78": " ekaṃ sādhāraṇaṃ tatra kāryaṃ kasyāpi netare //",
    "GSP31tsc_simu:79": " buddhirmahān mano brahmā matiḥ khyātirapūrvakam /",
    "GSP31tsc_simu:80": " prajñā bhūtirdhṛtirjñānaṃ santatiḥ smṛtirityapi //",
    "GSP31tsc_simu:81": " hairaṇyagarbhyā buddhestu mahato nāma sūcitam /",
    "GSP31tsc_simu:82": " guṇebhyaḥ kṣobhyamāṇebhyastrayo vedā vijajñire //",
    "GSP31tsc_simu:83": " ekā mūrttistrayo devā brahmaviṣṇumaheśvarāḥ / iti",
    "GSP31tsc_simu:84": " viṣṇurevādisargeṣu svayaṃbhūrbhavati prabhuḥ //",
    "GSP31tsc_simu:85": " atra sattvādyaṃśatrayeṇa mahato devatātrayopādhitvāttadavivekena tisra iti /",
    "GSP31tsc_simu:86": " sāttvikāṃśāt pradhānāt tu mahattattvamajāyata iti mahattvasya prādhānyena cādhyavasāyo",
    "GSP31tsc_simu:87": " vṛttirmahadahaṃkāramanastritayātmakasyāntaḥkaraṇavṛkṣasya mahattattvaṃ bījāvasthā",
    "GSP31tsc_simu:88": " taduktaṃ sāṃkhyasūtre idameva mahattattvamaṃśato rajastamaḥsaṃbhedena pariṇataṃ sat",
    "GSP31tsc_simu:89": " vyaṣṭijīvānāmupādhiradharmādiyuktaṃ kṣudramapi bhavati mahaduparāgādviparītamiti /",
    "GSP31tsc_simu:90": " mahatastriguṇasvarūpatvāddehasya dehinā kālarūpaviṣṇunā kṣobhyadaśāyāṃ guṇarūpopādhiprādhānyādaviveke",
    "GSP31tsc_simu:91": " brahmaviṣṇuśivatvaṃ tatra mahān suṣuptyabhimānī śivastadupādhistamaḥkāryarūpī tatra",
    "GSP31tsc_simu:92": " svapnābhimānī viṣṇustadupādhiḥ kāryasattvaṃ tatra jāgradabhimānī brahmā tadupādhiḥ",
    "GSP31tsc_simu:93": " kāryarajaḥ tatra samudāyasamunnayananyāyena samaṣṭervyaṣṭyananyatvānmaśakādirapi",
    "GSP31tsc_simu:94": " viṣṇureveti bhāvaḥ /",
    "GSP31tsc_simu:95": " sṛṣṭistu mahadādikrameṇaiva na tu bhūtādikrameṇeti //",
    "GSP31tsc_simu:96": " sā ca kaurme",
    "GSP31tsc_simu:97": " bhūtādistu vikurvāṇaḥ śabdamātraṃ sasarja ha /",
    "GSP31tsc_simu:98": " ākāśasuṣiraṃ tasmādutpannaṃ śabdalakṣaṇam //",
    "GSP31tsc_simu:99": " ākāśaṃ tu vikurvāṇaḥ sparśamātraṃ sasarja ha /",
    "GSP31tsc_simu:100": " vāyurutpadyate tasmāttasya sparśo guṇo mataḥ //",
    "GSP31tsc_simu:101": " ityādi",
    "GSP31tsc_simu:102": " nanvevaṃ cedākāśādīnāṃ kevalaṃ vikṛtitvaṃ kathaṃ tatra ākāśādīnāṃ sparśāditanmātreṣu ahaṃkāropaṣṭambhamātreṇa kāraṇatvasya purāṇādiṣūktatvāt",
    "GSP31tsc_simu:103": " na pumān sthāṇurevāyaṃ buddhiradhyavasāyinī /",
    "GSP31tsc_simu:104": " puruṣādhiṣṭhitāt sarvagatājjātā pradhānatā //",
    "GSP31tsc_simu:105": " cicchaktiryādṛśī tādṛg vṛttiḥ sattvavimiśritā /",
    "GSP31tsc_simu:106": " rajoguṇasvarūpā yat trivṛtkaraṇataḥ śruteḥ //",
    "GSP31tsc_simu:107": " jñānaṃ dharmaśca vairāgyamaiśvaryaṃ sattvato hyamī /",
    "GSP31tsc_simu:108": " anaiśvaryamavairāgyamadharmo 'jñānameva tu //",
    "GSP31tsc_simu:109": " tamasaścāpi te jñeyā buddherbhedā itīritāḥ /",
    "GSP31tsc_simu:110": " jñānaṃ tattvāvabodho 'yaṃ dharmaḥ śrutyuktapālanam //",
    "GSP31tsc_simu:111": " vairāgyamarthānāsaktiraiśvaryamaṇimādikam /",
    "GSP31tsc_simu:112": " tattadviparyayeṇaiva tāmasaṃ taccatuṣṭayam //",
    "GSP31tsc_simu:113": " jñānena mokṣo dharmeṇa gatirūrdhvā bhavediti /",
    "GSP31tsc_simu:114": " vairāgyenākṣaralaya aiśvaryeṇāhatā gatiḥ //",
    "GSP31tsc_simu:115": " evameṣāṣṭadhā śaktirvyākhyātā buddhisañjñitā /",
    "GSP31tsc_simu:116": " pradhānavikṛtistveṣāhaṃkāraprakṛtiśca sā //",
    "GSP31tsc_simu:117": " mūlaprakṛtirityādi kavibhiśca nirūpitam /",
    "GSP31tsc_simu:118": " eko 'haṃkāra ityetajjijñāsā cedvibhāvaya //",
    "GSP31tsc_simu:119": " yo 'haṃśabdaṃ karotyeṣa abhimāna iti smṛtaḥ /",
    "GSP31tsc_simu:120": " spṛśe 'haṃ rasaye vāhaṃ svāmī cāhaṃ mayā hṛtaḥ //",
    "GSP31tsc_simu:121": " ityādi nāma yasyāsīttasya bhedā amī śṛṇu /",
    "GSP31tsc_simu:122": " vaikārikastaijasopi bhūtādiḥ sānumānakaḥ //",
    "GSP31tsc_simu:123": " niranumānaśca pañcaite bhedāstasya prakīrttitāḥ /",
    "GSP31tsc_simu:124": " vaikārikaḥ sāttviko 'yaṃ bhūtādistāmasaḥ smṛtaḥ //",
    "GSP31tsc_simu:125": " taijaso rājaso jñeyastasmāt tanmātrapañcakam /",
    "GSP31tsc_simu:126": " ekādaśendriyagaṇaḥ sāttvikādabhijāyate //",
    "GSP31tsc_simu:127": " devatāstvabhimāninyastaijasādapi cocyate /",
    "GSP31tsc_simu:128": " tadeva kathamevaṃ cet trivṛtkaraṇahetutaḥ //",
    "GSP31tsc_simu:129": " śabdatanmātramityetat śabda evopalabhyate /",
    "GSP31tsc_simu:130": " na tūdāttaniṣādādibhedastasyopalabhyate //",
    "GSP31tsc_simu:131": " sparśatanmātramevaitat sparśa evopalabhyate /",
    "GSP31tsc_simu:132": " na tu śītamṛdutvādiviśeṣastasya labhyate //",
    "GSP31tsc_simu:133": " rūpatanmātramevaṃ vai rasatanmātramapyatha /",
    "GSP31tsc_simu:134": " gandhatanmātrameteṣu viśeṣo nopalabhyate //",
    "GSP31tsc_simu:135": " tanmātrāṇyaviśeṣāṇi sūkṣmabhūtāni cocyate /",
    "GSP31tsc_simu:136": " bhogyāni śāntaghorāni prakṛtyā 'ṇava eva ca //",
    "GSP31tsc_simu:137": " kurvadrūpāt prakṛtayaḥ saṃkhyayā 'ṣṭau prakīrttitāḥ //",
    "GSP31tsc_simu:138": " ṣoḍaśa vikārāḥ // Tats_2 //",
    "GSP31tsc_simu:139": " ekādaśaivendriyāṇi mahābhūtāni pañca ca /",
    "GSP31tsc_simu:140": " vikārāḥ ṣoḍaśaivaite na tu prakṛtitājuṣaḥ //",
    "GSP31tsc_simu:141": " śrotraṃ tvak cakṣūṣī jihvā ghrāṇaṃ jñānendriyaṃ tvidam /",
    "GSP31tsc_simu:142": " vākpāṇipāyūpasthapādāḥ karmendriyaṃ matam //",
    "GSP31tsc_simu:143": " svaṃ svaṃ karma prakurvanti jñānaṃ ceti yathaiṣitam /",
    "GSP31tsc_simu:144": " ubhayātmakaṃ manaścaiva saṃkalpādisvarūpavat //",
    "GSP31tsc_simu:145": " karaṇānīndriyāṇīti vaikārikamayaṃ rayaḥ /",
    "GSP31tsc_simu:146": " padāni niyatānītyakṣāṇītyabhidhīyate //",
    "GSP31tsc_simu:147": " pṛthivījalatejāṃsi vāyurākāśa ityapi /",
    "GSP31tsc_simu:148": " mahābhūtāni pañcaiva dhāraṇādyupakārataḥ //",
    "GSP31tsc_simu:149": " āpaḥ saṃgrahabhāvena caturṇāmupakārikāḥ /",
    "GSP31tsc_simu:150": " tejaḥ pācakabhāvena vāyurvahanabhāvataḥ //",
    "GSP31tsc_simu:151": " śabdādipañcaguṇavatpṛthvī pañcaguṇā matā /",
    "GSP31tsc_simu:152": " āpaḥ śabdādisahitāḥ gandhena rahitāstathā //",
    "GSP31tsc_simu:153": " tejaḥ śabdasparśavat rūpavat śvasane punaḥ /",
    "GSP31tsc_simu:154": " śabdaśca sparśa ityevamākāśe śabda eva tu //",
    "GSP31tsc_simu:155": " na tu vigrahabhūtāni viśeṣākṛtayastathā /",
    "GSP31tsc_simu:156": " vikārāḥ śāntaghorākhyamūḍhāḥ trividhakīrttitāḥ //",
    "GSP31tsc_simu:157": " puruṣaḥ // Tats_3 //",
    "GSP31tsc_simu:158": " puri śayanāt pramāṇāt pūraṇāt puruvṛttitaḥ /",
    "GSP31tsc_simu:159": " sa cānādiḥ sarvagataścetano nirguṇo 'paraḥ //",
    "GSP31tsc_simu:160": " draṣṭā bhoktā kṣetravidamalo 'prasavadharmakaḥ /",
    "GSP31tsc_simu:161": " sūkṣmo nityo hyanādistvamadhyanidhano 'pi saḥ //",
    "GSP31tsc_simu:162": " sarvamāptamaneneti tasmāt sarvagatastu saḥ /",
    "GSP31tsc_simu:163": " sukhopalabdhimattvācca cetano nirguṇastathā //",
    "GSP31tsc_simu:164": " sattvādiguṇarāhityāt paraḥ paratayā smṛtaḥ /",
    "GSP31tsc_simu:165": " dṛśyaprakṛtisambandhāt draṣṭā bhoktā 'nubhāvanāt //",
    "GSP31tsc_simu:166": " kṣetre guṇagataṃ vetti kṣetrajña iti kīrttitaḥ /",
    "GSP31tsc_simu:167": " śubhāśubhādisaṃsargābhāvādamala īṣyate //",
    "GSP31tsc_simu:168": " nirbījatvāt prasūte ca netyaprasavadharmakaḥ /",
    "GSP31tsc_simu:169": " niraṅgatvātīndriyatvāt sūkṣmo nityaḥ sadātanāt //",
    "GSP31tsc_simu:170": " evaṃ sāṃkhyaḥ sa puruṣo vyākhyātaḥ pūrvasūribhiḥ /",
    "GSP31tsc_simu:171": " jīvo jantuḥ pumānātmā puruṣaḥ pūjako naraḥ //",
    "GSP31tsc_simu:172": " kṣetrajñaścākṣaraḥ prāṇaḥ koya eṣaḥ sa jñastathā /",
    "GSP31tsc_simu:173": " aja etāni nāmāni sāṃkhye puruṣasañjñite //",
    "GSP31tsc_simu:174": " evam,",
    "GSP31tsc_simu:175": " pañcaviṃśatitattvajño yatra kutrāśrame rataḥ /",
    "GSP31tsc_simu:176": " muṇḍī jaṭī śikhī vāpi mucyate nātra saṃśayaḥ //",
    "GSP31tsc_simu:177": " ayaṃ kartā 'thavā 'karttā puruṣaḥ prakṛteḥ paraḥ /",
    "GSP31tsc_simu:178": " śubhāśubhāni karttā cet kuryādvṛttitrayaṃ vinā //",
    "GSP31tsc_simu:179": " lokadṛṣṭaguṇānāṃ cet kartṛtā dharmitā katham //",
    "GSP31tsc_simu:180": " sāhityaṃ yamaniyamaniṣecanaprasaṃkhyānāt /",
    "GSP31tsc_simu:181": " jñānaiśvaryavikāraprakāśane sāttvikī vṛttiḥ //",
    "GSP31tsc_simu:182": " rāgaḥ krodho lobhaḥ paraparivādo nindā tuṣṭiḥ /",
    "GSP31tsc_simu:183": " vikṛtākṛtapāruṣyaṃ prakhyātaiṣā rajobuddhiḥ //",
    "GSP31tsc_simu:184": " unmādamadaviṣādā nāstikyaṃ strīprasaṅgitā /",
    "GSP31tsc_simu:185": " nidrālasyaṃ nairghṛṇyaṃ tvaśaucamiti tāmasī vṛttiḥ //",
    "GSP31tsc_simu:186": " etadvṛttitrayaṃ dṛṣṭvā guṇānāṃ kartṛtā 'thavā /",
    "GSP31tsc_simu:187": " akartā puruṣaḥ siddha iti siddhānta iṣyate //",
    "GSP31tsc_simu:188": " pravarttamānaprakṛterimān guṇān",
    "GSP31tsc_simu:189": " rajastamobhyāṃ viparītadarśanāt /",
    "GSP31tsc_simu:190": " ātmānamācchādya sa ātmane tad",
    "GSP31tsc_simu:191": " ahaṅkaromītyabudho 'vamanyate //",
    "GSP31tsc_simu:192": " bālāgrakukṣīkaraṇāsamarthaḥ",
    "GSP31tsc_simu:193": " sarvaṃ mayedaṃ kṛtamityamanyata /",
    "GSP31tsc_simu:194": " unmattavadbhāvyata ityabodhaḥ",
    "GSP31tsc_simu:195": " aho vidhe paṇḍitamāninaḥ kaḥ //",
    "GSP31tsc_simu:196": " taduktaṃ gītāsu",
    "GSP31tsc_simu:197": " prakṛteḥ kriyamāṇāni guṇaiḥ karmāṇi sarvaśaḥ /",
    "GSP31tsc_simu:198": " ahaṅkāravimūḍhātmā kartā 'hamiti manyate //",
    "GSP31tsc_simu:199": " anāditvānnirguṇatvāt paramātmā 'yamavyayaḥ /",
    "GSP31tsc_simu:200": " śarīrastho 'pi kaunteya na karoti na lipyate //",
    "GSP31tsc_simu:201": " prakṛtyaiva ca karmāṇi kriyamāṇāni sarvaśaḥ /",
    "GSP31tsc_simu:202": " yaḥ paśyati sadā ';",
    "GSP31tsc_simu:203": " 'tmānamakartāraṃ sa paśyati // ityādi /",
    "GSP31tsc_simu:204": " sa ekaḥ puruṣaḥ kiṃ vā nāneti ca vicāraya /",
    "GSP31tsc_simu:205": " sukhaduḥkhamohasaṅkaraviśuddhajanmamaraṇānām /",
    "GSP31tsc_simu:206": " nānātvāt puruṣabahutvaṃ siddhaṃ lokāśramavarṇabhedācca //",
    "GSP31tsc_simu:207": " yadyekaḥ puruṣaḥ syād buddhihāniḥ prasajyate /",
    "GSP31tsc_simu:208": " ekasmin sukhite sarve sukhinaḥ syurataḥ param /",
    "GSP31tsc_simu:209": " ekasmin duḥkhite sarve duḥkhitāḥ syuriti kramāt //",
    "GSP31tsc_simu:210": " ato bahutvaṃ saṃsiddhaṃ bahavaḥ puruṣāḥ smṛtāḥ /",
    "GSP31tsc_simu:211": " ākṛtigarbhāśayabhāvasaṅgatiśarīravibhāgālliṅgabahutvāt sāṃkhyācāryāḥ kapilāsuripañcaśikhapatañjaliprabhṛtayaḥ puruṣabahutvaṃ varṇayanti /",
    "GSP31tsc_simu:212": " vedavādina ācāryā hariharahiraṇyagarbhavyāsādaya ekamātmānaṃ,",
    "GSP31tsc_simu:213": " tathā ca śrutiḥ /",
    "GSP31tsc_simu:214": " puruṣa evedaṃ sarvaṃ yadbhūtaṃ yacca bhāvyam /",
    "GSP31tsc_simu:215": " utāmṛtatvasyeśāno yadanyenātirohati /",
    "GSP31tsc_simu:216": " tadevāgnistadādityastadvāyustadu candramāḥ //",
    "GSP31tsc_simu:217": " tadeva śukraṃ tadbrahma tā āpaḥ sa prajāpatiḥ /",
    "GSP31tsc_simu:218": " tadeva satyamamṛtaṃ sa mokṣaḥ sā parā gatiḥ //",
    "GSP31tsc_simu:219": " tadakṣaraṃ tatsaviturvareṇyaṃ yasmāt paraṃ nāparamasti kiñcit /",
    "GSP31tsc_simu:220": " yasmānnāṇīyo na jyāyo 'sti kiñcit //",
    "GSP31tsc_simu:221": " vṛkṣa iva stambho divi tiṣṭhatyekaḥ tenedaṃ pūrṇaṃ puruṣeṇa /",
    "GSP31tsc_simu:222": " sarvataḥ pāṇipādaṃ tat sarvato 'kṣiśiromukham //",
    "GSP31tsc_simu:223": " sarvataḥ śrutimalloke sarvamāvṛtya tiṣṭhati /",
    "GSP31tsc_simu:224": " sarvendriyaguṇābhāsaṃ sarvendriyavivarjitam //",
    "GSP31tsc_simu:225": " sarvasya paśumīśānaṃ sarvasya śaraṇaṃ mahat /",
    "GSP31tsc_simu:226": " sarvataḥ sarvasattvāni sarvātmā sarvasambhavaḥ //",
    "GSP31tsc_simu:227": " sarvaṃ vilīyate yasmin tadbrahma munayo viduḥ /",
    "GSP31tsc_simu:228": " eka eva hi bhūtātmā bhūte bhūte vyavasthitaḥ //",
    "GSP31tsc_simu:229": " ekadhā bahudhā caiva dṛśyate jalacandravat /",
    "GSP31tsc_simu:230": " sa hi sarveṣu bhūteṣu sthāvareṣu careṣu ca //",
    "GSP31tsc_simu:231": " vasatyeko mahānātmā yena sarvamidaṃ tatam // ityādi /",
    "GSP31tsc_simu:232": " traiguṇyam // Tats_4 //",
    "GSP31tsc_simu:233": " sattvaṃ rajastama iti guṇāḥ bhāveṇyastraiguṇyam /",
    "GSP31tsc_simu:234": " prasādo lāghavaṃ saṅgaḥ prasaṅgāt prītirārjavam //",
    "GSP31tsc_simu:235": " tuṣṭistitikṣā sattvasya rūpaṃ sākṣāt sukhāvaham /",
    "GSP31tsc_simu:236": " śokastambhadveṣatāpakhedabhogābhimānitā //",
    "GSP31tsc_simu:237": " rajorūpāṇyanekāni bahuduḥkhapradāni vai /",
    "GSP31tsc_simu:238": " tamo nāmācchādanādi bībhatsāvaraṇādi ca //",
    "GSP31tsc_simu:239": " dainyagauravanidrādipramādālasyalakṣaṇam /",
    "GSP31tsc_simu:240": " mohātmakamanantaṃ tadevaṃ traiguṇyamīritam /",
    "GSP31tsc_simu:241": " sattvaṃ prakāśakaṃ vidyādrajo vidyāt pravarttakam //",
    "GSP31tsc_simu:242": " vināśakaṃ tamo vidyāt traiguṇyaṃ nāma sañjñitam /",
    "GSP31tsc_simu:243": " saṃcaraḥ // Tats_5 //",
    "GSP31tsc_simu:244": " sāmyāvasthā guṇānāṃ yā prakṛtiḥ sā svabhāvataḥ /",
    "GSP31tsc_simu:245": " kālakṣobheṇa vaiṣamyāt kṣetre parayute purā //",
    "GSP31tsc_simu:246": " buddhistataścāhaṅkārastrividho 'pi vyajāyata /",
    "GSP31tsc_simu:247": " tanmātrāṇīndriyāṇi mahābhūtāni ca kramāt //",
    "GSP31tsc_simu:248": " evaṃ krameṇaivotpattiḥ sañcaraḥ parikīrttitaḥ /",
    "GSP31tsc_simu:249": " pratisaṃcaraḥ // Tats_6 //",
    "GSP31tsc_simu:250": " vyutkrameṇaiva līyante tanmātre bhūtapañcakam /",
    "GSP31tsc_simu:251": " tanmātrāṇīndriyāṇi ahaṅkāre vilīyate //",
    "GSP31tsc_simu:252": " ahaṅkāro 'tha buddhau tu buddhiravyaktasañjñake /",
    "GSP31tsc_simu:253": " avyaktaṃ na kvacillīnaṃ pratisañcara iti smṛtaḥ //",
    "GSP31tsc_simu:254": " adhyātmam adhibhūtam adhidaivataṃ ca // Tats_7 //",
    "GSP31tsc_simu:255": " buddhyāhaṅkāramanasī śrotraṃ tvak cakṣuṣī tathā /",
    "GSP31tsc_simu:256": " jihvā ghrāṇaṃ pādapāyūpasthamadhyātmasañjñitam //",
    "GSP31tsc_simu:257": " yattu mokṣadharme",
    "GSP31tsc_simu:258": " ādau mana ahaṅkārāt jāyate vṛttayascatāḥ //",
    "GSP31tsc_simu:259": " śabdarāgāt śrotramasya jāyate bhāvitātmanaḥ /",
    "GSP31tsc_simu:260": " rūparāgāt tathā cakṣurghrāṇaṃ gandhajidhṛkṣayā //",
    "GSP31tsc_simu:261": " ityādinendriyāṇāṃ manovṛttirāgādikāryatvaṃ tadvedāntarītyaiveti mantavyam /",
    "GSP31tsc_simu:262": " adhibhūtam /",
    "GSP31tsc_simu:263": " yathākrameṇa boddhavyamabhimantavyameva ca /",
    "GSP31tsc_simu:264": " saṅkalpitavyaṃ śrotavyaṃ spraṣṭavyaṃ draṣṭavyameva ca //",
    "GSP31tsc_simu:265": " rasayitavyaṃ ghrātavyaṃ gantavyamutsraṣṭavyaṃ ca /",
    "GSP31tsc_simu:266": " ānandayitavyamityevamadhibhūtaṃ prakīrtitam //",
    "GSP31tsc_simu:267": " adhidaivataṃ ca /",
    "GSP31tsc_simu:268": " brahmā rudraścandramāśca ākāśo vāyureva ca /",
    "GSP31tsc_simu:269": " sūryo varuṇa indraśca viṣṇumitraṃ tathaiva ca //",
    "GSP31tsc_simu:270": " anenaiva krameṇedaṃ saṃproktamadhidaivatam /",
    "GSP31tsc_simu:271": " catvāri yo vedayate yathā ca-",
    "GSP31tsc_simu:272": " kṣuṣā svarūpāṇyadhidaivataṃ vā /",
    "GSP31tsc_simu:273": " vimuktayāthāgatadoṣasaṅgo-",
    "GSP31tsc_simu:274": " guṇāṃstu bhuṅkte na guṇaiḥ sa yujyate //",
    "GSP31tsc_simu:275": " pañcābhibuddhayaḥ // Tats_8 //",
    "GSP31tsc_simu:276": " icchābhirbuddhirvijñeyā ābhimukhyena karmaṇaḥ /",
    "GSP31tsc_simu:277": " idaṃ me kāryamityeṣo 'dhyavasāyaḥ karomyaham //",
    "GSP31tsc_simu:278": " icchā vāñchā 'tha saṅkalpo manasaḥ karma ceṣyate /",
    "GSP31tsc_simu:279": " evametāśca pañcābhibuddhayaḥ parikīrtitāḥ //",
    "GSP31tsc_simu:280": " pañca karmayonayaḥ // Tats_9 //",
    "GSP31tsc_simu:281": " dhṛtiḥ śraddhā sukhecchā vividiṣā tadabhāvakau /",
    "GSP31tsc_simu:282": " sāmānyataḥ samuddiṣṭāḥ pañcaite karmayonayaḥ //",
    "GSP31tsc_simu:283": " vāci karmaṇi saṃkalpe pratītiryābhirajyate /",
    "GSP31tsc_simu:284": " tanniṣṭhastatpratiṣṭhaśca dhṛteretaddhi lakṣaṇam //",
    "GSP31tsc_simu:285": " anasūyā brahmacaryaṃ yajanaṃ yājanaṃ tapaḥ /",
    "GSP31tsc_simu:286": " pratigrahaśca homaśca śraddhāyā lakṣaṇaṃ smṛtam //",
    "GSP31tsc_simu:287": " sukhaṃ sukhārthī seveta vidyā karma tapāṃsi ca /",
    "GSP31tsc_simu:288": " prāyaścittaparo nityaṃ sukheyaṃ parikīrttitā //",
    "GSP31tsc_simu:289": " viṣadhūmamūrchitavad vividiṣā dhyānināṃ prajñāyoniḥ /",
    "GSP31tsc_simu:290": " ekatvaṃ ca pṛthaktvaṃ ca nityaṃ vedamacetanam //",
    "GSP31tsc_simu:291": " sūkṣmasatkāryasaṃkṣobhyaṃ jñeyā vividiṣā hi sā /",
    "GSP31tsc_simu:292": " kāryakaraṇakṣamakarī vividiṣā prākṛtī vṛttiḥ //",
    "GSP31tsc_simu:293": " dhṛtiḥ śraddhā vividiṣā sukhā ceti catuṣṭayam /",
    "GSP31tsc_simu:294": " jñeyaṃ bandho vividiṣā mokṣāya parikalpitā /",
    "GSP31tsc_simu:295": " karmayonisvarūpo 'yaṃ viśiṣya parikīrttitaḥ //",
    "GSP31tsc_simu:296": " pañca vāyavaḥ // Tats_10 //",
    "GSP31tsc_simu:297": " prāṇo 'pānaḥ samānaśca udāno vyāna eva ca /",
    "GSP31tsc_simu:298": " ityete vāyavaḥ pañca śarīreṣu śarīriṇām //",
    "GSP31tsc_simu:299": " mukhanāsādhicārī yaḥ prāṇanāt prāṇa ucyate /",
    "GSP31tsc_simu:300": " nābheradhicaratyevopānaye 'pāna iṣyate //",
    "GSP31tsc_simu:301": " hṛdyadhiṣṭhānanayanāt samāna iti kīrtitaḥ /",
    "GSP31tsc_simu:302": " kaṇṭhādūrdhvāvagamanādudāna iti ca smṛtaḥ //",
    "GSP31tsc_simu:303": " sandhyadhiṣṭhānato vyāno vikṣepaṇavijṛmbhaṇāt /",
    "GSP31tsc_simu:304": " pañca karmātmānaḥ // Tats_11 //",
    "GSP31tsc_simu:305": " vaikārikādayaḥ pūrvaṃ yathākramamudāhṛtāḥ /",
    "GSP31tsc_simu:306": " śubhaṃ vā 'śubhamūḍhau ca śubhamūḍhā 'śubhamūḍhake //",
    "GSP31tsc_simu:307": " yathākramaṃ ca karttārastattatkarma samīritam /",
    "GSP31tsc_simu:308": " pañcaparvāvidyā // Tats_12 //",
    "GSP31tsc_simu:309": " tamo moho mahāmohastāmisraścāndhatāmisraḥ //",
    "GSP31tsc_simu:310": " aṣṭakau tau tamau mohau prakṛtyaṣṭakaniṣṭhitau /",
    "GSP31tsc_simu:311": " ātmajñānābhimānyeyaṃ prāptyādyaiśvaryamānitā //",
    "GSP31tsc_simu:312": " nirvṛtte viṣaye dṛṣṭe pañcānuśravike tathā /",
    "GSP31tsc_simu:313": " moho 'hamabhimāno yo mahāmoho daśātmakaḥ //",
    "GSP31tsc_simu:314": " aṣṭaiśvarye daśaviṣaye siddhatāmisra ucyate /",
    "GSP31tsc_simu:315": " viṣādaḥ so 'ndhatāmisro maraṇe pratipadyate //",
    "GSP31tsc_simu:316": " avidyā pañcaparvaiṣā bhinnā dvāṣaṣṭibhedataḥ /",
    "GSP31tsc_simu:317": " aṣṭāviṃśatidhāśaktiḥ // Tats_13 //",
    "GSP31tsc_simu:318": " jaḍatvakuṣṭikubjatvarūpatāghrāṇatvamūkatvasupaṅgutāśca /",
    "GSP31tsc_simu:319": " kuṇirgudāvartti ca ṣaṇḍhatā ca unmāda ityeṣa nirūpito 'yam //",
    "GSP31tsc_simu:320": " ekādaśendriyavadho bādhiryādisvarūpataḥ /",
    "GSP31tsc_simu:321": " buddhervadhaḥ saptadaśa tuṣṭisiddhiviparyayaḥ //",
    "GSP31tsc_simu:322": " nāsti pradhānamiti yā pratipattirajambhikā /",
    "GSP31tsc_simu:323": " na mahānityasalilā nāyācchā cānahaṃkṛtau //",
    "GSP31tsc_simu:324": " na vā 'styadṛṣṭistanmātrapañcakaṃ bhūtakāraṇam /",
    "GSP31tsc_simu:325": " sarvamevedaṃ brahmeti brahmaiva san brahmāpyeti /",
    "GSP31tsc_simu:326": " yathā vedāntināṃ tadvat sāṃkhyānāmīdṛśī matiḥ //",
    "GSP31tsc_simu:327": " asutā viṣayārjane pravṛttiḥ",
    "GSP31tsc_simu:328": " sutarā parirakṣaṇe pravṛttiḥ /",
    "GSP31tsc_simu:329": " krayadoṣamapaśyato dhane pravṛttiḥ",
    "GSP31tsc_simu:330": " asunetrā parikīrttyate hi sāṃkhyaiḥ //",
    "GSP31tsc_simu:331": " akurmarīcikābhogaśaktirhiṃsādyapaśyataḥ /",
    "GSP31tsc_simu:332": " anuttambhāmbhasikā doṣabhogādambhaḥ pravarttanam //",
    "GSP31tsc_simu:333": " navadhā kathitā hyete tatra tuṣṭirviparyayāḥ /",
    "GSP31tsc_simu:334": " kathyante siddhayo hyaṣṭau te 'mī siddhiviparyayāḥ //",
    "GSP31tsc_simu:335": " nānātvamūhamānasya siddhamekamatārakam /",
    "GSP31tsc_simu:336": " viparītagrahaḥ śabdaśravaṇādasutārakam //",
    "GSP31tsc_simu:337": " nānātvajño mukta iti śrutvaikajño na muktibhāk /",
    "GSP31tsc_simu:338": " atārayantamajñānāsadacchāstraniveśataḥ /",
    "GSP31tsc_simu:339": " duḥkhitasyāpyanudvegādapramodā hi saṃsṛtau //",
    "GSP31tsc_simu:340": " apramudaṃ tadajñānapramuditamapramodamānaṃ vā /",
    "GSP31tsc_simu:341": " asamyagvacanādapyuparodhena vā gurau //",
    "GSP31tsc_simu:342": " abhāgyasya na siddhiḥ syāt jñāne tat samudīritam /",
    "GSP31tsc_simu:343": " snigdhasaṃsargato jñānottarājñānamaramyakam //",
    "GSP31tsc_simu:344": " vyākhyātāḥ pūrvarītyāṣṭāvete siddhiviparyayāḥ /",
    "GSP31tsc_simu:345": " aṣṭāviṃśatidhā 'śaktirvyākhyātobhayayogataḥ //",
    "GSP31tsc_simu:346": " navadhā tuṣṭiḥ // Tats_14 //",
    "GSP31tsc_simu:347": " prakṛtau paramātmatvaṃ pratipadyaiva tuṣṭibhāk //",
    "GSP31tsc_simu:348": " mādhyasthyamavalambeta ambhaḥ sā tuṣṭirucyate /",
    "GSP31tsc_simu:349": " buddhau ca paramātmatve tuṣṭiḥ sā salilā smṛtā //",
    "GSP31tsc_simu:350": " ahaṃkāre yadā sā syādāyācchā iti śabdhitā /",
    "GSP31tsc_simu:351": " tanmātreṣu yadā sā syāt tuṣṭirdṛṣṭirnigadyate //",
    "GSP31tsc_simu:352": " ādhyātmikāścatasrastu tuṣṭayaḥ prabhavanti hi /",
    "GSP31tsc_simu:353": " mokṣastāsvapi nāstyeva tattvajñānādyathoditā //",
    "GSP31tsc_simu:354": " arthānāmarjane duḥkhamarjitānāṃ ca rakṣaṇe /",
    "GSP31tsc_simu:355": " tyāge duḥkhaṃ kṣaye duḥkhaṃ dhigarthaṃ duḥkhabhājanam // iti",
    "GSP31tsc_simu:356": " doṣadarśanasantuṣṭaḥ parabrahmaiva mokṣabhāk /",
    "GSP31tsc_simu:357": " suteyaṃ pañcamī tuṣṭistattvajñānādyabhāvataḥ //",
    "GSP31tsc_simu:358": " rakṣaṇe sutarā ṣaṣṭhī saptamī kṣayadarśanāt /",
    "GSP31tsc_simu:359": " sunetrā saṅgadoṣā cāṣṭamī kurmarīcikā //",
    "GSP31tsc_simu:360": " arthe hiṃsādidoṣeṇa nivṛttiśca samaskarī /",
    "GSP31tsc_simu:361": " tuṣṭistu navamī proktā hyuttamāmbhasikā tava //",
    "GSP31tsc_simu:362": " aṣṭadhā siddhiḥ // Tats_15 //",
    "GSP31tsc_simu:363": " jñānaṃ yaddūramutpannaṃ tārākhyā prathamā hi sā /",
    "GSP31tsc_simu:364": " śabdamātreṇa bhūteṣu sutārā jñānamiṣyate //",
    "GSP31tsc_simu:365": " jñānamadhyayanenaiva tārayantī tṛtīyakā /",
    "GSP31tsc_simu:366": " adhyātmaduḥkhāpanayāt pramodetyabhidhīyate //",
    "GSP31tsc_simu:367": " bhautikakleśaharaṇāt pramudā siddhirucyate /",
    "GSP31tsc_simu:368": " ādhidaivakleśaharaṇāt jñānamutpadyate nṛṇām //",
    "GSP31tsc_simu:369": " pramodamānetyākhyātā ṣaṣṭhī siddhiḥ svayaṃ satām /",
    "GSP31tsc_simu:370": " snigdhasaṃsarganāśāttu ramyakā saptamī smṛtā //",
    "GSP31tsc_simu:371": " pramudā cāṣṭamī siddhiḥ paricaryādinā guroḥ /",
    "GSP31tsc_simu:372": " ityetāḥ siddhayo hyaṣṭau vyākhyātāḥ jñānasādhikāḥ //",
    "GSP31tsc_simu:373": " daśa mūlikārthāḥ // Tats_16 //",
    "GSP31tsc_simu:374": " astitvamekatvayathārthavattve",
    "GSP31tsc_simu:375": " pārārthyamanyatvamakartṛkatvam /",
    "GSP31tsc_simu:376": " yogo viyogo bahavaḥ pumāṃsaḥ",
    "GSP31tsc_simu:377": " sthitiḥ śarīrasya ca śeṣavṛttiḥ //",
    "GSP31tsc_simu:378": " eṣā sā daśamūlikā 'rthagaṇanā saṅghātapārārthyataḥ",
    "GSP31tsc_simu:379": " siddhā sā puruṣāstitā pariṇaterbhedasya tatkāraṇam /",
    "GSP31tsc_simu:380": " astyavyaktamanantamekamiti ca premāviṣādātmakaṃ",
    "GSP31tsc_simu:381": " nānāpāyaparārthatā triguṇato 'nyatvasya siddhistathā //",
    "GSP31tsc_simu:382": " viparyāsādakartṛtvaṃ yogaḥ puruṣadarśanāt /",
    "GSP31tsc_simu:383": " prāpte śarīrabhede tu caritārthatvadarśanāt //",
    "GSP31tsc_simu:384": " janmādikaraṇāntānāṃ bhedānnānā hi te smṛtāḥ /",
    "GSP31tsc_simu:385": " cakrabhramivat śeṣavṛttiḥ siddhārthāḥ daśa mūlikāḥ //",
    "GSP31tsc_simu:386": " saptatyā prāgupadiṣṭāḥ pañcāśat pratyayā ime /",
    "GSP31tsc_simu:387": " daśaṣaṣṭipadārthaistu ṣaṣṭitantra itīryate //",
    "GSP31tsc_simu:388": " anugrahasargaḥ // Tats_17 //",
    "GSP31tsc_simu:389": " brahmānugrahamasṛjadrūpatanmātrataḥ pṛthak /",
    "GSP31tsc_simu:390": " utpādyānugrahadhyānāt prāktanādhāravarjanāt //",
    "GSP31tsc_simu:391": " caturdaśavidho bhūtasargaḥ // Tats_18 //",
    "GSP31tsc_simu:392": " aṣṭavikalpaṃ daivaṃ paiśācaṃ rākṣasaṃ tadvat /",
    "GSP31tsc_simu:393": " gāndharvamaindraṃ brāhmaṃ ca saumyaṃ brāhmyamathāṣṭakam //",
    "GSP31tsc_simu:394": " devayonaya evaite tiryagyonistu pañcadhā /",
    "GSP31tsc_simu:395": " mṛgapaśupakṣisarīsṛpasthāvaramiti bhedasambhinā //",
    "GSP31tsc_simu:396": " mānuṣyakaṃ caikavidhaṃ brāhmaṇādicāṇḍālāntam /",
    "GSP31tsc_simu:397": " paśavo gavādimūṣāntāḥ pakṣiṇo garūḍādikāḥ //",
    "GSP31tsc_simu:398": " maśakāntā mṛgāścāpi siṃhādi ca śivāntikāḥ /",
    "GSP31tsc_simu:399": " śeṣādi alagardāntāḥ sarpāḥ parvatabhūtṛṇāḥ //",
    "GSP31tsc_simu:400": " sthāvarā bhautikaḥ sarga etatsaṃsāramaṇḍalam //",
    "GSP31tsc_simu:401": " trividho bandhaḥ // Tats_19 //",
    "GSP31tsc_simu:402": " prakṛtibandhaḥ prakṛtilayaḥ paratvenābhimanyataḥ /",
    "GSP31tsc_simu:403": " saṃnyāsināmindriyeṣu layo vaikāriko 'paraḥ //",
    "GSP31tsc_simu:404": " gṛhīṇāṃ dakṣiṇābandho vadānyatvābhimāninām /",
    "GSP31tsc_simu:405": " ityeṣastrividho bandhastrividho mokṣa ucyate //",
    "GSP31tsc_simu:406": " trividho mokṣaḥ // Tats_20 //",
    "GSP31tsc_simu:407": " jñānodrekāduparateśca dharmādharmakṣayo bhavet /",
    "GSP31tsc_simu:408": " dharmādharmakṣayāccātha kaivalyamiti gīyate //",
    "GSP31tsc_simu:409": " taduktam /",
    "GSP31tsc_simu:410": " ādyo hi mokṣo jñānena dvitīyo rāgasaṃkṣayāt /",
    "GSP31tsc_simu:411": " kṛtsnakṣayāt tṛtīyastu vyākhyātaṃ mokṣalakṣaṇam //",
    "GSP31tsc_simu:412": " trividhaṃ pramāṇam // Tats_21 //",
    "GSP31tsc_simu:413": " dṛṣṭamanumānamāptavacanaṃ caitat pramāṇakam /",
    "GSP31tsc_simu:414": " pañcendriyāṇi pratyakṣaṃ vṛṣṭirmeghodayena tu //",
    "GSP31tsc_simu:415": " anumānamindro devānāṃ rājāśabdaḥ pramāpakaḥ //",
    "GSP31tsc_simu:416": " āgame 'pi,",
    "GSP31tsc_simu:417": " svakarmabhirvinirmukto rāgadveṣavivarjitaḥ //",
    "GSP31tsc_simu:418": " jñānavān śīlasampannaḥ so 'pi jñeyaśca tādṛśaḥ //",
    "GSP31tsc_simu:419": " trividhaṃ duḥkham // Tats_22 //",
    "GSP31tsc_simu:420": " duḥkhaṃ tu trividhaṃ proktamadhyātmamadhibhūtakam /",
    "GSP31tsc_simu:421": " ādhidaivaṃ ca tatrāpi prathamaṃ dvividhaṃ smṛtam //",
    "GSP31tsc_simu:422": " śārīraṃ mānasaṃ ceti vātakāmādidoṣajam /",
    "GSP31tsc_simu:423": " bhūtebhyo mānuṣādibhyo jātaṃ syādādhibhautikam //",
    "GSP31tsc_simu:424": " devebhyaḥ śītavātādibhavaṃ syādādhidaivikam /",
    "GSP31tsc_simu:425": " etat samāsataḥ proktā sūtravyākhyā yathāmati //",
    "GSP31tsc_simu:426": " prakriyāṃ ca pravakṣyāmi paurāṇikahitāya vai //",
    "GSP31tsc_simu:427": " etat paramparayā yāthātathyam // Tats_23 //",
    "GSP31tsc_simu:428": " etat sarvaṃ jñātvā kṛtakṛtyaḥ syāt // Tats_24 //",
    "GSP31tsc_simu:429": " na punastrividhena duḥkhenābhibhūyate // Tats_25 //",
    "GSP31tsc_simu:430": " mahān ahaṃkāraḥ pañca tanmātrāṇi avyaktasaṃjñāni bhavanti mahacchabdena hairaṇyagarbho buddhirucyate /",
    "GSP31tsc_simu:431": " pradhānaṃ mūlamavyaktasaṃjñam /",
    "GSP31tsc_simu:432": " jñaḥ puruṣaḥ /",
    "GSP31tsc_simu:433": " etāni pañcaviṃśatitattvāni /",
    "GSP31tsc_simu:434": " tatra pradhānaṃ kāraṇameva na kāryam /",
    "GSP31tsc_simu:435": " mahadādayaḥ sapta pūrvapūrvasya kāryāṇi uttarottarasya kāraṇāni /",
    "GSP31tsc_simu:436": " indriyāṇyekādaśa pañca mahābhūtāni kāryāṇyeva na kāraṇāni /",
    "GSP31tsc_simu:437": " puruṣastu na kāryaṃ na vā kāraṇam /",
    "GSP31tsc_simu:438": " taduktam mūlaprakṛtirityādi /",
    "GSP31tsc_simu:439": " mahān ahaṃkāraḥ pañca tanmātrāṇi sapta prakṛtivikṛtayaḥ /",
    "GSP31tsc_simu:440": " pradhānād buddhirjāyata iti pradhānavikāraḥ saivāhaṅkāraṃ janayatīti prakṛtiḥ ahaṅkāro 'pi buddherjāyata iti vikṛtiḥ so 'pi ekādaśendriyāṇi pañca tanmātrāṇi janayatīti prakṛtiḥ //",
    "GSP31tsc_simu:441": " tatra śabdatanamātramahaṃkārājjāyata iti vikṛtistasmādākāśaṃ jāyata iti śabdatanmātraṃ prakṛtiḥ /",
    "GSP31tsc_simu:442": " tathā sparśatanmātramahaṃkārājjāyata iti vikṛtiḥ tadeva vāyuṃ janayatīti prakṛtiḥ /",
    "GSP31tsc_simu:443": " evaṃ rūpatanmātramahaṃkārājjāyata iti vikṛtiḥ tadeva tejo janayatīti prakṛtiḥ /",
    "GSP31tsc_simu:444": " rasatanmātramahaṅkārājjāyata iti vikṛtistadevāmbho janayatīti prakṛtiḥ /",
    "GSP31tsc_simu:445": " tathā gandhatanmātramahaṃkārājjāyata iti vikṛtiḥ tadevāvaniṃ janayatīti prakṛtiḥ //",
    "GSP31tsc_simu:446": " etāni pañca tanmātrāṇi sūkṣmabhūtāni sthūlabhūtānāṃ kāraṇāni ṣoḍaśakaśca vikāraḥ /",
    "GSP31tsc_simu:447": " pañca buddhīndriyāṇi pañca karmendriyāṇi ekādaśaṃ manaḥ pañca mahābhūtāni eṣa ṣoḍaśako gaṇo vikāra eva na prakṛtiḥ /",
    "GSP31tsc_simu:448": " puruṣastu nobhayamityarthaḥ //",
    "GSP31tsc_simu:449": " pratyakṣānumānaśabdarūpaṃ trividhaṃ pramāṇam /",
    "GSP31tsc_simu:450": " tatra pratyakṣaṃ tāvat śrotrādipañcakaṃ lokocitaśabdādiguṇagrāhakam /",
    "GSP31tsc_simu:451": " anumānaṃ cāpratyakṣārthagrāhakaṃ dhūmādi /",
    "GSP31tsc_simu:452": " śabdastāvat trividho bhavati vāgindriyaviṣayaḥ śrotraviṣayo buddhimātraviṣayaśca /",
    "GSP31tsc_simu:453": " teṣu kaṇṭhatālvādisthalāvacchinnaḥ śabdo vāgīndriyaviṣayaḥ tatkāryatvāt vāgindriyavyavahitaśrotrasthaśca śabdataḥ śabdaḥ śrotrasya viṣayastadgrāhyatvāt",
    "GSP31tsc_simu:454": " ghaṭa ityādipadāni tu buddhimātrasya viṣayaḥ vakṣyamāṇayuktyā buddhimātragrāhyatvāt //",
    "GSP31tsc_simu:455": " tāni padānyevārthasya karaṇatvāt sphoṭa ityucyate /",
    "GSP31tsc_simu:456": " taddi padaṃ vāgindriyoccāryapratyekavarṇebhyo 'tiriktaṃ varṇānāmāśutaravināśitayā melanābhāvenaikaṃ padamiti vyavahāragocaratvāsambhavāt arthasmārakatvāsambhavācca",
    "GSP31tsc_simu:457": " asya ca sphoṭasya kāraṇamekaḥ prayatnaviśeṣaḥ prayatnabhedenoccāraṇe sati ekapadavyavahārābhāvādarthāpratyayācca",
    "GSP31tsc_simu:458": " tasya ca sphoṭasya vyañjaka ānupūrvīviśiṣṭatayā antyavarṇapratyayaḥ ataśca buddhereva",
    "GSP31tsc_simu:459": " sphoṭagrāhakatvam ānupūrvyā buddhyaiva grahaṇasambhavena sāmānādhikaraṇyapratyāsattyaivānupūrvīpratyayasya",
    "GSP31tsc_simu:460": " sphoṭākhyapadābhivyaktihetutve lāghavāt /",
    "GSP31tsc_simu:461": " ata eva sphoṭaḥ śrotreṇa grahītuṃ na śakyate ghottaraṭatvādirarūpiṇyā ānupūrvyāḥ",
    "GSP31tsc_simu:462": " śrotreṇa grahaṇāsambhavāt āśutaravināśitayā varṇānāṃ melanāsambhavāt pūrvapūrvavarṇasaṃskārāṇāṃ",
    "GSP31tsc_simu:463": " tatsmṛtīnāṃ cāntaḥkaraṇaniṣṭhānāmantaḥkaraṇasahakāritvasyaivaucityāditi /",
    "GSP31tsc_simu:464": " syādetat sphoṭavyañjakasyānupūrvīviśiṣṭacaramavarṇasyaiva padatvamarthapratyāyakatvaṃ vā 'stu alaṃ sphoṭena taddhetoreva tadastviti nyāyāt /",
    "GSP31tsc_simu:465": " etadeva sāṃkhyasūtreṇoktaṃ pratītyapratītibhyāṃ na sphoṭātmakaḥ śabda iti /",
    "GSP31tsc_simu:466": " ekatvapratyayo 'pyānupūrvīviśiṣṭacaramavarṇasyaikatvenopapadyate //",
    "GSP31tsc_simu:467": " atrocyate /",
    "GSP31tsc_simu:468": " evaṃ satyavayavyucchedaprasaṅgaḥ /",
    "GSP31tsc_simu:469": " asamavāyikāraṇasaṃyogaviśeṣāvacchinnānāmavayavānāmeva jalādyāharaṇahetutvakalpanāyāṃ",
    "GSP31tsc_simu:470": " lāghavāt taddhetoreva tadastviti nyāyasāmyāt eko ghaṭa ityādipratyayānāmapyekaṃ vanamityādipratyayavadupapatteḥ /",
    "GSP31tsc_simu:471": " atha paramāṇūnāṃ tatsaṃyogānāṃ cātīndriyatayā tadrūpatve 'vayavinaḥ pratyakṣānupapattirityādikamavayavisādhakamiti",
    "GSP31tsc_simu:472": " cet tulyaṃ sphoṭe 'pi ānupūrvyāḥ kṣaṇādyatīndriyaghaṭitatayā ānupūrvīviśiṣṭacaramavarṇātmakatve",
    "GSP31tsc_simu:473": " padasya pratyakṣānupapattirityādikaṃ sphoṭasādhakamiti /",
    "GSP31tsc_simu:474": " api ca sphoṭaśabdo 'smābhiḥ śrutipramāṇenaiva svargādivat kalpyate ityatastatra laukikapramāṇābhāve 'pi na kṣatiḥ //",
    "GSP31tsc_simu:475": " tathāhi praṇavasyākārokāramakārarūpamātrātrayaṃ brahmādidevatātrayātmakamuktvā praṇavaṃ devatātrayātiriktaparabrahmātmakaṃ caturthamātrāṃ śrutaya āmananti /",
    "GSP31tsc_simu:476": " sā caturthī mātrā varṇatrayādatiriktaḥ sphoṭa eva sambhavati saiva cārddhamātretyucyate rāśivadavibhaktayorvarṇapadayorvarṇā ekamarddhaṃ padaṃ cānyadarddhamityupapadyate /",
    "GSP31tsc_simu:477": " yathā cāvayavebhyo vivicyāvayavī na vyavahāryo bhavati evameva pratyekavarṇebhyo vivicya padamuccārayituṃ na śakyata iti /",
    "GSP31tsc_simu:478": " ataḥ smaryate “arddhamātrā sthitā nityā yānuccāryā viśeṣata” iti //",
    "GSP31tsc_simu:479": " nanu syādevamarddhamātropapattiḥ /",
    "GSP31tsc_simu:480": " nādabindostu kiṃ svarūpam ucyate /",
    "GSP31tsc_simu:481": " praṇave uccāryamāṇe śaṅkhanādaveṇunādādivadyaḥ svaraviśeṣo bhavati sa nādaḥ yā ca nādasyoparamāvasthā atisūkṣmā sā śūnyatulyatayā bindurucyata iti /",
    "GSP31tsc_simu:482": " tasmādavayavebhyo 'vayavīva varṇebhyo 'tiriktaṃ padaṃ tadeva sphoṭa iti siddham /",
    "GSP31tsc_simu:483": " nanvevaṃ vākyamapi sphoṭaḥ syāditi cenna bādhakābhāve satīṣyatāmiti dik //",
    "GSP31tsc_simu:484": " śabdastāvat yathodeṣṭṛpuruṣavākyalakṣaṇaḥ indro devarāḍityādiḥ /",
    "GSP31tsc_simu:485": " arthāpattisambhavābhāvaitihyapratibhopamānāni yadi pramāṇāni tarhyatraivāntarbhāvyāni na pṛthak /",
    "GSP31tsc_simu:486": " prakṛtipuruṣau vidyamānāvapi nopalabhyete sūkṣmatvāt yathākāśe dhūmoṣmanīhāraparamāṇavaḥ santo 'pi nopalabhyante /",
    "GSP31tsc_simu:487": " mahadādikāryadarśanena tatkāraṇamiva pradhānamanumīyate /",
    "GSP31tsc_simu:488": " triguṇapradhānajanyaṃ mahadādikāryaṃ kiñcitprakṛtisadṛśaṃ kiñcidvikṛtisadṛśaṃ loke ubhayathā puttrarūpakāryadarśanāt /",
    "GSP31tsc_simu:489": " tacca kāryaṃ sat nāsat na sadasat nānirvacanīyam atyantāsattve sikatābhyo 'pi tailamutpadyeta /",
    "GSP31tsc_simu:490": " anyau ca pakṣau viruddhāveva avyaktasañjñaṃ pradhānaṃ svatantraṃ vyāpi nityaṃ ca vyaktasañjñaṃ kāryamasvatantramavyāpi anityaṃ ca /",
    "GSP31tsc_simu:491": " puruṣaḥ svatantro vyāpī nityaśca /",
    "GSP31tsc_simu:492": " trayāṇāṃ lokānāṃ kāraṇaṃ pradhānaṃ taccaikaṃ lāghavāt /",
    "GSP31tsc_simu:493": " pralayakāle mahadādikāryaṃ pradhāne līyate /",
    "GSP31tsc_simu:494": " tacca pradhānaṃ sattvarajastamomayam /",
    "GSP31tsc_simu:495": " guṇatrayasāmyāvasthā prakṛtiḥ /",
    "GSP31tsc_simu:496": " pradhānamacetanaṃ puruṣastu cetanaḥ /",
    "GSP31tsc_simu:497": " vyaktapradhānavilakṣaṇaḥ śuddho guṇarahitaḥ /",
    "GSP31tsc_simu:498": " kāryasya sukhaduḥkhamohajanakatvena tatra kāraṇībhūtāni sattvarajastamāṃsi anumeyāni /",
    "GSP31tsc_simu:499": " dṛṣṭaṃ ca yathākramaṃ bhartṛsapatnīviṭeṣu sukhaduḥkhamohajanakatvaṃ kāminyāḥ /",
    "GSP31tsc_simu:500": " triguṇamaye 'pi kārye yadā sattvamudriktaṃ bhavati janādṛṣṭāt tadā rajastamasī abhibhūya svakāryaṃ sukhaṃ janayati /",
    "GSP31tsc_simu:501": " evaṃ yadā raja udriktaṃ bhavati tadā sattvatamasī abhibhūya svakāryaṃ janayati duḥkham /",
    "GSP31tsc_simu:502": " evaṃ yadā tama udriktaṃ bhavati tadā sattvarajasī abhibhūya svakāryaṃ mohaṃ janayati //",
    "GSP31tsc_simu:503": " duḥkhaṃ trividham ādhyātmikādhibhautikādhidaivikabhedāt /",
    "GSP31tsc_simu:504": " tathāhi tatra ādhyātmikaṃ dvirūpaṃ śārīraṃ mānasaṃ ceti /",
    "GSP31tsc_simu:505": " śārīraṃ tāvat vātapittaśleṣmaviparyayakṛtaṃ jvarātīsārādi /",
    "GSP31tsc_simu:506": " mānasaṃ tu priyaviyogāpriyasaṃyogādijam /",
    "GSP31tsc_simu:507": " ādhibhautikaṃ tu caturddhābhūtagrāmanimittaṃ paśupakṣimṛgamanuṣyasarīsṛpadaṃśayūkāmatkuṇasthāvarebhyo jarāyujāṇḍajasvedajodbhijjebhyo jāyate",
    "GSP31tsc_simu:508": " divaḥ prabhavati taddaivaṃ tadadhikṛtya yajjāyate tadādhidaivikaṃ śītoṣṇavātavarṣāśanipātajam /",
    "GSP31tsc_simu:509": " samuditatantavaḥ paṭamiva guṇasamudāyātmakaṃ pradhānam mahadādikāryaṃ janayati /",
    "GSP31tsc_simu:510": " ekarasamapi yathā ākāśasalilaṃ vāpyādau patitaṃ sat vāpyādisaṃśleṣāt rasāntaramāpadyate tathā ekarūpādapi pradhānāddevādayaḥ krameṇa sukhino duḥkhino atyantamūḍhāśca bhavanti /",
    "GSP31tsc_simu:511": " tathā sattvautkaṭyādrajastamasoraudāsīnyāddevāḥ atyantaṃ sukhinaḥ /",
    "GSP31tsc_simu:512": " rajasa autkaṭyāt sattvatamasoraudāsīnyānmanuṣyāḥ atyantaṃ duḥkhinaḥ /",
    "GSP31tsc_simu:513": " tamasa autkaṭyāt sattvarajasoraudāsīnyāttiryañcaḥ atyantaṃ mūḍhāḥ /",
    "GSP31tsc_simu:514": " mahadādisaṅghātaḥ bhoktṛsāpekṣaḥ bhogyatvāt paryaṅkavat /",
    "GSP31tsc_simu:515": " mahadādisaṅghaḥ parādhīnaḥ acetanatvāt mālāvat /",
    "GSP31tsc_simu:516": " evaṃ puruṣo 'numīyate /",
    "GSP31tsc_simu:517": " sa ca nānā janmamaraṇakaraṇānāṃ pratyekaṃ bhedāt /",
    "GSP31tsc_simu:518": " ayamarthaḥ /",
    "GSP31tsc_simu:519": " ekasya maraṇe sarve mriyeran yadyeka eva ātmā syāt ekasya ca janmani sarve jāyeran ekasya karaṇavaikalye sarve karaṇavaikalyavantaḥ syuḥ /",
    "GSP31tsc_simu:520": " na caivaṃ dṛśyate tasmānnānā /",
    "GSP31tsc_simu:521": " pañcaviṃśatitattvagocarasamyagjñānāt puruṣasya kaivalyaṃ bhavati /",
    "GSP31tsc_simu:522": " taccānyatvaṃ pradhānādibheda iti yāvat /",
    "GSP31tsc_simu:523": " avivekāt saṃsāraḥ vivekāt kaivalyam /",
    "GSP31tsc_simu:524": " arthataḥ akhyātivādāṅgīkāraḥ /",
    "GSP31tsc_simu:525": " ata eva idaṃ rajatamiti jñānaṃ na bhramaḥ kiṃtu svarūpataḥ arthataśca aviviktaṃ jñānadvayam /",
    "GSP31tsc_simu:526": " yasya yādṛśamidaṃ rajatamiti rajatajñānaviṣayībhūtaṃ tasya tādṛśameva jagaditi nirṇayaḥ //",
    "GSP31tsc_simu:527": " ata eva vastutastāttviko 'nyathābhāvaḥ pariṇāma ityeva lakṣaṇalakṣitaḥ pariṇāmo 'ṅgākṛtaḥ sa ca puruṣaḥ pratiśarīraṃ nānetyatrādi sma avikāritvāt",
    "GSP31tsc_simu:528": " vastuto 'karttā muktavat sākṣivadudāsīnaḥ /",
    "GSP31tsc_simu:529": " sattvarajastamāṃsi kartḥṇi karmāṇyapi bhavanti /",
    "GSP31tsc_simu:530": " akarttā 'pi puruṣaḥ kartteva vyavahriyate /",
    "GSP31tsc_simu:531": " acoraścoraiḥ saha dhṛtaścora eva /",
    "GSP31tsc_simu:532": " guṇābhedāt prakṛtiḥ kartrī na puruṣaḥ /",
    "GSP31tsc_simu:533": " darśanaśaktimataḥ kriyāśaktirahitasya puruṣasya pradhānena saha saṃyogaḥ mahadādibhūtaparyantaṃ pradhānaṃ draṣṭum /",
    "GSP31tsc_simu:534": " darśanaśaktirahitasya kriyāśaktimataḥ pradhānasyāpi puruṣeṇa saṃyogaḥ mokṣārthaṃ puruṣasya bhinnatvena vyaktāvyaktapuruṣajñāne jāte pradhānasya mokṣo bhavati /",
    "GSP31tsc_simu:535": " nityasukhopalabdhirmokṣa iti cedupalabdherapi nityānityavivekagrastatvādasāram /",
    "GSP31tsc_simu:536": " na ca nityasukhagocarasyāvidyādiyatkiñcidāvaraṇabhaṅga eva puruṣārtho vācyaḥ sukhānubhavasyaiva puruṣārthatvāccaitanyanityatvenāvaraṇasyāpi asambhavācca /",
    "GSP31tsc_simu:537": " mokṣe paramānandaśrutismṛtayastu mokṣaśāstraparibhāṣāmātrā /",
    "GSP31tsc_simu:538": " duḥkhamevāsti na sukhaṃ yasmāt tadupalabhyate /",
    "GSP31tsc_simu:539": " duḥkhārttasya pratīkāre sukhasañjñā vidhīyate //",
    "GSP31tsc_simu:540": " duḥkhaṃ kāmasukhāpekṣā sukhaṃ duḥkhātyayaḥ smṛtaḥ //",
    "GSP31tsc_simu:541": " ityādismṛtibhirduḥkhanivṛttireva sukhatvena paribhāṣitā /",
    "GSP31tsc_simu:542": " sāṃkhyasūtramapi duḥkhanivṛttirgauṇa iti vimuktipraśaṃsā mandānāmiti ca /",
    "GSP31tsc_simu:543": " ānandāvāptistu gauṇamokṣo brahmaloke bhavati iti paścāt kṛtārthayoḥ pradhānapuruṣayorviyogo bhavati andhapaṅgusaṃyogavat /",
    "GSP31tsc_simu:544": " tathāhi ekaḥ paṅguraparaścāndhaḥ dvāvapyetau duṣṭe pathi gacchantau mahatā sārthena",
    "GSP31tsc_simu:545": " saha daivādbandhubhiḥ parityaktau yathāyogaṃ gamanaśaktidarśanaśaktirahitau darśanārthaṃ",
    "GSP31tsc_simu:546": " gamanārthaṃ ca saṃyuktau bhavataḥ /",
    "GSP31tsc_simu:547": " tathā cāndhena paṅguḥ skandhamāropitastaddarśitamārgeṇāndho yāti paṅguścāndhaskandhārūḍhaḥ san yāti /",
    "GSP31tsc_simu:548": " paścāt svasvadeśaprāptyanantaraṃ kṛtārthau santau viyuktau bhavataḥ /",
    "GSP31tsc_simu:549": " tathā ca pradhānaṃ puruṣasya mokṣaṃ kṛtvā nivarttate /",
    "GSP31tsc_simu:550": " puruṣo na pravarttate nāpi nivarttate /",
    "GSP31tsc_simu:551": " draṣṭā bhoktā ca puruṣaḥ /",
    "GSP31tsc_simu:552": " bhogaścidavasānatā lakṣaṇaḥ /",
    "GSP31tsc_simu:553": " na kriyāveśātmā sa ca puruṣaḥ anādyavivekāt saṃsarati /",
    "GSP31tsc_simu:554": " sacchāstraśravaṇena gurvanugraheṇa ca nirvicikitso vivekajñāne jāte mucyate /",
    "GSP31tsc_simu:555": " prakṛtipuruṣasaṃyogāt saṃsāraḥ sañjāyate /",
    "GSP31tsc_simu:556": " strīpuruṣasaṃyogādapatyamiva prakṛtermahattatvaṃ jāyate /",
    "GSP31tsc_simu:557": " mahattatvādahaṅkāro jāyate /",
    "GSP31tsc_simu:558": " sa ca trividhaḥ vaikāriko bhūtādistaijasaśca /",
    "GSP31tsc_simu:559": " yo hi vaikarikaḥ sa eva sāttvikaḥ yo bhūtādiḥ sa eva tāmasaḥ /",
    "GSP31tsc_simu:560": " yo hi taijasaḥ sa eva rājasaḥ tatra vaikārikādahaṅkārādekādaśendriyāṇi tadabhimāninyo devatāśca jāyante /",
    "GSP31tsc_simu:561": " bhūtādeścāhaṃkārāt tanmātrāṇi jāyante taijasādahaṃkārādekādaśendriyagaṇastanmātrapañcakaṃ ca jāyate /",
    "GSP31tsc_simu:562": " etadgaṇadvayasya yathāsaṃkhyaṃ vaikārikādbhūtādeścāhaṃkārājjātatvāt kathaṃ punarutpattirucyata iti cecchṛṇu /",
    "GSP31tsc_simu:563": " yadā rajastamasī abhibhūya sattvaguṇa utkaṭo vaikarikasañjñāṃ labhamāno 'haṃkāro",
    "GSP31tsc_simu:564": " 'pravṛttidharmā taijasāhaṃkāraṃ sahāyīkṛtya pravṛttidharmāṇyekādaśendriyāṇi janayati",
    "GSP31tsc_simu:565": " tadā tāni svasāhāyyacchalamadhigamya taijasasvarūpeṇāpi kṛtānītyucyate /",
    "GSP31tsc_simu:566": " yadā ca sattvarajasī abhibhūya tamoguṇotkaṭo bhūtādistaijasāhaṃkārasya rūpaṃ sahāyīkṛtya",
    "GSP31tsc_simu:567": " tanmātrapañcakaṃ pravṛttidharmakaṃ karoti tadā tattanmātrapañcakaṃ svasāhāyyenaiva",
    "GSP31tsc_simu:568": " taijasenāpi kṛtamityucyate tasmāt pravṛttidharmakāt tattanmātrapañcakād bhūtapañcakamutpadyate /",
    "GSP31tsc_simu:569": " eṣa pariṇāmakramaḥ /",
    "GSP31tsc_simu:570": " vaikārikādekādaśendriyāṇi bhūtādestanmātrapañcakamiti //",
    "GSP31tsc_simu:571": " ayamarthaḥ /",
    "GSP31tsc_simu:572": " vaikārikasya bhūtādeśca svasvapravṛttidharmakakāryadvayasya yathāsaṃkhyaṃ janane taijasāhaṃkārasya sāhāyyam /",
    "GSP31tsc_simu:573": " taijasāhaṃkārasya sāhāyyakaraṇādeva etadgaṇadvayalakṣaṇakakāryasya pravṛttidharmakatvam /",
    "GSP31tsc_simu:574": " buddhijanakānīndriyāṇi buddhīndriyāṇi tāni cakṣuḥśrotraghrāṇarasanatvagindriyāṇi /",
    "GSP31tsc_simu:575": " teṣāṃ ca viṣayāḥ rūpaśabdagandharasasparśāḥ /",
    "GSP31tsc_simu:576": " karma kurvantīti karmendriyāṇi tāni ca vākpāṇipādapāyūpasthāni /",
    "GSP31tsc_simu:577": " teṣāṃ ca viṣayāḥ vāgvadanādānagamanotsargānandāḥ /",
    "GSP31tsc_simu:578": " mano buddhīndriyaṃ karmendriyaṃ ca yato buddhīndriyāṇāṃ vṛttiṃ saṃkalpayati karmendriyāṇāṃ ca ata ubhayātmakaṃ manaḥ /",
    "GSP31tsc_simu:579": " mano 'pi vibhu dharmādharmavāsanāśrayataḥ pratipuruṣamantaḥkaraṇaṃ nityamākāśavat /",
    "GSP31tsc_simu:580": " na ca prakṛtidharmā eva santvadṛṣṭādaya iti vācyam anyaniṣṭhādṛṣṭādibhiranyatra sukhaduḥkhādyutpāde 'tiprasaṅgāt /",
    "GSP31tsc_simu:581": " tacca nāṇu saṃbhavati yogināṃ sarvāvacchedena ekadā 'khilasākṣātkārāsambhavāt /",
    "GSP31tsc_simu:582": " na ca yogināṃ yogajadharma eva pratyāsattiḥ syāt saṃyogasaṃyuktasamavāyādilaukikapratyāsattyaivopapattau sannikarṣāntarakalpane mānābhāvāt gauravācca anyonyavyabhicārācca /",
    "GSP31tsc_simu:583": " sākṣātkāreṣvavāntarajātikalpane jātisāṅkaryāt atigauravācca /",
    "GSP31tsc_simu:584": " yogimate sarvārthagrahaṇasamarthasyāntaḥkaraṇasya tamaākhyāvaraṇabhaṅga eva yogajadharmādibhiḥ",
    "GSP31tsc_simu:585": " kriyate suṣuptau tamaso vṛttipratibandhakatvasiddheriti nāpyantaḥkaraṇaṃ madhyamaparimāṇamātraṃ",
    "GSP31tsc_simu:586": " sambhavati pralaye vināśenādṛṣṭādyādhāratānupapatteḥ ataḥ pariśeṣato 'ntaḥkaraṇaṃ",
    "GSP31tsc_simu:587": " vibhveva sidyati taduktam /",
    "GSP31tsc_simu:588": " cittākāśaṃ cidākāśamākāśaṃ ca tṛtīyakam /",
    "GSP31tsc_simu:589": " dvābhyāṃ śūnyatamaṃ viddhi cidākāśaṃ varānane //",
    "GSP31tsc_simu:590": " syādetat /",
    "GSP31tsc_simu:591": " antaḥkaraṇasya vibhutve paricchinnavṛttilābhasyāvaraṇenopapattāvapi lokāntaragamanādikaṃ nopapadyate /",
    "GSP31tsc_simu:592": " ata eva sāṃkhyasūtram “na vyāpakaṃ manaḥ karaṇatvā“diti /",
    "GSP31tsc_simu:593": " tadgatiśruteriti veti kiṃ caivaṃ sati lāghavāt caitanyasyaivāvaraṇakalpanamucitaṃ kimarthaṃ vibhvantaḥkaraṇaṃ parikalpyate tatra jñānapratibandhakamāvaraṇaṃ kalpyate //",
    "GSP31tsc_simu:594": " atrocyate /",
    "GSP31tsc_simu:595": " gatiśrutistāvat ātmanīvāntaḥkaraṇe 'pi prāṇendriyādyupādhinopapadyate kāryakāraṇarūpeṇāntaḥkaraṇadvaitāt /",
    "GSP31tsc_simu:596": " kāryāntaḥkaraṇasya svato 'pi gatirupapadyate kāryakāraṇarūpeṇāntaḥkaraṇadvaitaṃ ca sāṃkhyairapyeṣṭavyam kevalakāryatve 'ntaḥkaraṇadharmatvaṃ dharmādīnāmiti sāṃkhyasūtrānupapatteḥ /",
    "GSP31tsc_simu:597": " kevalanityatve ca mahadādyutpattisūtrānupapatteḥ yattūktaṃ caitanyasyaivāvaraṇakalpanaṃ yuktamiti tadayuktam /",
    "GSP31tsc_simu:598": " kūṭasthacaitanyasya jñānapratibandharūpāvaraṇāsambhavāt /",
    "GSP31tsc_simu:599": " na ca caitanyasyārthasambandha eva pratibimbādirūpe pratibandhakaṃ kalpanīyamiti",
    "GSP31tsc_simu:600": " vācyam evamapyātmadarśanānupapatteḥ karaṇadvāraṃ vinā svasmin pratibimbādirūpeṇa",
    "GSP31tsc_simu:601": " svasvasambandhāsambhavāt /",
    "GSP31tsc_simu:602": " api ca icchākṛtyādyādhāratayā 'ntaḥkaraṇe siddhe svapnādāvantardṛśyamānaghaṭādayo 'pi tasyaiva pariṇāmāḥ kalpyante kāryakāraṇayoḥ sāmānādhikaraṇyaucityāt",
    "GSP31tsc_simu:603": " evaṃ ca ghaṭādyākārapariṇatāścaitanye bhāsante tadavibhāgenaiva bāhyaghaṭādikaṃ bhāsate",
    "GSP31tsc_simu:604": " 'tastādṛśapariṇāmapratibandhakamevāvaraṇaṃ tatraiva yuktaṃ kiñca bāhyakaraṇasyāvaraṇadarśanenāntarāvaraṇasyāpi",
    "GSP31tsc_simu:605": " karaṇaniṣṭhatvaṃ cānumīyate ātmano 'nāvṛtatvaṃ śrutismṛtibhyāṃ ceti /",
    "GSP31tsc_simu:606": " nanvantaḥkaraṇasya vibhutve sati kathaṃ kāryatvaṃ syāditi cenna vibhvyā api ākaśaprakṛteḥ",
    "GSP31tsc_simu:607": " kāryākāśarūpaparicchinnapariṇāmavad guṇāntarasambhedenāntaḥkaraṇaprakṛterapi paricchinnāntaḥkaraṇarūpapariṇāmopapattiḥ",
    "GSP31tsc_simu:608": " śrutismṛtiprāmāṇyāccaitadiṣyata iti dik //",
    "GSP31tsc_simu:609": " manasaḥ saṅkalpo viṣayaḥ /",
    "GSP31tsc_simu:610": " etānyekādaśa vaikṛtāhaṃkārājjātāni ityavādi smaiva buddhipratibimbitamarthaṃ puruṣa upalabhate /",
    "GSP31tsc_simu:611": " taduktaṃ buddhisthamarthaṃ puruṣaścetayate /",
    "GSP31tsc_simu:612": " ahaṃ dharmaṃ kariṣyāmītyadhyavasāyo buddherlakṣaṇam /",
    "GSP31tsc_simu:613": " dharmo jñānaṃ virāgaḥ aiśvaryametat sāttvikabuddheḥ /",
    "GSP31tsc_simu:614": " tadviparītamavirāgādi tāmasam //",
    "GSP31tsc_simu:615": " pañcaviṃśatitattvaireva jagadvyāptaṃ na nyūnairnādhikaiśca vatsavivṛddhinimittaṃ kṣīrasyeva ajñasyāpi pradhānasya puruṣamokṣārthaṃ pravṛttirucitaiva",
    "GSP31tsc_simu:616": " liṅgaśarīraṃ tu buddhyahaṃkāramanobuddhīndriyakarmendriyapañcatanmātrāṇāmaṣṭādaśānāṃ",
    "GSP31tsc_simu:617": " samudāyaḥ trayoviṃśatitattvamadhye pañcabhūtāni varjayitvā ahaṃkāraṃ ca buddhau praveśya",
    "GSP31tsc_simu:618": " saptadaśakaṃ liṅgaśarīrasañjñaṃ bhavati vahnerindhanavadātmano 'bhivyaktisthānavāt /",
    "GSP31tsc_simu:619": " tacca sarvapuruṣāṇāṃ sargādāvutpadya prākṛtapralayaparyantaṃ tiṣṭhati tena caiveha lokaparalokayoḥ saṃsaraṇaṃ jīvānāṃ bhavati /",
    "GSP31tsc_simu:620": " prāṇaśca buddhereva vṛttibheda ityato na liṅgaśarīrāt pṛthaṅ nirdiśyate tasya ca",
    "GSP31tsc_simu:621": " liṅgaśarīrasya sūkṣmāṇi pañca bhūtāni āśrayaścitrādivadāśrayaṃ vinā paramasūkṣmasya",
    "GSP31tsc_simu:622": " lokāntaragamanāsambhavāt //",
    "GSP31tsc_simu:623": " idaṃ ca liṅgaśarīramādau svayaṃbhuva upādhibhūtamekameva jāyate tasyaiva virāḍākhyavakṣyamāṇasthūlaśarīravat",
    "GSP31tsc_simu:624": " tataśca vyaṣṭijīvānāmupādhibhūtāni vyaṣṭiliṅgaśarīrāṇi tadaṃśabhūtāni tato vibhajyante /",
    "GSP31tsc_simu:625": " piturliṅgaśarīrāt puttraliṅgaśarīravat /",
    "GSP31tsc_simu:626": " taduktaṃ sūtrakāreṇa /",
    "GSP31tsc_simu:627": " vyaktibhedaḥ karmaviśeṣāditi manunāpyuktam /",
    "GSP31tsc_simu:628": " teṣāṃ tvavayavān sūkṣmān ṣaṇṇāmapyamitaujasām /",
    "GSP31tsc_simu:629": " sanniveśyātmamātrāsu sarvabhūtāni nirmame // iti /",
    "GSP31tsc_simu:630": " ṣaṇṇāmiti ṣaḍindriyaṃ samastaliṅgaśarīropalakṣakam tathā ca svayambhūḥ svaliṅgaśarīrāvayavān",
    "GSP31tsc_simu:631": " sūkṣmānalpān ātmamātrāsu svāṃśacetaneṣu saṃyojya sarvaprāṇinaḥ sasarjjetyartha iti liṅgaśarīram /",
    "GSP31tsc_simu:632": " sthūlaśarīrotpattistu daśaguṇitamahattattvamadhye 'haṃkārastasyāpi daśaguṇitasya",
    "GSP31tsc_simu:633": " madhye vyomno 'pi daśaguṇitasya madhye vāyurvāyorapi daśaguṇitasya madhye tejastejaso",
    "GSP31tsc_simu:634": " 'pi daśaguṇitasya madhye jalaṃ jalasyāpi daśaguṇitasya madhye pṛthivī samutpadyate",
    "GSP31tsc_simu:635": " saiva ca sthūlaśarīrasya bījaṃ tadeva ca pṛthivīrūpaṃ bījamaṇḍarūpeṇa pariṇamate",
    "GSP31tsc_simu:636": " tasyāpi daśaguṇitāṇḍarūpasya pṛthivyāvaraṇasya madhye caturdaśabhuvanātmakaṃ svayambhuvaḥ",
    "GSP31tsc_simu:637": " sthūlaśarīraṃ tatsaṃkalpādevotpadyate tenaiva śarīreṇa svayambhūrnārāyaṇa ityucyate /",
    "GSP31tsc_simu:638": " taduktaṃ manunā svayambhuvaṃ prakṛtya /",
    "GSP31tsc_simu:639": " so 'bhidhyāya śarīrāt svāt sisṛkṣurvividhāḥ prajāḥ /",
    "GSP31tsc_simu:640": " apa eva sasarjādau tāsu vīryamavāsṛjat //",
    "GSP31tsc_simu:641": " tadaṇḍamabhavaddhaimaṃ sahasrāṃśusamaprabham /",
    "GSP31tsc_simu:642": " tasmin yajñe svayaṃ brahmā sarvalokapitāmahaḥ //",
    "GSP31tsc_simu:643": " sa vai śarīrī prathamaḥ sa vai puruṣa ucyate /",
    "GSP31tsc_simu:644": " ādikarttā sa bhūtānāṃ brahmāgre samavarttata //",
    "GSP31tsc_simu:645": " āpo nārā iti proktā āpo vai narasūnavaḥ /",
    "GSP31tsc_simu:646": " tā yadasyāyanaṃ pūrvaṃ tena nārāyaṇaḥ smṛtaḥ //",
    "GSP31tsc_simu:647": " ityādineti /",
    "GSP31tsc_simu:648": " tata eva cādipuruṣāt vyaṣṭipuruṣāṇāṃ vibhāgādante ca tatraiva layāt sa eva caika",
    "GSP31tsc_simu:649": " ātmeti śrutismṛtyorvyavahriyate ato na vyavahāraparatayā nārāyaṇa eva sarvabhūtānāmātmetyādiśrutismṛtivirodha iti /",
    "GSP31tsc_simu:650": " tataśca sa nārāyaṇo virāṭśarīrī svanābhikamalakarṇikāsthānīyasya sumerorupari caturmukhākhyaṃ svayaṃbhuvaṃ sṛṣṭvā taddvārānyānapi vyaṣṭiśarīriṇaḥ sthāvarāntān sasarja taduktam -",
    "GSP31tsc_simu:651": " taccharīrasamutpannaiḥ kāryaistaiḥ kāraṇaiḥ saha /",
    "GSP31tsc_simu:652": " kṣetrajñāḥ samajāyanta gātrebhyastasya dhīmataḥ // iti /",
    "GSP31tsc_simu:653": " yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate taddainyandinasargeṣveva kalpabhedena mantavyam /",
    "GSP31tsc_simu:654": " dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ",
    "GSP31tsc_simu:655": " śeṣaśāyinaḥ sakāśāt ghaṭate na tvādisargeṣu dainandinapralaya eva līlāvigraheṇa śayanāditi //",
    "GSP31tsc_simu:656": " tadevaṃ saṃkṣepataścaturviṃśatitattvāni teṣāṃ sṛṣṭikṣayaṃ prayojanaṃ coktam /",
    "GSP31tsc_simu:657": " tatra yadyasmājjāyate tasya tadā ';",
    "GSP31tsc_simu:658": " 'pūraṇenaiva sthitiḥ tatastasya saṃhāro 'pi tatraiva bhavati /",
    "GSP31tsc_simu:659": " tathā ca bhārate /",
    "GSP31tsc_simu:660": " yadyasmājjāyate tattvaṃ tacca tatra pralīyate /",
    "GSP31tsc_simu:661": " līyante pratilomāni jāyante cottarottaram // iti /",
    "GSP31tsc_simu:662": " ete ca sṛṣṭisthitisaṃhārarūpāḥ sthūlā eva pariṇāmāścaturviṃśatitattvānāṃ kūṭasthapuruṣavivekāya pradarśitāḥ sūkṣmā apyanye pratikṣaṇapariṇāmā eteṣāṃ smaryante /",
    "GSP31tsc_simu:663": " nityadāhyaṅgabhūtāni bhavanti na bhavanti ca /",
    "GSP31tsc_simu:664": " kālenālakṣyavegena sūkṣmatvāt tanna gṛhyate // iti /",
    "GSP31tsc_simu:665": " atastu sarvaṃ jaḍavastu paramārthataḥ sarvadaivāsaducyate /",
    "GSP31tsc_simu:666": " tataśca tasmādvirajya ātmaiva paramārthasatyo duḥkhabhīrubhirdraṣṭavyaḥ taduktam /",
    "GSP31tsc_simu:667": " avyaktabījaprabhavo buddhiskandhamayo mahān /",
    "GSP31tsc_simu:668": " mahāhaṃkāraviṭapa indriyāṅkurakoṭaraḥ //",
    "GSP31tsc_simu:669": " mahābhūtapraśākhaśca viśeṣapratiśākhavān /",
    "GSP31tsc_simu:670": " sadāparṇaḥ sadāpuṣpaḥ śubhāśubhaphalodayaḥ //",
    "GSP31tsc_simu:671": " ājīvaḥ sarvabhūtānāṃ brahmavṛkṣaḥ sanātanaḥ /",
    "GSP31tsc_simu:672": " etajjñātvā ca tattvena jñānena paramāsinā //",
    "GSP31tsc_simu:673": " kṛtvā cākṣaratāṃ prāpya jahāti mṛtyujanmanī // iti /",
    "GSP31tsc_simu:674": " taduktaṃ -",
    "GSP31tsc_simu:675": " indriyāṇīndriyārthāśca nopasarpantyataḥ khalu /",
    "GSP31tsc_simu:676": " hīnaśca karaṇairdehī na dehaṃ punararhati //",
    "GSP31tsc_simu:677": " tasmātsarvātmakādrāgājjāyante sarvajantavaḥ // iti /",
    "GSP31tsc_simu:678": " narakādau viśeṣarāgābhāve 'pi sāmānyarāgasattvādrāgasya karmasahakāritvaṃ viṣākārambhe",
    "GSP31tsc_simu:679": " tadeva saktaḥ saha karmaṇaiti liṅgaṃ mano yatra niṣaktamasyeti śrutāvabhimānarāgadveṣādijanyasya",
    "GSP31tsc_simu:680": " viṣyavāsanākhyasaṅgasāmānyasyaiva janmādiviṣākārambhe sahakāritvasiddheḥ /",
    "GSP31tsc_simu:681": " yatra yatra mano dehī dhārayet sakalaṃ dhiyā /",
    "GSP31tsc_simu:682": " snehād dveṣād guṇādvāpi yāti tattatsarūpatām // iti smṛteḥ /",
    "GSP31tsc_simu:683": " so 'yaṃ pratinivṛttākṣo gurudarpaṇabodhitaḥ /",
    "GSP31tsc_simu:684": " svato 'nyāṃ vikriyāṃ mauḍhyādasthitāmañjasaikṣata //",
    "GSP31tsc_simu:685": " athāsau prakṛtirnāhamiyaṃ hi kaluṣātmikā /",
    "GSP31tsc_simu:686": " śuddhabuddhasvabhāvo 'hamiti tyajati tāṃ vidan //",
    "GSP31tsc_simu:687": " evaṃ dehendriyādibhyaḥ śuddhatvenātmani smṛte /",
    "GSP31tsc_simu:688": " nikhilā savikāreyaṃ tyak taprāyā hi carmavat //",
    "GSP31tsc_simu:689": " nanvanātmanyātmabuddhirūpā yā 'vidyā tasyāḥ kathamātmaviśeṣyakavivekajñānanāśyatvaṃ",
    "GSP31tsc_simu:690": " prakārādibhedāditi cet na tādṛśāvidyāyā anātmaviśeṣyakavivekadvāreṇātmaviśeṣyakavivekanāśyatvāditi /",
    "GSP31tsc_simu:691": " yacca yogena nirvikalpakamātmajñānaṃ jāyate /",
    "GSP31tsc_simu:692": " tadvivekajñānadvāraiva mokṣakāraṇaṃ bhavati na tu sākṣāt /",
    "GSP31tsc_simu:693": " avidyānivartakatvābhāvāt ahaṃ gauraḥ karttā sukhī duḥkhītyādijñānameva hyavidyā saṃsārānarthahetutayā",
    "GSP31tsc_simu:694": " śrutismṛtinyāyasiddhā tasyāśca nivarttikā nāhaṃ gaura ityādirūpā vivekakhyātireva",
    "GSP31tsc_simu:695": " bhavati samāne viṣaye grāhyābhāvatvaprakārakagrāhyābhāvajñānatvenaiva virodhāt anyathā",
    "GSP31tsc_simu:696": " muktinirvikalpakasyāpi idaṃ rajatamiti jñānavirodhitvāpatteḥ /",
    "GSP31tsc_simu:697": " kiñca yathoktābhāvajñāne grāhyajñānavirodhitvasyāvaśyakatayā nirvikalpajñānasya bhramanivartakatvaṃ na pṛthak kalpyate gauravāt //",
    "GSP31tsc_simu:698": " api ca athāta ādeśo neti neti na hyetasmāditi netyanyat paramastītyādiśrutyā vivekopadeśāpekṣayottama upadeśo nāstītyucyate //",
    "GSP31tsc_simu:699": " kṣetrakṣetrajñayorevamantaraṃ jñānacakṣuṣā /",
    "GSP31tsc_simu:700": " bhūtaprakṛtimokṣaṃ ca ye viduryānti te param //",
    "GSP31tsc_simu:701": " iti gītāvākyaiśca vivekajñānasyaiva mokṣahetutvamucyate 'to vivekajñānameva sākṣādavidyānivṛttyā mokṣahetuḥ /",
    "GSP31tsc_simu:702": " yogena kevalatmasākṣātkārastu yogyānupalabdhividhayopādhyādigatadharmābhāvamupādhyādibhedaṃ ca grāhayati tato 'vidyānivṛttiriti /",
    "GSP31tsc_simu:703": " etena sarvabhūteṣu samatājñānam ātmanaḥ sarvātmakatvādijñānaṃ ca śrutismṛtyorgīyamānaṃ vivekajñānasyaiva śeṣabhūtaṃ sarvadarśaneṣu mantavyam",
    "GSP31tsc_simu:704": " jñānāntarāṇāṃ sākṣādabhimānānivartakatvāt brahmamīmāṃsāyāṃ tvayaṃ viśeṣo yatparamātmavivekaśeṣatvam /",
    "GSP31tsc_simu:705": " sāṃkhyaśāstre tu sāmānyātmavivekaśeṣatvamiti dik //",
    "GSP31tsc_simu:706": " vivekakhyātestvavidyānāśakatvameva na tu śuktirajatavivekadarśina iva punarbhramadarśanāt pratibandhakatvaṃ dṛṣṭānte paṭalakāmādidoṣabāhulyāt punarujjīvanaṃ bhramasya /",
    "GSP31tsc_simu:707": " atra ca anātmanyātmābhimāne 'nādivāsanaiva doṣaḥ sarvāstikasaṃmataḥ jātamātrasyābhimāne",
    "GSP31tsc_simu:708": " doṣāntarānupalabdheḥ sā mithyājñānavāsanā yadā vivekakhyātiparamparājanyadṛḍhavāsanayonmūlitā",
    "GSP31tsc_simu:709": " tadaiva vivekasākṣātkāraniṣṭhocyate tatpūrvamavaśyaṃ vāsanāleśato mithyāṃśasya kasyāpyātmani",
    "GSP31tsc_simu:710": " bhānāt tasyāṃ ca vivekakhyātiniṣṭhāyāṃ jātāyāṃ na punarabhimānaḥ sambhavati vāsanākhyadoṣābhāvāditi /",
    "GSP31tsc_simu:711": " yadi tu buddhipuruṣayoranyonyapratibimbanādikamavivekakāraṇaṃ doṣa iṣyate tadā tu",
    "GSP31tsc_simu:712": " taṃ doṣaṃ bādhitvaiva vivekasākṣātkāra udita iti na tasya punarbhramahetutvaṃ phalabalena",
    "GSP31tsc_simu:713": " yogajadharmāsahakṛtasyaiva tasya doṣatvakalpanāsambhavāditi /",
    "GSP31tsc_simu:714": " yadyapi vivekapratiyogipadārthānāmāntyādviśeṣarūpeṇa vivekagraho na sambhavati tathāpi",
    "GSP31tsc_simu:715": " dṛśyatvapariṇāmitvādirūpaiḥ sāmānyavivekagrahasambhavāt prakṛtyādipadārthānāṃ viśiṣṭajñānābhāve",
    "GSP31tsc_simu:716": " 'pi sāmānyato vivekakhyātermokṣahetutvam /",
    "GSP31tsc_simu:717": " taduktam /",
    "GSP31tsc_simu:718": " ghaṭadraṣṭā ghaṭādbhinnaḥ sarvathā na ghaṭo yathā /",
    "GSP31tsc_simu:719": " dehadraṣṭā tadā dehī nāhamityādirūpataḥ // iti /",
    "GSP31tsc_simu:720": " ātmā vā are draṣṭavya ityatra tu na ātmano dṛśyatvaṃ vṛttivyāpyatve 'pi phalavyāpyatvarūpaṃ",
    "GSP31tsc_simu:721": " yattu bauddhairapi sukhaduḥkhādimattvenāpi buddhiranubhūyamānā svaprakāśatayā caitanyavyāpyā",
    "GSP31tsc_simu:722": " na bhavati yathā vedāntināmahamityanubhūyamāno 'pyātmā caitanyākhyaphalavyāpyo na",
    "GSP31tsc_simu:723": " bhavatītyucyate tanniḥpramāṇatvādupekṣyam /",
    "GSP31tsc_simu:724": " tatpradhānādisarge utpadyate /",
    "GSP31tsc_simu:725": " adharmavaśāt paśvādau dharmavaśāddevādau saṃsarati /",
    "GSP31tsc_simu:726": " atattvajñānādeva dharmādharmoparañjitaṃ pralayakāle pradhāne līyate /",
    "GSP31tsc_simu:727": " yadyapi pradhānapuruṣau vibhū tathāpi prakṛtireva liṅgavyavasthāṃ karoti /",
    "GSP31tsc_simu:728": " liṅgaṃ sūkṣmaiḥ paramāṇubhistanmātrairupacitaṃ mānuṣādiṣu vyavatiṣṭhate naṭavat yathā",
    "GSP31tsc_simu:729": " naṭaḥ svarūpeṇa eko 'pi veṣāntareṇa nānārūpaḥ tathā liṅgamudarāntaḥ praviśya hastī",
    "GSP31tsc_simu:730": " strī pumāniti bhavati pañcaviparyayasaṃjñā bhavati yathā tamo moho mahāmohastāmiśro 'ndhatāmiśra iti /",
    "GSP31tsc_simu:731": " dharmeṇa prājāpatyādyūrdhvalokaprāptiḥ /",
    "GSP31tsc_simu:732": " adharmeṇa paśvādiprāptirajñānena bandhaḥ pañcaviṃśatitattvajñānenāpavargaḥ /",
    "GSP31tsc_simu:733": " tacca tattvajñānaṃ guroḥ sakāśāt śāstraśravaṇenaitādṛśaṃ jāyate /",
    "GSP31tsc_simu:734": " tathāhi pradhānādanyaḥ puruṣaḥ anyā buddhiḥ anyo 'haṃkāraḥ anyāni tanmātrāṇi indriyāṇi pañcamahābhūtāni ceti /",
    "GSP31tsc_simu:735": " sarvaṃ kāryaṃ triguṇātmakamapi udriktaguṇāpekṣayā sāttvikādiśabdavyapadeśabhāk cetanaḥ puruṣaḥ nānāyoniṣu jarāmaraṇakṛtaṃ duḥkhaṃ cetayate prāpnotītyarthaḥ",
    "GSP31tsc_simu:736": " yāvat tattvajñānena liṅgaśarīraṃ na nivarttate tāvat sthūlaṃ śarīraṃ pratijanma nūtanaṃ jāyate naśyati ca /",
    "GSP31tsc_simu:737": " svaprayojanābhāve 'pi pratyupakāranirapekṣaṃ sumitravat pradhānaṃ mahadādiviṣayabhūtaparyantaṃ",
    "GSP31tsc_simu:738": " kāryaṃ puruṣasya bhogāya mokṣāya cārabhate prakṛtiḥ puruṣasya bhedena buddhyahaṃkārādi",
    "GSP31tsc_simu:739": " darśayitvā nivarttate /",
    "GSP31tsc_simu:740": " yathā narttakī śṛṅgārādirasairhāsyādibhāvaiśca nibaddhagītādīni raṅgasya darśayitvā nivarttate kṛtārthatvāt tadvat /",
    "GSP31tsc_simu:741": " kiñca prakṛtirguṇavatī aguṇasya puṃsaḥ jagadyonibhāvena sukhaduḥkhamohātmakena śabdādiviṣayabhāvena",
    "GSP31tsc_simu:742": " vetyevaṃvidhairupakārairanupakāriṇaḥ puruṣasyopakurvatī paścādātmānaṃ prakāśya ahamanyā",
    "GSP31tsc_simu:743": " tvamanya iti nivartate sumitravat ātmanaḥ pratyupakāraṃ necchati /",
    "GSP31tsc_simu:744": " sargasya neśvaraḥ kāraṇaṃ na svabhāvo na kālaḥ kālo 'pi yogināṃ kṣaṇarūpa eva na",
    "GSP31tsc_simu:745": " tu nyāyavaiśeṣikayorivātmavadakhaṇḍo nitya eko lāghavāt sa eva tattadupādyavacchinnaḥ",
    "GSP31tsc_simu:746": " san kṣaṇamuhūrtādivatsarāntaṃ vyavahāraṃ karotīti /",
    "GSP31tsc_simu:747": " na tu kṣaṇanāmā pṛthak padārtho 'stīti //",
    "GSP31tsc_simu:748": " sāṃkhyaistu dikkālāvākāśādibhya iti sūtritaṃ mahākālo vā kṣaṇādirvā pṛthak padārtho nāsti kintvākāśamevopādhibhirviśiṣṭaṃ kṣaṇādimahākālāntavyavahāraṃ kurute iti manyate /",
    "GSP31tsc_simu:749": " tadetanmatadvayamapyasamañjasamityāha yogī sthireṇa kenāpyupādhinā mahākālākāśābhyāṃ kṣaṇavyavahārasyāsambhavāt /",
    "GSP31tsc_simu:750": " tathāhi uttaradeśasaṃyogāvacchinnā paramāṇvādikriyā anyadvā etādṛśaṃ kiñcinmahākālākāśayoḥ",
    "GSP31tsc_simu:751": " kṣaṇarūpatāyāmupādhiḥ parairiṣyate tatra uktaṃ saṃyogaviśiṣṭakriyādikaṃ cet viśeṣyaviśeṣaṇatatsambandhamātraṃ",
    "GSP31tsc_simu:752": " tarhi trayāṇāmaparaiḥ sthiratvābhyupagamāt na taiḥ kṣaṇavyavahāraḥ sambhavati yadi",
    "GSP31tsc_simu:753": " ca tattebhyo 'tiriktamiṣyate na tu tanmahākāla ākāśaṃ vā tenaiva kṣaṇavyavahāropapattau",
    "GSP31tsc_simu:754": " tadavacchinnasyānyasya kṣaṇavyavahārahetutvakalpanāvaiyarthyāt sa ca viśiṣṭādirāsthiraḥ",
    "GSP31tsc_simu:755": " kṣaṇaḥ prakṛterevātibhaṅguraḥ pariṇāmaviśeṣa ityato na prakṛtipuruṣātiriktatvāpattiḥ /",
    "GSP31tsc_simu:756": " tasyaiva kṣaṇasya pracayaviśeṣairmuhūrtāhorātrādirdviparārddhāntavyavahāro bhavati",
    "GSP31tsc_simu:757": " natvakhaṇḍo mahākālo 'sti pramāṇābhāvāt adyatyādivyavahāraḥ kṣaṇapracayenaiva kālanityatvaśrutismṛtayastu",
    "GSP31tsc_simu:758": " pravāhanityatāparā iti tasmādāvaśyakatvāt kṣaṇātmaka eva kālo nākhaṇḍo mahākālo 'sti",
    "GSP31tsc_simu:759": " nāpyākāśaṃ kālavyavahāraheturiti kiṃ tu pradhānam /",
    "GSP31tsc_simu:760": " puruṣo na badhyate na mucyate nāpi saṃsaratīti kiṃ tu nānāśrayā prakṛtireva tatheti sarvaṃ samañjasam //",
    "GSP31tsc_simu:761": " iti kānyakubjaśrīṣimānandadīkṣitaviracitaṃ sāṃkhyatattvavivecanaṃ samāptam //"
}