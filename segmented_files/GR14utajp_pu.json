{
    "GR14utajp_pu:0": "[Pūrvapakṣaḥ:]",
    "GR14utajp_pu:1": "yathā sadasatām naiva viśeṣo 'sti nijātmani /",
    "GR14utajp_pu:2": "jadājaḍānām apy evaṃ nāsty asāv iti niścayaḥ // UtAjp_01 //",
    "GR14utajp_pu:3": "Vṛ: vijñānasantānavādināṃ mate sarveṣāṃ bhāvānāṃ kṣaṇikatvāt svalakṣaṇātmake prātisvike svarūpe viśeṣābhāvaḥ saṃtānina ekasyānusaṃdhātur anabhyupagatatvāt |",
    "GR14utajp_pu:4": "evaṃ cetanācetanānām api svātmani nirviśeṣatvam ||",
    "GR14utajp_pu:5": "prakhyopākhyā ca sattā yad yad asattā viparyayaḥ /",
    "GR14utajp_pu:6": "naitat svarūpaṃ spṛśati vastuno jñātṛgāmy adaḥ // UtAjp_02 //",
    "GR14utajp_pu:7": "Vṛ: prakāśavimarśalakṣaṇābhyāṃ prakhyopākhyābhyāṃ tadabhāvena ca bhāvānāṃ sadasattayor vyavasthāpayitum iṣṭayor api vastunaḥ svarūpasparśābhāvaḥ,",
    "GR14utajp_pu:8": "yatas tatprakhyādi jñātur dharmas tatas tatsvarūpavyavasthānābhāvaḥ ||",
    "GR14utajp_pu:9": "prakhyopākhyāviṣayatāpy arthasyātmā na yujyate /",
    "GR14utajp_pu:10": "parāpekṣitayā naikarūpatve sattvalaṅghanāt // UtAjp_03 //",
    "GR14utajp_pu:11": "Vṛ: na ca prakhyādiviṣayatve 'pi padārthasvarūpatopapadyate paraprakāśādhīnatvāt tasya |",
    "GR14utajp_pu:12": "kiṃ cānekākāratve 'pi vastusattāyā apratiṣṭhānāt |",
    "GR14utajp_pu:13": "tasmād anyonyaṃ vastutadabhāvayor nirviśeṣatvam |",
    "GR14utajp_pu:14": "mā bhūd viśeṣaḥ prakhyādibhāvābhāvau tataḥ punaḥ /",
    "GR14utajp_pu:15": "siddhyaty eva viśeṣo 'tra tāvatā ca prayojanam // UtAjp_04 //",
    "GR14utajp_pu:16_0": "Vṛ: nirviśeṣatvābhyupagame 'pi sadasator vastunoḥ prakhyādi bhāvābhāvāv avikalāv eva tad avalambya punar viśeṣavattvasya",
    "GR14utajp_pu:16_1": "siddheḥ, tataḥ sākalyena bhāveṣv arthakriyāpi siddhyed eva ||",
    "GR14utajp_pu:17": "evam apy avabhāsānuṣaktā sattocitā bhavet /",
    "GR14utajp_pu:18": "tadapekṣāṃ vinā bhāvābhāvayor aviśiṣṭatā // UtAjp_05 //",
    "GR14utajp_pu:19": "Vṛ: itthaṃ ca vastusattāyāḥ prakāśalagnāyā evaucityaṃ prakāśamānatālakṣaṇaṃ saṃbhāvyate 'nyathā saṃvidanuṣaṅgaṃ vinā sadasator",
    "GR14utajp_pu:20": "anyonyanirapekṣatvāt svasvarūpaniṣṭhayor viśeṣānupapatteḥ ||",
    "GR14utajp_pu:21": "kathaṃ syād aviśeṣo 'tra yāvatārthakriyāṃ hi san /",
    "GR14utajp_pu:22": "kuryān nānyas tathāpy artho nirviśeṣo nijātmani // UtAjp_06 //",
    "GR14utajp_pu:23": "Vṛ: yasmāt sata eva vastuno 'rthakriyākāritvam asatas tadabhāva iti katham aviśiṣṭatvam arthakriyayaiva tadbhāvopapādanāt, ity ākṣepaḥ |",
    "GR14utajp_pu:24": "tatrāha tathāpy arthakriyāyās tattatpramātradhīnatayā naisargikatvābhāvād vinā saṃvidāśrayatām arthasya svātmani viśeṣādhāyaktvāsiddheḥ ||",
    "GR14utajp_pu:25": "evam arthakriyābhāsopādhisaṃbhedam āgataḥ /",
    "GR14utajp_pu:26": "sann arthaḥ syāt svarūpeṇa nāsatas tu viśiṣyate // UtAjp_07 //",
    "GR14utajp_pu:27": "Vṛ: uktaprakāreṇa saṃvidy apratiṣṭhānād arthakriyākāribhis tattadābhāsopādhibhiḥ saṃbhinnasyārthasyārthasvarūpeṇa sattāsaṃoattāv api punar asato 'rthād viśeṣo na siddhyet ||",
    "GR14utajp_pu:28": "tatrāpy arthakriyā siddhasattākārthe na varṇitā /",
    "GR14utajp_pu:29": "samam evānayos tena pratiṣṭhā saṃvidāśrayā // UtAjp_08 //",
    "GR14utajp_pu:30": "Vṛ: tayor ubhayoḥ sadasator madhye 'pi prāgasiddhe 'rthe 'rthakriyāyā",
    "GR14utajp_pu:31": "avyavasthitatvāt, atha ca pūrvasiddhe 'rthe tatsiddher nārthakriyaiva vastvātmā; tasmād bhāvābhāvayor akramam eva saṃvidadhīnaiva siddhis",
    "GR14utajp_pu:32": "tanniṣṭhatvād eva bhāvavyavasthitīnām ||",
    "GR14utajp_pu:33": "saṃvid apy aparāmarśarūpā cet tad asāv api /",
    "GR14utajp_pu:34": "abhāvena jaḍenātha tulyaiva prāgvad ātmani // UtAjp_09 //",
    "GR14utajp_pu:35": "Vṛ: nirvimarśasya prakāśasyāpi sphaṭikādivad viśvāvabhāsane 'py",
    "GR14utajp_pu:36": "asvatantratvāt svātmany asatā jaḍena ca bhāvena sādṛśyam eva syāt parasparavṛttaparijñāne 'nelamūkaprāyatvāt, etena śāntabrahmavādanirāsaḥ kaṭākṣitaḥ ||",
    "GR14utajp_pu:37": "saivaṃ bhūtātmanā svenāpy alabdhapariniṣṭhitiḥ /",
    "GR14utajp_pu:38": "katham anyasya bhāvasya pratiṣṭhāspadatām iyāt // UtAjp_10 //",
    "GR14utajp_pu:39": "Vṛ: nirvimarśā saṃvit svato ' labdhasattākā paraṃ vyavasthāpayituṃ nālaṃ gaganakusumam iva saurabhādijanane ||",
    "GR14utajp_pu:40": "idam ity ucitaḥ saṃvit prakāśe 'nyasya vastunaḥ /",
    "GR14utajp_pu:41": "pratiṣṭhātmakatāṃ gacched aham ity ātmanā punaḥ // UtAjp_11 //",
    "GR14utajp_pu:42": "Vṛ: bhinnaṃ vastu idaṃtāvimarśena prakāśanārhaṃ sat punar ahaṃtātmanā vyavasthām iyāt |",
    "GR14utajp_pu:43": "saṃvid eva viśvasphurattāmayī svasvātantryād eva vicitrārthātmanāvibhinnaprakāśamayena prasphurantī viśvajīvitaṃ, tad ahaṃtāviśrāntiṃ vinā svato 'siddhaṃ kathaṃ vyavahāryaṃ syāt ||",
    "GR14utajp_pu:44": "vyatireketarābhyām hi niścayo 'nyajaḍātmanoḥ /",
    "GR14utajp_pu:45": "vyavasthitiḥ pratiṣṭhā ca siddhir nirvṛttir ucyate // UtAjp_12 //",
    "GR14utajp_pu:46": "Vṛ: jñātari vyavasthitatve san jaḍo 'nyathāsan, svātmānyasaṃrambhatve svaprakāśatvaṃ tadabhāve nāstīty anvayavyatirekābhyāṃ hi",
    "GR14utajp_pu:47": "svaparatvaniścayaḥ, sa ca vyavasthāpratiṣṭhādiśabdair ucyate ||",
    "GR14utajp_pu:48": "evam ātmany asatkalpāḥ prakāśasyaiva santy amī /",
    "GR14utajp_pu:49": "jaḍāḥ prakāśa evāsti svātmanaḥ svaparātmabhiḥ // UtAjp_13 //",
    "GR14utajp_pu:50_0": "Vṛ: itthaṃ jaḍabhāvānāṃ saṃvidviśrāntiṃ vināsatkalpatvāt svātmany asatsvabhāvānāṃ jñātuḥ prakāśasvabhāvasya saṃbandhitayaiva",
    "GR14utajp_pu:50_1": "sattvaṃ, tasmāt saṃvitprakāśa eva svātmocchalattayā svamāyāśaktyullāsite viśvavaicitrye",
    "GR14utajp_pu:51": "jaḍājaḍabhāvarāśidvayena vedyavedakātmakena svarūpānatiriktenātirikteneva",
    "GR14utajp_pu:52": "prashpuret, -- iti svātantryavādasya pronmīlanaṃ sūcitavān ācāryaḥ ||",
    "GR14utajp_pu:53": "na caivānubhavo 'py asti bhinnābhinnaviniścayam /",
    "GR14utajp_pu:54": "muktvānvayasya prakāśasya vimarśarahitātmanaḥ // UtAjp_14 //",
    "GR14utajp_pu:55": "Vṛ: saṃyojanaviyojanātmakaṃ svātantryaṃ vihāya sato jaḍaprakāśasya naiva",
    "GR14utajp_pu:56": "saṃrambhātmānubhavo nirvimarśātmakatvāt |",
    "GR14utajp_pu:57": "etad eva hi pratyavamarśasya māhātmyaṃ yad viśvaṃ svātmaikyenāntaḥsthitaṃ bahiridaṃtayodbhāsayan udbhāsyamānam api punaḥ pūrṇāhaṃtāviśrāntyabhedam āpādayet ||",
    "GR14utajp_pu:58": "idam ity asya vicchinnavimarśasya kṛtārthatā /",
    "GR14utajp_pu:59": "yā svasvarūpe viśrāntir vimarśaḥ so 'ham ity ayam // UtAjp_15 //",
    "GR14utajp_pu:60": "Vṛ: idam iti vicchinnatayā vimṛśyasyāsya jaḍasya yā",
    "GR14utajp_pu:61_0": "saṃvitsvarūpaviśrāntilakṣaṇā kṛtārthatā so 'yam aham eva tattadbhāvavaicitryātmanā prakāśe iti caitanyaprakāśatādātmyād ahaṃpratyavamarṣātmā",
    "GR14utajp_pu:61_1": "jīvitasthānīyaḥ, yadāśrayāj jaḍam api vastu vimraṣṭṛsvabhāvapramātraikyād ahaṃbhāvaviśrānter ajaḍatvam āyāti |",
    "GR14utajp_pu:62": "ajaḍāś ca vastutaḥ parapramātrekasvabhāvāḥ, -- ity advaito 'jaḍapramātṛbhāva eva sarvataḥ pāripūrṇyena vijṛmbhate iti tātparyam ||",
    "GR14utajp_pu:63": "dvidhā sa eṣa evātmā mito 'parimitas tathā /",
    "GR14utajp_pu:64": "prāṇādinā niruddho 'ṇuḥ paramātmā tv akhaṇḍitaḥ // UtAjp_16 //",
    "GR14utajp_pu:65": "Vṛ: sa eva saṃvidātmā parameśvaraḥ svecchayā viśvakrīḍollilāsayiṣāyāṃ",
    "GR14utajp_pu:66": "prāṇādyātmatām avabhāsya tatpramātṛtvena saṃkucitībhūya jīvatām eti,",
    "GR14utajp_pu:67": "prāṇādyaniruddhas tu viśvanirbharitātmatayā pūrṇaḥ svatantraś cidātmaiveti parimitāparimitatvena dvividhatvam ||",
    "GR14utajp_pu:68": "ubhayo 'py eṣa paryantabhūmiḥ sarvārthasaṃvidām /",
    "GR14utajp_pu:69": "eka evānusandhānād ato 'nyo nopapadyate // UtAjp_17 //",
    "GR14utajp_pu:70": "Vṛ: dvividhasyāpy asya prakāśātmanaḥ samastabhāvābhāvātmikānām arthasaṃvidāṃ viśrāntyāspadatvam",
    "GR14utajp_pu:71": "sa ca paurvāparyānusaṃdhātṛtayā saṃvinmātrasphurattaikarūpa eva yasmād ato bhedānupapattiḥ",
    "GR14utajp_pu:72": "na cāpy avyatirekātmavimarśātmany ahaṃvidi /",
    "GR14utajp_pu:73": "bhāti paryantavartinyāṃ bhāsanād adhikaṃ jaḍam // UtAjp_18 //",
    "GR14utajp_pu:74": "Vṛ: na ca viśvābhinnapratyavamarśasvarūpe 'haṃprakāśe",
    "GR14utajp_pu:75": "sarvajñānaviśrāntibhūmau tatprakāśādhikyena jaḍasya sattā, tasya saṃvitprakāśād bhedābhedavikalpair upahatatvāt, ata eka evājaḍapramātā",
    "GR14utajp_pu:76": "svasvātantryeṇa svābhinnaṃ bhāvajātaṃ svātmany evodbhāsayan vilāpayāṃś cāpracyutasvātmasthitiḥ prasphuratītyarthaḥ ||",
    "GR14utajp_pu:77": "na siddho 'prathanād eva jñānādisamavāyy api /",
    "GR14utajp_pu:78": "tat prāṇādi prameyaṃ syān na pramātānyato bhramāt // UtAjp_19 //",
    "GR14utajp_pu:79": "Vṛ: jñānādiguṇaiḥ samaveto 'pi parimitapramātā vimarśavaidhuryād eva na siddhyati nirvimarśatve jāḍyaprasaṅgāt, tasmād vyavacchinnāṃ bhrāntim",
    "GR14utajp_pu:80": "āśritya prāṇapuryaṣṭakamātur vedyatvaṃ syān na paramārthapramātṛbhāvaḥ saṃbhāvyate ||",
    "GR14utajp_pu:81": "yady apy arthasthitiḥ prāṇapuryaṣṭakaniyantrite /",
    "GR14utajp_pu:82": "jīve niruddhā tatrāpi paramātmani sā sthitā // UtAjp_20 //",
    "GR14utajp_pu:83_0": "Vṛ: māyāvyavahārātmani lokayātrāyāṃ yady api prāṇādi saṃkocavati jīve sarveṣāṃ bāhyābhyantarāṇāṃ viṣayāṇāṃ vyavasthitir niyantritā",
    "GR14utajp_pu:83_1": "tathāpi saṃkucitātmani tatra mitapramātari saṃkocāpahastanena parapramātrekātmatayā śivātmany eva sā tiṣṭhati prāṇādeś citprakāśād",
    "GR14utajp_pu:84": "avyatirekitvāt, śivasyaiva svecchayā samullāsitāyāḥ paśubhūmikāyā grahaṇenāṇubhāvābhyupagamāt",
    "GR14utajp_pu:85": "tadātmanaiva tasya syāt kathaṃ prāṇena yantraṇā /",
    "GR14utajp_pu:86": "sādhitā pratyabhijñāyām akhyāter jīvatā param // UtAjp_21 //",
    "GR14utajp_pu:87": "Vṛ: tasmād vastutaḥ śivasvabhāvābhinnena prāṇādipramātrā saṃkucitaśuktikena katham",
    "GR14utajp_pu:88_0": "anavacchinnaprakāśānandamayapūrṇāhaṃtāsphurattātmanaḥ śivasyāvabhāsananirodhaḥ syāt tathātve tasya svayaṃ sthātum aśakyatvāt",
    "GR14utajp_pu:88_1": "kevalam aparicchinnasvaśaktivikāsasyāprathanam eva bandhakatvaparyāyaṃ",
    "GR14utajp_pu:89": "jīvatvaṃ, tasya ceśvarapratyabhijñāyāṃ śāstre savistaraṃ nirṇītatvād iti",
    "GR14utajp_pu:90": "tata eva vivecyam ||",
    "GR14utajp_pu:91": "nārthavyavasthā prāṇādāv ahaṃbhāvanirodhataḥ /",
    "GR14utajp_pu:92": "prakāśasyātmaviśrāntir ahaṃbhāvo hi kīrtitaḥ // UtAjp_22 //",
    "GR14utajp_pu:93": "uktā saiva ca viśrāntiḥ sarvāpekṣānirodhataḥ /",
    "GR14utajp_pu:94": "svātantryam atha kartṛtvaṃ mukhyam īśvaratāpi ca // UtAjp_23 //",
    "GR14utajp_pu:95_0": "Vṛ: prāṇādau parimitapramātrāspade jaḍe svātmamātrasphurattātmanaḥ parāmarśasya nirodhān naiva vastuvyavasthā tasyāḥ saṃvinniṣṭhatvāt,",
    "GR14utajp_pu:95_1": "yato yā saṃvidaḥ svātmamātraviśrāntiḥ sa eva pūrṇāhaṃtāvimarśasvabhāvo",
    "GR14utajp_pu:96": "'haṃbhāvo 'rthavyavasthāpako gīyate |",
    "GR14utajp_pu:97_0": "saiva viśvabhāvānāṃ paryantapratiṣṭhābhūmikatvād viśrāntiḥ, viśvaprasaraṇe svavyatiriktasāmagrīnirapekṣatvāt svātantryaṃ,",
    "GR14utajp_pu:97_1": "tad eva kartṛtvaṃ mukhyam aiśvaryam apy āgameṣūdghoṣyate ||",
    "GR14utajp_pu:98": "māyābhidās tacchakter eva cānyāprasiddhitaḥ /",
    "GR14utajp_pu:99": "tadakhyātimayaṃ hy etaj jagannirmātṛteśitā // UtAjp_24 //",
    "GR14utajp_pu:100": "Vṛ: māyā nāma śaktiḥ śivasya śaktimato 'vyatirekiṇī svarūpagopanātmikā",
    "GR14utajp_pu:101": "krīḍā, tannimittād eva yasmād akhyātimayam etad viśvaṃ bhāsate vyatiriktakāraṇasya bhedābhedavikalpopahatatvenāprasiddhatvāt, tasmād viśvābhāsānāṃ nirmātṛtvam īśvaratvam ||",
    "GR14utajp_pu:102": "ekaiva cānusaṃdhānāt sā proktā sarvasaṃvidām /",
    "GR14utajp_pu:103": "svasaṃvedanaparyāyamātṛtattvam anādi tat // UtAjp_25 //",
    "GR14utajp_pu:104": "Vṛ: saiśvarī parāśaktiḥ samastānāṃ vicchinnanīlāsisaṃvidāṃ saṃyojanaviyojanādau kārye pūrāparādikoṭāv aikyānusaṃdhānam āśritya",
    "GR14utajp_pu:105": "tadādhārabhūtān avacchedinī ekaiva, tad eva svasaṃvedanaparyāyaṃ mātur anādi tattvam ucyate",
    "GR14utajp_pu:106": "bhāvavyavasthā yan niṣṭhā tasyāhaṃbhāvabhāginaḥ /",
    "GR14utajp_pu:107": "vyāpitvam anusaṃdhānaṃ taj jaḍasya na yujyate // UtAjp_26 //",
    "GR14utajp_pu:108": "Vṛ: yatra sarvārthānāṃ vyavasthitiḥ pratiṣṭhitā tasya saṃvidātmanaḥ",
    "GR14utajp_pu:109": "pūrṇāhaṃtāparāmarśasārasyājaḍapramātuḥ svātantryāvinābhāvavattvāt sarvatrānusaṃdhānātmakaṃ vyāpitvam asti, tac cāsvatantrasya jaḍasya na ghaṭate vimarśasāratvābhāvāt ||",
    "GR14utajp_pu:110": "tato bhede tu bhāsasya ghaṭate bhāsamānatā /",
    "GR14utajp_pu:111": "tenoktam pratyabhijñāyāṃ tadadvayamayaṃ jagat // UtAjp_27 //",
    "GR14utajp_pu:112": "Vṛ: ajaḍatvam āśritya punar etāvati bhedollāsātmake viśvasmin nīlasukhāder bhāsasyāparikṣīṇāntaḥsthiter eva jñānaśaktyā bahirbhāsinaḥ prakāśamānatāyā",
    "GR14utajp_pu:113": "ghaṭanāt; atha cābhedam avalambya jaḍasya punaḥ prakāśanopapatter anyathā tv aprakāśanāt |",
    "GR14utajp_pu:114": "tena hetunā śrīmadīśvarapratyabhijñāyāṃ saṃvidadvayaprakṛti viśvam uktaṃ bhavatīti śivam ||",
    "GR14utajp_pu:115": "[pramātṛsiddhāv ācāryotpaladevakṛtau manāk |",
    "GR14utajp_pu:116": "candrābdhyaṣṭenduśākābde śāstrī vṛttiṃ haro vyadhāt // [śāka era 1841]]",
    "GR14utajp_pu:117": "ity ajaḍapramātṛsiddhau śrīmānmahāmāheśvarācāryotpaladevapādaviracitāyāṃ vṛttiḥ samāptā ||",
    "GR14utajp_pu:118": "[śrīmatpratāpabhūbhartur ājñayā prītaye satām |",
    "GR14utajp_pu:119": "madhusūdanakaulena saṃpādyeyaṃ prakāśitā//]"
}