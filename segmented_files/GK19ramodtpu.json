{
  "GK19ramodtpu:0": "śrīrāmodantam |",
  "GK19ramodtpu:1": "atha bālakāṇḍaḥ || RmUD_*1.a ||",
  "GK19ramodtpu:2": "śrīpatiṃ praṇipatyāhaṃ śrīvatsāṅkitavakṣasam /",
  "GK19ramodtpu:3": "śrīrāmodantam ākhyāsye śrīvālmīkiprakīrtitam // RmUD_1*1.1 //",
  "GK19ramodtpu:4": "purā viśravasaḥ putro rāvaṇo nāma rākṣasaḥ /",
  "GK19ramodtpu:5": "āsīd asyānujau cāstāṃ kumbhakarṇavibhīṣaṇau // RmUD_2*1.2 //",
  "GK19ramodtpu:6": "te tu tīvreṇa tapasā pratyakṣīkṛtya vedhasam /",
  "GK19ramodtpu:7": "vavrire ca varān iṣṭān asmād āśritavatsalāt // RmUD_3*1.3 //",
  "GK19ramodtpu:8": "rāvaṇo mānuṣād anyair avadhyatvaṃ tathānujaḥ /",
  "GK19ramodtpu:9": "nirdevatvecchayā nidrāṃ kumbhakarṇo 'vṛṇīta ca // RmUD_4*1.4 //",
  "GK19ramodtpu:10": "vibhīṣaṇo viṣṇubhaktiṃ vavre sattvaguṇānvitaḥ /",
  "GK19ramodtpu:11": "tebhya etān varān dattvā tatraivāntardadhe prabhuḥ // RmUD_5*1.5 //",
  "GK19ramodtpu:12": "rāvaṇas tu tato gatvā raṇe jitvā dhanādhipam /",
  "GK19ramodtpu:13": "laṅkāpurīṃ puṣpakaṃ ca hṛtvā tatrāvasat sukham // RmUD_6*1.6 //",
  "GK19ramodtpu:14": "yātudhānās tataḥ sarve rasātalanivāsinaḥ /",
  "GK19ramodtpu:15": "daśānanaṃ samāśritya laṅkāyāṃ sukham āvasan // RmUD_7*1.7 //",
  "GK19ramodtpu:16": "mandodarīṃ mayasutāṃ pariṇīya daśānanaḥ /",
  "GK19ramodtpu:17": "tasyām utpādayām āsa meghanādāhvayaṃ sutam // RmUD_8*1.8 //",
  "GK19ramodtpu:18": "rasāṃ rasātalaṃ caiva vijitya sa tu rāvaṇaḥ /",
  "GK19ramodtpu:19": "lokān ākramayan sarvāñ jahāra ca vilāsinīḥ // RmUD_9*1.9 //",
  "GK19ramodtpu:20": "dūṣayan vaidikaṃ karma dvijān ardayati sma saḥ /",
  "GK19ramodtpu:21": "ātmajenānvito yuddhe vāsavaṃ cāpy apīḍayat // RmUD_10*1.10 //",
  "GK19ramodtpu:22": "tadīyataruratnāni punar ānāyya kiṅkaraiḥ /",
  "GK19ramodtpu:23": "sthāpayitvā tu laṅkāyām avasac ca cirāya saḥ // RmUD_11*1.11 //",
  "GK19ramodtpu:24": "tatas tasminn avasare vidhātāraṃ divaukasaḥ /",
  "GK19ramodtpu:25": "upagamyocire sarvaṃ rāvaṇasya viceṣṭitam // RmUD_12*1.12 //",
  "GK19ramodtpu:26": "tad ākarṇya suraiḥ sākaṃ prāpya dugdhodadhes taṭam /",
  "GK19ramodtpu:27": "tuṣṭāva ca hṛṣīkeśaṃ vidhātā vividhaiḥ stavaiḥ // RmUD_13*1.13 //",
  "GK19ramodtpu:28": "āvirbhūyātha daityāriḥ papraccha ca pitāmaham /",
  "GK19ramodtpu:29": "kim artham āgato 'si tvaṃ sākaṃ devagaṇair iti // RmUD_14*1.14 //",
  "GK19ramodtpu:30": "tato daśānanāt pīḍām ajas tasmai nyavedayat /",
  "GK19ramodtpu:31": "tac chrutvovāca dhātāraṃ harṣayan viṣṭaraśravāḥ // RmUD_15*1.15 //",
  "GK19ramodtpu:32": "alaṃ bhayenātmayone gaccha devagaṇaiḥ saha /",
  "GK19ramodtpu:33": "ahaṃ dāśarathir bhūtvā haniṣyāmi daśānanam // RmUD_16*1.16 //",
  "GK19ramodtpu:34": "ātmāṃśaiś ca surāḥ sarve bhūmau vānararūpiṇaḥ /",
  "GK19ramodtpu:35": "jāyeran mama sāhāyyaṃ kartuṃ rāvaṇanigrahe // RmUD_17*1.17 //",
  "GK19ramodtpu:36": "evam uktvā vidhātāraṃ tatraivāntardadhe prabhuḥ /",
  "GK19ramodtpu:37": "padmayonis tu gīrvāṇaiḥ samaṃ prāyāt prahṛṣṭadhīḥ // RmUD_18*1.18 //",
  "GK19ramodtpu:38": "ajījanat tataḥ śakro vālinaṃ nāma vānaram /",
  "GK19ramodtpu:39": "sugrīvam api mārtāṇḍo hanumantaṃ ca mārutaḥ // RmUD_19*1.19 //",
  "GK19ramodtpu:40": "puraiva janayām āsa jāmbavantaṃ ca padmajaḥ /",
  "GK19ramodtpu:41": "evam anye ca vibudhāḥ kapīn ajanayan bahūn // RmUD_20*1.20 //",
  "GK19ramodtpu:42": "tato vānarasaṃghānāṃ vālī parivṛḍho 'bhavat /",
  "GK19ramodtpu:43": "amībhir akhilaiḥ sākaṃ kiṣkindhām adhyuvāsa ca // RmUD_21*1.21 //",
  "GK19ramodtpu:44": "āsīd daśaratho nāma sūryavaṃśe 'tha pārthivaḥ /",
  "GK19ramodtpu:45": "bhāryās tisro 'pi labdhvāsau tāsu lebhe na saṃtatim // RmUD_22*1.22 //",
  "GK19ramodtpu:46": "tataḥ sumantravacanād ṛṣyaśṛṅgaṃ sa bhūpatiḥ /",
  "GK19ramodtpu:47": "ānīya putrakāmeṣṭim ārebhe sapurohitaḥ // RmUD_23*1.23 //",
  "GK19ramodtpu:48": "athāgner utthitaḥ kaś cid gṛhītvā pāyasaṃ carum /",
  "GK19ramodtpu:49": "etat prāśaya patnīs tvam ity uktvādān nṛpāya saḥ // RmUD_24*1.24 //",
  "GK19ramodtpu:50": "tad gṛhītvā tadaivāsau patnīḥ prāśayad utsukaḥ /",
  "GK19ramodtpu:51": "tāś ca tatprāśanād eva nṛpād garbham adhārayan // RmUD_25*1.25 //",
  "GK19ramodtpu:52": "pūrṇe kāle 'tha kausalyā sajjanāmbhojabhāskaram /",
  "GK19ramodtpu:53": "ajījanad rāmacandraṃ kaikeyī bharataṃ tathā // RmUD_26*1.26 //",
  "GK19ramodtpu:54": "tato lakṣmaṇaśatrughnau sumitrājījanat sutau /",
  "GK19ramodtpu:55": "akārayat pitā teṣāṃ jātakarmādikaṃ dvijaiḥ // RmUD_27*1.27 //",
  "GK19ramodtpu:56": "tato vavṛdhire 'nyonyaṃ snigdhāś catvāra eva te /",
  "GK19ramodtpu:57": "sakalāsu ca vidyāsu naipuṇyam abhilebhire // RmUD_28*1.28 //",
  "GK19ramodtpu:58": "tataḥ kadā cid āgatya viśvāmitro mahāmuniḥ /",
  "GK19ramodtpu:59": "yayāce yajñarakṣārthaṃ rāmaṃ śaktidharopamam // RmUD_29*1.29 //",
  "GK19ramodtpu:60": "vasiṣṭhavacanād rāmaṃ lakṣmaṇena samanvitam /",
  "GK19ramodtpu:61": "kṛcchreṇa nṛpatis tasya kauśikasya kare dadau // RmUD_30*1.30 //",
  "GK19ramodtpu:62": "tau gṛhītvā tato gacchan balām atibalāṃ tathā /",
  "GK19ramodtpu:63": "astrāṇi ca samagrāṇi tābhyām upadideśa saḥ // RmUD_31*1.31 //",
  "GK19ramodtpu:64": "gacchan sahānujo rāmaḥ kauśikena pracoditaḥ /",
  "GK19ramodtpu:65": "tāṭakām avadhīd dhīmāṃl lokapīḍanatatparām // RmUD_32*1.32 //",
  "GK19ramodtpu:66": "tataḥ siddhāśramaṃ prāpya kauśikaḥ saharāghavaḥ /",
  "GK19ramodtpu:67": "adhvaraṃ ca samārebhe rākṣasāś ca samāgaman // RmUD_33*1.33 //",
  "GK19ramodtpu:68": "rāghavas tu tato 'streṇa kṣiptvā mārīcam arṇave /",
  "GK19ramodtpu:69": "subāhupramukhān hatvā yajñaṃ cāpālayan muneḥ // RmUD_34*1.34 //",
  "GK19ramodtpu:70": "kauśikena tato rāmo nīyamānaḥ sahānujaḥ /",
  "GK19ramodtpu:71": "ahalyāśāpanirmokṣaṃ kṛtvā saṃprāpa maithilam // RmUD_35*1.35 //",
  "GK19ramodtpu:72": "janakenārcito rāmaḥ kauśikena pracoditaḥ /",
  "GK19ramodtpu:73": "sītānimittam ānītaṃ babhañja dhanur aiśvaram // RmUD_36*1.36 //",
  "GK19ramodtpu:74": "tato daśarathaṃ dūtair ānāyya mithilādhipaḥ /",
  "GK19ramodtpu:75": "rāmādibhyas tatsutebhyaḥ sītādyāḥ kanyakā dadau // RmUD_37*1.37 //",
  "GK19ramodtpu:76": "tato guruniyogena kṛtodvāhaḥ sahānujaḥ /",
  "GK19ramodtpu:77": "rāghavo niryayau tena janakenoru mānitaḥ // RmUD_38*1.38 //",
  "GK19ramodtpu:78": "tad ākarṇya dhanurbhaṅgam āyāntaṃ roṣabhīṣaṇam /",
  "GK19ramodtpu:79": "vijitya bhārgavaṃ rāmam ayodhyāṃ prāpa rāghavaḥ // RmUD_39*1.39 //",
  "GK19ramodtpu:80": "tataḥ sarvajanānandaṃ kurvāṇaś ceṣṭitaiḥ svakaiḥ /",
  "GK19ramodtpu:81": "tām adhyuvāsa kākutsthaḥ sītayā sahitaḥ sukham // RmUD_40*1.40 //",
  "GK19ramodtpu:82": "iti śrīrāmodante bālakāṇḍaḥ samāptaḥ || RmUD_*1.c ||",
  "GK19ramodtpu:83": "_________________________________________________________________",
  "GK19ramodtpu:84": "atha ayodhyākāṇḍaḥ || RmUD_*2.a ||",
  "GK19ramodtpu:85": "etasminn antare gehaṃ mātulasya yudhājitaḥ /",
  "GK19ramodtpu:86": "prayayau bharataḥ prītaḥ śatrughnena samanvitaḥ // RmUD_41*2.1 //",
  "GK19ramodtpu:87": "tataḥ prakṛtibhiḥ sākaṃ mantrayitvā sa bhūpatiḥ /",
  "GK19ramodtpu:88": "abhiṣekāya rāmasya samārebhe mudānvitaḥ // RmUD_42*2.2 //",
  "GK19ramodtpu:89": "kaikeyī tu mahīpālaṃ mantharādūṣitāśayā /",
  "GK19ramodtpu:90": "varadvayaṃ purā dattaṃ yayāce satyasaṃgaram // RmUD_43*2.3 //",
  "GK19ramodtpu:91": "vanavāsāya rāmasya rājyāptyai bharatasya ca /",
  "GK19ramodtpu:92": "tasyā varadvayaṃ kṛcchram anujajñe mahīpatiḥ // RmUD_44*2.4 //",
  "GK19ramodtpu:93": "rāmaṃ tadaiva kaikeyī vanavāsāya cādiśat /",
  "GK19ramodtpu:94": "anujñāpya gurūn sarvān niryayau ca vanāya saḥ // RmUD_45*2.5 //",
  "GK19ramodtpu:95": "dṛṣṭvā taṃ nirgataṃ sītā lakṣmaṇaś cānujagmatuḥ /",
  "GK19ramodtpu:96": "saṃtyajya svagṛhān sarve paurāś cānuyayur drutam // RmUD_46*2.6 //",
  "GK19ramodtpu:97": "vañcayitvā tu tān paurān nidrāṇān niśi rāghavaḥ /",
  "GK19ramodtpu:98": "vāhyamānaṃ sumantreṇa ratham āruhya cāgamat // RmUD_47*2.7 //",
  "GK19ramodtpu:99": "śriṅgiberapuraṃ gatvā gaṅgākūle 'tha rāghavaḥ /",
  "GK19ramodtpu:100": "guhena satkṛtas tatra niśām ekām uvāsa ca // RmUD_48*2.8 //",
  "GK19ramodtpu:101": "sārathiṃ saṃnimantryāsau sītālakṣmaṇasaṃyutaḥ /",
  "GK19ramodtpu:102": "guhenānītayā nāvā saṃtatāra ca jāhnavīm // RmUD_49*2.9 //",
  "GK19ramodtpu:103": "bharadvājamuniṃ prāpya taṃ natvā tena satkṛtaḥ /",
  "GK19ramodtpu:104": "rāghavas tasya nirdeśāc citrakūṭe 'vasat sukham // RmUD_50*2.10 //",
  "GK19ramodtpu:105": "ayodhyāṃ tu tato gatvā sumantraḥ śokavihvalaḥ /",
  "GK19ramodtpu:106": "rājñe nyavedayat sarvaṃ rāghavasya viceṣṭitam // RmUD_51*2.11 //",
  "GK19ramodtpu:107": "tad ākarṇya sumantroktaṃ rājā duḥkhavimūḍhadhīḥ /",
  "GK19ramodtpu:108": "rāma rāmeti vilapan dehaṃ tyaktvā divaṃ yayau // RmUD_52*2.12 //",
  "GK19ramodtpu:109": "mantriṇas tu vasiṣṭhoktyā dehaṃ saṃrakṣya bhūpateḥ /",
  "GK19ramodtpu:110": "dūtair ānāyayan kṣipraṃ bharataṃ mātulālayāt // RmUD_53*2.13 //",
  "GK19ramodtpu:111": "bharatas tu mṛtaṃ śrutvā pitaraṃ kaikayīgirā /",
  "GK19ramodtpu:112": "saṃskārādi cakārāsya yathāvidhi sahānujaḥ // RmUD_54*2.14 //",
  "GK19ramodtpu:113": "amātyaiś codyamāno 'pi rajyāya bharatas tadā /",
  "GK19ramodtpu:114": "vanāyaiva yayau rāmam ānetuṃ nāgaraiḥ saha // RmUD_55*2.15 //",
  "GK19ramodtpu:115": "sa gatvā citrakūṭasthaṃ rāmaṃ cīrajaṭādharam /",
  "GK19ramodtpu:116": "yayāce rakṣituṃ rājyaṃ vasiṣṭhādyair dvijaiḥ saha // RmUD_56*2.16 //",
  "GK19ramodtpu:117": "caturdaśa samā nītvā punar aiṣyāmy ahaṃ purīm /",
  "GK19ramodtpu:118": "ity uktvā pāduke dattvā taṃ rāmaḥ pratyayāpayat // RmUD_57*2.17 //",
  "GK19ramodtpu:119": "gṛhītvā pāduke tasmād bharato dīnamānasaḥ /",
  "GK19ramodtpu:120": "nandigrāme sthitas tābhyāṃ rarakṣa ca vasuṃdharām // RmUD_58*2.18 //",
  "GK19ramodtpu:121": "rāghavas tu gires tasmād gatvātriṃ samavandata /",
  "GK19ramodtpu:122": "tatpatnī tu tadā sītāṃ bhūṣaṇaiḥ svair abhūṣayat // RmUD_59*2.19 //",
  "GK19ramodtpu:123": "uṣitvā tu niśām ekām āśrame tasya rāghavaḥ /",
  "GK19ramodtpu:124": "viveśa daṇḍakāraṇyaṃ sītālakṣmaṇasaṃyutaḥ // RmUD_60*2.20 //",
  "GK19ramodtpu:125": "iti śrīrāmodante ayodhyākāṇḍaḥ samāptaḥ || RmUD_*2.c ||",
  "GK19ramodtpu:126": "_________________________________________________________________",
  "GK19ramodtpu:127": "atha āraṇyakāṇḍaḥ || RmUD_*3.a ||",
  "GK19ramodtpu:128": "vrajan vanena kākutstho virādhaṃ vidhicoditam /",
  "GK19ramodtpu:129": "sadārānujam ātmānaṃ harantam avadhīt tadā // RmUD_61*3.1 //",
  "GK19ramodtpu:130": "śarabhaṅgāśramam prāpya svargatiṃ tasya vīkṣya saḥ /",
  "GK19ramodtpu:131": "pratijajñe rākṣasānāṃ vadhaṃ munibhir arthitaḥ // RmUD_62*3.2 //",
  "GK19ramodtpu:132": "tasmād gatvā sutīkṣṇaṃ ca praṇamyānena pūjitaḥ /",
  "GK19ramodtpu:133": "agastyasyāśramaṃ prāpya taṃ nanāma raghūttamaḥ // RmUD_63*3.3 //",
  "GK19ramodtpu:134": "rāmāya vaiṣṇavaṃ cāpam aindraṃ tūṇīyugaṃ tathā /",
  "GK19ramodtpu:135": "brāhmaṃ cāstraṃ ca khaḍgaṃ ca pradadau kumbhasaṃbhavaḥ // RmUD_64*3.4 //",
  "GK19ramodtpu:136": "tataḥ sa gacchan kākutsthaḥ samāgamya jaṭāyuṣam /",
  "GK19ramodtpu:137": "vaidehyāḥ pālanāyainaṃ śraddadhe pitṛvallabham // RmUD_65*3.5 //",
  "GK19ramodtpu:138": "tataḥ pañcavaṭīṃ prāpya tatra lakṣmaṇanirmitām /",
  "GK19ramodtpu:139": "parṇaśālām adhyuvāsa sītayā sahitaḥ sukham // RmUD_66*3.6 //",
  "GK19ramodtpu:140": "tatrābhyetyaikadā rāmaṃ vavre śūrpaṇakhābhikā /",
  "GK19ramodtpu:141": "tannirastā lakṣmaṇaṃ ca vavre so'; pi nirākarot // RmUD_67*3.7 //",
  "GK19ramodtpu:142": "rāmam eva tato vavre kāmārtā kāmasaṃnibham /",
  "GK19ramodtpu:143": "punaś ca dhikkṛtā tena sītām abhyadravad ruṣā // RmUD_68*3.8 //",
  "GK19ramodtpu:144": "lakṣmaṇena tadā roṣāt kṛttaśravaṇanāsikā /",
  "GK19ramodtpu:145": "sā tu gatvā janasthānaṃ kharāyaitan nyavedayat // RmUD_69*3.9 //",
  "GK19ramodtpu:146": "tad ākarṇya kharaḥ kruddho rāghavaṃ hantum āyayau /",
  "GK19ramodtpu:147": "dūṣaṇatriśiromukhyair yātudhānaiḥ samanvitaḥ // RmUD_70*3.10 //",
  "GK19ramodtpu:148": "tat kṣaṇaṃ lakṣmaṇe sītāṃ nidhāya raghunandanaḥ /",
  "GK19ramodtpu:149": "kharaṃ sahānugaṃ saṃkhye jaghānālaghuvikramaḥ // RmUD_71*3.11 //",
  "GK19ramodtpu:150": "tataḥ śūrpaṇakhā gatvā laṅkāṃ śokasamanvitā /",
  "GK19ramodtpu:151": "nyavedayad rāvaṇāya vṛttāntaṃ sarvam āditaḥ // RmUD_72*3.12 //",
  "GK19ramodtpu:152": "tac chrutvā rāvaṇaḥ sītāṃ hartuṃ kṛtamatis tadā /",
  "GK19ramodtpu:153": "mārīcasyāśramaṃ prāpya sāhāyye tam acodayat // RmUD_73*3.13 //",
  "GK19ramodtpu:154": "so 'pi svarṇamṛgo bhūtvā sītāyāḥ pramukhe 'carat /",
  "GK19ramodtpu:155": "sā tu taṃ mṛgam āhartuṃ bhartāraṃ samayācata // RmUD_74*3.14 //",
  "GK19ramodtpu:156": "niyujya lakṣmaṇaṃ sītāṃ rakṣituṃ raghunandanaḥ /",
  "GK19ramodtpu:157": "anvagacchan mṛgaṃ tūrṇaṃ dravantaṃ kānanāntare // RmUD_75*3.15 //",
  "GK19ramodtpu:158": "vivyādha ca mṛgaṃ rāmaḥ sa nijaṃ rūpam āsthitaḥ /",
  "GK19ramodtpu:159": "hā sīte lakṣmaṇety evaṃ rudan prāṇān samatyajat // RmUD_76*3.16 //",
  "GK19ramodtpu:160": "etad ākarṇya vaidehyā lakṣmaṇaś codito bhṛśam /",
  "GK19ramodtpu:161": "tadrakṣāṃ devatāḥ prārthya prayayau rāghavāntikam // RmUD_77*3.17 //",
  "GK19ramodtpu:162": "tad antare samāsādya rāvaṇo yatirūpadhṛt /",
  "GK19ramodtpu:163": "sītāṃ gṛhītvā prayayau gaganena mudānvitaḥ // RmUD_78*3.18 //",
  "GK19ramodtpu:164": "tato jaṭāyur ālokya nīyamānāṃ tu jānakīm /",
  "GK19ramodtpu:165": "prāharad rāvaṇaṃ prāpya tuṇḍapakṣanakhair bhṛśam // RmUD_79*3.19 //",
  "GK19ramodtpu:166": "chittvainam candrahāsena pātayitvā ca bhūtale /",
  "GK19ramodtpu:167": "gṛhītvā rāvaṇaḥ sītāṃ prāviśan nijamandiram // RmUD_80*3.20 //",
  "GK19ramodtpu:168": "aśokavanikāmadhye saṃsthāpya janakātmajām /",
  "GK19ramodtpu:169": "rāvaṇo rakṣituṃ caināṃ niyuyoja niśācarīḥ // RmUD_81*3.21 //",
  "GK19ramodtpu:170": "hatvā rāmas tu mārīcam āgacchann anujeritām /",
  "GK19ramodtpu:171": "vārttām ākarṇya duḥkhārtaḥ parṇaśālām upāgamat // RmUD_82*3.22 //",
  "GK19ramodtpu:172": "adṛṣṭvā tatra vaidehīṃ vicinvāno vanāntare /",
  "GK19ramodtpu:173": "sahānujo gṛdhrarājaṃ chinnapakṣaṃ dadarśa saḥ // RmUD_83*3.23 //",
  "GK19ramodtpu:174": "tenoktāṃ jānakīvārttāṃ śrutvā paścān mṛtaṃ ca tam /",
  "GK19ramodtpu:175": "dagdhvā sahānujo rāmaś cakre tasyodakakriyām // RmUD_84*3.24 //",
  "GK19ramodtpu:176": "ātmano 'bhibhavaṃ paścāt kurvatīṃ pathi lakṣmaṇaḥ /",
  "GK19ramodtpu:177": "ayomukhīṃ cakārāśu kṛttaśravaṇanāsikām // RmUD_85*3.25 //",
  "GK19ramodtpu:178": "gṛhītau tau kabandhena bhujau tasya nyakṛntatām /",
  "GK19ramodtpu:179": "tatas tu yācitau tena taddehaṃ dehatuś ca tau // RmUD_86*3.26 //",
  "GK19ramodtpu:180": "sa tu divyākṛtir bhūtvā rāmaṃ sītopalabdhaye /",
  "GK19ramodtpu:181": "sugrīvam ṛṣyamūkasthaṃ yāhīty uktvā divaṃ yayau // RmUD_87*3.27 //",
  "GK19ramodtpu:182": "tataḥ prīto raghuśreṣṭhaḥ śabaryāśramam abhyayāt /",
  "GK19ramodtpu:183": "tayābhipūjitaḥ paścāt pampāṃ prāpa salakṣmaṇaḥ // RmUD_88*3.28 //",
  "GK19ramodtpu:184": "iti śrīrāmodante āraṇyakāṇḍaḥ samāptaḥ || RmUD_*3.c ||",
  "GK19ramodtpu:185": "_________________________________________________________________",
  "GK19ramodtpu:186": "atha kiṣkindhākāṇḍaḥ || RmUD_*4.a ||",
  "GK19ramodtpu:187": "hanūmān atha sugrīvanirdiṣṭo rāmalakṣmaṇau /",
  "GK19ramodtpu:188": "prāpya jñātvā tu vṛttāntaṃ tena tau samayojayat // RmUD_89*4.1 //",
  "GK19ramodtpu:189": "tato rāmasya vṛttāntaṃ sugrīvāya nivedya saḥ /",
  "GK19ramodtpu:190": "sakhyaṃ ca kārayām āsa tayoḥ pāvakasaṃnidhau // RmUD_90*4.2 //",
  "GK19ramodtpu:191": "pratijajñe tadā rāmo haniṣyāmīti vālinam /",
  "GK19ramodtpu:192": "darśayiṣyāmi vaidehīm ity anyena ca saṃśrutam // RmUD_91*4.3 //",
  "GK19ramodtpu:193": "sugrīveṇātha rāmāya bhrātṛvairasya kāraṇam /",
  "GK19ramodtpu:194": "niveditam aśeṣaṃ ca balādhikyaṃ ca tasya tat // RmUD_92*4.4 //",
  "GK19ramodtpu:195": "tat kṣaṇaṃ dundubheḥ kāyaṃ sugrīveṇa pradarśitam /",
  "GK19ramodtpu:196": "sudūraṃ preṣayām āsa pādāṅguṣṭhena rāghavaḥ // RmUD_93*4.5 //",
  "GK19ramodtpu:197": "punaś ca darśitāṃs tena sālān sapta raghūttamaḥ /",
  "GK19ramodtpu:198": "bāṇenaikena ciccheda sārdhaṃ tasyānuśaṅkayā // RmUD_94*4.6 //",
  "GK19ramodtpu:199": "kiṣkindhāṃ prāpya sugrīvas tato rāmasamanvitaḥ /",
  "GK19ramodtpu:200": "jagarjātīva saṃhṛṣṭaḥ kopayan vānarādhipam // RmUD_95*4.7 //",
  "GK19ramodtpu:201": "vālī niṣkramya sugrīvaṃ samare 'pīḍayad bhṛśam /",
  "GK19ramodtpu:202": "so 'pi saṃbhagnasarvāṅgaḥ prādravad rāghavāntikam // RmUD_96*4.8 //",
  "GK19ramodtpu:203": "kṛtacihnas tu rāmeṇa punar eva sa vālinam /",
  "GK19ramodtpu:204": "raṇāyāhvayata kṣipraṃ tasthau rāmas tirohitaḥ // RmUD_97*4.9 //",
  "GK19ramodtpu:205": "hemamālī tato vālī tārayābhihitaṃ hitam /",
  "GK19ramodtpu:206": "nirasya kupito bhrātrā raṇaṃ cakre sudāruṇam // RmUD_98*4.10 //",
  "GK19ramodtpu:207": "bāṇena vālinaṃ rāmo viddhvā bhūmau nyapātayat /",
  "GK19ramodtpu:208": "so 'pi rāma iti jñātvā tyaktvā dehaṃ divaṃ yayau // RmUD_99*4.11 //",
  "GK19ramodtpu:209": "paścāt tapantaṃ sugrīvaṃ samāśvāsya raghūttamaḥ /",
  "GK19ramodtpu:210": "vānarāṇām adhipatiṃ cakārāśritavatsalaḥ // RmUD_100*4.12 //",
  "GK19ramodtpu:211": "tato mālyavataḥ pṛṣṭhe rāmo lakṣmaṇasaṃyutaḥ /",
  "GK19ramodtpu:212": "uvāsa caturo māsān sītāvirahaduḥkhitaḥ // RmUD_101*4.13 //",
  "GK19ramodtpu:213": "atha rāmasya nirdeśāl lakṣmaṇo vānarādhipam /",
  "GK19ramodtpu:214": "ānayat plavagaiḥ sārdhaṃ hanūmatpramukhair girim // RmUD_102*4.14 //",
  "GK19ramodtpu:215": "sugrīvo rāghavaṃ dṛṣṭvā vacanāt tasya vānarān /",
  "GK19ramodtpu:216": "nyayuṅkta sītām anveṣṭum āśāsu catasṛṣv api // RmUD_103*4.15 //",
  "GK19ramodtpu:217": "tato hanumataḥ pāṇau dadau rāmo 'ṅgulīyakam /",
  "GK19ramodtpu:218": "viśvāsāya tu vaidehyās tad gṛhītvā sa niryayau // RmUD_104*4.16 //",
  "GK19ramodtpu:219": "tato hanūmatpramukhā vānarā dakṣiṇāṃ diśam /",
  "GK19ramodtpu:220": "gatvā sītāṃ vicinvantaḥ parvataṃ vindhyam āpnuvan // RmUD_105*4.17 //",
  "GK19ramodtpu:221": "samayātikramāt tatra cakruḥ prāyopaveśanam /",
  "GK19ramodtpu:222": "te 'tra sampātinā proktāṃ sītāvārttāṃ ca śuśruvuḥ // RmUD_106*4.18 //",
  "GK19ramodtpu:223": "tataḥ prāpur udanvantam aṅgadādyāḥ plavaṅgamāḥ /",
  "GK19ramodtpu:224": "taṃ vilaṅghayituṃ teṣāṃ na kaś cid abhavat kṣamaḥ // RmUD_107*4.19 //",
  "GK19ramodtpu:225": "svaprabhāvapraśaṃsābhis tadā jāmbavaduktibhiḥ /",
  "GK19ramodtpu:226": "saṃvardhito mahendrādrim ārurohānilātmajaḥ // RmUD_108*4.20 //",
  "GK19ramodtpu:227": "iti śrīrāmodante kiṣkindhākāṇḍaḥ samāptaḥ || RmUD_*4.c ||",
  "GK19ramodtpu:228": "_________________________________________________________________",
  "GK19ramodtpu:229": "atha sundarakāṇḍaḥ || RmUD_*5.a ||",
  "GK19ramodtpu:230": "abhivandyātha sakalān amarān pavanātmajaḥ /",
  "GK19ramodtpu:231": "pupluve ca gires tasmād vilaṅghayitum arṇavam // RmUD_109*5.1 //",
  "GK19ramodtpu:232": "sa samullaṅghya mainākaṃ surasām abhivandya ca /",
  "GK19ramodtpu:233": "nihatya siṃhikāṃ nītyā pāraṃ prāpa mahodadheḥ // RmUD_110*5.2 //",
  "GK19ramodtpu:234": "laṅkādhidevatāṃ jitvā tāṃ praviśyānilātmajaḥ /",
  "GK19ramodtpu:235": "sītāṃ vicinvann adrākṣīn nidrāṇaṃ niśi rāvaṇaṃ // RmUD_111*5.3 //",
  "GK19ramodtpu:236": "apaśyaṃs tatra vaidehīṃ vicinvānas tatas tataḥ /",
  "GK19ramodtpu:237": "aśokavanikāṃ gatvā kāṃ cid ārtāṃ dadarśa saḥ // RmUD_112*5.4 //",
  "GK19ramodtpu:238": "pādapaṃ kaṃ cid āruhya tatpalāśaiḥ susaṃvṛtaḥ /",
  "GK19ramodtpu:239": "āste sma mārutis tatra sīteyam iti tarkayan // RmUD_113*5.5 //",
  "GK19ramodtpu:240": "rāvaṇas tu tadābhyetya maithilīṃ madanārditaḥ /",
  "GK19ramodtpu:241": "bhāryā bhava mamety evaṃ bahudhā samayācata // RmUD_114*5.6 //",
  "GK19ramodtpu:242": "ahaṃ tvadvaśagā na syām ity eṣā taṃ nirākarot /",
  "GK19ramodtpu:243": "kāmamanyuparītātmā rāvaṇo 'pi tadā yayau // RmUD_115*5.7 //",
  "GK19ramodtpu:244": "nirgate rāvaṇe sītāṃ pralapantīṃ sa mārutiḥ /",
  "GK19ramodtpu:245": "uktvā rāmasya vṛttāntaṃ pradadau cāṅgulīyakam // RmUD_116*5.8 //",
  "GK19ramodtpu:246": "tat samādāya vaidehī vilapya ca bhṛśaṃ punaḥ /",
  "GK19ramodtpu:247": "cūḍāmaṇiṃ dadau tasya kare jagrāha so 'pi tam // RmUD_117*5.9 //",
  "GK19ramodtpu:248": "mā viṣādaṃ kṛthā devi rāghavo rāvaṇaṃ raṇe /",
  "GK19ramodtpu:249": "hatvā tvāṃ neṣyatīty enām āśvāsya sa viniryayau // RmUD_118*5.10 //",
  "GK19ramodtpu:250": "nītimān so 'pi saṃcintya babhañjopavanaṃ ca tat /",
  "GK19ramodtpu:251": "akṣādīni ca rakṣāṃsi bahūni samare 'vadhīt // RmUD_119*5.11 //",
  "GK19ramodtpu:252": "tataḥ śakrajitā yuddhe baddhaḥ pavananandanaḥ /",
  "GK19ramodtpu:253": "pratāpaṃ raghunāthasya rāvaṇāya nyavedayat // RmUD_120*5.12 //",
  "GK19ramodtpu:254": "rakṣodīpitalāṅgūlaḥ sa tu laṅkām aśeṣataḥ /",
  "GK19ramodtpu:255": "dagdhvā sāgaram uttīrya vānarān samupāgamat // RmUD_121*5.13 //",
  "GK19ramodtpu:256": "sa gatvā vānaraiḥ sākaṃ rāghavāyātmanā kṛtam /",
  "GK19ramodtpu:257": "nivedayitvā sakalaṃ dadau cūḍāmaṇiṃ ca tam // RmUD_122*5.14 //",
  "GK19ramodtpu:258": "iti śrīrāmodante sundarakāṇḍaḥ samāptaḥ || RmUD_*5.c ||",
  "GK19ramodtpu:259": "_________________________________________________________________",
  "GK19ramodtpu:260": "atha yuddhakāṇḍaḥ || RmUD_*6.a ||",
  "GK19ramodtpu:261": "athāsaṃkhyaiḥ kapigaṇaiḥ sugrīvapramukhaiḥ saha /",
  "GK19ramodtpu:262": "niryayau rāghavas tūrṇaṃ tīraṃ prāpa mahodadheḥ // RmUD_123*6.1 //",
  "GK19ramodtpu:263": "tadā vibhīṣaṇo bhrātrā tyakto rāmam upāgamat /",
  "GK19ramodtpu:264": "laṅkādhipatye 'bhyaṣiñcad enaṃ ramo 'rimardanaḥ // RmUD_124*6.2 //",
  "GK19ramodtpu:265": "dattamārgaḥ samudreṇa tatra setuṃ nalena saḥ /",
  "GK19ramodtpu:266": "kārayitvā tena gatvā suvelaṃ prāpa parvatam // RmUD_125*6.3 //",
  "GK19ramodtpu:267": "tato rāghavanirdiṣṭā nīlamukhyāḥ plavaṅgamāḥ /",
  "GK19ramodtpu:268": "rurudhuḥ sarvato laṅkāṃ vṛkṣapāṣāṇapāṇayaḥ // RmUD_126*6.4 //",
  "GK19ramodtpu:269": "rāvaṇasya niyogena nirgatān yudhi rākṣasān /",
  "GK19ramodtpu:270": "prahastapramukhān hatvā nedus te siṃhavikramāḥ // RmUD_127*6.5 //",
  "GK19ramodtpu:271": "sugrīvaś ca hanūmāṃś ca tathā rāghavalakṣmaṇau /",
  "GK19ramodtpu:272": "rākṣasān subahūn yuddhe jaghnur bhīmaparākramāḥ // RmUD_128*6.6 //",
  "GK19ramodtpu:273": "rāvaṇis tu tadābhyetya samare rāmalakṣmaṇau /",
  "GK19ramodtpu:274": "nanāha nāgapāśena nāgāris tau vyamocayat // RmUD_129*6.7 //",
  "GK19ramodtpu:275": "rāvaṇo 'pi tato yuddhe rāghaveṇa parājitaḥ /",
  "GK19ramodtpu:276": "kumbhakarṇaṃ prabodhyāśu rāmaṃ hantuṃ nyayuṅkta ca // RmUD_130*6.8 //",
  "GK19ramodtpu:277": "rakṣobhiḥ saha niryāya bhakṣayantaṃ plavaṅgamān /",
  "GK19ramodtpu:278": "sahānugaṃ kumbhakarṇaṃ jaghānāśu sa rāghavaḥ // RmUD_131 //",
  "GK19ramodtpu:279": "indrajit punar apy ājau sānujaṃ ca raghūttamam /",
  "GK19ramodtpu:280": "amohayad vānarāṃś ca brahmāstreṇāstrakovidaḥ // RmUD_132 //",
  "GK19ramodtpu:281": "tadaiva gatvā hanumān ānīyauṣadhiparvatam /",
  "GK19ramodtpu:282": "tān sarvān bodhayitvāśu tatsthāne 'sthāpayac ca tam // RmUD_133 //",
  "GK19ramodtpu:283": "tato nikumbhilāṃ gatvā saumitriḥ savibhīṣaṇaḥ /",
  "GK19ramodtpu:284": "niṣiddhyendrajito homaṃ saṃyuge taṃ jaghāna ca // RmUD_134 //",
  "GK19ramodtpu:285": "tac chrutvā rāvaṇaḥ kruddho niryāya śaravṛṣṭibhiḥ /",
  "GK19ramodtpu:286": "plavaṅgamān pīḍayitvā rāmeṇa yuyudhe bhṛśaṃ // RmUD_135 //",
  "GK19ramodtpu:287": "rāmo 'pi suciraṃ tena kṛtvā yuddhaṃ sudāruṇaṃ /",
  "GK19ramodtpu:288": "brahmāstreṇa jaghānainaṃ brahmadattavaraṃ ripum // RmUD_136 //",
  "GK19ramodtpu:289": "tadā śakrādayo devā hṛṣṭā rāvaṇanigrahāt /",
  "GK19ramodtpu:290": "raghūttamasyottamāṅge puṣpavṛṣṭim akurvata // RmUD_137 //",
  "GK19ramodtpu:291": "rākṣasānām adhipatiṃ kṛtvā rāmo vibhīṣaṇam /",
  "GK19ramodtpu:292": "agnipraveśasaṃśuddhāṃ parijagrāha maithilīm // RmUD_138 //",
  "GK19ramodtpu:293": "purandaravareṇāśu jīvayitvā plavaṅgamān /",
  "GK19ramodtpu:294": "atoṣayad raghuśreṣṭho vividhair dhanasaṃcayaiḥ // RmUD_139 //",
  "GK19ramodtpu:295": "tataḥ puṣpakam āruhya sasītaḥ sahalakṣmaṇaḥ /",
  "GK19ramodtpu:296": "niryayau vānaraiḥ sākaṃ rāmo rakṣo'dhipena ca // RmUD_140 //",
  "GK19ramodtpu:297": "ayodhyāṃ praty asau gacchan preṣayitvānilātmajam /",
  "GK19ramodtpu:298": "bharatasya mataṃ jñātvā nandigrāmam upāgamat // RmUD_141 //",
  "GK19ramodtpu:299": "bhrātṛbhiḥ saha saṃgamya veṣaṃ saṃtyajya tāpasaṃ /",
  "GK19ramodtpu:300": "ayodhyāṃ prāviśad rāmaḥ prītair bandhujanaiḥ saha // RmUD_142 //",
  "GK19ramodtpu:301": "vasiṣṭho 'tha dvijaiḥ sākaṃ mantrisāmantasaṃnidhau /",
  "GK19ramodtpu:302": "sītayā sahitaṃ rāmam abhyaṣiñcad yathāvidhi // RmUD_143 //",
  "GK19ramodtpu:303": "āhlādayañ jagat sarvaṃ paurṇamāsyāṃ śaśī yathā /",
  "GK19ramodtpu:304": "ayodhyām avasad rāmaḥ sītayā sahitaś ciram // RmUD_144 //",
  "GK19ramodtpu:305": "tato vānarasaṃghāṃś ca bhakṣayantaṃ niśācaram /",
  "GK19ramodtpu:306": "aindreṇāstreṇa rāmo 'pi nijaghāna raṇe bhṛśam // RmUD_*6.9 //",
  "GK19ramodtpu:307": "tato rāvaṇasaṃdiṣṭau devāntakanarāntakau /",
  "GK19ramodtpu:308": "hanūmadaṅgadābhyāṃ tu nihatau raṇamūrdhani // RmUD_*6.10 //",
  "GK19ramodtpu:309": "athātikāyam āyāntaṃ ratham āruhya vāhinīm /",
  "GK19ramodtpu:310": "ardayantaṃ mahākāyaṃ lakṣmaṇaś cāvadhīc charaiḥ // RmUD_*6.11 //",
  "GK19ramodtpu:311": "tato rāvaṇasaṃdiṣṭaḥ śakrajid rāghavau raṇe /",
  "GK19ramodtpu:312": "brahmāstreṇa ca tau baddhvā vānarāṃś cāvadhīc charaiḥ // RmUD_*6.12 //",
  "GK19ramodtpu:313": "atha jāmbavato vākyād gatvā cauṣadhiparvatam /",
  "GK19ramodtpu:314": "mārutiś cauṣadhīs tatrādṛṣṭvā kopaṃ cakāra saḥ // RmUD_*6.13 //",
  "GK19ramodtpu:315": "bhūdharaṃ taṃ samutpaṭya gṛhītvā punar āgataḥ /",
  "GK19ramodtpu:316": "tāsāṃ gandhena vai sarvān rāghavādīn ajīvayat // RmUD_*6.14 //",
  "GK19ramodtpu:317": "rāvaṇaḥ kapibhir dagdhāṃ purīṃ vīkṣya ruṣānvitaḥ /",
  "GK19ramodtpu:318": "nyayuṅkta kumbhakarṇasya putrau hantuṃ ca rāghavau // RmUD_*6.15 //",
  "GK19ramodtpu:319": "athārdayantau tat sainyaṃ vīkṣya tau balaśālinau /",
  "GK19ramodtpu:320": "kumbhaṃ rāmo 'vadhīd bāṇair nikumbhaṃ cātmajo raveḥ // RmUD_*6.16 //",
  "GK19ramodtpu:321": "tataḥ kharātmajaṃ tena rāvaṇena pracoditam /",
  "GK19ramodtpu:322": "pīḍayantaṃ kapīn bāṇair jaghānāstreṇa rāghavaḥ // RmUD_*6.17 //",
  "GK19ramodtpu:323": "tataḥ saṃtaptahṛdayo rāvaṇo yuddhadurmadam /",
  "GK19ramodtpu:324": "pracodayām āsa sutam yuddhe hantuṃ sa rāghavau // RmUD_*6.18 //",
  "GK19ramodtpu:325": "nagarān niryayau tūrṇam indrajit samitiñjayaḥ /",
  "GK19ramodtpu:326": "māyāsītāṃ vinikṣipya sarveṣāṃ mohanāya vai // RmUD_*6.19 //",
  "GK19ramodtpu:327": "vānareṣv api paśyatsu hanūmatpramukheṣu ca /",
  "GK19ramodtpu:328": "jaghāna sītāṃ khaḍgena śitena samitiñjayaḥ // RmUD_*6.20 //",
  "GK19ramodtpu:329": "yuddhaṃ tyaktvā tataḥ sarvair vānaraiḥ sa parīvṛtaḥ /",
  "GK19ramodtpu:330": "duḥkhito hanumāṃs tatra yatra ramo 'vrajal laghu // RmUD_*6.21 //",
  "GK19ramodtpu:331": "upagamyābravīd rāmaṃ hanūmān nikhilaṃ tadā /",
  "GK19ramodtpu:332": "śrutvā vṛttāntam akhilaṃ rāmo moham avāpa saḥ // RmUD_*6.22 //",
  "GK19ramodtpu:333": "vibhīṣaṇo 'tha saṃprāpya dṛṣṭvā rāmaṃ ca mūrchitam /",
  "GK19ramodtpu:334": "viṣaṇṇān vānarān vācā sāntvayann idam abravīt // RmUD_*6.23 //",
  "GK19ramodtpu:335": "mithyā viṣādaṃ saṃtyajya jagannāyaka he prabho /",
  "GK19ramodtpu:336": "śṛṇu me 'bhihitaṃ vākyaṃ jñātvā rāvaṇimānasam // RmUD_*6.24 //",
  "GK19ramodtpu:337": "durātmanā kṛtā māyā rākṣasendrasutena vai /",
  "GK19ramodtpu:338": "nikumbhilāyāṃ homaṃ tu kṛtaṃ tenādhunā kila // RmUD_*6.25 //",
  "GK19ramodtpu:339": "lakṣmaṇaṃ preṣayādyaiva mayā saha samantriṇā /",
  "GK19ramodtpu:340": "kṛte home tatra ripur ajeyo bhavati dhruvam // RmUD_*6.26 //",
  "GK19ramodtpu:341": "uvāca rāmaḥ saumitriṃ rākṣasendrasutaṃ jahi /",
  "GK19ramodtpu:342": "gaccheti śīghraṃ suhṛdā rāvaṇasyānujena saḥ // RmUD_*6.27 //",
  "GK19ramodtpu:343": "lakṣmaṇas tu tadā rāmam āmantrya savibhīṣaṇaḥ /",
  "GK19ramodtpu:344": "nikumbhilāṃ prāpa tūrṇam indrajid yatra vartate // RmUD_*6.28 //",
  "GK19ramodtpu:345": "adarśayad bhrātṛputraṃ dharmātmā sa vibhīṣaṇaḥ /",
  "GK19ramodtpu:346": "lakṣmaṇo bhedayām āsa rākṣasāñ śarasaṃcayaiḥ // RmUD_*6.29 //",
  "GK19ramodtpu:347": "kṛtvā ciraṃ tatra yuddham aindreṇāstreṇa vai ruṣā /",
  "GK19ramodtpu:348": "śiraś ciccheda saumitrir daśānanasutasya hi // RmUD_*6.30 //",
  "GK19ramodtpu:349": "sa sutasya vadhaṃ śrutvā rāvaṇaḥ sokakarśitaḥ /",
  "GK19ramodtpu:350": "naṣṭadhairyo vihvalāṅgo vilalāpākulendriyaḥ // RmUD_*6.31 //",
  "GK19ramodtpu:351": "nirarthakaṃ tu majjanma jalpitaṃ ca nirarthakam /",
  "GK19ramodtpu:352": "yenāham adya paśyāmi hatam indrajitaṃ raṇe // RmUD_*6.32 //",
  "GK19ramodtpu:353": "kva gato 'si hataḥ śūra mānuṣeṇa padātinā /",
  "GK19ramodtpu:354": "rājyād bhraṣṭena dīnena tyaktvā māṃ putra jīvitam // RmUD_*6.33 //",
  "GK19ramodtpu:355": "indraṃ jitvā tu taṃ baddhvā laṅkām ānīya vai balāt /",
  "GK19ramodtpu:356": "akaros tvaṃ pratāpena kārāgṛhanivāsinam // RmUD_*6.34 //",
  "GK19ramodtpu:357": "mocayām āsa brahmā tvāṃ sāntvayitvāmarādhipam /",
  "GK19ramodtpu:358": "tādṛk tvaṃ kutra māṃ tyaktvā gato 'dya sudurāsadaḥ // RmUD_*6.35 //",
  "GK19ramodtpu:359": "kiṃ kariṣyāmy aham putra kva gacchāmi vadādhunā /",
  "GK19ramodtpu:360": "naya māṃ yatra gantāsi tatra te na vilambanam // RmUD_*6.36 //",
  "GK19ramodtpu:361": "lokeṣu tvatsamo nāsti tādṛśasya pitāsmy aham /",
  "GK19ramodtpu:362": "ityāśayā sthitaṃ putra garvitena mayātra hi // RmUD_*6.37 //",
  "GK19ramodtpu:363": "dhūmrākṣo vajradaṃṣṭraś ca kumbhakarṇaḥ pratāpavān /",
  "GK19ramodtpu:364": "rākṣasā nihatāḥ sarve prahastapramukhā api // RmUD_*6.38 //",
  "GK19ramodtpu:365": "anādṛtya tu tān sarvān rākṣasān prahṛtān api /",
  "GK19ramodtpu:366": "avaṣṭabhya balaṃ putra sukhenāvasthitaṃ tava // RmUD_*6.39 //",
  "GK19ramodtpu:367": "ity evaṃ bahudhā tatra vilapya sa tu rāvaṇaḥ /",
  "GK19ramodtpu:368": "antarniyamya duḥkhāni kopaṃ cakre sudāruṇam // RmUD_*6.40 //",
  "GK19ramodtpu:369": "rathaṃ sūta mamāgre tvaṃ kṣipraṃ kuru jayaiṣiṇaḥ /",
  "GK19ramodtpu:370": "rāmaṃ salakṣmaṇaṃ hantuṃ nirgamiṣyāmy ahaṃ gṛhāt // RmUD_*6.41 //",
  "GK19ramodtpu:371": "ity uktvā ratham āruhya śīghraṃ sārathivāhitam /",
  "GK19ramodtpu:372": "rāmeṇa saha saṃgamya yuddhaṃ cakre sudāruṇam // RmUD_*6.42 //",
  "GK19ramodtpu:373": "tato mātalinānītaṃ ratham aindraṃ samāruhan /",
  "GK19ramodtpu:374": "rarāja rāmo dharmātmā hy udayastho yathā raviḥ // RmUD_*6.43 //",
  "GK19ramodtpu:375": "cakāra yuddham tumulaṃ devavṛnde ca paśyati /",
  "GK19ramodtpu:376": "sītāharaṇajāt kopād rāmo dharmabhṛtāṃ varaḥ // RmUD_*6.44 //",
  "GK19ramodtpu:377": "athāgastyasya vacanād rāvaṇaṃ lokakaṇṭakam /",
  "GK19ramodtpu:378": "jaghāna rāmo lakṣmīvān brāhmeṇāstreṇa taṃ raṇe // RmUD_*6.45 //",
  "GK19ramodtpu:379": "mandodarī vadhaṃ śrutvā bhartuḥ priyatarasya sā /",
  "GK19ramodtpu:380": "vilalāpa raṇaṃ gatvā kurarīva bhṛśāturā // RmUD_*6.46 //",
  "GK19ramodtpu:381": "vibhīṣaṇo 'tha rāmeṇa saṃdiṣṭaḥ saha rākṣasaiḥ /",
  "GK19ramodtpu:382": "cakāra dahanaṃ tasya rāvaṇasya gatāyuṣaḥ // RmUD_*6.47 //",
  "GK19ramodtpu:383": "athāgnivacanāt sītāṃ rāmo vīkṣya sunirmalām /",
  "GK19ramodtpu:384": "saṃdiṣṭo devavṛndaiś ca jagrāha pitṛsaṃnidhau // RmUD_*6.48 //",
  "GK19ramodtpu:385": "tavaiva yuktaṃ karmaitat sarvalokabhayaṅkaram /",
  "GK19ramodtpu:386": "tad vaidehyāḥ kṛte rāma sā tu lakṣmīr bhavān svabhūḥ // RmUD_*6.49 //",
  "GK19ramodtpu:387": "ity evaṃ devasaṃghaiś ca munibhiś cābhipūjitaḥ /",
  "GK19ramodtpu:388": "lakṣmaṇaś ca tutoṣātha rāmo viśvāsam āyayau // RmUD_*6.50 //",
  "GK19ramodtpu:389": "vibhīṣaṇasya dharmātmā satyasaṃdha udāradhīḥ /",
  "GK19ramodtpu:390": "kārayām āsa lakṣmīvān anujenābhiṣecanam // RmUD_*6.51 //",
  "GK19ramodtpu:391": "tataḥ puṣpakam āruhya saha mitrair jagatpatiḥ /",
  "GK19ramodtpu:392": "bhāryānujābhyāṃ sahitaḥ kiṣkindhāṃ prāpa rāghavaḥ // RmUD_*6.52 //",
  "GK19ramodtpu:393": "kiṣkindhānilayāḥ sarvāḥ kapīnāṃ yoṣitaḥ priyāḥ /",
  "GK19ramodtpu:394": "sītākutūhalāt puṣpaṃ vimānaṃ tāḥ samāruhan // RmUD_*6.53 //",
  "GK19ramodtpu:395": "atha dāśarathiḥ śrīmān bharataṃ draṣṭum icchayā /",
  "GK19ramodtpu:396": "bharadvājāśramaṃ prāptas tatra tena nivāritaḥ // RmUD_*6.54 //",
  "GK19ramodtpu:397": "bharatasyāntikaṃ rāmaḥ preṣayām āsa mārutim /",
  "GK19ramodtpu:398": "rāmasyādarśanād vahnipraveśaṃ kāṅkṣato bhṛśaṃ // RmUD_*6.55 //",
  "GK19ramodtpu:399": "tatra tena munīndreṇa sānujaḥ sasuhṛdgaṇaḥ /",
  "GK19ramodtpu:400": "saṃtoṣavivaśenātha rāmo 'pi vidhipūjitaḥ // RmUD_*6.56 //",
  "GK19ramodtpu:401": "rāmo 'tha saha saṃgamya bharatenārighātinā /",
  "GK19ramodtpu:402": "ayodhyāṃ prāviśat tūrṇaṃ mātṛbhiś cābhinanditaḥ // RmUD_*6.57 //",
  "GK19ramodtpu:403": "athāyodhyānivāsās te janāḥ sarve 'pi toṣitāḥ /",
  "GK19ramodtpu:404": "abhigamyābruvan rāmaṃ dhanyā vayam iti drutam // RmUD_*6.58 //",
  "GK19ramodtpu:405": "cātakās tu ghanān dṛṣṭvā mayūrāś ca yathā śiśūn /",
  "GK19ramodtpu:406": "āsādya mātaras toṣaṃ tathā prāpur janā bhuvi // RmUD_*6.59 //",
  "GK19ramodtpu:407": "athābhiṣekaṃ rāmasya vasiṣṭhādyā mudānvitāḥ /",
  "GK19ramodtpu:408": "sahitā mantribhiś cakrur vasavo vāsavaṃ yathā // RmUD_*6.60 //",
  "GK19ramodtpu:409": "abhiṣekotsave sarve sugrīvādyāḥ kapīśvarāḥ /",
  "GK19ramodtpu:410": "yathārhaṃ pūjitāś cāsan sraggandhāmbarabhūṣaṇaiḥ // RmUD_*6.61 //",
  "GK19ramodtpu:411": "viśiṣya muktāhāreṇa sītayā hanumān mudam /",
  "GK19ramodtpu:412": "pūjitaś ca tathā lebhe yathā sītāvalokane // RmUD_*6.62 //",
  "GK19ramodtpu:413": "sarvāsāṃ vānarīṇāṃ ca kausalyā putravatsalā /",
  "GK19ramodtpu:414": "bhūṣaṇair bhūṣayām āsa vastracandanakuṅkumaiḥ // RmUD_*6.63 //",
  "GK19ramodtpu:415": "rāmājñayātha sarve 'pi sugrīvādiplavaṅgamāḥ /",
  "GK19ramodtpu:416": "kiṣkindhāṃ lebhire kṛcchrāc chrīrāmavirahāturāḥ // RmUD_*6.64 //",
  "GK19ramodtpu:417": "atibhakto dīrghajīvī laṅkāsamarasādhakaḥ /",
  "GK19ramodtpu:418": "anujñātaḥ sa rāmeṇa laṅkāṃ prāyād vibhīṣaṇaḥ // RmUD_*6.65 //",
  "GK19ramodtpu:419": "pituḥ siṃhāsanaṃ prāpya bhrātṛbhiḥ sahito 'naghaḥ /",
  "GK19ramodtpu:420": "virarāja tathā rāmo yathā viṣṇus triviṣṭape // RmUD_*6.66 //",
  "GK19ramodtpu:421": "lakṣmaṇānumate rāmo yauvarājyaṃ tu dattavān /",
  "GK19ramodtpu:422": "bharatāyāprameyāya prāṇāt priyatarāya saḥ // RmUD_*6.67 //",
  "GK19ramodtpu:423": "catvāras te mahātmānaḥ sabhāryā raghusattamāḥ /",
  "GK19ramodtpu:424": "khe satāro yathā candras tathā rejuḥ svapattane // RmUD_*6.68 //",
  "GK19ramodtpu:425": "iti śrīrāmodante yuddhakāṇḍaḥ samāptaḥ || RmUD_*6.c ||",
  "GK19ramodtpu:426": "_________________________________________________________________",
  "GK19ramodtpu:427": "atha uttarakāṇḍaḥ || RmUD_*7.a ||",
  "GK19ramodtpu:428": "rājā paryagrahīd eva bhāryāṃ rāvaṇadūṣitām /",
  "GK19ramodtpu:429": "ity ajñajanavādena rāmas tatyāja maithilīm // RmUD_145*7.1 //",
  "GK19ramodtpu:430": "tad viditvātha vālmīkir ānīyaināṃ nijāśramam /",
  "GK19ramodtpu:431": "antarvatnīṃ samāśvāsya tatraivāvāsayat sukham // RmUD_146*7.2 //",
  "GK19ramodtpu:432": "ṛṣibhiḥ prārthitasyātha rāghavasya niyogataḥ /",
  "GK19ramodtpu:433": "śatrughno lavaṇaṃ yuddhe nihatyainān apālayat // RmUD_147*7.3 //",
  "GK19ramodtpu:434": "tapasyantaṃ tataḥ śūdraṃ śambūkākhyaṃ raghūttamaḥ /",
  "GK19ramodtpu:435": "hatvā viprasya kasyāpi mṛtaṃ putram ajīvayat // RmUD_148 //",
  "GK19ramodtpu:436": "rāme hemamayīṃ patnīṃ kṛtvā yajñaṃ vitanvati /",
  "GK19ramodtpu:437": "ānīya sasutāṃ sītāṃ tasmai prācetaso dadau // RmUD_149*7.4 //",
  "GK19ramodtpu:438": "śaṅkyamānā punaś caivaṃ rāmeṇa janakātmajā /",
  "GK19ramodtpu:439": "bhūmyā prārthitayā dattaṃ vivaraṃ praviveśa sā // RmUD_150*7.5 //",
  "GK19ramodtpu:440": "lakṣmaṇaḥ sabhayabhraṃśād rāmeṇa samupekṣitaḥ /",
  "GK19ramodtpu:441": "mānuṣaṃ deham utsṛjya svakaṃ rūpaṃ samāviśat // RmUD_151 //",
  "GK19ramodtpu:442": "atha rāmasya nirdeśāt pauraiḥ saha vanaukasaḥ /",
  "GK19ramodtpu:443": "nimajjya sarayūtīrthe dehaṃ tyaktvā divaṃ yayuḥ // RmUD_152*7.6 //",
  "GK19ramodtpu:444": "tato bharataśatrughnau nijaṃ rūpam avāpatuḥ /",
  "GK19ramodtpu:445": "rāmo 'pi mānuṣaṃ dehaṃ tyaktvā dhāmāviśat svakam // RmUD_153*7.7 //",
  "GK19ramodtpu:446": "śrīrāmodantam ākhyātam idaṃ mandadhiyā mayā /",
  "GK19ramodtpu:447": "samīkṣya nipuṇaiḥ sadbhiḥ saṃśodhya parigṛhyatām // RmUD_154*7.8 //",
  "GK19ramodtpu:448": "yeṣāṃ prasādād rāmasya caritaṃ kīrtitaṃ mayā /",
  "GK19ramodtpu:449": "tān gurūn sarvadā naumi nārāyaṇaparāyaṇān // RmUD_155 //",
  "GK19ramodtpu:450": "yas tu dāśarathir bhūtvā raṇe hatvā ca rāvaṇam /",
  "GK19ramodtpu:451": "rarakṣa lokān vaikuṇṭhaḥ sa māṃ rakṣatu cinmayaḥ // RmUD_156*7.9 //",
  "GK19ramodtpu:452": "iti śrīrāmodante uttarakāṇḍaḥ samāptaḥ || RmUD_*7.c ||",
  "GK19ramodtpu:453": "śrīrāmodantaṃ samāptam |"
}