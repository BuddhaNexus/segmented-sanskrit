{
  "S06bsa011_u:0": "Ācāryadignāgaviracitaḥ",
  "S06bsa011_u:1": "Prajñāpāramitāpiṇḍārthaḥ (Pppa)",
  "S06bsa011_u:2": "/ namaḥ prajñāpāramitāyai //",
  "S06bsa011_u:3": "prajñāparamitā jñānamadvayaṃ sā tathāgataḥ /",
  "S06bsa011_u:4": "sādhyā tādarthyayogena tācchabdyaṃ granthamārgayoḥ // Pppa_1 //",
  "S06bsa011_u:5": "āśrayaścādhikāraśca karma bhāvanayā saha /",
  "S06bsa011_u:6": "prabhedo liṅgamāpacca sānuśaṃsamudāhṛtam // Pppa_2 //",
  "S06bsa011_u:7": "śradvāvatāṃ pravṛtyaṅgaṃ śāstā parṣacca sākṣiṇī /",
  "S06bsa011_u:8": "deśakālau ca nirdiṣṭau svaprāmāṇyaprasiddhaye // Pppa_3 //",
  "S06bsa011_u:9": "saṅgītikartā loke hi deśakālopalakṣitam /",
  "S06bsa011_u:10": "sasākṣikaṃ vadan vaktā prāmāṇyamadhigacchati // Pppa_4 //",
  "S06bsa011_u:11": "sarvaṃ caitannipātātmaśravaṇādeḥ prakīrtanam /",
  "S06bsa011_u:12": "prāsaṅgikaṃ tu evārthā mukhyā dvātriṃśadeva hi // Pppa_5 //",
  "S06bsa011_u:13": "prabhedaḥ ṣoḍaśākāraḥ śūnyatāyā yathākramam /",
  "S06bsa011_u:14": "nirdiṣṭo 'ṣṭāsahastrayā sa vijñeyo 'nyāpadeśataḥ // Pppa_6 //",
  "S06bsa011_u:15": "itthamaṣṭasahasrīyamanyūnārthairyathoditaiḥ /",
  "S06bsa011_u:16": "granthasaṅkṣepa iṣṭo 'tra ta evārthā yathoditāḥ // Pppa_7 //",
  "S06bsa011_u:17": "bodhisattvaṃ na paśyāmītyuktavāṃstattvato muniḥ /",
  "S06bsa011_u:18": "bhoktādhyātmikavastūnāṃ kathitā tena śūnyatā // Pppa_8 //",
  "S06bsa011_u:19": "rūpaṃ rūpasvabhāvena śūnyamityuktitaḥ punaḥ /",
  "S06bsa011_u:20": "bāhyānyāyatanānīha bhojyāni pratiṣiddhavān // Pppa_9 //",
  "S06bsa011_u:21": "rūpādyabhāve taddehapratiṣṭhālakṣaṇakṣatiḥ /",
  "S06bsa011_u:22": "gatārthā yena taddṛṣṭaṃ tadādhyātmikamityasat // Pppa_10 //",
  "S06bsa011_u:23": "ādhyātmikānāṃ śūnyatve prakṛterapi śūnyatā /",
  "S06bsa011_u:24": "vijñānarūpaṃ gotraṃ hi kṛpāprajñātmakaṃ matam // Pppa_11 //",
  "S06bsa011_u:25": "notpanno na niruddho vā sattva ityādinā sphuṭam /",
  "S06bsa011_u:26": "sattvasaṃsārayoḥ kāmaṃ darśitā tena śūnyatā // Pppa_12 //",
  "S06bsa011_u:27": "buddhadharmāṃstathā bodhisattvadharmānna paśyati /",
  "S06bsa011_u:28": "ityādinā vinirdiṣṭā śūnyā daśabalādayaḥ // Pppa_13 //",
  "S06bsa011_u:29": "prati prati yato dharmāḥ kalpitā iti kīrtitam /",
  "S06bsa011_u:30": "tato na paramārtho 'sti dharmāṇāmiti coktavān // Pppa_14 //",
  "S06bsa011_u:31": "ātmādidṛṣṭerucchedaṃ mahatyā prakaroti yat /",
  "S06bsa011_u:32": "tataḥ pudgalanairātmyaṃ bhagavān sarvathā jagau // Pppa_15 //",
  "S06bsa011_u:33": "sarvadharmā anutpannā iti kīrtayatā tathā /",
  "S06bsa011_u:34": "kathitaṃ dharmanairātmyaṃ sarvathā tattvavedinā // Pppa_16 //",
  "S06bsa011_u:35": "sāvadyaniravadyānāmavṛddhiparihāṇitaḥ /",
  "S06bsa011_u:36": "saṃskṛtāsaṃskṛtānāṃ ca kuśalānāṃ nirākṛtiḥ // Pppa_17 //",
  "S06bsa011_u:37": "kuśalānāṃ ca śūnyatve tadgatā akṣatā tathā /",
  "S06bsa011_u:38": "kalpitaiveti bhedānāṃ śūnyatāyāḥ sa saṅgrahaḥ // Pppa_18 //",
  "S06bsa011_u:39": "daśabhiścittavikṣepaiścittaṃ vikṣiptamanyataḥ /",
  "S06bsa011_u:40": "yogyaṃ bhavati bālānāṃ nādvayajñānasādhane // Pppa_19 //",
  "S06bsa011_u:41": "tānapākartumanyonyaṃ vipakṣapratipakṣataḥ /",
  "S06bsa011_u:42": "prajñāpāramitāgranthaste ca sampiṇḍaya darśitāḥ // Pppa_20 //",
  "S06bsa011_u:43": "yadāha bodhisattvaḥ sannityabhāvaprakalpanā /",
  "S06bsa011_u:44": "vikṣepaṃ vikṣipan śāstā sāṃvṛtaskandhadarśanāt // Pppa_21 //",
  "S06bsa011_u:45": "etenāṣṭasahasryādāvādivākyātprabhṛtyapi /",
  "S06bsa011_u:46": "ā samāpterniṣeddhavyā vidhinābhāvakalpanā // Pppa_22 //",
  "S06bsa011_u:47": "hetuvākyāni naitāni kṛtyamātraṃ tu sūcyate /",
  "S06bsa011_u:48": "brahmajālādisūtreṣu jñeyāḥ sarvatra yuktayaḥ // Pppa_23 //",
  "S06bsa011_u:49": "bodhisattvaṃ na paśyāmi ahamityādi vistaraiḥ /",
  "S06bsa011_u:50": "nirākaroti bhagavān bhāvasaṅkalpavibhramam // Pppa_24 //",
  "S06bsa011_u:51": "yanna paśyati nāmāpi gocaraṃ[na] kriyāṃ tathā /",
  "S06bsa011_u:52": "skandhāṃśca sarvatastena bodhisattvaṃ na paśyati // Pppa_25 //",
  "S06bsa011_u:53": "kalpitasya niṣedho 'yamiti saṅgrahadarśanam /",
  "S06bsa011_u:54": "sarvo jñeyatayārūḍha ākāraḥ kalpito matau // Pppa_26 //",
  "S06bsa011_u:55": "prajñāpāramitāyāṃ hi trīn samāśritya deśanā /",
  "S06bsa011_u:56": "kalpitaṃ paratantraṃ ca pariniṣpannameva ca // Pppa_27 //",
  "S06bsa011_u:57": "nāstītyādipadaiḥ sarvaṃ kalpitaṃ vinivāryate /",
  "S06bsa011_u:58": "māyopamādidṛṣṭāntaiḥ paratantrasya deśanā // Pppa_28 //",
  "S06bsa011_u:59": "caturdhā vyavadānena pariniṣpannakīrtanam /",
  "S06bsa011_u:60": "prajñāpāramitāyāṃ hi nānyā buddhasya deśanā // Pppa_29 //",
  "S06bsa011_u:61": "daśasaṅkalpavikṣepavipakṣe deśanākrame /",
  "S06bsa011_u:62": "trayāṇāmiha boddhavyaṃ samastavyastakīrtanam // Pppa_30 //",
  "S06bsa011_u:63": "yathādivākye niṣpannaparatantraparikalpitaiḥ /",
  "S06bsa011_u:64": "abhāvakalpanārūpavikṣepavinivāraṇam // Pppa_31 //",
  "S06bsa011_u:65": "tena buddhaṃ tathā bodhiṃ na paśyāmīti vācakaiḥ /",
  "S06bsa011_u:66": "ā samāpteriha jñeyā kalpitānāṃ nirākṛtiḥ // Pppa_32 //",
  "S06bsa011_u:67": "śūnye rūpe svabhāvena samāropaḥ kva kena vā /",
  "S06bsa011_u:68": "ityanyeṣvapi vākyeṣu boddhavyaṃ tannivāraṇam // Pppa_33 //",
  "S06bsa011_u:69": "na hi śūnyatayā śūnyamiti vākyaṃ vinirdiśan /",
  "S06bsa011_u:70": "apavādavikalpānāṃ nirāsaṃ sarvathoktavān // Pppa_34 //",
  "S06bsa011_u:71": "māyopamastathā buddhaḥ sa svapnopama ityapi /",
  "S06bsa011_u:72": "ayameva kramo jñeyo vijñairvākyāntareṣvapi // Pppa_35 //",
  "S06bsa011_u:73": "sāmānādhikaraṇyena prokto māyopamo jinaḥ /",
  "S06bsa011_u:74": "māyopamādiśabdaiśca paratantro nigadyate // Pppa_36 //",
  "S06bsa011_u:75": "pṛthagjanānāṃ yajjñānaṃ prakṛtivyavadānikam /",
  "S06bsa011_u:76": "uktaṃ tadbuddhaśabdena bodhisattvo yathā jinaḥ // Pppa_37 //",
  "S06bsa011_u:77": "nijaṃ svarūpaṃ pracchādya tadavidyāvaśīkṛtam /",
  "S06bsa011_u:78": "māyāvadanyathā bhāti phalaṃ svapnam ivojhati // Pppa_38 //",
  "S06bsa011_u:79": "advayasyānyathākhyātau phale vāpyapavādinām /",
  "S06bsa011_u:80": "apavādavikalpānāmapavādo 'yamucyate // Pppa_39 //",
  "S06bsa011_u:81": "na rūpaṃ śūnyatā yuktā parasparavirodhataḥ /",
  "S06bsa011_u:82": "nīrūpā śūnyatā nāmarūpamākārasaṅgatam // Pppa_40 //",
  "S06bsa011_u:83": "ityekatvavikalpasya bāddhā(dhyā?)",
  "S06bsa011_u:84": "nānātvakalpanam(nā?) /",
  "S06bsa011_u:85": "ruṇāddhi nānyattadrūpaṃ śūnyatāyāṃ kathañcana // Pppa_41 //",
  "S06bsa011_u:86": "asadeva yataḥ khyāti tadavidyāvinirmitam /",
  "S06bsa011_u:87": "asatkhyāpanaśaktyaiva sāvidyeti nigadyate // Pppa_42 //",
  "S06bsa011_u:88": "idamevocyate rūpaṃ prajñāpāramiteti ca /",
  "S06bsa011_u:89": "advayaṃ dvayamevaitadvikalpadvayabādhanam // Pppa_43 //",
  "S06bsa011_u:90": "yuktiṃ cāha viśuddhatvāttathā cānupalambhataḥ /",
  "S06bsa011_u:91": "bhāvābhāvavirodhācca nānātvamapi paśyati // Pppa_44 //",
  "S06bsa011_u:92": "nāmamātramidaṃ rūpaṃ tattvato hyasvabhāvakam /",
  "S06bsa011_u:93": "tatsvabhāvavikalpānāmavakāśaṃ nirasyati // Pppa_45 //",
  "S06bsa011_u:94": "rūpaṃ rūpasvabhāvena śūnyaṃ yatprathamoditam /",
  "S06bsa011_u:95": "tatsvabhāvasamāropasaṅkalpapratiṣedhanam // Pppa_46 //",
  "S06bsa011_u:96": "notpādaṃ na nirodhaṃ ca dharmāṇāṃ paśyatīti yat /",
  "S06bsa011_u:97": "bhagavānāha,",
  "S06bsa011_u:98": "tadvayastā tadviśeṣasya kalpanā // Pppa_47 //",
  "S06bsa011_u:99": "kṛtrimaṃ nāma vācyāśca dharmāste kalpitā yataḥ /",
  "S06bsa011_u:100": "śabdārthayorna sambandhastena svābhāviko mataḥ // Pppa_48 //",
  "S06bsa011_u:101": "bāhyārthābhiniveśastu bhrāntyā bālasya jṛmbhate /",
  "S06bsa011_u:102": "tathaiva vyavahāro 'yaṃ tvatrārtho 'sti kaścana // Pppa_49 //",
  "S06bsa011_u:103": "atra tena yathā nāma kalpyate na tathāsti tat /",
  "S06bsa011_u:104": "vācyaṃ vastu tato niṣṭhā yathānāmārthakalpanā // Pppa_50 //",
  "S06bsa011_u:105": "prajñāpāramitā buddho bodhisattvo 'pi vā tathā /",
  "S06bsa011_u:106": "nāmamātramiti prāha vyasan satyārthakalpanam // Pppa_51 //",
  "S06bsa011_u:107": "śabdārthapratiṣedho 'yaṃ na vastu vinivāryate /",
  "S06bsa011_u:108": "evamanyeṣvapi jñeyo vākyeṣvarthaviniścayaḥ // Pppa_52 //",
  "S06bsa011_u:109": "naivopalabhate samyak sarvanāmāni tattvavit /",
  "S06bsa011_u:110": "yathārthatvena tenedaṃ na dhvanervinivāraṇam // Pppa_53 //",
  "S06bsa011_u:111": "subhūtistu dvayaṃ vyasan śabdaṃ śabdārthameva ca /",
  "S06bsa011_u:112": "bodhisattvasya no nāma paśyāmīti sa uktavān // Pppa_54 //",
  "S06bsa011_u:113": "prajñāpāramitāvākyaṃ nāsti yanneyatā gatam /",
  "S06bsa011_u:114": "ūhyāstu kevalaṃ te 'rthā[stadevaṃ]sūkṣmayā dhiyā // Pppa_55 //",
  "S06bsa011_u:115": "prakrāntārthatiraskāro yā cārthāntarakalpanā /",
  "S06bsa011_u:116": "prajñāpāramitāyāṃ hi proktā sā prativarṇikā // Pppa_56 //",
  "S06bsa011_u:117": "etāvānarthasaṅkṣepaḥ prajñāpāramitāśrayaḥ /",
  "S06bsa011_u:118": "āvartya(rta?)",
  "S06bsa011_u:119": "te sa evārthaḥ punararthāntarāśritaḥ // Pppa_57 //",
  "S06bsa011_u:120": "prajñāpāramitāṃ samyak saṅgṛhyāṣṭasahasrikām /",
  "S06bsa011_u:121": "yatpuṇyamāptaṃ tenāstu prajñāpāramito janaḥ // Pppa_58 //",
  "S06bsa011_u:122": "prajñāpāramitāpiṇḍārthasaṅgrahaḥ samāptaḥ /",
  "S06bsa011_u:123": "kṛtirācāryadignāgapādānām //"
}