{
    "S06bsa011_u:0_0": "Ācāryadignāgaviracitaḥ",
    "S06bsa011_u:1_0": "Prajñāpāramitāpiṇḍārthaḥ (Pppa)",
    "S06bsa011_u:2_0": "/ namaḥ prajñāpāramitāyai //",
    "S06bsa011_u:pppa_1_0": "prajñāparamitā jñānamadvayaṃ sā tathāgataḥ /",
    "S06bsa011_u:pppa_1_1": "sādhyā tādarthyayogena tācchabdyaṃ granthamārgayoḥ //",
    "S06bsa011_u:pppa_2_0": "āśrayaścādhikāraśca karma bhāvanayā saha /",
    "S06bsa011_u:pppa_2_1": "prabhedo liṅgamāpacca sānuśaṃsamudāhṛtam //",
    "S06bsa011_u:pppa_3_0": "śradvāvatāṃ pravṛtyaṅgaṃ śāstā parṣacca sākṣiṇī /",
    "S06bsa011_u:pppa_3_1": "deśakālau ca nirdiṣṭau svaprāmāṇyaprasiddhaye //",
    "S06bsa011_u:pppa_4_0": "saṅgītikartā loke hi deśakālopalakṣitam /",
    "S06bsa011_u:pppa_4_1": "sasākṣikaṃ vadan vaktā prāmāṇyamadhigacchati //",
    "S06bsa011_u:pppa_5_0": "sarvaṃ caitannipātātmaśravaṇādeḥ prakīrtanam /",
    "S06bsa011_u:pppa_5_1": "prāsaṅgikaṃ tu evārthā mukhyā dvātriṃśadeva hi //",
    "S06bsa011_u:pppa_6_0": "prabhedaḥ ṣoḍaśākāraḥ śūnyatāyā yathākramam /",
    "S06bsa011_u:pppa_6_1": "nirdiṣṭo 'ṣṭāsahastrayā sa vijñeyo 'nyāpadeśataḥ //",
    "S06bsa011_u:pppa_7_0": "itthamaṣṭasahasrīyamanyūnārthairyathoditaiḥ /",
    "S06bsa011_u:pppa_7_1": "granthasaṅkṣepa iṣṭo 'tra ta evārthā yathoditāḥ //",
    "S06bsa011_u:pppa_8_0": "bodhisattvaṃ na paśyāmītyuktavāṃstattvato muniḥ /",
    "S06bsa011_u:pppa_8_1": "bhoktādhyātmikavastūnāṃ kathitā tena śūnyatā //",
    "S06bsa011_u:pppa_9_0": "rūpaṃ rūpasvabhāvena śūnyamityuktitaḥ punaḥ /",
    "S06bsa011_u:pppa_9_1": "bāhyānyāyatanānīha bhojyāni pratiṣiddhavān //",
    "S06bsa011_u:pppa_10_0": "rūpādyabhāve taddehapratiṣṭhālakṣaṇakṣatiḥ /",
    "S06bsa011_u:pppa_10_1": "gatārthā yena taddṛṣṭaṃ tadādhyātmikamityasat //",
    "S06bsa011_u:pppa_11_0": "ādhyātmikānāṃ śūnyatve prakṛterapi śūnyatā /",
    "S06bsa011_u:pppa_11_1": "vijñānarūpaṃ gotraṃ hi kṛpāprajñātmakaṃ matam //",
    "S06bsa011_u:pppa_12_0": "notpanno na niruddho vā sattva ityādinā sphuṭam /",
    "S06bsa011_u:pppa_12_1": "sattvasaṃsārayoḥ kāmaṃ darśitā tena śūnyatā //",
    "S06bsa011_u:pppa_13_0": "buddhadharmāṃstathā bodhisattvadharmānna paśyati /",
    "S06bsa011_u:pppa_13_1": "ityādinā vinirdiṣṭā śūnyā daśabalādayaḥ //",
    "S06bsa011_u:pppa_14_0": "prati prati yato dharmāḥ kalpitā iti kīrtitam /",
    "S06bsa011_u:pppa_14_1": "tato na paramārtho 'sti dharmāṇāmiti coktavān //",
    "S06bsa011_u:pppa_15_0": "ātmādidṛṣṭerucchedaṃ mahatyā prakaroti yat /",
    "S06bsa011_u:pppa_15_1": "tataḥ pudgalanairātmyaṃ bhagavān sarvathā jagau //",
    "S06bsa011_u:pppa_16_0": "sarvadharmā anutpannā iti kīrtayatā tathā /",
    "S06bsa011_u:pppa_16_1": "kathitaṃ dharmanairātmyaṃ sarvathā tattvavedinā //",
    "S06bsa011_u:pppa_17_0": "sāvadyaniravadyānāmavṛddhiparihāṇitaḥ /",
    "S06bsa011_u:pppa_17_1": "saṃskṛtāsaṃskṛtānāṃ ca kuśalānāṃ nirākṛtiḥ //",
    "S06bsa011_u:pppa_18_0": "kuśalānāṃ ca śūnyatve tadgatā akṣatā tathā /",
    "S06bsa011_u:pppa_18_1": "kalpitaiveti bhedānāṃ śūnyatāyāḥ sa saṅgrahaḥ //",
    "S06bsa011_u:pppa_19_0": "daśabhiścittavikṣepaiścittaṃ vikṣiptamanyataḥ /",
    "S06bsa011_u:pppa_19_1": "yogyaṃ bhavati bālānāṃ nādvayajñānasādhane //",
    "S06bsa011_u:pppa_20_0": "tānapākartumanyonyaṃ vipakṣapratipakṣataḥ /",
    "S06bsa011_u:pppa_20_1": "prajñāpāramitāgranthaste ca sampiṇḍaya darśitāḥ //",
    "S06bsa011_u:pppa_21_0": "yadāha bodhisattvaḥ sannityabhāvaprakalpanā /",
    "S06bsa011_u:pppa_21_1": "vikṣepaṃ vikṣipan śāstā sāṃvṛtaskandhadarśanāt //",
    "S06bsa011_u:pppa_22_0": "etenāṣṭasahasryādāvādivākyātprabhṛtyapi /",
    "S06bsa011_u:pppa_22_1": "ā samāpterniṣeddhavyā vidhinābhāvakalpanā //",
    "S06bsa011_u:pppa_23_0": "hetuvākyāni naitāni kṛtyamātraṃ tu sūcyate /",
    "S06bsa011_u:pppa_23_1": "brahmajālādisūtreṣu jñeyāḥ sarvatra yuktayaḥ //",
    "S06bsa011_u:pppa_24_0": "bodhisattvaṃ na paśyāmi ahamityādi vistaraiḥ /",
    "S06bsa011_u:pppa_24_1": "nirākaroti bhagavān bhāvasaṅkalpavibhramam //",
    "S06bsa011_u:pppa_25_0": "yanna paśyati nāmāpi gocaraṃ[na] kriyāṃ tathā /",
    "S06bsa011_u:pppa_25_1": "skandhāṃśca sarvatastena bodhisattvaṃ na paśyati //",
    "S06bsa011_u:pppa_26_0": "kalpitasya niṣedho 'yamiti saṅgrahadarśanam /",
    "S06bsa011_u:pppa_26_1": "sarvo jñeyatayārūḍha ākāraḥ kalpito matau //",
    "S06bsa011_u:pppa_27_0": "prajñāpāramitāyāṃ hi trīn samāśritya deśanā /",
    "S06bsa011_u:pppa_27_1": "kalpitaṃ paratantraṃ ca pariniṣpannameva ca //",
    "S06bsa011_u:pppa_28_0": "nāstītyādipadaiḥ sarvaṃ kalpitaṃ vinivāryate /",
    "S06bsa011_u:pppa_28_1": "māyopamādidṛṣṭāntaiḥ paratantrasya deśanā //",
    "S06bsa011_u:pppa_29_0": "caturdhā vyavadānena pariniṣpannakīrtanam /",
    "S06bsa011_u:pppa_29_1": "prajñāpāramitāyāṃ hi nānyā buddhasya deśanā //",
    "S06bsa011_u:pppa_30_0": "daśasaṅkalpavikṣepavipakṣe deśanākrame /",
    "S06bsa011_u:pppa_30_1": "trayāṇāmiha boddhavyaṃ samastavyastakīrtanam //",
    "S06bsa011_u:pppa_31_0": "yathādivākye niṣpannaparatantraparikalpitaiḥ /",
    "S06bsa011_u:pppa_31_1": "abhāvakalpanārūpavikṣepavinivāraṇam //",
    "S06bsa011_u:pppa_32_0": "tena buddhaṃ tathā bodhiṃ na paśyāmīti vācakaiḥ /",
    "S06bsa011_u:pppa_32_1": "ā samāpteriha jñeyā kalpitānāṃ nirākṛtiḥ //",
    "S06bsa011_u:pppa_33_0": "śūnye rūpe svabhāvena samāropaḥ kva kena vā /",
    "S06bsa011_u:pppa_33_1": "ityanyeṣvapi vākyeṣu boddhavyaṃ tannivāraṇam //",
    "S06bsa011_u:pppa_34_0": "na hi śūnyatayā śūnyamiti vākyaṃ vinirdiśan /",
    "S06bsa011_u:pppa_34_1": "apavādavikalpānāṃ nirāsaṃ sarvathoktavān //",
    "S06bsa011_u:pppa_35_0": "māyopamastathā buddhaḥ sa svapnopama ityapi /",
    "S06bsa011_u:pppa_35_1": "ayameva kramo jñeyo vijñairvākyāntareṣvapi //",
    "S06bsa011_u:pppa_36_0": "sāmānādhikaraṇyena prokto māyopamo jinaḥ /",
    "S06bsa011_u:pppa_36_1": "māyopamādiśabdaiśca paratantro nigadyate //",
    "S06bsa011_u:pppa_37_0": "pṛthagjanānāṃ yajjñānaṃ prakṛtivyavadānikam /",
    "S06bsa011_u:pppa_37_1": "uktaṃ tadbuddhaśabdena bodhisattvo yathā jinaḥ //",
    "S06bsa011_u:pppa_38_0": "nijaṃ svarūpaṃ pracchādya tadavidyāvaśīkṛtam /",
    "S06bsa011_u:pppa_38_1": "māyāvadanyathā bhāti phalaṃ svapnam ivojhati //",
    "S06bsa011_u:pppa_39_0": "advayasyānyathākhyātau phale vāpyapavādinām /",
    "S06bsa011_u:pppa_39_1": "apavādavikalpānāmapavādo 'yamucyate //",
    "S06bsa011_u:pppa_40_0": "na rūpaṃ śūnyatā yuktā parasparavirodhataḥ /",
    "S06bsa011_u:pppa_40_1": "nīrūpā śūnyatā nāmarūpamākārasaṅgatam //",
    "S06bsa011_u:pppa_41_0": "ityekatvavikalpasya bāddhā(dhyā?)nānātvakalpanam(nā?) /",
    "S06bsa011_u:pppa_41_1": "ruṇāddhi nānyattadrūpaṃ śūnyatāyāṃ kathañcana //",
    "S06bsa011_u:pppa_42_0": "asadeva yataḥ khyāti tadavidyāvinirmitam /",
    "S06bsa011_u:pppa_42_1": "asatkhyāpanaśaktyaiva sāvidyeti nigadyate //",
    "S06bsa011_u:pppa_43_0": "idamevocyate rūpaṃ prajñāpāramiteti ca /",
    "S06bsa011_u:pppa_43_1": "advayaṃ dvayamevaitadvikalpadvayabādhanam //",
    "S06bsa011_u:pppa_44_0": "yuktiṃ cāha viśuddhatvāttathā cānupalambhataḥ /",
    "S06bsa011_u:pppa_44_1": "bhāvābhāvavirodhācca nānātvamapi paśyati //",
    "S06bsa011_u:pppa_45_0": "nāmamātramidaṃ rūpaṃ tattvato hyasvabhāvakam /",
    "S06bsa011_u:pppa_45_1": "tatsvabhāvavikalpānāmavakāśaṃ nirasyati //",
    "S06bsa011_u:pppa_46_0": "rūpaṃ rūpasvabhāvena śūnyaṃ yatprathamoditam /",
    "S06bsa011_u:pppa_46_1": "tatsvabhāvasamāropasaṅkalpapratiṣedhanam //",
    "S06bsa011_u:pppa_47_0": "notpādaṃ na nirodhaṃ ca dharmāṇāṃ paśyatīti yat /",
    "S06bsa011_u:pppa_47_1": "bhagavānāha, tadvayastā tadviśeṣasya kalpanā //",
    "S06bsa011_u:pppa_48_0": "kṛtrimaṃ nāma vācyāśca dharmāste kalpitā yataḥ /",
    "S06bsa011_u:pppa_48_1": "śabdārthayorna sambandhastena svābhāviko mataḥ //",
    "S06bsa011_u:pppa_49_0": "bāhyārthābhiniveśastu bhrāntyā bālasya jṛmbhate /",
    "S06bsa011_u:pppa_49_1": "tathaiva vyavahāro 'yaṃ tvatrārtho 'sti kaścana //",
    "S06bsa011_u:pppa_50_0": "atra tena yathā nāma kalpyate na tathāsti tat /",
    "S06bsa011_u:pppa_50_1": "vācyaṃ vastu tato niṣṭhā yathānāmārthakalpanā //",
    "S06bsa011_u:pppa_51_0": "prajñāpāramitā buddho bodhisattvo 'pi vā tathā /",
    "S06bsa011_u:pppa_51_1": "nāmamātramiti prāha vyasan satyārthakalpanam //",
    "S06bsa011_u:pppa_52_0": "śabdārthapratiṣedho 'yaṃ na vastu vinivāryate /",
    "S06bsa011_u:pppa_52_1": "evamanyeṣvapi jñeyo vākyeṣvarthaviniścayaḥ //",
    "S06bsa011_u:pppa_53_0": "naivopalabhate samyak sarvanāmāni tattvavit /",
    "S06bsa011_u:pppa_53_1": "yathārthatvena tenedaṃ na dhvanervinivāraṇam //",
    "S06bsa011_u:pppa_54_0": "subhūtistu dvayaṃ vyasan śabdaṃ śabdārthameva ca /",
    "S06bsa011_u:pppa_54_1": "bodhisattvasya no nāma paśyāmīti sa uktavān //",
    "S06bsa011_u:pppa_55_0": "prajñāpāramitāvākyaṃ nāsti yanneyatā gatam /",
    "S06bsa011_u:pppa_55_1": "ūhyāstu kevalaṃ te 'rthā[stadevaṃ]sūkṣmayā dhiyā //",
    "S06bsa011_u:pppa_56_0": "prakrāntārthatiraskāro yā cārthāntarakalpanā /",
    "S06bsa011_u:pppa_56_1": "prajñāpāramitāyāṃ hi proktā sā prativarṇikā //",
    "S06bsa011_u:pppa_57_0": "etāvānarthasaṅkṣepaḥ prajñāpāramitāśrayaḥ /",
    "S06bsa011_u:pppa_57_1": "āvartya(rta?)te sa evārthaḥ punararthāntarāśritaḥ //",
    "S06bsa011_u:pppa_58_0": "prajñāpāramitāṃ samyak saṅgṛhyāṣṭasahasrikām /",
    "S06bsa011_u:pppa_58_1": "yatpuṇyamāptaṃ tenāstu prajñāpāramito janaḥ //",
    "S06bsa011_u:3_0": "prajñāpāramitāpiṇḍārthasaṅgrahaḥ samāptaḥ /",
    "S06bsa011_u:4_0": "kṛtirācāryadignāgapādānām //"
}