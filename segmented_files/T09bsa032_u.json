{
    "T09bsa032_u:0": " (Vaidya 1)",
    "T09bsa032_u:1": " āryaśūraviracitā bodhisattvāvadānamālāparaparyāyā",
    "T09bsa032_u:2": " Jātakamālā",
    "T09bsa032_u:3": " om namaḥ śrīsarvabuddhabodhisattvebhyaḥ //",
    "T09bsa032_u:4": " śrīmanti sadguṇaparigrahamaṅgalāni kīrtyāspadānyanavagītamanoharāṇi /",
    "T09bsa032_u:5": " pūrvaprajanmasu muneścaritādbhu tāni bhaktyā svakāvyakusumāñjalinārcayiṣye // Jm_1.1 //",
    "T09bsa032_u:6": " ślādhyairamībhirabhilakṣitacinhabhūtairādeśito bhavati yatsugatatvamārgaḥ /",
    "T09bsa032_u:7": " syādeva rūkṣamanasāmapi ca prasādo dharmyāḥ kathāśca ramaṇīyataratvamīyuḥ // Jm_1.2 //",
    "T09bsa032_u:8": " lokārthamityabhisamīkṣya kariṣyate 'yaṃ śrutyārṣayuktyaviguṇena pathā prayatnaḥ /",
    "T09bsa032_u:9": " lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam // Jm_1.3 //",
    "T09bsa032_u:10": " svārthodyatairapi parārthacarasya yasya naivānvagamyata guṇapratipattiśobhā /",
    "T09bsa032_u:11": " sarvajña ityavitathākṣaradīptakīrti mūrdhnā name tamasamaṃ sahadharmasaṃgham // Jm_1.4 //",
    "T09bsa032_u:12": " 1 vyāghrījātakam",
    "T09bsa032_u:13": " sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ //",
    "T09bsa032_u:14": " tadyathānuśrūyate - ratnatrayagurubhiḥ pratipattiguṇābhirādhitagurubhirguṇapravicayagurubhirasmadgurubhiḥ parikīrtyamānamidaṃ bhagavataḥ pūrvajanmāvadānam",
    "T09bsa032_u:15": " bodhisattvaḥ kilāyaṃ bhagavānbhūtaḥ pratijñātiśayasadṛśairdānapriyavacanārthacaryāprabhṛtibhiḥ",
    "T09bsa032_u:16": " prajñāparigrahaniravadyaiḥ kārūṇyanisyandairlokamanugṛhṇan svadharmābhiratyupanataśucivṛttinyuditodite",
    "T09bsa032_u:17": " mahati brāhmaṇakule janmaparigrahaṃ cakāra /",
    "T09bsa032_u:18": " sa kṛtasaṃskārakramo jātakarmādibhirabhivardhamānaḥ (Vaidya 2)",
    "T09bsa032_u:19": " prakṛtimedhāvitvātsānāthyaviśeṣājjñānakautūhalādakausīdyācca nacireṇaivāṣṭādaśasu vidyāsthāneṣu svakulakramāviruddhāsu ca sakalāsu kalāsvācāryakaṃ padamavāpa /",
    "T09bsa032_u:20": " sa brahmavad brahmavidāṃ babhūva rājeva rājñāṃ bahumānapātram /",
    "T09bsa032_u:21": " sākṣātsahasrākṣa iva prajānāṃ jñānārthināmarthacaraḥ piteva // Jm_1.5 //",
    "T09bsa032_u:22": " tasya bhāgyaguṇātiśayasamāvarjito mahāṃ llābhasatkārayaśoviśeṣaḥ prādurabhūt /",
    "T09bsa032_u:23": " dharmābhyāsabhāvitamatiḥ kṛtapravrajyāparicayastu bodhisattvo na tenābhireme /",
    "T09bsa032_u:24": " sa pūrvacaryāpariśuddhabuddhiḥ kāmeṣu dṛṣṭvā bahudoṣajātam /",
    "T09bsa032_u:25": " gārhasthyamasvāsthyamivāvadhūya kaṃcidvanaprasthamalaṃcakāra // Jm_1.6 //",
    "T09bsa032_u:26": " sa tatra niḥsaṅgatayā tayā (ca)",
    "T09bsa032_u:27": " prajñāvadātena śamena caiva /",
    "T09bsa032_u:28": " pratyādideśeva kukāryasaṅgādviśliṣṭaśiṣṭopaśamaṃ nṛlokam // Jm_1.7 //",
    "T09bsa032_u:29": " maitrīmayeṇa praśamena tasya visyandinevānuparītacittāḥ /",
    "T09bsa032_u:30": " parasparadrohanivṛttabhāvāstapasvivad vyālamṛgā viceruḥ // Jm_1.8 //",
    "T09bsa032_u:31": " ācāraśuddhyā nibhṛtendriyatvātsaṃtoṣayogātkaruṇāguṇācca /",
    "T09bsa032_u:32": " asaṃstutasyāpi janasya loke so 'bhūt priyastasya yathaiva lokaḥ // Jm_1.9 //",
    "T09bsa032_u:33": " alpecchabhāvātkuhanānabhijñastyaktaspṛho lābhayaśaḥsukheṣu /",
    "T09bsa032_u:34": " sa devatānāmapi mānasāni prasādabhaktipravaṇāni cakre // Jm_1.10 //",
    "T09bsa032_u:35": " śrutvātha taṃ pravrajitaṃ manuṣyā guṇaistadīyairavabaddhacittāḥ /",
    "T09bsa032_u:36": " (Vaidya 3)",
    "T09bsa032_u:37": " vihāya bandhūṃśca parigrahāṃśca tacchiṣyatāṃ siddhimivopajagmuḥ // Jm_1.11 //",
    "T09bsa032_u:38": " śīle śucāvindriyabhāvanāyāṃ smṛtyapramoṣe praviviktatāyām /",
    "T09bsa032_u:39": " maitryādike caiva manaḥsamādhau yathābalaṃ so 'nuśaśāsa śiṣyān // Jm_1.12 //",
    "T09bsa032_u:40": " atha kadācitsa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite 'sminkalyāṇe",
    "T09bsa032_u:41": " vartmanyavatārite naiṣkramyasatpathaṃ loke saṃvṛteṣvivāpāyadvāreṣu rājamārgīkṛteṣviva",
    "T09bsa032_u:42": " sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno yogānukūlān",
    "T09bsa032_u:43": " parvatadarīnikuñjānanuvicacāra /",
    "T09bsa032_u:44": " athātra vyāghravanitāṃ dadarśa girigahvare /",
    "T09bsa032_u:45": " prasūtikleśadoṣeṇa gatāṃ nispandamandatām // Jm_1.13 //",
    "T09bsa032_u:46": " parikṣāmekṣaṇayugāṃ kṣudhā chātatarodarīm /",
    "T09bsa032_u:47": " āhāramiva paśyantīṃ bālānsvatanayānapi // Jm_1.14 //",
    "T09bsa032_u:48": " stanyatarṣādupasṛtānmātṛvisrambhanirvyathān /",
    "T09bsa032_u:49": " rorūyitaravaiḥ krūrairbhartsayantīṃ parāniva // Jm_1.15 //",
    "T09bsa032_u:50": " bodhisattvastu tāṃ dṛṣṭvā dhīro 'pi karuṇāvaśāt /",
    "T09bsa032_u:51": " cakampe paraduḥkhena mahīkampādivādrirāṭ // Jm_1.16 //",
    "T09bsa032_u:52": " mahatsvapi svaduḥkheṣu vyaktadhairyāḥ kṛpātmakāḥ /",
    "T09bsa032_u:53": " mṛdunāpyanyaduḥkhena kampante yattadadbhutam // Jm_1.17 //",
    "T09bsa032_u:54": " atha sa bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyamuvāca - vatsa vatsa",
    "T09bsa032_u:55": " paśya saṃsāranairguṇyaṃ mṛgyeṣā svasutānapi /",
    "T09bsa032_u:56": " laṅghitasnehamaryādā bhoktumanvicchati kṣudhā // Jm_1.18 //",
    "T09bsa032_u:57": " aho batātikaṣṭeyamātmasnehasya rodratā /",
    "T09bsa032_u:58": " yena mātāpi tanayānāhārayitumicchati // Jm_1.19 //",
    "T09bsa032_u:59": " ātmasnehamayaṃ śatruṃ ko vardhayitumahati /",
    "T09bsa032_u:60": " yena kuryāt padanyāsamīdṛśeṣvapi karmasu // Jm_1.20 //",
    "T09bsa032_u:61": " tacchīghramanviṣyatāṃ tāvatkutaścidasyāḥ kṣudduḥkhapratīkāraheturyāvanna tanayānātmānaṃ copahanti /",
    "T09bsa032_u:62": " ahamapi caināṃ prayatiṣye sāhasādasmānnivārayitum /",
    "T09bsa032_u:63": " sa tathetyasmai pratiśrutya prakrāntastadāhārānveṣaṇaparo babhūva /",
    "T09bsa032_u:64": " atha bodhisattvastaṃ śiṣyaṃ savyapadeśamativāhya cintāmāpede -",
    "T09bsa032_u:65": " (Vaidya 4)",
    "T09bsa032_u:66": " saṃvidyamāne sakale śarīre kasmātparasmānmṛgayāmi māṃsam /",
    "T09bsa032_u:67": " yādṛcchikī tasya hi lābhasaṃpat kāryātyayaḥ syācca tathā mamāyam // Jm_1.21 //",
    "T09bsa032_u:68": " api ca /",
    "T09bsa032_u:69": " nirātmake bhedini sārahīne duḥkhe kṛtadhne satatāśucau ca /",
    "T09bsa032_u:70": " dehe parasmāyupayujyamāne na prītimānyo na vicakṣaṇaḥ saḥ // Jm_1.22 //",
    "T09bsa032_u:71": " svasaukhyasaṅgena parasya duḥkhamupekṣyate śaktiparikṣayādvā /",
    "T09bsa032_u:72": " na cānyaduḥkhe sati me 'sti saukhyaṃ satyāṃ ca śaktau kimupekṣakaḥ syām // Jm_1.23 //",
    "T09bsa032_u:73": " satyāṃ ca śaktau mama yadyupekṣā syādātatāyinyapi duḥkhamagne /",
    "T09bsa032_u:74": " kṛtveva pāpaṃ mama tena cittaṃ dahyeta kakṣaṃ mahatāgnineva // Jm_1.24 //",
    "T09bsa032_u:75": " tasmātkariṣyāmi śarīrakeṇa taṭaprapātodgatajīvitena /",
    "T09bsa032_u:76": " saṃrakṣaṇaṃ putravadhācca mṛgyā mṛgyāḥ sakāśācca tadātmajānām // Jm_1.25 //",
    "T09bsa032_u:77": " kiṃ ca bhūyaḥ -",
    "T09bsa032_u:78": " sadarśanaṃ lokahitotsukānāmuttejanaṃ mandaparākramāṇām /",
    "T09bsa032_u:79": " saṃharṣaṇaṃ tyāgaviśāradānāmākarṣaṇaṃ sajjanamānasānām // Jm_1.26 //",
    "T09bsa032_u:80": " viṣādanaṃ māramahācamūnāṃ prasādanaṃ buddhaguṇapriyāṇām /",
    "T09bsa032_u:81": " vrīḍodayaṃsvārthaparāyaṇānāṃ mātsaryalobhopahatātmanāṃ ca // Jm_1.27 //",
    "T09bsa032_u:82": " (Vaidya 5)",
    "T09bsa032_u:83": " śraddhāpanaṃ yānavarāśritānāṃ vismāpanaṃ tyāgakṛtasmayānām /",
    "T09bsa032_u:84": " viśodhanaṃ svargamahāpathasya tyāgapriyāṇāmanumodi nṝṇām // Jm_1.28 //",
    "T09bsa032_u:85": " kadā nu gātrairapi nāma kuryāṃ hitaṃ pareṣāmiti yaśca me 'bhūt /",
    "T09bsa032_u:86": " manorathastatsaphalīkriyāṃ ca saṃbodhimagryāmapi cāvidūre // Jm_1.29 //",
    "T09bsa032_u:87": " api ca /",
    "T09bsa032_u:88": " na spardhayā naiva yaśo 'bhilāṣānna svargalābhānna ca rājyahetoḥ /",
    "T09bsa032_u:89": " nātyantike 'pyātmasukhe yathāyaṃ mamādaro 'nyatra parārthasiddheḥ // Jm_1.30 //",
    "T09bsa032_u:90": " tathā mamānena samānakālaṃ lokasya duḥkhaṃ ca sukhodayaṃ ca /",
    "T09bsa032_u:91": " hartuṃ ca kartuṃ ca sadāstu śaktistamaḥ prakāśaṃ ca yathaiva bhānoḥ // Jm_1.31 //",
    "T09bsa032_u:92": " dṛṣṭe guṇe 'nusmṛtimāgato vā spaṣṭaḥ kathāyogamupāgato vā /",
    "T09bsa032_u:93": " sarvaprakāraṃ jagato hitāni kuryāmajasraṃ sukhasaṃhitāni // Jm_1.32 //",
    "T09bsa032_u:94": " evaṃ sa niścitya parārthasiddhyai prāṇātyaye 'pyāpatitapramodaḥ /",
    "T09bsa032_u:95": " manāṃsi dhīrāṇyapi devatānāṃ vismāpayansvāṃ tanumutsasarja // Jm_1.33 //",
    "T09bsa032_u:96": " atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāttato nayane vicikṣepa /",
    "T09bsa032_u:97": " dṛṣṭai va ca bodhisattvaśarīramudgataprāṇaṃ sahasābhisṛtya bhakṣayitumupacakrame /",
    "T09bsa032_u:98": " atha sa tasya śiṣyo māṃsamanāsādyaiva pratinivṛttaḥ kutropādhyāya iti vilokayaṃstadbodhisattvaśarīramudgataprāṇaṃ tayā vyāghrayuvatyā bhakṣyamāṇaṃ dardaśa / sa",
    "T09bsa032_u:99": " (Vaidya 6) tatkarmātiśayavismayātprativyūḍhaśokaduḥkhāvegastadguṇāśrayabahumānamivodgirannidamātmagataṃ bruvāṇaḥ śobheta /",
    "T09bsa032_u:100": " aho dayāsya vyasanāture jane svasaukhyanaiḥsaṅgyamaho mahātmanaḥ /",
    "T09bsa032_u:101": " aho prakarṣaṃ gamitā sthitiḥ satāmaho pareṣāṃ mṛditā yaśaḥśriyaḥ // Jm_1.34 //",
    "T09bsa032_u:102": " aho parākrāntamapetasādhvasaṃ guṇāśrayaṃ prema paraṃ pradarśitam /",
    "T09bsa032_u:103": " aho namaskāraviśeṣapātratāṃ prasahya nītāsya guṇātanustanuḥ // Jm_1.35 //",
    "T09bsa032_u:104": " nisargasaumyasya vasuṃdharādhṛteraho pareṣāṃ vyasaneṣvamarṣitā /",
    "T09bsa032_u:105": " aho madīyā gamitā prakāśatāṃ khaṭuṅkatā vikramasaṃpadānayā // Jm_1.36 //",
    "T09bsa032_u:106": " anena nāthena sanāthatāṃ gataṃ na śocitavyaṃ khalu sāṃprataṃ jagat /",
    "T09bsa032_u:107": " parājayāśaṅkitajātasaṃbhramo dhruvaṃ viniścāsaparo 'dya manmathaḥ // Jm_1.37 //",
    "T09bsa032_u:108": " sarvathā namo 'stvasmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāya mahāsattvāyeti /",
    "T09bsa032_u:109": " atha sa tamarthaṃ sabrahmacāribhyo nivedayāmāsa /",
    "T09bsa032_u:110": " tatkarmavismitamukhairatha tasya śiṣyairgandharvayakṣabhujagaistridaśādhipaiśca /",
    "T09bsa032_u:111": " mālyāmbarābharaṇacandanacūrṇavarṣaiśchannā tadasthivasudhā vasudhā babhūva // Jm_1.38 //",
    "T09bsa032_u:112": " tadevaṃ sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ",
    "T09bsa032_u:113": " jātaprasādaiśca buddhe bhagavati parā prītirutpādayitavyā /",
    "T09bsa032_u:114": " evamāyatanagato naḥ prasāda ityevamapyunneyam /",
    "T09bsa032_u:115": " tathā satkṛtya dharmaḥ śrotavyaḥ /",
    "T09bsa032_u:116": " evaṃ duṣkaraśatasamudānītatvāt karuṇāvarṇe 'pi vācyamevaṃ svabhāvātiśayasya niṣpādikā parānugrahapravṛttihetuḥ karuṇeti /",
    "T09bsa032_u:117": " iti vyāghrījātakaṃ prathamam",
    "T09bsa032_u:118": " (Vaidya 7)",
    "T09bsa032_u:119": " 2. Śibijātakam",
    "T09bsa032_u:120": " duṣkaraśatasamudānīto 'yamasmadarthaṃ tena bhagavatā saddharma iti satkṛtya śrotavyaḥ /",
    "T09bsa032_u:121": " tadyathānuśrūyate-",
    "T09bsa032_u:122": " bodhisattvabhūtaḥ kilāyaṃ bhagavānaparimitakālābhyāsātsātmībhūtopacitapuṇyakarmā kadācicchibīnāṃ rājā babhūva /",
    "T09bsa032_u:123": " sa bālyātprabhṛtyeva bṛddhopāsanaratirvinayānurakto 'nuraktaprakṛtiḥ prakṛtimedhāvitvādanekavidyādhigamavipulataramatirutsāhamaṃtraprabhāva[prabhutva]śaktidaivasaṃpannaḥ",
    "T09bsa032_u:124": " svā iva prajāḥ prajāḥ pālayati sma /",
    "T09bsa032_u:125": " tasmiṃstrivargānuguṇā guṇaughāḥ saṃharṣayogādiva saṃniviṣṭāḥ /",
    "T09bsa032_u:126": " samastarūpā vibabhurna cāsurvirodhasaṃkṣobhavipannaśobhāḥ // Jm_2.1 //",
    "T09bsa032_u:127": " viḍambanevāvinayoddhatānāṃ durmedhasāmāpadivātikaṣṭā /",
    "T09bsa032_u:128": " alpātmanāṃ yā madireva lakṣmīrbabhūva sā tatra yathārthanāmā // Jm_2.2 //",
    "T09bsa032_u:129": " udārabhāvātkaruṇāguṇācca vittādhipatyācca sa rājavaryaḥ /",
    "T09bsa032_u:130": " reme 'rthināmīpsitasiddhiharṣādakliṣṭaśobhāni mukhāni paśyan // Jm_2.3 //",
    "T09bsa032_u:131": " atha sa rājā dānapriyatvātsamantato nagarasya sarvopakaraṇadhanadhānyasamṛddhā dānaśālāḥ",
    "T09bsa032_u:132": " kārayitvā svamāhātmyānurūpaṃ yathābhiprāyasaṃpāditaṃ sopacāraṃ manoharamanatikrāntakālasubhagaṃ",
    "T09bsa032_u:133": " dānavarṣaṃ kṛtayugamegha iva vavarṣa /",
    "T09bsa032_u:134": " annamannārthibhyaḥ,",
    "T09bsa032_u:135": " pānaṃ pānārthibhyaḥ,",
    "T09bsa032_u:136": " śayanāsanavasanabhojanagandhamātyarajatasuvarṇādikaṃ tattadarthibhyaḥ /",
    "T09bsa032_u:137": " atha tasya rājñaḥ pradānaudāryaśravaṇādvismitapramuditahṛdayā nānādigabhilakṣitadeśanivāsinaḥ puruṣāstaṃ deśamupajagmuḥ /",
    "T09bsa032_u:138": " parītya kṛtsnaṃ manasā nṛlokamanyeṣvalabdhapraṇayāvakāśāḥ /",
    "T09bsa032_u:139": " tamarthinaḥ prītamukhāḥ samīyurmahāhradaṃ vanyagajā yathaiva // Jm_2.4 //",
    "T09bsa032_u:140": " atha sa rājā samantataḥ samāpatato lābhāśāpramuditamanasaḥ pathikajananepathyapracchāditaśobhasya vanīpakajanasya",
    "T09bsa032_u:141": " (Vaidya 8)",
    "T09bsa032_u:142": " viproṣitasyeva suhṛjjanasya saṃdarśanātprītivijṛmbhitākṣaḥ /",
    "T09bsa032_u:143": " yācñāṃ priyākhyānamivābhyanandaddattvā ca tuṣṭayārthijanaṃ jigāya // Jm_2.5 //",
    "T09bsa032_u:144": " dānodbhavaḥ kīrtimayaḥ sugandhastasyārthināṃ vāganilaprakīrṇaḥ /",
    "T09bsa032_u:145": " madaṃ jahārānyanarādhipānāṃ gandhadvipasyeva paradvipānām // Jm_2.6 //",
    "T09bsa032_u:146": " atha kadācitsa rājā dānaśālāḥ samanuvicaraṃstṛptatvādarthijanasya praviralaṃ yācakajanasaṃpātamabhisamīkṣya dānadharmasyānutsarpaṇānna tuṣṭimupajagāma",
    "T09bsa032_u:147": " tarṣa vininye 'rthijanastametya na tvarthinaḥ prāpya sa dānaśauṇḍaḥ /",
    "T09bsa032_u:148": " na hyasya dānavyavasāyamarthī yācñāpramāṇena śaśāka jetum // Jm_2.7 //",
    "T09bsa032_u:149": " tasya buddhirabhavat - atisabhāgyāste satpuruṣaviśeṣā ye visrambhaniryantraṇapraṇayamarthibhiḥ svagātrāṇyapi yācyante /",
    "T09bsa032_u:150": " mama punaḥ pratyākhyānarūkṣākṣaravacanasaṃtarjita ivārthijano dhanamātrake 'pragalbhapraṇayaḥ saṃvṛtta iti /",
    "T09bsa032_u:151": " atha kṣitīśasya tamatyudāraṃ gātreṣvapi sveṣu nivṛttasaṅgam /",
    "T09bsa032_u:152": " vijñāya dānāśrayiṇaṃ vitarkaṃ patipriyā strīva mahī cakampe // Jm_2.8 //",
    "T09bsa032_u:153": " atha śakro devendraḥ kṣititalacalanādakampite vividharatnaprabhodbhāsini sumerau",
    "T09bsa032_u:154": " parvatarāje kimidamiti samutpatitavitarkastasya rājña imaṃ vitarkātiśayaṃ dharaṇītalacalananimittamavetya",
    "T09bsa032_u:155": " vismayāvarjitahṛdayaścintāmāpede /",
    "T09bsa032_u:156": " dānātiharṣoddhatamānasena vitarkitaṃ kiṃ svididaṃ nṛpeṇa /",
    "T09bsa032_u:157": " ābadhya dānavyavasāyakakṣyāṃ svagātradānasthiraniścayena // Jm_2.9 //",
    "T09bsa032_u:158": " tanmīmāṃsiṣye tāvadenamiti /",
    "T09bsa032_u:159": " atha tasya rājñaḥ paṣaṃdi niṣaṇṇasyāmātyagaṇaparivṛtasya samucitāyāṃ kṛtāyāmarthijanasya kaḥ kimicchatītyāhvānāvaghoṣaṇāyāmuddhāṭyamāneṣu kośādhyakṣādhisthiteṣu (Vaidya 9)",
    "T09bsa032_u:160": " maṇikanakarajatadhananicayeṣu viśleṣyamāṇāsu puṭāsu vividhavasanaparipūrṇagarbhāsu",
    "T09bsa032_u:161": " samupāvartyamāneṣu vinītavividhavāhanaskandhapratiṣṭhitayugeṣu vicitreṣu yānaviśeṣeṣu",
    "T09bsa032_u:162": " pravṛttasaṃpāte 'rthijane śakro devānāmindro vṛddhamandhaṃ brāhmaṇarūpamabhinirmāya",
    "T09bsa032_u:163": " rājñaścakṣuḥpathe prādurabhavat /",
    "T09bsa032_u:164": " atha tasya rājñaḥ kārūṇyamaitrīparibhāvitayā dhīraprasannasaumyayā pratyudgata iva",
    "T09bsa032_u:165": " pariṣvakta iva ca dṛṣṭyā kenārtha ityupanimantryamāṇaḥ kṣitipānucarairnṛpatisamopamupetya",
    "T09bsa032_u:166": " jayāśīrvacanapuraḥsaraṃ rājānamityuvāca -",
    "T09bsa032_u:167": " dūrādapaśyansthaviro 'bhyupetastvaccakṣuṣo 'rthī kṣitipapradhāna /",
    "T09bsa032_u:168": " ekekṣaṇenāpi hi paṅkajākṣa gamyeta lokādhipa lokayātrā // Jm_2.10 //",
    "T09bsa032_u:169": " atha sa bodhisattvaḥ samamilaṣitamanorathaprasiddhyā paraṃ prītyutsavamanubhavan",
    "T09bsa032_u:170": " kisvididaṃ satyamevoktaṃ brāhmaṇena syāduta vikalpābhyāsānmayaivamavadhāritamiti",
    "T09bsa032_u:171": " jātavimarśaścakṣuryācñāpriyavacanaśravaṇatṛṣitamatistaṃ cakṣuryācanakamuvāca -",
    "T09bsa032_u:172": " kenānuśiṣṭastvamihābhyupeto māṃ yācituṃ brāhmaṇamukhya cakṣuḥ /",
    "T09bsa032_u:173": " sudustyajaṃ cakṣuriti pravādaḥ saṃbhāvanā kasya mayi vyatītā // Jm_2.11 //",
    "T09bsa032_u:174": " atha sa brāhmaṇaveṣadhārī śakro devendrastasya rājña āśayaṃ viditvovāca -",
    "T09bsa032_u:175": " śakrasya śakrapratimānuśiṣṭyā tvāṃ yācituṃ cakṣurihātago 'smi /",
    "T09bsa032_u:176": " saṃbhāvanāṃ tasya mamaiva cāśāṃ cakṣuḥpradānātsaphalīkuruṣva // Jm_2.12 //",
    "T09bsa032_u:177": " atha sa rājā śakrasaṃkīrtanānnunamasya brāhmaṇasya bhavitrī devatānubhāvādanena vidhinā cakṣuḥsaṃpaditi matvā pramodaviśadākṣaramenamuvāca -",
    "T09bsa032_u:178": " yenābhyupeto 'si manorathena tameṣa te brāhmaṇa pūrayāmi /",
    "T09bsa032_u:179": " ākāṅkṣamāṇāya madekamakṣi dadāmi cakṣurdvayamapyahaṃ te // Jm_2.13 //",
    "T09bsa032_u:180": " sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya /",
    "T09bsa032_u:181": " (Vaidya 10)",
    "T09bsa032_u:182": " syāt kiṃ nu so 'yamuta neti vicāradolālolasya so 'yamiti cotthitavismayasya // Jm_2.14 //",
    "T09bsa032_u:183": " atha tasya rājño 'mātyāścakṣuḥpradānāvasāyamavetya sasaṃbhramāvegaviṣādavyathitamanaso rājānamūcuḥ -",
    "T09bsa032_u:184": " dānātiharṣādanayamasamīkṣyāhitodayam /",
    "T09bsa032_u:185": " prasīda deva mā maivaṃ na cakṣurdātumarhasi // Jm_2.15 //",
    "T09bsa032_u:186": " ekasyārthe dvijasyāsya mā naḥ sarvānparākṛthāḥ /",
    "T09bsa032_u:187": " alaṃ śokāgninā dagdhuṃ sukhaṃ saṃvardhitāḥ prajāḥ // Jm_2.16 //",
    "T09bsa032_u:188": " dhanāni lakṣmīpratibodhanāni śrīmanti ratnāni payasvinīrgāḥ /",
    "T09bsa032_u:189": " rathān vinītāṃśca yujaḥ prayaccha madorjitaśrīlalitān dvipānvā // Jm_2.17 //",
    "T09bsa032_u:190": " samuccarannūpuranisvanāni śaratpayodābhyadhikadyutīni /",
    "T09bsa032_u:191": " gṛhāṇi sarvartusukhāni dehi mā dāḥ svacakṣurjagadekacakṣuḥ // Jm_2.18 //",
    "T09bsa032_u:192": " vimṛśyatāmapi ca tāvanmahārāja /",
    "T09bsa032_u:193": " anyadīyaṃ kathaṃ nāma cakṣuranyatra yojyate /",
    "T09bsa032_u:194": " atha devaprabhāvo 'yaṃ tvaccakṣuḥ kimapekṣyate // Jm_2.19 //",
    "T09bsa032_u:195": " api ca deva /",
    "T09bsa032_u:196": " cakṣuṣā kiṃ daridrasya parābhyudayasākṣiṇā /",
    "T09bsa032_u:197": " dhanameva yato dehi deva mā sāhasaṃ kṛthāḥ // Jm_2.20 //",
    "T09bsa032_u:198": " atha sa rājā tānamātyānsānunayamadhurākṣaramityuvāca -",
    "T09bsa032_u:199": " adāne kurute buddhiṃ dāsyāmītyabhidhāya yaḥ /",
    "T09bsa032_u:200": " sa lobhapāśaṃ prabhraṣṭamātmani pratimuñcati // Jm_2.21 //",
    "T09bsa032_u:201": " dāsyāmīti pratijñāya yo 'nyathā kurute manaḥ /",
    "T09bsa032_u:202": " kārpaṇyāniścitamateḥ kaḥ syātpāpatarastataḥ // Jm_2.22 //",
    "T09bsa032_u:203": " sthirīkṛtyārthināmāśāṃ dāsyāmīti pratijñayā /",
    "T09bsa032_u:204": " visaṃvādanarūkṣasya vacaso nāsti niṣkṛtiḥ // Jm_2.23 //",
    "T09bsa032_u:205": " yadapi ceṣṭaṃ devatānubhāvādeva cakṣurasya kiṃ na saṃbhavatītyatra śrūyatām -",
    "T09bsa032_u:206": " (Vaidya 11)",
    "T09bsa032_u:207": " naikakāraṇasādhyatvaṃ kāryāṇāṃ nanu dṛśyate /",
    "T09bsa032_u:208": " kāraṇāntarasāpekṣaḥ syāddevo 'pi vidhiryataḥ // Jm_2.24 //",
    "T09bsa032_u:209": " tanna me dānātiśayavyavasāye vidhnāya vyāyantumarhanti bhavanta iti /",
    "T09bsa032_u:210": " amātyā ūcuḥ - dhanadhānyaratnāni devo dātumarhati na svacakṣuriti vijñāpitamasmābhiḥ /",
    "T09bsa032_u:211": " tanna devaṃ vayamatīrthe pratārayāmaḥ / rājovāca -",
    "T09bsa032_u:212": " yadeva yācyeta tadeva dadyānnānīpsitaṃ prīṇayatīha dattam /",
    "T09bsa032_u:213": " kimuhyamānasya jalena toyairdāsyāmyataḥ prārthitamarthamasmai // Jm_2.25 //",
    "T09bsa032_u:214": " atha tasya rājño dṛḍhataravisrambhapraṇayaḥ snehāvegādanapekṣitopacāro 'mātyamukhyastaṃ rājānamityuvāca - mā tāvad bhoḥ",
    "T09bsa032_u:215": " yā nālpena tapaḥsamādhividhinā saṃprāpyate kenacid",
    "T09bsa032_u:216": " yāmāsādya ca bhūribhirmakhaśataiḥ kīrti divaṃ cāpnuyāt /",
    "T09bsa032_u:217": " saṃprāptāmatipatya tāṃ nṛpatitāṃ śakrarddhivispardhinīṃ",
    "T09bsa032_u:218": " kiṃ dṛṣṭvā nayane praditsati bhavānko 'yaṃ kutastyo vidhiḥ // Jm_2.26 //",
    "T09bsa032_u:219": " labdhāvakāśastridaśeṣu yajñaiḥ kīrtyā samantādavabhāsamānaḥ /",
    "T09bsa032_u:220": " narendracūḍādyutirañjitāṅghriḥ kiṃ lipsamāno nu dadāsi cakṣuḥ // Jm_2.27 //",
    "T09bsa032_u:221": " atha sa rājā tamamātyaṃ sānunayamityuvāca -",
    "T09bsa032_u:222": " nāyaṃ yatnaḥ sārvabhaumatvamāptuṃ naiva svargaṃ nāpavargaṃ na kīrtim /",
    "T09bsa032_u:223": " trātuṃ lokānityayaṃ tvādaro me yācñākleśo mā ca bhūdasya moghaḥ // Jm_2.28 //",
    "T09bsa032_u:224": " atha sa rājā nīlotpaladalaśakalarucirakānti nayanamekaṃ vaidyaparidṛṣṭena vidhinā śanakairakṣatamutpāṭya parayā prītyā cakṣuryācanakāya prāyacchat",
    "T09bsa032_u:225": " atha śakro devendrastādṛśamṛddhyabhisaṃskāraṃ cakre yathā dadarśa sa rājā saparijanastattasya cakṣuścakṣuḥsthāne pratiṣṭhitam /",
    "T09bsa032_u:226": " athonmiṣitaikacakṣuṣaṃ cakṣuryācanakamabhivīkṣya sa rājā parameṇa praharṣeṇa samāpūrṇahṛdayo dvitīyamapyasmai nayanaṃ prāyacchat /",
    "T09bsa032_u:227": " tataḥ sa rājā nayane pradāya vipadmapadmākaratulyavaktraḥ /",
    "T09bsa032_u:228": " (Vaidya 12)",
    "T09bsa032_u:229": " paurairasādhāraṇatuṣṭirāsītsamagracakṣurdadṛśe dvijaiśca // Jm_2.29 //",
    "T09bsa032_u:230": " antaḥpure 'tha manujādhipateḥ pure ca śokāśrubhirvasumatī siṣice samantāt /",
    "T09bsa032_u:231": " śakrastu vismayamavāpa parāṃ ca tuṣṭiṃ saṃbodhaye nṛpamakampyamatiṃ samīkṣya // Jm_2.30 //",
    "T09bsa032_u:232": " atha śakrasya vismayāvarjitahṛdayasyaitadabhavat -",
    "T09bsa032_u:233": " aho dhṛtiraho sattvamaho sattvahitaiṣitā /",
    "T09bsa032_u:234": " pratyakṣamapi karmedaṃ karotīva vicāraṇām // Jm_2.31 //",
    "T09bsa032_u:235": " tannāyamāścaryasattvaściramimaṃ parikleśamanubhavitumarhati /",
    "T09bsa032_u:236": " yataḥ prayatiṣye cakṣurasyopāyapradarśanādutpādayitum /",
    "T09bsa032_u:237": " atha tasya rājñaḥ kramātsaṃrūḍhanayanavraṇasyāvagītapratanūbhūtāntaḥpurapaurajānapadaśokasya",
    "T09bsa032_u:238": " pravivekakāmatvādudyānapuṣkariṇyāstīre kusumabharāvanatarucirataruvaranicite mṛdusurabhiśiśirasukhapavane",
    "T09bsa032_u:239": " madhukaragaṇopakūjite paryaṅkeṇa niṣaṇṇasya śakro devendraḥ purastātprādurabhavat /",
    "T09bsa032_u:240": " ka eṣa iti ca rājñā paryanuyukto 'vravīt -",
    "T09bsa032_u:241": " śakro 'hamasmi devendrastvatsamīpamupāgataḥ /",
    "T09bsa032_u:242": " rājovāca / svāgatam /",
    "T09bsa032_u:243": " ājñāpyatāṃ kenārtha iti /",
    "T09bsa032_u:244": " sa upacārapuraḥsaramukto rājānaṃ punaruvāca -",
    "T09bsa032_u:245": " varaṃ vṛṇīṣva rājarṣe yadicchasi taducyatām // Jm_2.32 //",
    "T09bsa032_u:246": " atha sa rājā pradānasamucitatvādanabhyastayācñākārpaṇyamārgo vidhṛtya vismayaśauṭīryamenamuvāca -",
    "T09bsa032_u:247": " prabhūtaṃ me dhanaṃ śakra śaktimacca mahad balam /",
    "T09bsa032_u:248": " andhabhāvāttvidānīṃ me mṛtyurevābhirocate // Jm_2.33 //",
    "T09bsa032_u:249": " kṛtvāpi paryāptamanorathāni prītiprasādādhikalocanāni /",
    "T09bsa032_u:250": " mukhāni paśyāmi na yācakānāṃ yattena mṛtyurdayito mamendra // Jm_2.34 //",
    "T09bsa032_u:251": " śakra uvāca - alamalamanena te vyavasāyena /",
    "T09bsa032_u:252": " satpuruṣā evedṛśānyanuprāpnuvanti /",
    "T09bsa032_u:253": " api ca pṛcchāmi tāvad bhavantam /",
    "T09bsa032_u:254": " imāmavasthāṃ gamitasya yācakaiḥ kathaṃ nu te saṃprati teṣu mānasam /",
    "T09bsa032_u:255": " (Vaidya 13)",
    "T09bsa032_u:256": " pracakṣva tattāvadalaṃ nigūhituṃ vrajeśca saṃpratyapanīya tāṃ yathā // Jm_2.35 //",
    "T09bsa032_u:257": " rājovāca - ko 'yamasmān vikatthayitumatrabhavato nirbandhaḥ?",
    "T09bsa032_u:258": " api ca devendra śrūyatām -",
    "T09bsa032_u:259": " tadaiva caitarhi ca yācakānāṃ vacāṃsi yācñāniyatākṣarāṇi /",
    "T09bsa032_u:260": " āśīrmayāṇīva mama priyāṇi yathā tathodetu mamaikamakṣi // Jm_2.36 //",
    "T09bsa032_u:261": " atha tasya rājñaḥ satyādhiṣṭhānabalāt puṇyopacayaviśeṣācca vacanasamanantaramevendranīlaśakalākrāntamadhyamiva nīlotpaladalasadṛśamekaṃ cakṣuḥ prādurabhavat /",
    "T09bsa032_u:262": " prādurbhūṃte ca tasminnayanāścarye pramuditamanāḥ sa rājā punarapi śakramuvāca -",
    "T09bsa032_u:263": " yaścāpi māṃ cakṣurayācataikaṃ tasmai mudā dve nayane pradāya /",
    "T09bsa032_u:264": " prītyutsavaikāgramatiryathāsaṃ dvitīyamapyakṣi tathā mamāstu // Jm_2.37 //",
    "T09bsa032_u:265": " athābhivyāhārasamanantarameva tasya rājño vispardhamānamiva tena nayanena dvitīyaṃ cakṣuḥ prādurabhavat /",
    "T09bsa032_u:266": " tataścakampe sadharādharā dharā vyatītya velāṃ prasasāra sāgaraḥ /",
    "T09bsa032_u:267": " prasaktagambhīramanojñanisvanāḥ prasasvanurduṃndubhayo divaukasām // Jm_2.38 //",
    "T09bsa032_u:268": " prasādaramyaṃ dadṛśe vapurdiśāṃ rarāja śuddhyā śaradīva bhāskaraḥ /",
    "T09bsa032_u:269": " paribhramaccandanacūrṇarañjitaṃ papāta citraṃ kusumaṃ nabhastalāt // Jm_2.39 //",
    "T09bsa032_u:270": " samāyayurvismayaphullalocanā divaukasastatra sahāpsarogaṇāḥ /",
    "T09bsa032_u:271": " vavau manojñātmaguṇaḥ samīraṇo manassu harṣo jagatāṃ vyajṛmbhata // Jm_2.40 //",
    "T09bsa032_u:272": " udīritā harṣaparītamānasairmaharddhibhirbhūṃtagaṇaiḥ savismayaiḥ /",
    "T09bsa032_u:273": " (Vaidya 14)",
    "T09bsa032_u:274": " nṛpasya karmātiśayastavāśrayāḥ samantataḥ śuśruvire giraḥ śubhāḥ // Jm_2.41 //",
    "T09bsa032_u:275": " aho bataudāryamaho kṛpālutā viśuddhatā paśya yathāsya cetasaḥ /",
    "T09bsa032_u:276": " aho svasaukhyeṣu nirutsukā matirnamo 'stu te 'bhyudgatadhairyavikrama // Jm_2.42 //",
    "T09bsa032_u:277": " sanāthatāṃ sādhu jagadgataṃ tvayā punarvibuddhekṣaṇapaṅkajaśriyā /",
    "T09bsa032_u:278": " amogharūpā bata puṇyasañcayāścirasya dharmeṇa khalūrjitaṃ jitam // Jm_2.43 //",
    "T09bsa032_u:279": " atha śakraḥ sādhu sādhvityenamabhisaṃrādhya punaruvāca -",
    "T09bsa032_u:280": " na no na vidito rājaṃstava śuddhāśayāśayaḥ /",
    "T09bsa032_u:281": " evaṃ nu pratidatte te mayeme nayane nṛpa // Jm_2.44 //",
    "T09bsa032_u:282": " samantādyojanaśataṃ śailairapi tiraskṛtam /",
    "T09bsa032_u:283": " draṣṭumavyāhatā śaktirbhaviṣyatyanayośca te // Jm_2.45 //",
    "T09bsa032_u:284": " ityuktvā śakrastathaiva cāntardadhe /",
    "T09bsa032_u:285": " atha bodhisattvo vismayapūrṇamanobhirmandamandanimeṣapravikasitanayanairamātyairanuyātaḥ",
    "T09bsa032_u:286": " pauraiścābhivīkṣyamāṇo jayāśīrvacanapuraḥsaraiśca brāhmaṇairabhinandyamānaḥ puravaramucchritadhvajavicitrapatākaṃ",
    "T09bsa032_u:287": " pravitanyamānābhyudayaśobhamabhigamya parṣadi niṣaṇṇaḥ sabhājanārthamabhigatasyāmātyapramukhasya",
    "T09bsa032_u:288": " brāhmaṇavṛddhapaurajānapadasyaivamātmopanāyikaṃ dharmaṃ deśayāmāsa -",
    "T09bsa032_u:289": " ko nāma loke śithilādaraḥ syāt kartuṃ dhanenārthijanapriyāṇi /",
    "T09bsa032_u:290": " divyaprabhāve nayane mameme pradānapuṇyopanate samīkṣya // Jm_2.46 //",
    "T09bsa032_u:291": " anekaśailāntaritaṃ yojanānāṃ śatādapi /",
    "T09bsa032_u:292": " adūrasthitavispaṣṭaṃ dṛśyaṃ paśyāmi sarvataḥ // Jm_2.47 //",
    "T09bsa032_u:293": " parānukampāvinayābhijātāddānātparaḥ ko 'bhyudayābhyupāyaḥ /",
    "T09bsa032_u:294": " yanmānuṣaṃ cakṣurihaiva dattvā prāptaṃ mayā 'mānuṣadivyacakṣuḥ // Jm_2.48 //",
    "T09bsa032_u:295": " (Vaidya 15)",
    "T09bsa032_u:296": " etadviditvā śibayaḥ pradānairbhogena cārthān saphalīkurudhvam /",
    "T09bsa032_u:297": " loke parasminniha caiṣa panthāḥ kīrtipradhānasya sukhodayasya // Jm_2.49 //",
    "T09bsa032_u:298": " dhanasya niḥsāralaghoḥ sa sāro yaddīyate lokahitonmukhena /",
    "T09bsa032_u:299": " nidhānatāṃ yāti hi dīyamānamadīyamānaṃ nidhanaikaniṣṭham // Jm_2.50 //",
    "T09bsa032_u:300": " tadevaṃ duṣkaraśatasamudānīto 'yamasmadarthaṃ tena bhagavatā saddharma iti satkṛtya śrotavyaḥ /",
    "T09bsa032_u:301": " tathāgatamāhātmye pūrvavacca karuṇāvarṇe 'pi vācyam - ihaiva puṇyaphalapradarśane",
    "T09bsa032_u:302": " caivaṃ satkṛtyopacitāni puṇyānīhaiva puṣpamātramātmaprabhāvasya kīrtisaṃtatimanoharaṃ pradarśayantīti //",
    "T09bsa032_u:303": " iti śibijātakaṃ dvitīyam /",
    "T09bsa032_u:304": " (Vaidya 16)",
    "T09bsa032_u:305": " 3. Kulmāṣapiṇḍījātakam",
    "T09bsa032_u:306": " cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāt /",
    "T09bsa032_u:307": " tadyathānuśrūyate -",
    "T09bsa032_u:308": " bodhisattvabhūtaḥ kilāyaṃ bhagavānkośalādhipatirbabhūva /",
    "T09bsa032_u:309": " tasyotsāhamantraprabhū [tvaśaktisampatprabhṛtīnāṃ prakarṣiṇāmapi rājaguṇānāṃ vibhūtimatiśiśye daivasampadguṇaśobhā /",
    "T09bsa032_u:310": " guṇāstasyādhikaṃ rejurdaivasamapadvibhūṣaṇāḥ /",
    "T09bsa032_u:311": " kiraṇā iva candrasya śaradunmīlitaśriyaḥ // Jm_3.1 //",
    "T09bsa032_u:312": " tatyāja dṛptānapi tasya śatrūn rakteva reme tadapāśriteṣu /",
    "T09bsa032_u:313": " ityāsa tasyānyanarādhipeṣu kopaprasādānuvidhāyinī śrīḥ // Jm_3.2 //",
    "T09bsa032_u:314": " dharmātmakatvānna ca nāma tasya paropatāpāśivamāsa cetaḥ /",
    "T09bsa032_u:315": " bhṛtyānurāgastu tathā jajṛmbhe dviṣatsu lakṣmīrna yathāsya reme // Jm_3.3 //",
    "T09bsa032_u:316": " so 'nantarātītāṃ svajātimanusasmāra /",
    "T09bsa032_u:317": " tadanusmaraṇācca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ",
    "T09bsa032_u:318": " sukhahetunidānaṃ dānamadācchīlasaṃvaramanavarataṃ pupoṣa poṣadhaniyamaṃ ca parvadivaseṣu samādade /",
    "T09bsa032_u:319": " abhīkṣṇaṃ ca rājā parṣadi svasmiṃścāntaḥpure puṇyaprabhāvodbhāvanāllokaṃ śreyasi niyoktukāmaḥ pratītahṛdayo gāthādvayamiti niyatārthaṃ babhāṣe",
    "T09bsa032_u:320": " na sugataparicaryā vidyate svalpikāpi pratanuphalavibhūtiryacchrutaṃ kevalaṃ prāk /",
    "T09bsa032_u:321": " tadidamalavaṇāyāḥ śuṣkarūkṣārūṇāyāḥ phalavibhavamahattvaṃ paśya kulmāṣapiṇḍyāḥ // Jm_3.4 //",
    "T09bsa032_u:322": " rathaturagavicitraṃ mattanāgendranīlaṃ balamakṛśamidaṃ me medinī kevalā ca /",
    "T09bsa032_u:323": " bahu dhanamanuraktā śrīrudārāśca dārāḥ phalasamudayaśobhāṃ paśya kulmāṣapiṇḍyāḥ // Jm_3.5 //",
    "T09bsa032_u:324": " tamamātyā brāhmaṇavṛddhāḥ pauramukhyāśca kautūhalādhūrṇitamanaso 'pi na prasahante sma paryanuyoktuṃ kimabhisamīkṣya mahārājo gāthādvayamidamabhīkṣṇaṃ bhāṣata iti /",
    "T09bsa032_u:325": " atha tasya rājño vāgnityatvādavyāhatatarapraṇayaprasarā devī samutpannakautūhalā saṃkathāprastāvāgataṃ parṣadi paryapṛcchadenam /",
    "T09bsa032_u:326": " niyatamiti narendra bhāṣase hṛdayagatāṃ mudamudgiranniva /",
    "T09bsa032_u:327": " bhavati mama kutūhalākulaṃ hṛdayamidaṃ kathitena tena te // Jm_3.6 //",
    "T09bsa032_u:328": " (Vaidya 17)",
    "T09bsa032_u:329": " tadarhati śrotumayaṃ jano yadi pracakṣva tatkiṃ nviti bhāṣase nṛpa /",
    "T09bsa032_u:330": " rahasyamevaṃ ca na kīrtyate kvacitprakāśamasmācca mayāpi pṛcchyate // Jm_3.7 //",
    "T09bsa032_u:331": " atha sa rājā prītyabhisnigdhayā dṛṣṭyā samabhivīkṣya devīṃ smitapravikasitavadana uvāca -",
    "T09bsa032_u:332": " avibhāvya nimittārthaṃ śrutvodgāramimaṃ mama /",
    "T09bsa032_u:333": " na kevalaṃ tavaivātra kautūhalacalaṃ manaḥ // Jm_3.8 //",
    "T09bsa032_u:334": " samantamapyetadamātyamaṇḍalaṃ kutūhalāghūrṇitalolamānasam /",
    "T09bsa032_u:335": " puraṃ ca sāntaḥpuramatra tena me niśamyatāṃ yena mayaivamucyate // Jm_3.9 //",
    "T09bsa032_u:336": " suptaprabuddha iva jātimanusmarāmi yasyāmihaiva nagare bhṛtako 'hamāsam /",
    "T09bsa032_u:337": " śīlānvito 'pi dhanamātrasamucchritebhyaḥ karmābhirādhanasamarjitadīnavṛttiḥ // Jm_3.10 //",
    "T09bsa032_u:338": " so 'haṃ bhṛtiṃ paribhavaśramadainyaśālāṃ trāṇāśayātsvayamavṛttibhayādvivikṣuḥ /",
    "T09bsa032_u:339": " bhikṣārthinaśca caturaḥ śramaṇānapaśyaṃ vaśyendriyānanugatāniva bhikṣulakṣmyā // Jm_3.11 //",
    "T09bsa032_u:340": " tebhyaḥ prasādamṛdunā manasā praṇamya kulmāṣamātrakamadāṃ prayataḥ svagehe /",
    "T09bsa032_u:341": " tasyāṅkarodaya ivaiṣa yadanyarājacūḍāprabhāścaraṇareṇuṣu me niṣaktāḥ // Jm_3.12 //",
    "T09bsa032_u:342": " tadetadabhisandhāya mayaivaṃ devi kathyate /",
    "T09bsa032_u:343": " puṇyena ca labhe tṛptimarhatāṃ darśanena ca // Jm_3.13 //",
    "T09bsa032_u:344": " atha sā devī praharṣavismayaviśālākṣī sabahumānamudīkṣamāṇā rājānamityuvāca /",
    "T09bsa032_u:345": " upapannarūpaḥ puṇyānāmayamevaṃvidho vipākābhyudayaviśeṣaḥ /",
    "T09bsa032_u:346": " puṇyaphalapratyakṣiṇaśca mahārājasya yadayaṃ puṇyeṣvādaraḥ /",
    "T09bsa032_u:347": " tadevameva pāpapravṛttivimukhaḥ piteva prajānāṃ samyakparipālanasumukhaḥ puṇyagaṇārjanābhimukhaḥ /",
    "T09bsa032_u:348": " (Vaidya 18)",
    "T09bsa032_u:349": " yaśaḥśriyā dānasamṛddhayā jvalanpratiṣṭhitājñaḥ pratirājamūrdhasu /",
    "T09bsa032_u:350": " samīraṇākuñcitasāgarāmvarāṃ ciraṃ mahīṃ dharmanayena pālaya // Jm_3.14 //",
    "T09bsa032_u:351": " rājovāca - kiṃ hyetaddevi na syāt?",
    "T09bsa032_u:352": " so 'haṃ tameva punarāśrayituṃ yatiṣye śreyaḥpathaṃ samabhilakṣitaramyacihnam /",
    "T09bsa032_u:353": " lokaḥ praditsati hi dānaphalaṃ niśamya dāsyāmyahaṃ kimiti nātmagataṃ niśamya // Jm_3.15 //",
    "T09bsa032_u:354": " atha sa rājā devīṃ devīmiva śriyā jvalantīmabhisnigdhamavekṣya śrīsampattihetukutūhalahṛdayaḥ punaruvāca -",
    "T09bsa032_u:355": " candralekheva tārāṇāṃ strīṇāṃ madhye virājase /",
    "T09bsa032_u:356": " akṛthāḥ kiṃ nu kalyāṇi karmātimadhurodayam // Jm_3.16 //",
    "T09bsa032_u:357": " devyuvāca - asti deva kiñcidahamapi pūrvajanmavṛttiṃ samanusmarāmīti /",
    "T09bsa032_u:358": " kathaya kathayedānīmiti ca sādaraṃ rājñā paryanuyuktovāca -",
    "T09bsa032_u:359": " bālye 'nubhūtamiva tatsamanusmarāmi dāsī satī yadahamuddhṛtabhaktamekam /",
    "T09bsa032_u:360": " kṣīṇāsravāya munaye vinayena dattvā supteva tatra samavāpamiha prabodham // Jm_3.17 //",
    "T09bsa032_u:361": " etatsmarāmi kuśalaṃ naradeva yena tvannāthatāmupagatāsmi samaṃ pṛthivyā /",
    "T09bsa032_u:362": " kṣīṇāsraveṣu na kṛtaṃ tanu nāma kiñcidityuktavānasi yathaiva munistathaiva // Jm_3.18 //",
    "T09bsa032_u:363": " atha sa rājā puṇyaphalapradarśanātpuṇyeṣu samutpāditabahumānāmabhiprasannamanasaṃ parṣadaṃ vismayaikāgrāmavetya niyatamīdṛśaṃ kiñcitsamanuśaśāsa",
    "T09bsa032_u:364": " alpasyāpi śubhasya vistaramimaṃ dṛṣṭvā vipākaśriyaḥ",
    "T09bsa032_u:365": " syātko nāma na dānaśīlavidhinā puṇyakriyātatparaḥ /",
    "T09bsa032_u:366": " naiva draṣṭumapi kṣamaḥ sa puruṣaḥ paryāptavitto 'pi san",
    "T09bsa032_u:367": " yaḥ kārpaṇyatamisrayāvṛtamatirnāpnoti dānairyaśaḥ // Jm_3.19 //",
    "T09bsa032_u:368": " tyaktavyaṃ vivaśena yanna ca tathā kasmaicidarthāya yat",
    "T09bsa032_u:369": " tannyāyena dhanaṃ tyajanyadi guṇaṃ kañcitsamudbhāvayet /",
    "T09bsa032_u:370": " ko 'sau tatra bhajeta matsarapathaṃ jānanguṇānāṃ rasaṃ",
    "T09bsa032_u:371": " prītyādyā vividhāśca kīrtyanusṛtā dānapratiṣṭhāguṇāḥ // Jm_3.20 //",
    "T09bsa032_u:372": " dānaṃ nāma mahānidhānamanugaṃ caurādyasādhāraṇaṃ",
    "T09bsa032_u:373": " dānaṃ matsaralobhadoṣarajasaḥ prakṣālanaṃ cetasaḥ /",
    "T09bsa032_u:374": " saṃsārādhvapariśramāpanayanaṃ dānaṃ sukhaṃ vāhanaṃ",
    "T09bsa032_u:375": " dānaṃ naikasukhopadhānasumukhaṃ sanmitramātyantikam // Jm_3.21 //",
    "T09bsa032_u:376": " vibhavasamudayaṃ vā dīptamājñāguṇaṃ vā tridaśapuranivāsaṃ rūpaśobhāguṇaṃ vā /",
    "T09bsa032_u:377": " yadabhilaṣati sarvaṃ tatsamāpnoti dānād iti parigaṇitārthaḥ ko na dānāni dadyāt // Jm_3.22 //",
    "T09bsa032_u:378": " sārādānaṃ dānamāhurdhanānām aiśvaryāṇāṃ dānamāhurnidānam /",
    "T09bsa032_u:379": " dānaṃ śrīmatsajjanatvāvadānaṃ bālyaprajñaiḥ pāṃsudānaṃ sudānam // Jm_3.23 //",
    "T09bsa032_u:380": " atha sā parṣattasya rājñastadgrāhakaṃ vacanaṃ sabahumānamabhinandya pradānādipratipattyabhimukhī babhūva /",
    "T09bsa032_u:381": " tadevaṃ cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāditi",
    "T09bsa032_u:382": " prasannacittenānuttare puṇyakṣetra āryasaṃghe dānaṃ dadatā parā prītirutpādayitavyā /",
    "T09bsa032_u:383": " adūre mamāpyevaṃvidhā ato viśiṣṭatarāśca sampattaya iti /",
    "T09bsa032_u:384": " iti kulmāṣapiṇḍījātakaṃ tṛtīyam /",
    "T09bsa032_u:385": " (Vaidya 20)",
    "T09bsa032_u:386": " 4. Śreṣṭhijātakam",
    "T09bsa032_u:387": " atyayamapyavigaṇayya ditsanti satpuruṣāḥ /",
    "T09bsa032_u:388": " kena nāma svasthena na dātavyaṃ syāt?",
    "T09bsa032_u:389": " tadyathānuśrūyate -",
    "T09bsa032_u:390": " bodhisattvabhūtaḥ kilāyaṃ bhagavānbhāgyātiśayaguṇādutthānasampadā cādhigatavipuladhanasamṛddhiraviṣamavyavahāraśīlatvālloke",
    "T09bsa032_u:391": " bahumānaniketabhūta udārābhijanavānanekavidyākalāvikalpādhigamavimalataramatirguṇamāhātmyādrājñā",
    "T09bsa032_u:392": " samupahṛtasammānaḥ pradānaśīlatvāllokasādhāraṇavibhavaḥ śreṣṭhī babhūva /",
    "T09bsa032_u:393": " arthibhiḥ prītahṛdayaiḥ kīrtyamānamitastataḥ /",
    "T09bsa032_u:394": " tyāgaśauryonnataṃ nāma tasya vyāpa diśo daśa // Jm_4.1 //",
    "T09bsa032_u:395": " dadyānna dadyāditi tatra nāsīdvicāradolācalamānaso 'rthī /",
    "T09bsa032_u:396": " khyātāvadāne hi babhūva tasminvisrambhadhṛṣṭapraṇayo 'rthivargaḥ // Jm_4.2 //",
    "T09bsa032_u:397": " nā 'sau jugopātmasukhārthamarthaṃ na spardhayā lobhaparābhavādvā /",
    "T09bsa032_u:398": " sattvārthiduḥkhaṃ na śaśāka soḍhuṃ nāstīti vaktuṃ ca tato jugopa // Jm_4.3 //",
    "T09bsa032_u:399": " atha kadācittasya mahāsattvasya bhojanakāle snātānuliptagātrasya kuśalodārasūdopakalpite",
    "T09bsa032_u:400": " samupasthitevarṇagandharasasparśādiguṇasamudite vicitre bhakṣyabhojyādividhau tatpuṇyasambhārābhivṛddhikāmo",
    "T09bsa032_u:401": " jñānāgninirdagdhasarvakleśendhanaḥ pratyekabuddhastadgṛhamabhijagāma bhikṣārthī /",
    "T09bsa032_u:402": " samupetya ca dvārakoṣṭhake vyatiṣṭhata /",
    "T09bsa032_u:403": " aśaṅkitācañcaladhīrasaumyamavekṣamāṇo yugamātramurvyāḥ /",
    "T09bsa032_u:404": " tatrāvatasthe praśamābhijātaḥ sa pātrasaṃsaktakarāgrapadmaḥ // Jm_4.4 //",
    "T09bsa032_u:405": " atha māraḥ pāpīyānbodhisattvasya tāṃ dānasampadamamṛṣyamāṇastadvidhnārthamantarā",
    "T09bsa032_u:406": " ca taṃ bhadantamantarā ca dvāradehalīṃ pracalajvālākarālodaramanekapauruṣamatigambhīraṃ",
    "T09bsa032_u:407": " bhayānakadarśanaṃ sapratibhayanirghoṣaṃ narakamabhinirmame visphuradbhiranekairjanaśatairācitam /",
    "T09bsa032_u:408": " atha bodhisattvaḥ pratyekabuddhaṃ (Vaidya 21)",
    "T09bsa032_u:409": " bhikṣārthinamabhigatamālokya patnīmuvāca - bhadre svayamāryāya paryāptaṃ piṇḍapātaṃ dehīti /",
    "T09bsa032_u:410": " sā tatheti pratiśrutya praṇītaṃ bhakṣyabhojyamādāya prasthitā /",
    "T09bsa032_u:411": " narakamālokya dvārakoṣṭhakasamīpe bhayaviṣādacañcalākṣī sahasā nyavartata /",
    "T09bsa032_u:412": " kimetaditi ca bhartrā paryanuyuktā samāpatitasādhvasāpihitakaṇṭhī tatkathañcittasmai kathayāmāsa /",
    "T09bsa032_u:413": " atha bodhisattvaḥ kathamayamāryo madgṛhādanavāptabhikṣa eva pratiyāsyatīti sasambhramaṃ",
    "T09bsa032_u:414": " tattasyāḥ kathitamanādṛtya svayameva ca praṇītaṃ bhakṣyabhojyamādāya tasya mahātmanaḥ",
    "T09bsa032_u:415": " piṇḍapātaṃ pratipādayitukāmo dvārakoṣṭhakasamīpamabhigatastamatibhīṣaṇamantarā narakaṃ dadarśa /",
    "T09bsa032_u:416": " tasya kiṃ svididamiti samutpannavitarkasya māraḥ pāpīyānbhavanabhitterviniḥsṛtya",
    "T09bsa032_u:417": " saṃdṛśyamānadivyādbhūtavapurantarikṣe sthitvā hitakāma iva nāmābravīt - gṛhapate",
    "T09bsa032_u:418": " mahārauravanāmāyaṃ mahānarakaḥ /",
    "T09bsa032_u:419": " arthipraśaṃsāvacanapralubdhā ditsanti dānavyasanena ye 'rthān /",
    "T09bsa032_u:420": " śaratsahasrāṇi bahūni teṣāmasminnivāso 'sulabhapravāsaḥ // Jm_4.5 //",
    "T09bsa032_u:421": " arthastrivargasya viśeṣahetustasminhate kena hato na dharmaḥ /",
    "T09bsa032_u:422": " dharmaṃ ca hatvārthanibarhaṇena kathaṃ nu na syānnarakapratiṣṭhaḥ // Jm_4.6 //",
    "T09bsa032_u:423": " dānaprasaṅgena ca dharmamūlaṃ ghnatā tvayārthaṃ yadakāri pāpam /",
    "T09bsa032_u:424": " tvāmattumabhyudgatametadasmājjvālāgrajihvaṃ narakāntakāsyam // Jm_4.7 //",
    "T09bsa032_u:425": " tatsādhu dānādviniyaccha buddhimevaṃ hi sadyaḥpatanaṃ na te syāt /",
    "T09bsa032_u:426": " viceṣṭamānaiḥ karuṇaṃ rudadbhirmā dātṛbhirgāḥ samatāmamībhiḥ // Jm_4.8 //",
    "T09bsa032_u:427": " pratigrahītā tu jano 'bhyupaiti nivṛttadānāpanayaḥ suratvam /",
    "T09bsa032_u:428": " tatsvargamārgāvaraṇādviramya dānodyamātsaṃyamamāśrayasva // Jm_4.9 //",
    "T09bsa032_u:429": " (Vaidya 22)",
    "T09bsa032_u:430": " atha bodhisattvo nūnamasyaitaddurātmano mama dānavighnāya viceṣṭitamityavagamya sattvāvaṣṭambhadhīraṃ vinayamadhurāvicchedaṃ niyatamityavocadenam",
    "T09bsa032_u:431": " asmaddhitāvekṣaṇadakṣiṇena vidarśito 'yaṃ bhavatāryamārgaḥ /",
    "T09bsa032_u:432": " yuktā viśeṣeṇa ca daivateṣu parānukampānipuṇā pravṛttiḥ // Jm_4.10 //",
    "T09bsa032_u:433": " doṣodayātpūrvamanantaraṃ vā yuktaṃ tu tacchāntipathena gantum /",
    "T09bsa032_u:434": " gate prayāsaṃ hyupacāradoṣairvyādhau cikitsāpraṇayo vighātaḥ // Jm_4.11 //",
    "T09bsa032_u:435": " idaṃ ca dānavyasanaṃ madīyaṃ śaṅke cikitsāviṣayavyatītam /",
    "T09bsa032_u:436": " tathā hyanādṛtya hitaiṣitāṃ te na me manaḥ saṅkacati pradānāt // Jm_4.12 //",
    "T09bsa032_u:437": " dānādadharmaṃ ca yadūcivāṃstvamarthaṃ ca dharmasya viśeṣahetum /",
    "T09bsa032_u:438": " tanmānuṣī neyamavaiti buddhirdānādṛte dharmapatho yathārthaḥ // Jm_4.13 //",
    "T09bsa032_u:439": " nidhīyamānaḥ sa nu dharmahetuścauraiḥ prasahyātha vilupyamānaḥ /",
    "T09bsa032_u:440": " oghodarāntarvinimagnamūrtirhutāśanasyāśanatāṃ gato vā // Jm_4.14 //",
    "T09bsa032_u:441": " yaccāttha dātā narakaṃ prayāti pratigrahītā tu surendralokam /",
    "T09bsa032_u:442": " vivardhitastena ca me tvayā 'yaṃ dānodyamaḥ saṃyamayiṣyatāpi // Jm_4.15 //",
    "T09bsa032_u:443": " ananyathā cāstu vacastavedaṃ svargaṃ ca me yācanakā vrajantu /",
    "T09bsa032_u:444": " dānaṃ hi me lokahitārthamiṣṭaṃ nedaṃ svasaukhyodayasādhanāya // Jm_4.16 //",
    "T09bsa032_u:445": " (Vaidya 23)",
    "T09bsa032_u:446": " atha sa māraḥ pāpīyānpunarapi bodhisattvaṃ hitaiṣīva dhīrahastenovāca -",
    "T09bsa032_u:447": " hitoktimetāṃ mama cāpalaṃ vā samīkṣya yenecchasi tena gaccha /",
    "T09bsa032_u:448": " sukhānvito vā bahumānapūrvaṃ smartāsi māṃ vipratisāravānvā // Jm_4.17 //",
    "T09bsa032_u:449": " bodhisattva uvāca - marṣa marṣayatu bhavān /",
    "T09bsa032_u:450": " kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā /",
    "T09bsa032_u:451": " na tvarthināṃ praṇayadarśitasauhṛdānāṃ sammānakālamavamānanayā hariṣye // Jm_4.18 //",
    "T09bsa032_u:452": " ityuktvā bodhisattvaḥ svabhāgyabalāvaṣṭambhājjānānaśca niratyayatāṃ dānasya nivāraṇaikarasamavadhūya",
    "T09bsa032_u:453": " svajanaparijanaṃ sādhvasānabhibhūtamatirabhivṛddhadānābhilāṣo narakamadhyena prāyāt /",
    "T09bsa032_u:454": " puṇyānubhāvādatha tasya tasminnapaṅkajaṃ paṅkajamudbabhūva /",
    "T09bsa032_u:455": " avajñayevāvajahāsa māraṃ yacchuklayā keśaradantapaṅkatyā // Jm_4.19 //",
    "T09bsa032_u:456": " atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātamasmai prāyacchat /",
    "T09bsa032_u:457": " manaḥprasādapratibodhanārthaṃ tasyātha bhikṣurviyadutpapāta /",
    "T09bsa032_u:458": " varṣañjvalaṃścaiva sa tatra reje savidyududdyotapayodalakṣmyā // Jm_4.20 //",
    "T09bsa032_u:459": " avamṛditamanorathastu māro dyutiparimoṣamavāpya vaimanasyāt /",
    "T09bsa032_u:460": " tamabhimukhamudīkṣituṃ na sehe saha narakeṇa tatastirobabhūva // Jm_4.21 //",
    "T09bsa032_u:461": " tatkimidamupanītam?",
    "T09bsa032_u:462": " evamatyayamapyavigaṇayya ditsanti satpuruṣāḥ /",
    "T09bsa032_u:463": " kena nāma svasthena na dātavyaṃ syāt?",
    "T09bsa032_u:464": " na sattvavantaḥ śakyante bhayādapyagatiṃ gamayitumityevamapyunneyam /",
    "T09bsa032_u:465": " iti śreṣṭhijātakaṃ caturtham /",
    "T09bsa032_u:466": " (Vaidya 24)",
    "T09bsa032_u:467": " 5. Aviṣahyaśreṣṭhijātakam",
    "T09bsa032_u:468": " na vibhavakṣayāvekṣayā samṛddhyāśayā vā pradānavaidhuryamupayānti satpuruṣāḥ /",
    "T09bsa032_u:469": " tadyathānuśrūyate -",
    "T09bsa032_u:470": " bodhisattvabhūtaḥ kilāyaṃ bhagavāṃstyāgaśīlakulavinayaśrutajñānāvismayādiguṇasamudito",
    "T09bsa032_u:471": " dhanadāyamāno vibhavasaṃpadā sarvātithitvādanuparatadānasatro lokahitārthapravṛtto",
    "T09bsa032_u:472": " dāyakaśreṣṭhaḥ śreṣṭhī babhūva mātsaryādidoṣāviṣahyo 'viṣahya iti prakāśanāmā /",
    "T09bsa032_u:473": " iṣṭārthasaṃpattivimarśanāśāt prītiprabodhasya viśeṣahetuḥ /",
    "T09bsa032_u:474": " yathārthināṃ darśanamāsa tasya tathārthināṃ darśanamāsa tasya // Jm_5.1 //",
    "T09bsa032_u:475": " dehīti yācñāniyatārthamukto nāstīti nāsau gadituṃ śaśāka /",
    "T09bsa032_u:476": " hṛtāvakāśā hi babhūva citte tasyārthasaktiḥ kṛpayā mahatyā // Jm_5.2 //",
    "T09bsa032_u:477": " tasyārthibhirnirhriyamāṇasāre gṛhe babhūvābhyadhikapraharṣaḥ /",
    "T09bsa032_u:478": " viveda sa hyugraghanānanarthānakāraṇakṣipravirāgiṇo 'rthān // Jm_5.3 //",
    "T09bsa032_u:479": " bhavanti lokasya hi bhūyasārthā lobhāśrayād durgatimārgasārthāḥ /",
    "T09bsa032_u:480": " parātmanorabhyudayāvahatvādarthāstadīyāstu babhuryathārthāḥ // Jm_5.4 //",
    "T09bsa032_u:481": " atha tasya mahāsattvasya yathābhilaṣitairakliṣṭaiḥ śiṣṭopacāravibhūṣaṇairvipulairarthavisargairyācanakajanaṃ",
    "T09bsa032_u:482": " samantataḥ saṃtarpayataḥ pradānaudāryaśravaṇādvismayāvarjitamanāḥ śakro devendraḥ",
    "T09bsa032_u:483": " pradānasthiraniścayamasya jijñāsamānaḥ pratyahaṃ dhanadhānyaratnaparicchadajātaṃ",
    "T09bsa032_u:484": " tattadantardhāpayāmāsa /",
    "T09bsa032_u:485": " api nāmāyaṃ vibhavaparikṣayāśaṅkayāpi mātsaryāya pratāryeteti /",
    "T09bsa032_u:486": " pradānādhimuktasya tu punarmahāsattvasya",
    "T09bsa032_u:487": " yathā yathā tasya vineśurarthāḥ sūryābhisṛṣṭa iva toyaleśāḥ /",
    "T09bsa032_u:488": " tathā tathainān vipulaiḥ pradānairgṛhātpradīptādiva nirjahāra // Jm_5.5 //",
    "T09bsa032_u:489": " (Vaidya 25)",
    "T09bsa032_u:490": " atha śakro devendrastyāgaparāyaṇameva taṃ mahāsattvamavetya prakṣīyamāṇavibhavasāramapi",
    "T09bsa032_u:491": " vismitataramatistasyaikarātreṇa sarvaṃ vibhavasāramantardhāpayāmāsānyatra rajjukuṇḍalāddātrāccaikasmāt /",
    "T09bsa032_u:492": " atha bodhisattvaḥ prabhātāyāṃ rajanyāṃ yathocittaṃ prativibuddhaḥ paśyati sma dhanadhānyaparicchadaparijanavibhavaśūnyaṃ",
    "T09bsa032_u:493": " niṣkūjadīnaṃ svabhavanaṃ rākṣasairivodvāsitamanabhirāmadarśanīyaṃ,",
    "T09bsa032_u:494": " kimiti ca samutthitavitarkaḥ samanuvicaraṃstadrajjukuṇḍalakaṃ dātraṃ ca kevalamatra dadarśa /",
    "T09bsa032_u:495": " tasya cintā prādurabhavat - yadi tāvat kenacidyācitumanucitavacasā svavikramopārjitopajauvinā madgṛhe praṇaya evaṃ darśitaḥ sūpayuktā evamarthāḥ",
    "T09bsa032_u:496": " atha tvidānīṃ madbhāgyadoṣāducchrayamasahamānena kenacidanupayuktā eva vidrutāstatkaṣṭam /",
    "T09bsa032_u:497": " calaṃ sauhṛdamarthānāṃ viditaṃ pūrvameva me /",
    "T09bsa032_u:498": " arthināmeva pīḍā tu dahatyatra mano mama // Jm_5.6 //",
    "T09bsa032_u:499": " pradānasatkārasukhocitāściraṃ viviktamarthairabhigamya madgṛham /",
    "T09bsa032_u:500": " kathaṃ bhaviṣyanti nu te mamārthinaḥ pipāsitāḥ śuṣkamivāgatā hradam // Jm_5.7 //",
    "T09bsa032_u:501": " atha sa bodhisattvaḥ svadhairyāvaṣṭambhādanāsvāditaviṣādadainyastasyāmapyavasthāyāmanabhyastayācñākramatvāt parān yācituṃ paricitānapi na prasehe",
    "T09bsa032_u:502": " evaṃ duṣkaraṃ yācitumiti ca tasya bhūyasī yācanakeṣvanukampā babhūva /",
    "T09bsa032_u:503": " atha sa mahātmā yācanakajanasvāgatādikriyāvekṣayā svayameva tadrajjukuṇḍalakaṃ dātraṃ ca pratigṛhya pratyahaṃ tṛṇavikrayopalabdhayā vibhavamātrayārthijanapraṇayasammānanāṃ cakāra /",
    "T09bsa032_u:504": " atha śakro devendrastasyemāmaviṣāditāṃ parame 'pi dāridrye pradānābhimukhatāṃ cāvekṣya",
    "T09bsa032_u:505": " savismayabahumānaḥ saṃdṛśyamānadivyādbhutavapurantarikṣe sthitvā dānādvicchandayaṃstaṃ",
    "T09bsa032_u:506": " mahāsattvamuvāca - gṛhapate",
    "T09bsa032_u:507": " suhṛnmanastāpakarīmavasthāmimāmupetastvamatipradānaiḥ /",
    "T09bsa032_u:508": " na dasyubhirnaiva jalānalābhyāṃ na rājabhiḥ saṃhriyamāṇavittaḥ // Jm_5.8 //",
    "T09bsa032_u:509": " tattvāṃ hitāvekṣitayā bravīmi niyaccha dāne vyasanānurāgam /",
    "T09bsa032_u:510": " itthaṃgataḥ sannapi cenna dadyā yāyāḥ punaḥ pūrvasamṛddhiśobhām // Jm_5.9 //",
    "T09bsa032_u:511": " (Vaidya 26)",
    "T09bsa032_u:512": " śaśvat kṛśenāpi parivyayeṇa kālena dṛṣṭvā kṣayamarjanānām /",
    "T09bsa032_u:513": " cayena valmīkasamucchrayāṃśca vṛddhyarthinaḥ saṃyama eva panthāḥ // Jm_5.10 //",
    "T09bsa032_u:514": " atha bodhisattvaḥ pradānābhyāsamāhātmyaṃ vidarśayañchakramuvāca -",
    "T09bsa032_u:515": " anāryamāryeṇa sahasranetra suduṣkaraṃ suṣṭhvapi durgatena /",
    "T09bsa032_u:516": " mā caiva tadbhūnmama śakra vittaṃ yatprāptihetoḥ kṛpaṇāśayaḥ syām // Jm_5.11 //",
    "T09bsa032_u:517": " icchanti yācñāmaraṇena gantuṃ duḥkhasya yasya pratikāramārgam /",
    "T09bsa032_u:518": " tenāturān kaḥ kulaputramānī nāstīti śuṣkāśaninābhihanyāt // Jm_5.12 //",
    "T09bsa032_u:519": " tanmadvidhaḥ kiṃ svidupādadīta ratnaṃ dhanaṃ vā divi vāpi rājyam /",
    "T09bsa032_u:520": " yācñābhitāpena vivarṇitāni prasādayennārthimukhāni yena // Jm_5.13 //",
    "T09bsa032_u:521": " mātsaryadoṣopacayāya yaḥ syānna tyāgacittaṃ paribṛṃhayedvā /",
    "T09bsa032_u:522": " sa tyāgamevārhati madvidhebhyaḥ parigrahacchadmamayo vighātaḥ // Jm_5.14 //",
    "T09bsa032_u:523": " vidyullatānṛttacale dhane ca sādhāraṇe naikavighātahetau /",
    "T09bsa032_u:524": " dāne nidāne ca sukhodayānāṃ mātsaryamāryaḥ ka ivāśrayeta // Jm_5.15 //",
    "T09bsa032_u:525": " taddarśitā śakra mayi svateyaṃ hitābhidhānādanukampito 'smi /",
    "T09bsa032_u:526": " svabhyastaharṣaṃ tu manaḥ pradānaistadutpathe kena dhṛtiṃ labheta // Jm_5.16 //",
    "T09bsa032_u:527": " (Vaidya 27)",
    "T09bsa032_u:528": " na cātra manyoranuvṛttimārge cittaṃ bhavānarhati saṃniyoktum /",
    "T09bsa032_u:529": " na hi svabhāvasya vipakṣadurgamāroḍhumalpena balena śakyam // Jm_5.17 //",
    "T09bsa032_u:530": " śakra uvāca - gṛhapate paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya",
    "T09bsa032_u:531": " virūḍhāyaterloke vaśīkṛtaiśvaryasyāyaṃ kramo nemāṃ daśāmabhiprapannasya / paśya -",
    "T09bsa032_u:532": " svabuddhivispandasamāhitena vā yaśo 'nukūlena kulocitena vā /",
    "T09bsa032_u:533": " samṛddhimākṛṣya śubhena karmaṇā sapatnatejāṃsyabhibhūya bhānuvat // Jm_5.18 //",
    "T09bsa032_u:534": " jane prasaṅgena vitasya sadgatiṃ prabodhya harṣaṃ sasuhṛtsu bandhuṣu /",
    "T09bsa032_u:535": " avāptasaṃmānavidhirnṛpādapi śriyā pariṣvakta ivābhikāmayā // Jm_5.19 //",
    "T09bsa032_u:536": " atha pradāne pravijṛmbhitakramaḥ sukheṣu vā naiti janasya vācyatām /",
    "T09bsa032_u:537": " ajātapakṣaḥ khamivārurukṣayā vighātabhākkevalayā tu ditsayā // Jm_5.20 //",
    "T09bsa032_u:538": " yato dhanaṃ saṃyamanaibhṛtāśrayādupārjyatāṃ tāvadalaṃ praditsayā /",
    "T09bsa032_u:539": " anāryatāpyatra ca nāma kā bhavenna yatpradadyā vibhaveṣvabhāviṣu // Jm_5.21 //",
    "T09bsa032_u:540": " bodhisattva uvāca - alamatinirbandhenātrabhavataḥ /",
    "T09bsa032_u:541": " ātmārthaḥ syādyasya garīyān parakāryāt tenāpi syāddeyamanādṛtya samṛddhim /",
    "T09bsa032_u:542": " naiti prītiṃ tāṃ hi mahatyāpi vibhūtyā dānaistuṣṭiṃ lobhajayādyāmupabhuṅkte // Jm_5.22 //",
    "T09bsa032_u:543": " (Vaidya 28)",
    "T09bsa032_u:544": " naiti svargaṃ kevalayā yacca samṛddhyā dānenaiva khyātimavāpnoti ca puṇyām /",
    "T09bsa032_u:545": " mātsaryādīnnābhibhavatyeva ca doṣāṃstasyā hetordānamataḥ ko na bhajeta // Jm_5.23 //",
    "T09bsa032_u:546": " trātuṃ lokānyastu jarāmṛtyuparītānapyātmānaṃ ditsati kāruṇyavaśena /",
    "T09bsa032_u:547": " yo nāsvādaṃ vetti sukhānāṃ paraduḥkhaiḥ kastasyārthastvadgatayā syādapi lakṣmyā // Jm_5.24 //",
    "T09bsa032_u:548": " api ca devendra /",
    "T09bsa032_u:549": " saṃpattiriva vittānāmadhruvā sthitirāyuṣaḥ /",
    "T09bsa032_u:550": " iti yācanakaṃ labdhvā na samṛddhiravekṣyate // Jm_5.25 //",
    "T09bsa032_u:551": " eko rathaśca bhuvi yadvidadhāti vartma tenāparo vrajati dhṛṣṭataraṃ tathānyaḥ /",
    "T09bsa032_u:552": " kalyāṇamādyamimamityavadhūya mārgaṃ nāsatpathapraṇayane ramate mano me // Jm_5.26 //",
    "T09bsa032_u:553": " arthaśca vistaramupaiṣyati cetpunarme hartā manāṃsi niyamena sa yācakānām /",
    "T09bsa032_u:554": " evaṃgate 'pi ca yathāvibhavaṃ pradāsye mā caiva dānaniyame pramadiṣma śakra // Jm_5.27 //",
    "T09bsa032_u:555": " ityukte śakro devendraḥ samabhiprasāditamanāḥ sādhu sādhvityenamabhisaṃrādhya sabahumānasnigdhamavekṣamāṇa uvāca -",
    "T09bsa032_u:556": " yaśaḥsapatnairapi karmabhirjanaḥ samṛddhimanvicchati nīcadāruṇaiḥ /",
    "T09bsa032_u:557": " svasaukhyasaṅgādanavekṣitātyayaḥ pratāryamāṇaścapalena cetasā // Jm_5.28 //",
    "T09bsa032_u:558": " acintayitvā tu dhanakṣayaṃ tvayā svasaukhyahāniṃ mama ca pratāraṇām /",
    "T09bsa032_u:559": " parārthasaṃpādanadhīracetasā mahattvamudbhāvitamātmasaṃpadaḥ // Jm_5.29 //",
    "T09bsa032_u:560": " (Vaidya 29)",
    "T09bsa032_u:561": " aho bataudāryaviśeṣabhāsvataḥ pramṛṣṭamātsaryatamisratā hṛdaḥ /",
    "T09bsa032_u:562": " pradānasaṃkocavirūpatāṃ gataṃ dhane pranaṣṭe 'pi na yattadāśayā // Jm_5.30 //",
    "T09bsa032_u:563": " na cātra citraṃ paraduḥkhaduḥkhinaḥ kṛpāvaśāllokahitaiṣiṇastava /",
    "T09bsa032_u:564": " himāvadātaḥ śikharīva vāyunā na yatpradānādasi kampito mayā // Jm_5.31 //",
    "T09bsa032_u:565": " yaśaḥ samudbhāvayituṃ parīkṣayā dhanaṃ tavedaṃ tu nigūḍhavānaham /",
    "T09bsa032_u:566": " maṇirhi śobhānugato 'pyato 'nyathā na saṃspṛśedratnayaśomahārghatām // Jm_5.32 //",
    "T09bsa032_u:567": " yataḥ pradānairabhivarṣa yācakān hradān mahāmegha ivābhipūrayan /",
    "T09bsa032_u:568": " dhanakṣayaṃ nāpsyasi matparigrahādidaṃ kṣamethāśca viceṣṭitaṃ mama // Jm_5.33 //",
    "T09bsa032_u:569": " ityenamabhisaṃrādhya śakrastaccāsya vibhavasāramupasaṃhṛtya kṣamayitvā ca tatraivāntardadhe /",
    "T09bsa032_u:570": " tadevaṃ na vibhavakṣayāvekṣayā samṛddhyāśayā vā pradānavaidhuryamupayānti satpuruṣā iti /",
    "T09bsa032_u:571": " ity aviṣahyaśreṣṭhijātakaṃ pañcamam /",
    "T09bsa032_u:572": " (Vaidya 30)",
    "T09bsa032_u:573": " 6. Śaśajātakam",
    "T09bsa032_u:574": " tiryaggatānāmapi satāṃ mahātmanāṃ śaktyanurūpā dānapravṛttirdṛṣṭā /",
    "T09bsa032_u:575": " kena nāma manuṣyabhūtena na dātavyaṃ syāt?",
    "T09bsa032_u:576": " tadyathānuśrūyate -",
    "T09bsa032_u:577": " kasmiṃścidaraṇyāyatanapradeśe manojñavīruttṛṇatarugahananicite puṣpaphalavati vaiḍūryanīlaśucivāhinyā",
    "T09bsa032_u:578": " saritā vibhūṣitaparyante mṛduśādvalāstaraṇasukhasaṃsparśadarśanīyadharaṇītale tapasvijanavicarite",
    "T09bsa032_u:579": " bodhisattvaḥ śaśo babhūva /",
    "T09bsa032_u:580": " sa sattvayogādvapuṣaśca saṃpadā balaprakarṣādvipulena caujasā /",
    "T09bsa032_u:581": " atarkitaḥ kṣudramṛgairaśaṅkitaścacāra tasminmṛgarājalīlayā // Jm_6.1 //",
    "T09bsa032_u:582": " svacarmājinasaṃvītaḥ svatanūruhavalkalaḥ /",
    "T09bsa032_u:583": " munivattatra śuśubhe tuṣṭacittastṛṇāṅkuraiḥ // Jm_6.2 //",
    "T09bsa032_u:584": " tasya maitryavadātena manovākkāyakarmaṇā /",
    "T09bsa032_u:585": " āsurjṛmbhitadaurātmyāḥ prāyaḥ śiṣyamukhā mṛgāḥ // Jm_6.3 //",
    "T09bsa032_u:586": " tasya guṇātiśayasaṃbhṛtena snehagauraveṇa viśeṣavattaramavabaddhahṛdayāstu ye sahāyā babhūvurudraḥ śṛgālo vānaraśca,",
    "T09bsa032_u:587": " te parasparasaṃbandhanibaddhasnehā iva bāndhavā anyonyapraṇayasaṃmānanāvirūḍhasauhārdā iva ca suhṛdaḥ saṃmodamānāstatra viharanti sma /",
    "T09bsa032_u:588": " tiryaksvabhāvavimukhāśca prāṇiṣu dayānuvṛttyā laulyapraśamādvismṛtasteyapravṛttyā",
    "T09bsa032_u:589": " dharmāvirodhinyā ca yaśo 'nuvṛttyā paṭuvijñānatvādviniyamadhīrayā ca sajjaneṣṭayā",
    "T09bsa032_u:590": " ceṣṭayā devatānāmapi vismayanīyā babhūvuḥ /",
    "T09bsa032_u:591": " sukhānulome guṇabādhini krame guṇānukūle ca sukhoparodhini /",
    "T09bsa032_u:592": " naro 'pi tāvadguṇapakṣasaṃśrayādvirājate kimvatha tiryagākṛtiḥ // Jm_6.4 //",
    "T09bsa032_u:593": " abhūtsa teṣāṃ tu śaśākṛtiḥ kṛtī parānukampāpratiṣadgururguruḥ /",
    "T09bsa032_u:594": " svabhāvasaṃpacca guṇakramānugā yaśo yadeṣāṃ suralokamapyagāt // Jm_6.5 //",
    "T09bsa032_u:595": " (Vaidya 31)",
    "T09bsa032_u:596": " atha kadācit sa mahātmā sāyāhnasamaye dharmaśravaṇārthamabhigataiḥ sabahumānamupāsyamānastaiḥ",
    "T09bsa032_u:597": " sahāyaiḥ paripūrṇaprāyamaṃḍalamādityaviprakarṣādvyavadāyamānaśobhaṃ rūpyadarpaṇamiva",
    "T09bsa032_u:598": " tsaruvirahitamīṣatpārśvāpavṛttabimbaṃ śuklapakṣacaturdaśīcandramasamuditamabhisamīkṣya sahāyānuvāca -",
    "T09bsa032_u:599": " asāvāpūrṇaśobhena maṇḍalena hasanniva /",
    "T09bsa032_u:600": " nivedayati sādhūnāṃ candramāḥ poṣadhotsavam // Jm_6.6 //",
    "T09bsa032_u:601": " tadvyaktaṃ śvaḥ pañcadaśī /",
    "T09bsa032_u:602": " yato bhavadbhiḥ poṣadhaniyamamabhisaṃpādayadbhirnyāyopalabdhenāhāraviśeṣeṇa kālopanatamatithijanaṃ pratipūjya prāṇasaṃdhāraṇamanuṣṭheyam /",
    "T09bsa032_u:603": " paśyantu bhavantaḥ /",
    "T09bsa032_u:604": " yatsaṃprayogā virahāvasānāḥ samucchrayāḥ pātavirūpaniṣṭhāḥ /",
    "T09bsa032_u:605": " vidyullatābhaṅgaralolamāyustenaiva kāryo dṛḍhamapramādaḥ // Jm_6.7 //",
    "T09bsa032_u:606": " dānena śīlābharaṇena tasmāt puṇyāni saṃvardhayituṃ yatadhvam /",
    "T09bsa032_u:607": " vivartamānasya hi janmadurge lokasya puṇyāni parā pratiṣṭhā // Jm_6.8 //",
    "T09bsa032_u:608": " tārāgaṇānāmabhibhūya lakṣmīṃ vibhāti yatkāntiguṇena somaḥ /",
    "T09bsa032_u:609": " jyotīṃṣi cākramya sahasraraśmiryaddīpyate puṇyaguṇocchrayaḥ saḥ // Jm_6.9 //",
    "T09bsa032_u:610": " dṛptasvabhāvāḥ sacivā nṛpāśca puṇyaprabhāvāt pṛthivīśvarāṇām /",
    "T09bsa032_u:611": " sadaśvavṛttyā hatasarvagarvāḥ prītā ivājñādhuramudvahanti // Jm_6.10 //",
    "T09bsa032_u:612": " puṇyairvihīnānanuyātyalakṣmīrvispandamānānapi nītimārge /",
    "T09bsa032_u:613": " puṇyādhikaiḥ sā hyavabhartsyamānā paryetyamarṣādiva tadvipakṣān // Jm_6.11 //",
    "T09bsa032_u:614": " duḥkhapratiṣṭhādayaśo 'nubaddhādapuṇyamārgāduparamya tasmāt /",
    "T09bsa032_u:615": " śrīmatsu saukhyodayasādhaneṣu puṇyaprasaṅgeṣu matiṃ kurudhvam // Jm_6.12 //",
    "T09bsa032_u:616": " (Vaidya 32)",
    "T09bsa032_u:617": " te tathetyasyānuśāsanāṃ pratigṛhyābhivādya pradakṣiṇīkṛtya cainaṃ svānsvānālayānabhijagmuḥ /",
    "T09bsa032_u:618": " aciragateṣu ca teṣu sahāyeṣu sa mahātmā cintāmāpede /",
    "T09bsa032_u:619": " atitherabhyupetasya saṃmānaṃ yena tena vā /",
    "T09bsa032_u:620": " vidhātuṃ śaktirastyeṣāmatra śocyo 'hameva tu // Jm_6.13 //",
    "T09bsa032_u:621": " asmaddantāgravicchinnāḥ paritiktāstṛṇāṅkarāḥ /",
    "T09bsa032_u:622": " śakyā nātithaye dātuṃ sarvathā dhigaśaktitām // Jm_6.14 //",
    "T09bsa032_u:623": " ityasāmarthyadīnena ko nvartho jīvitena me /",
    "T09bsa032_u:624": " ānandaḥ śokatāṃ yāyādyasyaivamatithirmama // Jm_6.15 //",
    "T09bsa032_u:625": " tatkutredānīmidamatithiparicaryāvaiguṇye niḥsāraṃ śarīrakamutsṛjyamānaṃ kasyacidupayogāya syāditi vimṛśansa mahātmā smṛtiṃ pratilebhe / aye",
    "T09bsa032_u:626": " svādhīnasulabhametanniravadyaṃ vidyate mamaiva khalu /",
    "T09bsa032_u:627": " atithijanapratipūjanasamartharūpaṃ śarīradhanam // Jm_6.16 //",
    "T09bsa032_u:628": " tatkimahaṃ viṣīdāmi?",
    "T09bsa032_u:629": " samadhigatamidaṃ mayātitheyaṃ hṛdaya vimuñca yato viṣādadainyam /",
    "T09bsa032_u:630": " samupanatamanena satkariṣyāmyahamatithipraṇayaṃ śarīrakeṇa // Jm_6.17 //",
    "T09bsa032_u:631": " iti viniścatya sa mahāsattvaḥ paramamiva lābhamadhigamya paramaprītamanāstatrāvatastheḥ /",
    "T09bsa032_u:632": " vitarkātiśaye tasya hṛdaye pravijṛmbhite /",
    "T09bsa032_u:633": " āviścakre prasādaśca prabhāvaśca divaukasām // Jm_6.18 //",
    "T09bsa032_u:634": " tataḥ praharṣādiva sācalā calā mahī babhūvānibhṛtārṇavāṃśukā /",
    "T09bsa032_u:635": " vitastanuḥ khe suradundubhisvanā diśaḥ prasādābharaṇāścakāśire // Jm_6.19 //",
    "T09bsa032_u:636": " prasaktamandastanitāḥ prahāsinastaḍitpinaddhāśca ghanāḥ samantataḥ /",
    "T09bsa032_u:637": " parasparāśleṣavikīrṇareṇubhiḥ prasaktamenaṃ kusumairavākiran // Jm_6.20 //",
    "T09bsa032_u:638": " (Vaidya 33)",
    "T09bsa032_u:639": " samudvahandhīragatiḥ samīraṇaḥ sugandhi nānādrumapuṣpajaṃ rajaḥ /",
    "T09bsa032_u:640": " mudā praviddhairavibhaktabhaktibhistamarcayāmāsa kṛśāṃśukairiva // Jm_6.21 //",
    "T09bsa032_u:641": " tadupalabhya pramuditavismitamanobhirdevatābhiḥ samantataḥ parikīrtyamānaṃ tasya",
    "T09bsa032_u:642": " vitarkādbhūtaṃ śakro devendraḥ samāpūryamāṇavismayakautūhalena manasā tasya mahāsattvasya",
    "T09bsa032_u:643": " bhāvajijñāsayā dvitīye 'hani gaganatalamadhyamabhilaṅghamāne paṭutarakiraṇaprabhāve",
    "T09bsa032_u:644": " savitari prasphulitamarīcijālavasanāsu bhāsvarātapavisarāvaguṇṭhitāsvanālokanakṣamāsu",
    "T09bsa032_u:645": " dikṣu saṃkṣipyamāṇacchāyeṣvabhivṛddhacīrīvirāvonnāditeṣu vanāntareṣu vicchidyamānapakṣisaṃpāteṣu",
    "T09bsa032_u:646": " dharmaklamāpītotsāheṣvadhvageṣu śakro devānāmadhipatirbrāhmaṇarūpo bhūtvā mārgapranaṣṭa",
    "T09bsa032_u:647": " iva kṣuttarṣaśramaviṣādadīnakaṇṭhaḥ sasvaraṃ prarudannātidūre teṣāṃ vicukrośa /",
    "T09bsa032_u:648": " ekaṃ sārthātparibhraṣṭaṃ bhramantaṃ gahane vane /",
    "T09bsa032_u:649": " kṣucchramaklāntadehaṃ māṃ trātumarhanti sādhavaḥ // Jm_6.22 //",
    "T09bsa032_u:650": " mārgāmārgajñānaniścetanaṃ māṃ diksaṃmohātkvāpi gacchantamekam /",
    "T09bsa032_u:651": " kāntāre 'smindharmatarṣaklamārtaṃ mā bhaiḥ śabdaiḥ ko nu māṃ hlādayeta // Jm_6.23 //",
    "T09bsa032_u:652": " atha te mahāsattvāstasya tena karuṇenākranditaśabdena samākampitahṛdayāḥ sasaṃbhramā drutataragatayastaṃ deśamabhijagmuḥ /",
    "T09bsa032_u:653": " mārgapranaṣṭādhvagadīnadarśanaṃ cainamabhisamīkṣya samabhigamyopacārapuraḥsaraṃ samāśvāsayanta ūcuḥ -",
    "T09bsa032_u:654": " kāntāre vipranaṣṭo 'hamityalaṃ vibhrameṇa te /",
    "T09bsa032_u:655": " svasya śiṣyagaṇasyeva samīpe vartase hi naḥ // Jm_6.24 //",
    "T09bsa032_u:656": " tadadya tāvadasmākaṃ paricaryāparigrahāt /",
    "T09bsa032_u:657": " vidhāyānugrahaṃ saumya śco gantāsi yathepsitam // Jm_6.25 //",
    "T09bsa032_u:658": " athodrastasya tūṣṇīṃbhāvādanumatamupanimantraṇamavetya harṣasaṃbhramatvaritagatiḥ sapta rohitamatsyānsamupanīyāvocadenam -",
    "T09bsa032_u:659": " mīnāribhirvismaraṇojjhitā vā trāsotplutā vā sthalamabhyupetāḥ /",
    "T09bsa032_u:660": " khedaprasuptā iva sapta matsyā labdhā mayaitānnivaseha bhuktvā // Jm_6.26 //",
    "T09bsa032_u:661": " atha śṛgālo 'pyenaṃ yathopalabdhamannajātamupasaṃhṛtya praṇāmapuraḥsaraṃ sādaramityuvāca -",
    "T09bsa032_u:662": " (Vaidya 34)",
    "T09bsa032_u:663": " ekā ca godhā daghibhājanaṃ ca kenāpi saṃtyaktamihādhyagaccham /",
    "T09bsa032_u:664": " tanme hitāvekṣitayopayujya vane 'stu te 'sminguṇavāsa vāsaḥ // Jm_6.27 //",
    "T09bsa032_u:665": " ityuktvā paramaprītamanāstadasmai samupajahāra /",
    "T09bsa032_u:666": " atha vānaraḥ paripākaguṇādupajātamārdavāni manaḥśilācūrṇarañjitānīvātipiñjarāṇyatiraktabandhanamūlāni piṇḍīgatānyāmraphalānyādāya sāñjalipragrahamenamuvāca",
    "T09bsa032_u:667": " āmrāṇi pakvānyudakaṃ manojñaṃ chāyā ca satsaṃgamasaukhyaśītā /",
    "T09bsa032_u:668": " ityasti me brahmavidāṃ variṣṭha bhuktvaitadatraiva tavāstu vāsaḥ // Jm_6.28 //",
    "T09bsa032_u:669": " atha śaśaḥ samupasṛtyainamupacārakriyānantaraṃ sabahumānamudīkṣamāṇaḥ svena śarīreṇopanimantrayāmāsa -",
    "T09bsa032_u:670": " na santi mudgā na tilā na taṇḍulā vane vivṛddhasya śaśasya kecana /",
    "T09bsa032_u:671": " śarīrametattvanalābhisaṃskṛtaṃ mamopayujyādya tapovane vasa // Jm_6.29 //",
    "T09bsa032_u:672": " yadasti yasyepsitasādhanaṃ dhanaṃ sa tanniyuṅkte 'rthisamāgamotsave /",
    "T09bsa032_u:673": " na cāsti dehādadhikaṃ ca me dhanaṃ pratīccha sarvasvamidaṃ yato mama // Jm_6.30 //",
    "T09bsa032_u:674": " śakra uvāca -",
    "T09bsa032_u:675": " anyasyāpi vadhaṃ tāvatkuryādasmadvidhaḥ katham /",
    "T09bsa032_u:676": " iti darśitasauhārde kathā kaiva bhavadvidhe // Jm_6.31 //",
    "T09bsa032_u:677": " śaśa uvāca - upapannarūpamidamāsannānukrośe brāhmaṇe /",
    "T09bsa032_u:678": " tadihaiva tāvadbhavānāstāmasmadanugrahāpekṣayā yāvatkutaścidātmānugrahopāyamāsādayāmīti /",
    "T09bsa032_u:679": " atha śakro devānāmindrastasya bhāvamavetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmamaṅgārarāśimabhinirmame",
    "T09bsa032_u:680": " atha śaśaḥ samantato 'nuvilokayaṃstamagniskandhaṃ dadarśa /",
    "T09bsa032_u:681": " dṛṣṭvā ca prītamanāḥ śakramuvāca - samadhigato 'yaṃ mayātmānugrahopāyaḥ /",
    "T09bsa032_u:682": " tadasmaccharīropayogātsaphalāmanugrahāśāṃ me kartuṃmarhasi /",
    "T09bsa032_u:683": " paśya mahābrāhmaṇa /",
    "T09bsa032_u:684": " deyaṃ ca ditsāpravaṇaṃ ca cittaṃ bhavadvidhenātithinā ca yogaḥ /",
    "T09bsa032_u:685": " (Vaidya 35)",
    "T09bsa032_u:686": " nāvāptumetaddhi sukhena śakyaṃ tatsyādamoghaṃ bhavadāśrayānme // Jm_6.32 //",
    "T09bsa032_u:687": " ityanunīya sa mahātmā saṃmānanādarādatithipriyatayā cainamabhivādya,",
    "T09bsa032_u:688": " tataḥ sa taṃ vahnimabhijvalantaṃ nidhiṃ dhanārthī sahasaiva dṛṣṭvā /",
    "T09bsa032_u:689": " pareṇa harṣeṇa samāruroha toyaṃ hasatpadmamivaikahaṃsaḥ // Jm_6.33 //",
    "T09bsa032_u:690": " taddṛṣṭvā paramavismayāvarjitamatirdevānāmadhipatiḥ svameva vapurāsthāya divyakusumavarṣapuraḥsarībhirmanaḥśrutisukhābhirvāgbhirabhipūjya",
    "T09bsa032_u:691": " taṃ mahāsattvaṃ kamalapalāśalakṣmīsamṛddhābhyāṃ bhāsurāṅgalībhūṣaṇālaṃkṛtābhyāṃ pāṇibhyāṃ",
    "T09bsa032_u:692": " svayameva cainaṃ parigṛhya tridaśebhyaḥ saṃdarśayāmāsa /",
    "T09bsa032_u:693": " paśyantvatrabhavantastridaśālayanivāsino devāḥ,",
    "T09bsa032_u:694": " samanumodantāṃ cedamativismayanīyaṃ karmāvadānamasya mahāsattvasya /",
    "T09bsa032_u:695": " tyaktaṃ batānena yathā śarīraṃ niḥśaṅkamadyātithivatsalena /",
    "T09bsa032_u:696": " nirmālyamapyevamakampamānā nālaṃ parityaktumadhīrasattvāḥ // Jm_6.34 //",
    "T09bsa032_u:697": " jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca /",
    "T09bsa032_u:698": " vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca // Jm_6.35 //",
    "T09bsa032_u:699": " aho bata guṇābhyāsavāsitāsya yathā matiḥ /",
    "T09bsa032_u:700": " aho sadvṛttavātsalyaṃ kriyaudāryeṇa darśitam // Jm_6.36 //",
    "T09bsa032_u:701": " atha śakrastatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāśca devasabhāyāḥ kūṭāgārakarṇike candramaṇḍalaṃ cābhyalaṃcakāra /",
    "T09bsa032_u:702": " sampūrṇe 'dyāpi tadidaṃ śaśabimbaṃ niśākare /",
    "T09bsa032_u:703": " chāyāmayamivādarśe rājate divi rājate // Jm_6.37 //",
    "T09bsa032_u:704": " tataḥ prabhṛti lokena kumudākarahāsanaḥ /",
    "T09bsa032_u:705": " kṣaṇadātilakaścandraḥ śaśāṅka iti kīrtyate // Jm_6.38 //",
    "T09bsa032_u:706": " te 'pyudraśṛgālavānarāstataścyutvā devaloka upapannāḥ kalyāṇamitraṃ samāsādya //",
    "T09bsa032_u:707": " tadevaṃ tiryaggatānāmapi mahāsattvānāṃ śaktyanurūpā dānapravṛttirdṛṣṭā /",
    "T09bsa032_u:708": " kena nāma manuṣyabhūtena na dātavyaṃ syāt?",
    "T09bsa032_u:709": " tathā tiryaggatā api guṇavātsalyāt saṃpūjyante sadbhiriti guṇeṣvādaraḥ kārya ityevamapyunneyam /",
    "T09bsa032_u:710": " iti śaśajātakaṃ ṣaṣṭham /",
    "T09bsa032_u:711": " (Vaidya 36)",
    "T09bsa032_u:712": " 7. Agastyajātakam",
    "T09bsa032_u:713": " tapovanasthānāmapyalaṃkārastyāgaśauryaṃ prāgeva gṛhasthānāmiti /",
    "T09bsa032_u:714": " tadyathānuśrūyate -",
    "T09bsa032_u:715": " bodhisattvabhūtaḥ kilāyaṃ bhagavāṃllokahitārthaṃ saṃsārādhvani vartamānaścāritraguṇaviśuddhyabhilakṣitaṃ",
    "T09bsa032_u:716": " kṣititalatilakabhūtamanyatamaṃ mahad brāhmaṇakulaṃ gaganatalamiva śaradamalaparipūrṇamaṇḍalaścandramāḥ",
    "T09bsa032_u:717": " samutpatannevābhyalaṃcakāra /",
    "T09bsa032_u:718": " sa yathākramaṃ śrutismṛtivihitānavāpya jātakarmādīn saṃskārānadhītya sāṅgānvedānkṛtsnaṃ",
    "T09bsa032_u:719": " ca kalpaṃ vyāpya vidyāyaśasā manuṣyalokaṃ guṇapriyairdātṛbhirabhyarthya pratigṛhyamāṇavibhavatvāt",
    "T09bsa032_u:720": " parāṃ dhanasamṛddhimabhijagāma /",
    "T09bsa032_u:721": " sa bandhumitrāśritadīnavargānsaṃmānanīyānatithīngurūṃśca /",
    "T09bsa032_u:722": " prahlādayāmāsa tathā samṛddhyā deśānmahāmedha ivābhivarṣan // Jm_7.1 //",
    "T09bsa032_u:723": " vidvattayā tasya yaśaḥ prakāśaṃ tattyāgaśauryādadhikaṃ cakāśe /",
    "T09bsa032_u:724": " niśākarasyeva śaradviśuddhaṃ samagraśobhādhikakānti bimbam // Jm_7.2 //",
    "T09bsa032_u:725": " atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulamupaśamavirodhivyasanaśaraśatalakṣyabhūtamaparyantakarmāntānuṣṭhānaparigrahaśramamatṛptijanakaṃ",
    "T09bsa032_u:726": " kṛśāsvādaṃ gārhasthyamavetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ",
    "T09bsa032_u:727": " pravrajyāmanupaśyan mahatīmapi tāṃ dhanasamṛddhimaparikleśādhigatāṃ lokasaṃnatimanoharāṃ",
    "T09bsa032_u:728": " tṛṇavadapāsya tāpasapravrajyāvinayaniyamaparo babhūva /",
    "T09bsa032_u:729": " pravrajitamapi taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvācca śreyo 'rthī janastadguṇagaṇāvarjitamatistathaivābhijagāma",
    "T09bsa032_u:730": " sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaramabahumanyamānaḥ",
    "T09bsa032_u:731": " pravivekābhirāmatayā dakṣiṇasamudramadhyāvagāḍhamindranīlabhedābhinīlavarṇairanilabalākalitairūrmimālāvilāsairācchuritaparyantaṃ",
    "T09bsa032_u:732": " sitasikatāstīrṇabhūmibhāgaṃ puṣpaphalapallavālaṃkṛtaviṭapairnānātarubhirupaśobhitaṃ",
    "T09bsa032_u:733": " vimalasalilāśayapratīraṃ kārādvīpamadhyāsanādāśramapadaśriyā saṃyojayāmāsa /",
    "T09bsa032_u:734": " sutanustapasā tatra sa reje tapasātanuḥ /",
    "T09bsa032_u:735": " navacandra iva vyomni kāntatvenākṛśaḥ kṛśaḥ // Jm_7.3 //",
    "T09bsa032_u:736": " (Vaidya 37)",
    "T09bsa032_u:737": " praśamanibhṛtaceṣṭitendriyo vrataniyamaikaraso vane vasan /",
    "T09bsa032_u:738": " muniriti tanubuddhiśaktibhirmṛgavihagairapi so 'nvagamyata // Jm_7.4 //",
    "T09bsa032_u:739": " atha sa mahātmā pradānocitatvāttapovane 'pi nivasan kālopanatamatithijanaṃ yathāsaṃnihitena",
    "T09bsa032_u:740": " mūlaphalena śucinā salilena hṛdyābhiśca svāgatāśīrvādapeśalābhistapasvijanayogyābhirvāgbhiḥ saṃpūjayati sma /",
    "T09bsa032_u:741": " atithijanopayuktaśeṣeṇa ca yātrāmātrārthamabhyavahṛtena tena vanyenāhāreṇa vartayāmāsa /",
    "T09bsa032_u:742": " tasya tapaḥprakarṣāt pravisṛtena yaśasā samāvarjitahṛdayaḥ śakro devendraḥ sthairyajijñāsayā",
    "T09bsa032_u:743": " tasya mahāsattvasya tasminnaraṇyāyatane tāpasajanopabhogayogyaṃ mūlaphalamanupūrveṇa",
    "T09bsa032_u:744": " sarvamantardhāpayāmāsa /",
    "T09bsa032_u:745": " bodhisattvo 'pi dhyānaprasṛtamānasatayā saṃtoṣaparicayādanadhimūrcchitatvādāhāre svaśarīre cānabhiṣvaṅgānna tamantardhānahetuṃ manasi cakāra",
    "T09bsa032_u:746": " sa taruṇāni taruparṇānyadhiśrāya tairāhāraprayojanamabhiniṣpādyātṛṣyamāṇa āhāraviśeṣānutsukaḥ svasthamatistathaiva vijahāra /",
    "T09bsa032_u:747": " na kvacid durlabhā vṛttiḥ saṃtoṣaniyatātmanām /",
    "T09bsa032_u:748": " kutra nāma na vidyante tṛṇaparṇajalāśayāḥ // Jm_7.5 //",
    "T09bsa032_u:749": " vismitataramanāstu śakro devendrastasya tenāvasthānena sthirataraguṇasaṃbhāvanastatparīkṣānimittaṃ",
    "T09bsa032_u:750": " tasminnaraṇyavanapradeśe nidāghakālānilavatsamagraṃ vīruttṛṇatarugaṇaṃ parṇasamṛddhyā viyojayāmāsa /",
    "T09bsa032_u:751": " atha bodhisattvaḥ pratyārdratarāṇi śīrṇaparṇāni samāhṛtya tairudakasvinnairanutkaṇṭhitamatirvartamāno dhyānasukhaprīṇitamanāstatrāmṛtatṛpta iva vijahāra /",
    "T09bsa032_u:752": " avismayaḥ śrutavatāṃ samṛddhānāmamatsaraḥ /",
    "T09bsa032_u:753": " saṃtoṣaśca vanasthānāṃ guṇaśobhāvidhiḥ paraḥ // Jm_7.6 //",
    "T09bsa032_u:754": " atha śakrastena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa",
    "T09bsa032_u:755": " iva tasya mahāsattvasya vratakāle hutāgnihotrasya parisamāptajapyasyātithijanadidṛkṣayā",
    "T09bsa032_u:756": " vyavalokayato brāhmaṇarūpamāsthāyātithiriva nāma bhūtvā purastātprādurabhūt /",
    "T09bsa032_u:757": " sa prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayāmāsa /",
    "T09bsa032_u:758": " tūṣṇīṃbhāvāttu tasyābhimatamupanimantraṇamavetya sa mahātmā",
    "T09bsa032_u:759": " ditsāpraharṣavikasannayanāsyaśobhaḥ snigdhairmanaḥśrutisukhairabhinandya vākyaiḥ /",
    "T09bsa032_u:760": " kṛcchropalabdhamapi tacchrapaṇaṃ samastaṃ tasmai dadau svayamabhūcca mudeva tṛptaḥ // Jm_7.7 //",
    "T09bsa032_u:761": " (Vaidya 38)",
    "T09bsa032_u:762": " sa tathaiva praviśya dhyānāgāraṃ tenaiva prītiprāmodyena tamahorātramatināmayāmāsa //",
    "T09bsa032_u:763": " atha śakrastasya dvitīye tṛtīye caturthe pañcame 'pi cāhani tathaiva vratakāle purataḥ prādurabhūt /",
    "T09bsa032_u:764": " so 'pi cainaṃ pramuditataramanāstathaiva pratipūjayāmāsa /",
    "T09bsa032_u:765": " dānābhilāṣaḥ sādhūnāṃ kṛpābhyāsavivardhitaḥ /",
    "T09bsa032_u:766": " naiti saṃkocadīnatvaṃ duḥkhaiḥ prāṇāntikairapi // Jm_7.8 //",
    "T09bsa032_u:767": " atha śakraḥ paramavismayāviṣṭahṛdayastapaḥprakarṣādasya prārthanāmātrāpekṣaṃ tridaśapatilakṣmīsaṃparkamavagamya",
    "T09bsa032_u:768": " samutpatitabhayāśaṅkaḥ svameva vapurdivyādbhutaśobhamabhiprapadya tapaḥprayojanamenaṃ paryapṛcchat /",
    "T09bsa032_u:769": " bandhūnpriyānaśrumukhānvihāya parigrahānsaukhyaparigrahāṃśca /",
    "T09bsa032_u:770": " āśāṅkuśaṃ nu vyavasṛjya kutra tapaḥparikleśamimaṃ śrito 'si // Jm_7.9 //",
    "T09bsa032_u:771": " sukhopapannānparibhūya bhogāṃcchokākulaṃ bandhujanaṃ ca hitvā /",
    "T09bsa032_u:772": " na hetunālpena hi yānti dhīrāḥ sukhoparodhīni tapovanāni // Jm_7.10 //",
    "T09bsa032_u:773": " vaktavyametanmayi manyase cetkautūhalaṃ no 'rhasi tadvinetum /",
    "T09bsa032_u:774": " kiṃ nāma tadyasya guṇapraveśavaśīkṛtaivaṃ bhavato 'pi buddhiḥ // Jm_7.11 //",
    "T09bsa032_u:775": " bodhisattva uvāca - śrūyatāṃ mārṣa yannimitto 'yaṃ mama prayatnaḥ /",
    "T09bsa032_u:776": " punaḥ punarjātiratīva duḥkhaṃ jarāvipadvayādhivirūpatāśca /",
    "T09bsa032_u:777": " martavyamityākulatā ca buddherlokānatastrātumiti sthito 'smi // Jm_7.12 //",
    "T09bsa032_u:778": " atha śakro devendro nāyamasmadgatāṃ śriyamabhikāmayata iti samāśvāsitahṛdayaḥ subhāṣitena",
    "T09bsa032_u:779": " tena cābhiprasāditamatiryuktamityabhipūjya tadasya vacanaṃ varapradānena bodhisattvamupanimantrayāmāsa -",
    "T09bsa032_u:780": " (Vaidya 39)",
    "T09bsa032_u:781": " atra te tāpasajanapratirūpe subhāṣite /",
    "T09bsa032_u:782": " dadāmi kāśyapa varaṃ tadvṛṇīṣva yadicchasi // Jm_7.13 //",
    "T09bsa032_u:783": " atha bodhisattvo bhavabhogasukheṣvanāsthaḥ prārthanāmeva duḥkhamavagacchansātmībhūtasaṃtoṣaḥ śakramuvāca -",
    "T09bsa032_u:784": " dātumicchasi cenmahyamanugrahakaraṃ varam /",
    "T09bsa032_u:785": " vṛṇe tasmādahamimaṃ devānāṃ pravaraṃ varam // Jm_7.14 //",
    "T09bsa032_u:786": " dārānmano 'bhilaṣitāṃstanayānprabhutva marthānabhīpsitaviśālatarāṃśca labdhvā /",
    "T09bsa032_u:787": " yenābhitaptamatireti na jātu tṛptiṃ lobhānalaḥ sa hṛdayaṃ mama nābhyupeyāt // Jm_7.15 //",
    "T09bsa032_u:788": " atha śakrastayā tasya saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punarbodhisattvaṃ sādhu sādhviti praśasya vareṇopacchandayāmāsa -",
    "T09bsa032_u:789": " atrāpi te munijanapratirūpe subhāṣite /",
    "T09bsa032_u:790": " pratiprābhṛtavatprītyā prayacchāmyaparaṃ varam // Jm_7.16 //",
    "T09bsa032_u:791": " atha bodhisattvaḥ kleśaviyogasyaiva durlabhatāmasya pradarśayanvarayācñāpadeśena punarapyasmai dharmaṃ deśayāsāsa -",
    "T09bsa032_u:792": " dadāsi me yadi varaṃ sadguṇāvāsa vāsava /",
    "T09bsa032_u:793": " vṛṇe tenemamaparaṃ devendrānavaraṃ varam // Jm_7.17 //",
    "T09bsa032_u:794": " arthādapi bhraṃśamavāpnuvanti varṇaprasādādyaśasaḥ sukhācca /",
    "T09bsa032_u:795": " yenābhibhūtā dviṣateva sattvāḥ sadveṣavahnirmama dūrataḥ syāt // Jm_7.18 //",
    "T09bsa032_u:796": " tacchrutvā śakro devānāmadhipatirvismayavaśāt sādhu sādhvityenamabhipraśasya punaruvāca -",
    "T09bsa032_u:797": " sthāne pravrajitānkīrtiranurakteva sevate /",
    "T09bsa032_u:798": " tadvaraṃ pratigṛhṇīṣva madatrāpi subhāṣite // Jm_7.19 //",
    "T09bsa032_u:799": " atha bodhisattvaḥ kleśaprātikūlyāt kliṣṭasattvasaṃparkavigarhāṃ vratisaṃpratigrahāpadeśena kurvannityuvāca -",
    "T09bsa032_u:800": " śṛṇuyāmapi naiva jātu bālaṃ na ca vīkṣeya na cainamālapeyam /",
    "T09bsa032_u:801": " na ca tena nivāsakhedaduḥkhaṃ samupeyāṃ varamityahaṃ vṛṇe tvām // Jm_7.20 //",
    "T09bsa032_u:802": " (Vaidya 40)",
    "T09bsa032_u:803": " śakra uvāca -",
    "T09bsa032_u:804": " anukampyo viśeṣeṇa satāmāpadgato nanu /",
    "T09bsa032_u:805": " āpadāṃ mūlabhūtatvādbālyaṃ cādhamamiṣyate // Jm_7.21 //",
    "T09bsa032_u:806": " karuṇāśrayabhūtasya bālasyāsya viśeṣataḥ /",
    "T09bsa032_u:807": " kṛpālurapi sankasmānna darśanamapīcchasi // Jm_7.22 //",
    "T09bsa032_u:808": " bodhisattva uvāca - agatyā mārṣa /",
    "T09bsa032_u:809": " paśyatvatrabhavān /",
    "T09bsa032_u:810": " kathaṃcidapi śakyeta yadi bālaścikitsitum /",
    "T09bsa032_u:811": " taddhitodyoganiryatnaḥ kathaṃ syāditi madvidhaḥ // Jm_7.23 //",
    "T09bsa032_u:812": " itthaṃ caiṣa cikitsāprayogasyāpātramiti gṛhyatām /",
    "T09bsa032_u:813": " sunayavadanayaṃ nayatyayaṃ paramapi cātra niyoktumicchati /",
    "T09bsa032_u:814": " anucitavinayārjavakramo hitamapi cābhihitaḥ prakupyati // Jm_7.24 //",
    "T09bsa032_u:815": " iti paṇḍitamānamohadagdhe hitavādiṣvapi roṣarūkṣabhāve /",
    "T09bsa032_u:816": " rabhase vinayābhiyogamāndyādvada kastatra hitārpaṇābhyupāyaḥ // Jm_7.25 //",
    "T09bsa032_u:817": " ityagatyā suraśreṣṭha karuṇāpravaṇairapi /",
    "T09bsa032_u:818": " bālasyādravyabhūtasya na darśanamapīṣyate // Jm_7.26 //",
    "T09bsa032_u:819": " tacchrutvā śakraḥ sādhu sādhvityenamabhinandya subhāṣitābhiprasāditamatiḥ punaruvāca -",
    "T09bsa032_u:820": " na subhāṣitaratnānāmarghaḥ kaścana vidyate /",
    "T09bsa032_u:821": " kusumāñjalivatprītyā dadāmyatrāpi te varam // Jm_7.27 //",
    "T09bsa032_u:822": " atha bodhisattvaḥ sarvāvasthāsukhatāṃ sajjanasya pradarśayañchakramuvāca -",
    "T09bsa032_u:823": " vīkṣeya dhīraṃ śṛṇuyāṃ ca dhīraṃ syānme nivāsaḥ saha tena śakra /",
    "T09bsa032_u:824": " saṃbhāṣaṇaṃ tena sahaiva bhūyādetaṃ varaṃ devavara prayaccha // Jm_7.28 //",
    "T09bsa032_u:825": " śakra uvāca - atipakṣapāta iva khalu te dhīraṃ prati /",
    "T09bsa032_u:826": " taducyatāṃ tāvat /",
    "T09bsa032_u:827": " kiṃ nu dhīrastavākārṣīdvada kāśyapa kāraṇam /",
    "T09bsa032_u:828": " adhīra iva yenāsi dhīradarśanalālasaḥ // Jm_7.29 //",
    "T09bsa032_u:829": " (Vaidya 41)",
    "T09bsa032_u:830": " atha bodhisattvaḥ sajjanamāhātmyamasya pradarśayannuvāca - śrūyatāṃ mārṣa,",
    "T09bsa032_u:831": " yena me dhīradarśanamevābhilaṣate matiḥ /",
    "T09bsa032_u:832": " vrajati guṇapathena ca svayaṃ nayati parānapi tena vartmanā /",
    "T09bsa032_u:833": " vacanamapi na rūkṣamakṣamāṃ janayati tasya hitopasaṃhitam // Jm_7.30 //",
    "T09bsa032_u:834": " aśaṭhavinayabhūṣaṇaḥ sadā hitamiti lambhayituṃ sa śakyate /",
    "T09bsa032_u:835": " iti mama guṇapakṣapātinī namati matirguṃṇapakṣapātini // Jm_7.31 //",
    "T09bsa032_u:836": " athainaṃ śakraḥ sādhūpapannarūpamidamiti cābhinandya samabhivṛddhaprasādaḥ punarvareṇopanimantrayāmāsa -",
    "T09bsa032_u:837": " kāmaṃ saṃtoṣasātmatvātsarvatra kṛtameva te /",
    "T09bsa032_u:838": " madanugrahabuddhyā tu grahītuṃ varamarhasi // Jm_7.32 //",
    "T09bsa032_u:839": " upakārāśayā bhaktyā śaktyā caiva samastayā /",
    "T09bsa032_u:840": " prayuktasyātiduḥkho hi praṇayasyāpratigrahaḥ // Jm_7.33 //",
    "T09bsa032_u:841": " atha tasya parāmupakartukāmatāmavekṣya bodhisattvastatpriyahitakāmatayā pradānānutarṣaprābalyamasmai prakāśayannuvāca -",
    "T09bsa032_u:842": " tvadīyamannaṃ kṣayadoṣavarjitaṃ manaśca ditsāpratipattipeśalam /",
    "T09bsa032_u:843": " viśuddhaśīlābharaṇāśca yācakā mama syuretāṃ varasaṃpadaṃ vṛṇe // Jm_7.34 //",
    "T09bsa032_u:844": " śakra uvāca - subhāṣitaratnākaraḥ khalvatrabhavān / api ca -",
    "T09bsa032_u:845": " yadabhiprārthitaṃ sarvaṃ tattathaiva bhaviṣyati /",
    "T09bsa032_u:846": " dadāmi ca punastubhyaṃ varamasminsubhāṣite // Jm_7.35 //",
    "T09bsa032_u:847": " bodhisattva uvāca -",
    "T09bsa032_u:848": " varaṃ mamānugrahasaṃpadākaraṃ dadāsi cetsarvadivaukasāṃ vara /",
    "T09bsa032_u:849": " na mābhyupeyāḥ punarityabhijvalannimaṃ varaṃ dainyanisūdanaṃ vṛṇe // Jm_7.36 //",
    "T09bsa032_u:850": " (Vaidya 42)",
    "T09bsa032_u:851": " atha śakraḥ sāmarṣavadenamativismayamāna uvāca - mā tāvadbhoḥ",
    "T09bsa032_u:852": " japavratejyāvidhinā tapaḥśramairjano 'yamanvicchati darśanaṃ mama /",
    "T09bsa032_u:853": " bhavānpunarnecchati kena hetunā varapraditsābhigatasya me sataḥ // Jm_7.37 //",
    "T09bsa032_u:854": " bodhisattva uvāca - alaṃ te manyupraṇayena /",
    "T09bsa032_u:855": " samanuneṣyāmyahamatrabhavantaṃ devarāja na hyasāvadākṣiṇyānuvṛttirna cāpyabahumānaviceṣṭitamasamavadhānakāmyatā vā bhavati bhavatām / kiṃ tu",
    "T09bsa032_u:856": " nirīkṣya te rūpamamānuṣādbhutaṃ prasannakānti jvalitaṃ ca tejasā /",
    "T09bsa032_u:857": " bhavetpramādastapasīti me bhayaṃ prasādasaumyādapi darśanāttava // Jm_7.38 //",
    "T09bsa032_u:858": " atha śakraḥ praṇamya pradakṣiṇīkṛtya cainaṃ tatraivāntardadhe /",
    "T09bsa032_u:859": " prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyamannapānaṃ dadarśa /",
    "T09bsa032_u:860": " śakropanimantraṇāhūtāni cānekāni pratyekabuddhaśatāni vyāyatābaddhaparikarāṃśca pariveṣaṇasajjānanekāṃśca devakumārān /",
    "T09bsa032_u:861": " tenānnapānavidhinā sa munirmaharṣīn saṃtarpayanmudamudāratarāmavāpa /",
    "T09bsa032_u:862": " vṛttyā ca tāpasajanocitayābhireme dhyānāpramāṇaniyamena śamena caiva // Jm_7.39 //",
    "T09bsa032_u:863": " tadevaṃ tapovanasthānāmapyalaṃkārastyāgaśauryaṃ prāgeva gṛhasthānāmiti tyāgaśauryeṇālaṃkartavya evātmā satpuruṣeṇeti /",
    "T09bsa032_u:864": " dānapatisaṃpraharṣaṇāyāmapyunneyaṃ lobhadveṣamohabālyavigarhāyāṃ kalyāṇamitrasaṃparkaguṇe saṃtoṣakathāyāṃ tathāgatamāhātmye ca /",
    "T09bsa032_u:865": " evaṃ pūrvajanmasvapi subhāṣitaratnātiśayākaraḥ sa bhagavān prāgeva saṃbuddha iti /",
    "T09bsa032_u:866": " ityagastyajātakaṃ saptamam /",
    "T09bsa032_u:867": " (Vaidya 43)",
    "T09bsa032_u:868": " 8. Maitrībalajātakam",
    "T09bsa032_u:869": " na paraduḥkhāturāḥ svasukhamavekṣante mahākāruṇikāḥ /",
    "T09bsa032_u:870": " tadyathānuśrūyate -",
    "T09bsa032_u:871": " bodhisattvaḥ kila svamāhātmyakāruṇyābhiprapanno jagatparitrāṇādhyāśayaḥ,",
    "T09bsa032_u:872": " pradānadamaniyamasauratyādibhirlokānugrahānukūlairguṇātiśayairabhivardhamānaḥ sarvasattvamaitramanā maitrabalo nāma rājā babhūva /",
    "T09bsa032_u:873": " duḥkhaṃ sukhaṃ vā yadabhūtprajānāṃ tasyāpi rājñastadabhūttathaiva /",
    "T09bsa032_u:874": " ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa // Jm_8.1 //",
    "T09bsa032_u:875": " narendracūḍādhṛtaśāsanasya tasya tvalaṅkāravadāsa śastram /",
    "T09bsa032_u:876": " vispaṣṭarūpaṃ dadṛśe ca śāstraṃ nayeṣu lokasya hitodayeṣu // Jm_8.2 //",
    "T09bsa032_u:877": " vinigrahapragrahayoḥ pravṛttirdharmoparodhaṃ na cakāra tasya /",
    "T09bsa032_u:878": " hitāśayatvānnayanaipuṇācca parīkṣakasyeva pituḥ prajāsu // Jm_8.3 //",
    "T09bsa032_u:879": " tasyaivaṃ dharmeṇa prajāḥ pālayataḥ satyatyāgopaśamaprajñādibhiśca parahitapariṇāmanātsaviśeṣodāttakramairbodhisambhāravidhibhirabhivardhamānasya",
    "T09bsa032_u:880": " kadācitkasmiṃścidaparādhe yakṣāṇāmadhipatinā svaviṣayātpravrājitā ojohārāḥ pañca",
    "T09bsa032_u:881": " yakṣāḥ paravadhadakṣāstadviṣayamabhijagmuḥ /",
    "T09bsa032_u:882": " vyapagatasarvopadravatvācca nityapravṛttavividhotsavaṃ parayā sampadā samupetarūpaṃ",
    "T09bsa032_u:883": " pramuditatuṣṭapuṣṭajanamabhisamīkṣya tadviṣayaṃ tannivāsināṃ puruṣāṇāmojāṃsyapahartuṃ",
    "T09bsa032_u:884": " teṣāmabhilāṣo babhūva /",
    "T09bsa032_u:885": " te pareṇāpi yatnena sampravṛttāḥ svakarmaṇi /",
    "T09bsa032_u:886": " naiva tadviṣayasthānāṃ hartumojaḥ prasehire // Jm_8.4 //",
    "T09bsa032_u:887": " tasya prabhāvātiśayānnṛpasya mameti yatraiva babhūva buddhiḥ /",
    "T09bsa032_u:888": " saivāsya rakṣā paramāsa tasmādojāṃsi hartuṃ na viṣehire te // Jm_8.5 //",
    "T09bsa032_u:889": " (Vaidya 44)",
    "T09bsa032_u:890": " yadā ca paramapi prayatnaṃ kurvanto naiva śaknuvanti sma kasyacidviṣayanivāsino janasyaujo 'pahartumatha teṣāṃ parasparamavekṣyaitadabhūt /",
    "T09bsa032_u:891": " kiṃ nu khalvidaṃ mārṣāḥ /",
    "T09bsa032_u:892": " asmatprabhāvapratighātayogyā vidyātapaḥsiddhimayā viśeṣāḥ /",
    "T09bsa032_u:893": " na santi caiṣāmatha cādya sarve vyarthābhidhānatvamupāgatāḥ smaḥ // Jm_8.6 //",
    "T09bsa032_u:894": " atha te yakṣā brāhmaṇavarṇamātmānamabhinirmāya samanucaranto dadṛśuḥ pratyaraṇyacaramanyatamaṃ",
    "T09bsa032_u:895": " gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavairvanatarukusumairviracitāṃ",
    "T09bsa032_u:896": " mālāmudvahantaṃ dakṣiṇato vinyastadaṇḍaparaśumekākinaṃ rajjuvartanavyāpṛtaṃ prakṣveḍitavilāsena gāyantamāsīnam /",
    "T09bsa032_u:897": " samupetya cainamūcuḥ - thathathadadakākākākā /",
    "T09bsa032_u:898": " bho gavāṃ saṃrakṣādhikṛta evaṃ vivikte nirjanasampāte 'sminnaraṇye vicarannevamekākī kathaṃ na bibheṣīti /",
    "T09bsa032_u:899": " sa tānālokyābravīt - kuto vā bhetavyamiti /",
    "T09bsa032_u:900": " yakṣā ūcuḥ - kiṃ tvayā na śrūtapūrvā yakṣarākṣasānāṃ piśācānāṃ vā nisargaraudrā prakṛtiriti?",
    "T09bsa032_u:901": " sahāyamadhye 'pi hi vartamāno vidyātapaḥsvastyayanairupetaḥ /",
    "T09bsa032_u:902": " yebhyaḥ kathañcitparimokṣameti śauryādavajñātabhayo 'pi lokaḥ // Jm_8.7 //",
    "T09bsa032_u:903": " tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ /",
    "T09bsa032_u:904": " viviktagambhīrabhayānakeṣu sahāyahīnasya vanāntareṣu // Jm_8.8 //",
    "T09bsa032_u:905": " ityukte sa gopālakaḥ prahasyainānuvāca -",
    "T09bsa032_u:906": " janaḥ svastyayanenāyaṃ mahatā paripālyate /",
    "T09bsa032_u:907": " devendreṇāpyaśakyo 'yaṃ kiṃ punaḥ piśitāśanaiḥ // Jm_8.9 //",
    "T09bsa032_u:908": " tena geha ivāraṇye rātrāvapi yathā divā /",
    "T09bsa032_u:909": " janānta iva caiko 'pi nirbhayo vicarāmyaham // Jm_8.10 //",
    "T09bsa032_u:910": " athainaṃ te yakṣāḥ kutūhalaprābalyātsādaramutsāhayanta ivocuḥ - tatkathaya kathaya tāvadbhada kīdṛśo 'yaṃ yuṣmākaṃ svastyayanaviśeṣa iti /",
    "T09bsa032_u:911": " sa tānprahasannuvāca - śrūyatāṃ yādṛśo 'yamasmākamatyadbhūtaḥ svastyayanaviśeṣaḥ /",
    "T09bsa032_u:912": " (Vaidya 45)",
    "T09bsa032_u:913": " kanakagiriśilāviśālavakṣāḥ śaradamalendumanojñavaktraśobhaḥ /",
    "T09bsa032_u:914": " kanakaparighapīnalambabāhurvṛṣabhanibhekṣaṇavikramo narendraḥ // Jm_8.11 //",
    "T09bsa032_u:915": " īdṛśo 'smākaṃ svastyayanaviśeṣaḥ /",
    "T09bsa032_u:916": " ityuktvā sāmarṣavismayastān yakṣānavekṣamāṇaḥ punaruvāca - āścaryaṃ batedam /",
    "T09bsa032_u:917": " evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ /",
    "T09bsa032_u:918": " atyadbhutatvādathavā śruto 'pi bhavatsu vipratyayato na rūḍhaḥ // Jm_8.12 //",
    "T09bsa032_u:919": " śaṅke guṇānveṣaṇaviklavo vā deśī jano 'sāvakutūhalo vā /",
    "T09bsa032_u:920": " vivarjito bhāgyaparikṣayādvā kīrtyā narendrasya yato 'bhyupaita // Jm_8.13 //",
    "T09bsa032_u:921": " tadasti vo bhāgyaśeṣaṃ yattādṛśāddeśakāntārādihāgatāḥ stha /",
    "T09bsa032_u:922": " yakṣā ūcuḥ - bhadramukha kathaya kiṃkṛto 'yamasya rājñaḥ prabhāvo yadasyāmānuṣā na prasahante viṣayavāsinaṃ janaṃ hiṃsitumiti /",
    "T09bsa032_u:923": " gopālaka uvāca - svamāhātmyādhigataḥ prabhāvo 'yamasmākaṃ mahārājasya /",
    "T09bsa032_u:924": " paśyata mahābrāhmaṇāḥ",
    "T09bsa032_u:925": " maitrī tasya balaṃ dhvajāgraśabalaṃ tvācāramātraṃ balaṃ",
    "T09bsa032_u:926": " nāsau vetti rūṣaṃ na cāha paruṣaṃ samyak ca gāṃ rakṣati /",
    "T09bsa032_u:927": " dharmastasya nayo na nītinikṛtiḥ pūjārthamarthaḥ satām",
    "T09bsa032_u:928": " ityāścaryamayo 'pi durjanadhanaṃ garvaṃ ca nālambate // Jm_8.14 //",
    "T09bsa032_u:929": " evamādiguṇaśatasamudito 'yamasmākaṃ svāmī /",
    "T09bsa032_u:930": " tenāsya na prasahante viṣayanivāsinaṃ janaṃ hiṃsitumupadravāḥ /",
    "T09bsa032_u:931": " api ca /",
    "T09bsa032_u:932": " kiyadahaṃ vaḥ śakṣyāmi vaktum /",
    "T09bsa032_u:933": " nṛpatiguṇaśravaṇakautūhalaistu bhavadbhirnagarameva yuktaṃ praveṣṭuṃ syāt /",
    "T09bsa032_u:934": " tatra hi bhavantaḥ svadharmānurāgādvyavasthitāryamaryādaṃ nityakṣemasubhikṣatvātpramuditasamṛddhamanuddhatodāttaveṣamabhyāgatātithijanaviśeṣavatsalaṃ",
    "T09bsa032_u:935": " nṛpatiguṇākṣiptahṛdayaṃ tatkīrtyāśrayāḥ stutīrmaṅgalamiva svastyayanamiva ca praharṣādabhyasyantaṃ",
    "T09bsa032_u:936": " janaṃ dṛṣṭvā rājño guṇavistaramanumāsyante /",
    "T09bsa032_u:937": " satyāṃ ca guṇabahumānodbhāvanāyāṃ taddidṛkṣayā yūyamavaśyaṃ tadguṇapratyakṣiṇo bhaviṣyatheti /",
    "T09bsa032_u:938": " (Vaidya 46)",
    "T09bsa032_u:939": " atha te yakṣāḥ svaprabhāvapratighātāttasminnājani sāmarṣahṛdayā bhāvaprayuktayāpi yuktayā tayā tadguṇakathayā naiva mārdavamupajagmuḥ /",
    "T09bsa032_u:940": " prāyeṇa khalu mandānāmamarṣajvalitaṃ manaḥ /",
    "T09bsa032_u:941": " yasminvastuni tatkīrtyā tadviśeṣeṇa dahyate // Jm_8.15 //",
    "T09bsa032_u:942": " pradānapriyatāṃ tu samabhivīkṣya tasya rājñaste yakṣāstadapakāracikīrṣavaḥ samabhigamya rājānaṃ sandarśanakāle bhojanamayācanta /",
    "T09bsa032_u:943": " atha sa rājā pramuditamanāstadadhikṛtānpuruṣānsamādideśakṣipramabhirucitaṃ bhojanaṃ brāhmaṇebhyo dīyatāmiti /",
    "T09bsa032_u:944": " atha te yakṣāḥ samupahṛtaṃ rājārhamapi bhojanaṃ haritatṛṇamiva vyāghrā naiva pratyagṛhṇannaivaṃvidhaṃ bhojanaṃ vayamaśnīma iti /",
    "T09bsa032_u:945": " tacchrutvā sa rājā samabhigamyainānabravīt - atha kīdṛśaṃ bhojanaṃ yuṣmākamupaśete?",
    "T09bsa032_u:946": " yāvattādṛśamanviṣyatāmiti / yakṣā ūcuḥ -",
    "T09bsa032_u:947": " pratyagroṣmāṇi māṃsāni narāṇāṃ rudhirāṇi ca /",
    "T09bsa032_u:948": " ityannapānaṃ padmākṣa yakṣāṇāmakṣatavrata // Jm_8.16 //",
    "T09bsa032_u:949": " ityuktvā daṃṣṭrākarālavadanāni dīptapiṅgala kekararaudranayanāni sphuṭitacipiṭavirūpaghoṇāni",
    "T09bsa032_u:950": " jvaladanalakapilakeśaśmaśrūṇi sajalajaladharāndhakārāṇi vikṛtabhīṣaṇāni svānyeva",
    "T09bsa032_u:951": " vapūṃṣi pratyapadyanta /",
    "T09bsa032_u:952": " samabhivīkṣya cainānsa rājāpiśācāḥ khalvime na mānuṣāstenāsmadīyamannapānaṃ nābhilaṣantīti niścayamupajagāma /",
    "T09bsa032_u:953": " atha tasya narendrasya prakṛtyā karuṇātmanaḥ /",
    "T09bsa032_u:954": " bhūyasī karuṇā teṣu samabhūcchuddhacetasaḥ // Jm_8.17 //",
    "T09bsa032_u:955": " karuṇaikatānahṛdayaśca tānyakṣānanuśocanniyatamīdṛśamarthaṃ cintayāmāsa /",
    "T09bsa032_u:956": " dayāvatastāvadidamannapānaṃ sudurlabham /",
    "T09bsa032_u:957": " pratyahaṃ ca tadanveṣyaṃ kinnu duḥkhamataḥ param // Jm_8.18 //",
    "T09bsa032_u:958": " nirdayasyāpyaśaktasya vighātaikarasaḥ śramaḥ /",
    "T09bsa032_u:959": " śaktasyāpyahitābhyāsāt kiṃsvitkaṣṭataraṃ tataḥ // Jm_8.19 //",
    "T09bsa032_u:960": " evaṃvidhāhāraparāyaṇānāṃ kārūṇyaśūnyāśivamānasānām /",
    "T09bsa032_u:961": " pratyāhameṣāṃ dahatāṃ svamarthaṃ duḥkhāni yāsyanti kadā nu nāśam // Jm_8.20 //",
    "T09bsa032_u:962": " (Vaidya 47)",
    "T09bsa032_u:963": " tatkathamidānīmahameṣāmīdṛśāhārasampādanādekāhamapi tāvatparahiṃsāprāṇavighātaṃ kuryām?",
    "T09bsa032_u:964": " na hi smarāmyarthitayāgatānāmāśāviparyāsahataprabhāṇi /",
    "T09bsa032_u:965": " himānilamlāpitapaṅkajānāṃ samānadainyāni mukhāni kartum // Jm_8.21 //",
    "T09bsa032_u:966": " bhavatu / dṛṣṭam /",
    "T09bsa032_u:967": " svataḥ śarīrātsthirapīvarāṇi dāsyāmi māṃsāni saśoṇitāni /",
    "T09bsa032_u:968": " ato 'nyathā ko hi mama kramaḥ syādityāgateṣvarthiṣu yuktarūpaḥ // Jm_8.22 //",
    "T09bsa032_u:969": " svayaṃmṛtānāṃ hi nirūṣmakāṇi bhavanti māṃsāni viśoṇitāni /",
    "T09bsa032_u:970": " priyāṇi caiṣāṃ na hi tāni samyag bubhukṣayā pīḍitavigrahāṇām // Jm_8.23 //",
    "T09bsa032_u:971": " jīvato 'pi ca kuto 'hamanyasmānmāṃsamādāsye māmabhigamya caite tathaiva kṣuttarṣaparikṣāmanayanavadanā niṣphalāśāpraṇayatvādadhikataravighātāturamanasaḥ kathaṃ nāma pratiyāsyanti?",
    "T09bsa032_u:972": " tadidamatra prāptakālam /",
    "T09bsa032_u:973": " duṣṭavraṇasyeva sadāturasya kaḍe(le)",
    "T09bsa032_u:974": " varasyāsya rujākarasya /",
    "T09bsa032_u:975": " karomi kāryātiśayopayogādatyartharamyaṃ pratikārakhedam // Jm_8.24 //",
    "T09bsa032_u:976": " iti viniścitya sa mahātmā praharṣodgamasphītīkṛtanayanavadanaśobhaḥ svaṃ śarīramupadarśayaṃstānyakṣānuvāca -",
    "T09bsa032_u:977": " amūni māṃsāni saśoṇitāni dhṛtāni lokasya hitārthameva /",
    "T09bsa032_u:978": " yadyātitheyatvamupeyuradya mahodayaḥ so 'bhyudayo mama syāt // Jm_8.25 //",
    "T09bsa032_u:979": " atha te yakṣā jānanto 'pi tasya rājñastamadhyāśayamatyadbhutatvādaśraddadhānā rājānamūcuḥ -",
    "T09bsa032_u:980": " arthinātmagate duḥkhe yācñādainyena darśite /",
    "T09bsa032_u:981": " jñātumarhati dātaiva prāptakālamataḥ param // Jm_8.26 //",
    "T09bsa032_u:982": " (Vaidya 48)",
    "T09bsa032_u:983": " atha rājā - anumatamidameṣāmiti pramuditamanāḥ sirāmokṣaṇārthaṃ vaidyā ājñāpyantāmiti samādideśa /",
    "T09bsa032_u:984": " atha tasya rājño 'mātyāḥ svamāṃsaśoṇitapradānavyavasāyamavetya sambhramāmarṣavyākulahṛdayā",
    "T09bsa032_u:985": " vyaktamīdṛśaṃ kañcidarthaṃ snehavaśādūcuḥ - nārhati devaḥ pradānaharṣātiśayādanuraktānāṃ",
    "T09bsa032_u:986": " prajānāṃ hitāhitakramamanavekṣitum /",
    "T09bsa032_u:987": " na caitadaviditaṃ devasya / yathā -",
    "T09bsa032_u:988": " yadyatprajānāmahitodayāya tattatpriyaṃ mānada rākṣasānām /",
    "T09bsa032_u:989": " paroparodhārjitavṛttituṣṭirevaṃsvabhāvānagha jātireṣām // Jm_8.27 //",
    "T09bsa032_u:990": " sukheṣvasaktaśca bibharṣi deva rājyaśramaṃ lokahitārthameva /",
    "T09bsa032_u:991": " svamāṃsadānavyavasāyamasmātsvaniścayonmārgamimaṃ vimuñca // Jm_8.28 //",
    "T09bsa032_u:992": " asaṃśayaṃ na prasahanta ete tvadvīryaguptaṃ naradeva lokam /",
    "T09bsa032_u:993": " anarthapāṇḍityahatāstathā hi nayena vāñchantyanayaṃ prajānām // Jm_8.29 //",
    "T09bsa032_u:994": " medovasādyaistridaśā makheṣu prītiṃ hutāśābhihutairvrajanti /",
    "T09bsa032_u:995": " satkārapūtaṃ bhavadīyamannaṃ sampannameṣāṃ kila naiva rucyam // Jm_8.30 //",
    "T09bsa032_u:996": " kāmaṃ nāsmadvidhajanādheyabuddhayo devapādāḥ /",
    "T09bsa032_u:997": " svakāryānurāgastvayamasmānevamupacārapathād bhraṃśayati /",
    "T09bsa032_u:998": " pañcānāmamīṣāmarthe sakalaṃ jagadanarthīkartavyamiti ko 'yaṃ dharmamārgo devasya? api ca /",
    "T09bsa032_u:999": " kiṃkṛteyamasmāsvevaṃ niṣpraṇayatā,",
    "T09bsa032_u:1000": " kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yadaparikṣīṇeṣvevāmīṣu svāni devo dātumicchatīti /",
    "T09bsa032_u:1001": " atha sa rājā tānamātyānuvāca -",
    "T09bsa032_u:1002": " saṃvidyamānaṃ nāstīti brūyādasmadvidhaḥ katham /",
    "T09bsa032_u:1003": " na dāsyāmītyasatyaṃ vā vispaṣṭamapi yācitaḥ // Jm_8.31 //",
    "T09bsa032_u:1004": " dharmavyavasthāsu puraḥsaraḥ san svayaṃ vrajeyaṃ yadi kāpathena /",
    "T09bsa032_u:1005": " asmadgatācārapathānugānāṃ bhavedavasthā mama kā prajānām // Jm_8.32 //",
    "T09bsa032_u:1006": " (Vaidya 49)",
    "T09bsa032_u:1007": " yataḥ prajā eva samīkṣamāṇaḥ sāraṃ śarīrādahamuddhariṣye /",
    "T09bsa032_u:1008": " kaśca prabhāvo jagadarthasādhurmātsaryahāryālpahṛdo mama syāt // Jm_8.33 //",
    "T09bsa032_u:1009": " yadapi cāsmatpremabahumānāvarjitaṃ praṇayavisrambhagarbhamabhidhīyate bhavadbhiḥ - kiṃkṛteyamasmāsvevaṃ niṣpraṇayatā yadaparikṣīṇeṣveva no māṃsaśoṇiteṣu svāni devo dātumicchatīti /",
    "T09bsa032_u:1010": " atra vo 'nuneṣyāmi /",
    "T09bsa032_u:1011": " na khalu me yuṣmāsu pratihataviṣayaḥ praṇayamārgo visrambhavirahātpariśaṅkāgahanaduravagāho vā / kintu -",
    "T09bsa032_u:1012": " dhane tanutvaṃ kramaśo gate vā bhāgyānuvṛttyā kṣayamāgate vā /",
    "T09bsa032_u:1013": " vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu // Jm_8.34 //",
    "T09bsa032_u:1014": " vivardhiteṣvarthijanārthameva saṃvidyamāneṣu ca me bṛhatsu /",
    "T09bsa032_u:1015": " gātreṣu māṃsopacayonnateṣu yuṣmāsvapi syātpraṇayo virūpaḥ // Jm_8.35 //",
    "T09bsa032_u:1016": " asaṃstutānāmapi na kṣameya pīḍāṃ kathaṃ kaiva kathā bhavatsu /",
    "T09bsa032_u:1017": " svānyeva māṃsāni yato 'smi ditsurmāṃ caiva yācanta ime na yuṣmān // Jm_8.36 //",
    "T09bsa032_u:1018": " tadalamasmadatisnehāddharmavighnaniḥsādhvasatayā /",
    "T09bsa032_u:1019": " anucitaḥ khalvayamatrabhavatāmasmadarthiṣu samudācāraḥ /",
    "T09bsa032_u:1020": " mīmāṃsitavyamapi ca tāvadetatsyāt -",
    "T09bsa032_u:1021": " svārthamannādi ditsantaṃ kathaṃ syātpratiṣedhayan /",
    "T09bsa032_u:1022": " sādhuvṛttirasādhurvā prāgevaivaṃvidhaṃ vidhim // Jm_8.37 //",
    "T09bsa032_u:1023": " tadalamanenātra vo nirbandhena /",
    "T09bsa032_u:1024": " nyāyopaparīkṣayā kriyatāmasmatsācivyasadṛśamunmārgāvaraṇaṃ manasaḥ /",
    "T09bsa032_u:1025": " anumodanānuguṇavacasaḥ khalvatrabhavantaḥ śobherannevamadhīranayanāḥ / kutaḥ -",
    "T09bsa032_u:1026": " naikopayogasya dhanasya tāvanna pratyahaṃ yācanakā bhavanti /",
    "T09bsa032_u:1027": " evaṃvidhastvarthijano 'dhigantuṃ na devatārādhanayāpi śakyaḥ // Jm_8.38 //",
    "T09bsa032_u:1028": " (Vaidya 50)",
    "T09bsa032_u:1029": " evaṃvidhe cārthijane 'bhyupete dehe vināśinyasukhāspade ca /",
    "T09bsa032_u:1030": " vimarśamārgo 'pyanudāttatā syānmātsaryadainyaṃ tu parā tamisrā // Jm_8.39 //",
    "T09bsa032_u:1031": " tanna mā vārayatumarhantyatrabhavanta ityanunīya sa rājā svāṃ parṣadamāhūya vaidyānpañca sirāḥ svaśarīre mokṣayitvā tān yakṣānuvāca -",
    "T09bsa032_u:1032": " dharmakarmaṇi sācivyaṃ prītiṃ ca paramāṃ mama /",
    "T09bsa032_u:1033": " bhavantaḥ kartumarhanti deyasyāsya pratigrahāt // Jm_8.40 //",
    "T09bsa032_u:1034": " te tathetyuktvāñjalipuṭaireva rājño raktacandanarasābhitāmraṃ rudhiraṃ pātumupacakramire /",
    "T09bsa032_u:1035": " sa pīyamānakṣatajaḥ kṣitīśaḥ kṣapācarairhemavapuścakāśe /",
    "T09bsa032_u:1036": " sandhyānuraktairjalabhāranamraiḥ payodharairmerurivopagūḍhaḥ // Jm_8.41 //",
    "T09bsa032_u:1037": " prītiprakarṣāddhṛtisampadā ca vapurguṇādeva ca tasya rājñaḥ /",
    "T09bsa032_u:1038": " mamlau na gātraṃ na mumūrcha cetaḥ saṃcikṣipe na kṣatajaṃ kṣaradvā // Jm_8.42 //",
    "T09bsa032_u:1039": " vinītatarṣaklamāstu te yakṣāḥ paryāptamaneneti rājānamūcuḥ -",
    "T09bsa032_u:1040": " anekaduḥkhāyatane śarīre sadā kṛtadhne 'pi narādhipasya /",
    "T09bsa032_u:1041": " gate 'rthisaṃmānanasādhanatvaṃ harṣānukūlaṃ grahaṇaṃ babhūva // Jm_8.43 //",
    "T09bsa032_u:1042": " atha sa rājā harṣaprabodhādadhikataranayanavadanaprasādo nīlotpaladalanīlavimalapatraṃ",
    "T09bsa032_u:1043": " ratnaprabhodbhāsuraruciratsaruṃ niśitaṃ nistriṃśamādāya svamāṃsāni cchittvā tebhyaḥ prāyacchat /",
    "T09bsa032_u:1044": " hriyamāṇāvakāśaṃ tu dānaprītyā punaḥ punaḥ /",
    "T09bsa032_u:1045": " na prasehe manastasya cchedaduḥkhaṃ vigāhitum // Jm_8.44 //",
    "T09bsa032_u:1046": " ākṛṣyamāṇaṃ śitaśasrapātaiḥ prītyā punardūṃramapāsyamānam /",
    "T09bsa032_u:1047": " khedālasatvādiva tasya duḥkhaṃ manaḥsamutsarpaṇamandamāsīt // Jm_8.45 //",
    "T09bsa032_u:1048": " (Vaidya 51)",
    "T09bsa032_u:1049": " sa prītimāneva niśācarāṃstānsantarpayansvaiḥ piśitaistathāsīt /",
    "T09bsa032_u:1050": " krūrāṇi teṣāmapi mānasāni yenāsurāviṣkṛtamārdavāni // Jm_8.46 //",
    "T09bsa032_u:1051": " dharmapriyatvātkaruṇāvaśādvā tyajan parārthe priyamātmadeham /",
    "T09bsa032_u:1052": " dveṣāgnidagdhānyapi mānasāni prasādasauvarṇyanavāni kuryāt // Jm_8.47 //",
    "T09bsa032_u:1053": " atha te yakṣāstaṃ rājānaṃ svamāṃsotkartanaparaṃ tathaivāskhalitavadanaprasādamavikampyamānaṃ māṃsacchedavedanābhirabhivīkṣya prasādaṃ vismayaṃ copajagmuḥ /",
    "T09bsa032_u:1054": " āścaryamadbhutamaho bata kiṃsvidetat satyaṃ na veti samudīrṇavicāraharṣāḥ /",
    "T09bsa032_u:1055": " rājanyamarṣamupamṛdya manaḥprasādaṃ tatsaṃstutipraṇatibhiḥ prathayāmbabhūvuḥ // Jm_8.48 //",
    "T09bsa032_u:1056": " alamalaṃ deva viramyatāṃ svaśarīrapīḍāprasaṅgāt /",
    "T09bsa032_u:1057": " santarpitāḥ smastavānayādbhutayā yācanakajanamanoharayā pratipattyeti sasambhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānamudīkṣamāṇāḥ punarūcuḥ -",
    "T09bsa032_u:1058": " sthāne bhaktivaśena gacchati janastvatkīrtivācālatāṃ",
    "T09bsa032_u:1059": " sthāne śrīḥ paribhūya paṅkajavanaṃ tvatsaṃśrayaślāghinī /",
    "T09bsa032_u:1060": " vyaktaṃ śakrasanāthatāmapi gatā tvadvīryaguptāmimāṃ",
    "T09bsa032_u:1061": " dyauḥ paśyatyuditaspṛhā vasumatīṃ no cedaho vañcyate // Jm_8.49 //",
    "T09bsa032_u:1062": " kiṃ bahunā? evaṃvidhajanābhyupapannaḥ sabhāgyaḥ khalu manuṣyalokaḥ /",
    "T09bsa032_u:1063": " yuṣmadāyāsābhyanumodanāttu vayamevātra dagdhāḥ /",
    "T09bsa032_u:1064": " bhavadvidhajanāpaśrayācchakyamitthaṅgatairapyātmānaṃ samuddhartumiti svaduṣkarapratīghātāśayā bhavantaṃ pṛcchāmaḥ -",
    "T09bsa032_u:1065": " anādṛtya sukhaprāptāmanuraktāṃ nṛpaśriyam /",
    "T09bsa032_u:1066": " kiṃ tadatyadbhutaṃ sthānaṃ pathānena yadīpsasi // Jm_8.50 //",
    "T09bsa032_u:1067": " sarvakṣitipatitvaṃ nu dhaneśatvamathendratām /",
    "T09bsa032_u:1068": " brahmabhūyaṃ vimokṣaṃ vā tapasānena vāñchasi // Jm_8.51 //",
    "T09bsa032_u:1069": " (Vaidya 52)",
    "T09bsa032_u:1070": " asya hi vyavasāyasya na dūrataramīpsitam /",
    "T09bsa032_u:1071": " śrotavyaṃ caitadasmābhirbaktumarhati no bhavān // Jm_8.52 //",
    "T09bsa032_u:1072": " rājovāca - śrūyatāṃ yadartho 'yaṃ mamābhyudyamaḥ /",
    "T09bsa032_u:1073": " prayatnalabhyā yadayatnanāśinī na tṛptisaukhyāya kutaḥ praśāntaye /",
    "T09bsa032_u:1074": " bhavāśrayā sampadato na kāmaye surendralakṣmīmapi kimvathetarām // Jm_8.53 //",
    "T09bsa032_u:1075": " na cātmaduḥkhakṣayamātrakeṇa me prayāti santoṣapathena mānasam /",
    "T09bsa032_u:1076": " amūnanāthānabhivīkṣya dehinaḥ prasaktatīvravyasanaśramāturān // Jm_8.54 //",
    "T09bsa032_u:1077": " anena puṇyena tu sarvadarśitāmavāpya nirjitya ca doṣavidviṣaḥ /",
    "T09bsa032_u:1078": " jarārujāmṛtyumahormisaṅkulātsamuddhareyaṃ bhavasāgarājjagat // Jm_8.55 //",
    "T09bsa032_u:1079": " atha te yakṣāḥ prasādasaṃharṣitatanuruhāḥ praṇamya rājānamūcuḥ - upapannarūpamevaṃvidhasya vyavasāyātiśayasyedaṃ karma /",
    "T09bsa032_u:1080": " tanna dūre bhavadvidhānāmabhiprāyasampada iti niścitamanaso vijñāpayāmaḥ -",
    "T09bsa032_u:1081": " kāmaṃ lokahitāyaiva tava sarvo 'yamudyamaḥ /",
    "T09bsa032_u:1082": " svahitātyādaraṃ tveṣāṃ smartumarhasi nastadā // Jm_8.56 //",
    "T09bsa032_u:1083": " ajñānācca yadasmābhirevamāyāsito bhavān /",
    "T09bsa032_u:1084": " svamapyarthamapaśyadbhirmṛṣyatāmeva tacca naḥ // Jm_8.57 //",
    "T09bsa032_u:1085": " ājñāmapi ca tāvannastvamanugrahapaddhatim /",
    "T09bsa032_u:1086": " sacivānāmiva sveṣāṃ visrabdhaṃ dātumarhasi // Jm_8.58 //",
    "T09bsa032_u:1087": " atha sa rājā prasādamṛdūkṛtahṛdayānmatvainānuvāca - upakāraḥ khalvayaṃ nāyāso mametyalamatra vo 'kṣamāśaṅkayā / api ca -",
    "T09bsa032_u:1088": " evaṃvidhe dharmapathe sahāyānkiṃ vismariṣyāmyadhigamya bodhim /",
    "T09bsa032_u:1089": " (Vaidya 53)",
    "T09bsa032_u:1090": " yuṣmākameva prathamaṃ kariṣye vimokṣadharmāmṛtasaṃvibhāgam // Jm_8.59 //",
    "T09bsa032_u:1091": " asmatpriyaṃ cābhisamīkṣamāṇairhiṃsā bhavadbhirviṣavadvivarjyā /",
    "T09bsa032_u:1092": " lobhaḥ paradravyaparigraheṣu vāggarhitā madyamayaśca pāpmā // Jm_8.60 //",
    "T09bsa032_u:1093": " atha te yakṣāstathetyasmai pratiśrutya praṇamya pradakṣiṇīkṛtya cainaṃ tatraivāntardadhire /",
    "T09bsa032_u:1094": " svamāṃsaśoṇitapradānaniścayasamakālameva tu tasya mahāsattvasya /",
    "T09bsa032_u:1095": " vikampamānā bahudhā vasundharā vidhūrṇayāmāsa suvarṇaparvatam /",
    "T09bsa032_u:1096": " prasasvanurdundubhayaśca tadgatā drumāśca puṣpaṃ sasṛjurvikampanāt // Jm_8.61 //",
    "T09bsa032_u:1097": " tadabhravadvyomani māruteritaṃ patatriseneva vitānavatkvacit /",
    "T09bsa032_u:1098": " visṛtya mālā grathiteva kutracitsamaṃ samantānnṛpatervyakīryata // Jm_8.62 //",
    "T09bsa032_u:1099": " nivārayiṣyanniva medinīpatiṃ samuddhatāvegatayā mahārṇavaḥ /",
    "T09bsa032_u:1100": " jalaiḥ prakṛtyabhyadhikakramasvanaiḥ prayāṇasaujaskavapurvyarocata // Jm_8.63 //",
    "T09bsa032_u:1101": " kimetadityāgatasambhramastataḥ surādhipastatra vicintya kāraṇam /",
    "T09bsa032_u:1102": " nṛpātyayāśaṅkitatūrṇamāyayau nṛpālayaṃ śokabhayākulākulam // Jm_8.64 //",
    "T09bsa032_u:1103": " tathāgatasyāpi tu tasya bhūpatermukhaprasādātsaviśeṣavismayaḥ /",
    "T09bsa032_u:1104": " upetya taktarma manojñayā girā prasādasaṃharṣavaśena tuṣṭuve // Jm_8.65 //",
    "T09bsa032_u:1105": " (Vaidya 54)",
    "T09bsa032_u:1106": " aho prakarṣo bata sajjanasthiteraho guṇābhyāsanidherudāratā /",
    "T09bsa032_u:1107": " aho parānugrahapeśalā matistvadarpaṇānnāthavatī bata kṣitiḥ // Jm_8.66 //",
    "T09bsa032_u:1108": " ityabhipraśasyainaṃ śakro devendraḥ sadyaḥkṣatarohaṇasamarthairdivyairmānuṣyakairoṣadhiviśeṣairnirvedanaṃ",
    "T09bsa032_u:1109": " yathāpaurāṇaṃ śarīraṃ kṛtvā dākṣiṇyavinayopacāramadhuraṃ pratipūjitastena rājñā svamāvāsaṃ pratijagāma /",
    "T09bsa032_u:1110": " tadevaṃ paraduḥkhāturā nātmasukhamavekṣante mahākāruṇikā iti /",
    "T09bsa032_u:1111": " ko nāma dhanamātrake 'pyapekṣāṃ notsraṣṭumarhatīti dāyakajanasamuttejanāyāṃ vācyam /",
    "T09bsa032_u:1112": " karuṇāvarṇe 'pi tathāgatamāhātmye satkṛtya dharmaśravaṇe ca /",
    "T09bsa032_u:1113": " yaccoktaṃ bhagavatā 'bahukaraḥ khalvete pañcakā bhikṣavaḥ ' iti syādetatsandhāya /",
    "T09bsa032_u:1114": " tena hi samayena te pañca yakṣā babhūvuḥ /",
    "T09bsa032_u:1115": " teṣāṃ bhagavatā yathāpratijñātameva prathamaṃ dharmāmṛtasaṃvibhāgaḥ kṛta iti /",
    "T09bsa032_u:1116": " iti maitrībalajātakamaṣṭamam /",
    "T09bsa032_u:1117": " (Vaidya 55)",
    "T09bsa032_u:1118": " 9. Viśvantarajātakam",
    "T09bsa032_u:1119": " na bodhisattvacaritaṃ sukhamanumoditumapyalpasattvaiḥ prāgevācaritum /",
    "T09bsa032_u:1120": " tadyathānuśrūyate -",
    "T09bsa032_u:1121": " sātmībhūtendriyajayaḥ parākramanayavinayasaṃpadā samadhigatavijayaśrīrvṛddhopāsananiyamāt",
    "T09bsa032_u:1122": " trayyānvīkṣikyorupalabdhārthatattvaḥ svadharmakarmānuraktābhiranudvignasukhocitābhiranuraktābhiḥ",
    "T09bsa032_u:1123": " prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo nāma śibīnāṃ rājā babhūva /",
    "T09bsa032_u:1124": " guṇodayairyasya nibaddhabhāvā kulāṅganevāsa narādhipaśrīḥ /",
    "T09bsa032_u:1125": " atarkaṇīyānyamahīpatīnāṃ siṃhābhigupteva guhā mṛgāṇām // Jm_9.1 //",
    "T09bsa032_u:1126": " tapassu vidyāsu kalāsu caiva kṛtaśramā yasya sadābhyupetāḥ /",
    "T09bsa032_u:1127": " viśeṣayuktaṃ bahumānamīyuḥ pūjābhirāviṣkriyamāṇasārāḥ // Jm_9.2 //",
    "T09bsa032_u:1128": " tasya rājñaḥ pratipattyanantaraṃ prathitaguṇagaṇanirantaro viśvaṃtaro nāma putro yuvarājo babhūva /",
    "T09bsa032_u:1129": " [ayameva bhagavāñchākyamunistena samayena /]",
    "T09bsa032_u:1130": " yuvāpi vṛddhopaśamābhirāmastejasvyapi kṣāntisukhasvabhāvaḥ /",
    "T09bsa032_u:1131": " vidvānapi jñānamadānabhijñaḥ śriyā samṛddho 'pyavalepaśūnyaḥ // Jm_9.3 //",
    "T09bsa032_u:1132": " dṛṣṭaprayāmāsu ca dikṣu tasya vyāpte ca lokatritaye yaśobhiḥ /",
    "T09bsa032_u:1133": " babhūva naivānyayaśolavānāṃ prasartumutsāha ivāvakāśaḥ // Jm_9.4 //",
    "T09bsa032_u:1134": " amṛṣyamāṇaḥ sa jagadgatānāṃ duḥkhodayānāṃ prasṛtāvalepam /",
    "T09bsa032_u:1135": " dāneṣuvarṣī karuṇorucāpastairyuddhasaṃrambhamivājagāma // Jm_9.5 //",
    "T09bsa032_u:1136": " sa pratyahamabhigatamarthijanamabhilaṣitādhikairakliṣṭairarthavisargaiḥ priyavacanopacāramanoharairatīva prahlādayāmāsa /",
    "T09bsa032_u:1137": " parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā",
    "T09bsa032_u:1138": " (Vaidya 56) himagiriśikharasaṃnikāśaṃ madalekhābhyalaṃkṛtamukhaṃ lakṣaṇavinayajavasattvasaṃpannaṃ",
    "T09bsa032_u:1139": " gandhahastinaṃ samājñātamaupavāhyaṃ dviradavaramabhiruhya samantato nagarasyābhiniviṣṭānyarthijananipānabhūtāni",
    "T09bsa032_u:1140": " svāni sattrāgārāṇi pratyavekṣate sma /",
    "T09bsa032_u:1141": " tathā ca prītiviśeṣamabhijagāma /",
    "T09bsa032_u:1142": " na hi tāṃ kurute prītiṃ bibhūtirbhavanāśritā /",
    "T09bsa032_u:1143": " saṃkramyamāṇārthijane saiva dānapriyasya yām // Jm_9.6 //",
    "T09bsa032_u:1144": " atha kadācittasyaivaṃvidhaṃ dānaprasaṅgaṃ pramuditahṛdayairarthibhiḥ samantato vikīryamāṇamupalabhyānyatamo",
    "T09bsa032_u:1145": " bhūmyanantarastasya rājā śakyamayamabhisaṃdhātuṃ dānānurāgavaśagatvāditi pratarkya",
    "T09bsa032_u:1146": " dviradavarāpaharaṇārthaṃ brāhmaṇāṃstatra praṇidadhe /",
    "T09bsa032_u:1147": " atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodādadhikataranayanavadanaśobhasya",
    "T09bsa032_u:1148": " jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta /",
    "T09bsa032_u:1149": " sa tato vinigṛhya dviradavaramupacārapuraḥsaramabhigamanaprayojanamenān paryapṛcchadājñāpyatāṃ kenārtha iti /",
    "T09bsa032_u:1150": " brāhmaṇā ūcuḥ -",
    "T09bsa032_u:1151": " amuṣya tava nāgasya gatilīlāvilambinaḥ /",
    "T09bsa032_u:1152": " guṇairarthitvamāyātā dānaśauryācca te vayam // Jm_9.7 //",
    "T09bsa032_u:1153": " kailāsaśikharābhasya pradānādasya dantinaḥ /",
    "T09bsa032_u:1154": " kuruṣva tāvallokānāṃ vismayaikarasaṃ manaḥ // Jm_9.8 //",
    "T09bsa032_u:1155": " ityukte bodhisattvaḥ prītyā samāpūryamāṇahṛdayaścintāmāpede /",
    "T09bsa032_u:1156": " cirasya khalūdārapraṇayasumukhamarthijanaṃ paśyāmi /",
    "T09bsa032_u:1157": " kaḥ punarartha evaṃvidhena dviradapatinaiṣāṃ brāhmaṇānām?",
    "T09bsa032_u:1158": " vyaktamayaṃ lobherṣyādveṣaparyākulamanasaḥ kasyāpi rājñaḥ kārpaṇyaprayogaḥ /",
    "T09bsa032_u:1159": " āśāvighātadīnatvaṃ tanmā bhūttasya bhūpateḥ /",
    "T09bsa032_u:1160": " anādṛtya yaśodharmau yo 'smaddhita ivodyataḥ // Jm_9.9 //",
    "T09bsa032_u:1161": " iti viniścitya sa mahātmā tvaritamavatīrya dviradavarāt pratigṛhyatāmiti samudyatakāñcanabhṛṅgārasteṣāṃ purastādavatasthe /",
    "T09bsa032_u:1162": " tataḥ sa vidvānapi rājaśāstramarthānuvṛttyā gatadharmamārgam /",
    "T09bsa032_u:1163": " dharmānurāgeṇa dadau gajendraṃ nītivyalīkena na saṃcakampe // Jm_9.10 //",
    "T09bsa032_u:1164": " taṃ hemajālarucirābharaṇaṃ gajendraṃ vidyutpinaddhamiva śāradamabhrarāśim /",
    "T09bsa032_u:1165": " dattvā parāṃ mudamavāpa narendrasūnuḥ saṃcukṣubhe ca nagaraṃ nayapakṣapātāt // Jm_9.11 //",
    "T09bsa032_u:1166": " (Vaidya 57)",
    "T09bsa032_u:1167": " atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo",
    "T09bsa032_u:1168": " yodhāḥ pauramukhyāśca kolāhalamupajanayantaḥ saṃjayaṃ rājānamabhigamya sasaṃbhramāmarṣasaṃrambhāt",
    "T09bsa032_u:1169": " pariśithilopacārayantraṇamūcuḥ - kimiyaṃ deva rājyaśrīrvilupyamānaivamupekṣyate?",
    "T09bsa032_u:1170": " nārhati devaḥ svarājyopaplavamevamabhivardhamānamupekṣitum /",
    "T09bsa032_u:1171": " kimetaditi ca sāvegamuktā rājñā punarevamūcuḥ - kasmād devo na jānīte",
    "T09bsa032_u:1172": " niṣevya mattabhramaropagītaṃ yasyānanaṃ dānasugandhi vāyuḥ /",
    "T09bsa032_u:1173": " madāvalepaṃ paravāraṇānāmāyāsaduḥkhena vinā pramārṣṭi // Jm_9.12 //",
    "T09bsa032_u:1174": " yattejasākrāntabalaprabhāvāḥ saṃsuptadarpā iva vidviṣaste /",
    "T09bsa032_u:1175": " viśvaṃtareṇaiṣa gajaḥ sa datto rūpī jayaste hriyate 'nyadeśam // Jm_9.13 //",
    "T09bsa032_u:1176": " gāvaḥ suvarṇaṃ vasanāni bhojyamiti dvijebhyo nṛpa deyarūpam /",
    "T09bsa032_u:1177": " yasmiñjayaśrīrniyatā dvipendre deyaḥ sa nāmetyatidānaśauryam // Jm_9.14 //",
    "T09bsa032_u:1178": " nayotpathenainamiti vrajantaṃ kathaṃ samanveṣyati rājalakṣmīḥ /",
    "T09bsa032_u:1179": " nopekṣaṇaṃ deva tavātra yuktaṃ purāyamānandayati dviṣaste // Jm_9.15 //",
    "T09bsa032_u:1180": " tacchrutvā sa rājā putrapriyatvāt kiṃcittāneva pratyaprītamanāḥ kāryānurodhāt sāvegavadevamityuktvā",
    "T09bsa032_u:1181": " samanuneṣyañchibīnuvāca - jāne dānaprasaṅgavyasanitāṃ nītikramānapekṣāṃ viśvaṃtarasya",
    "T09bsa032_u:1182": " na caiṣa kramo rājyadhuri saṃniyuktasya /",
    "T09bsa032_u:1183": " dattaṃ tvanena svaṃ hastinaṃ vāntakalpaṃ kaḥ pratyāhariṣyati?",
    "T09bsa032_u:1184": " api tu tathāhameva kariṣye yathā dāne mātrāṃ jñāsyati viśvaṃtaraḥ /",
    "T09bsa032_u:1185": " tadalamatra vaḥ saṃrambheṇeti /",
    "T09bsa032_u:1186": " śibaya ūcuḥ - na khalu mahārāja paribhāṣāmātrasādhyo 'sminnarthe viśvaṃtara iti /",
    "T09bsa032_u:1187": " saṃjaya uvāca - atha kimanyadatra mayā śakyaṃ kartum?",
    "T09bsa032_u:1188": " doṣapravṛttervimukhasya yasya guṇaprasaṅgā vyasanīkriyante /",
    "T09bsa032_u:1189": " bandho vadho vātmasutasya tasya kiṃ niṣkrayaḥ syād dviradasya tasya // Jm_9.16 //",
    "T09bsa032_u:1190": " (Vaidya 58)",
    "T09bsa032_u:1191": " tadalamatra vaḥ saṃrambheṇa /",
    "T09bsa032_u:1192": " nivārayiṣyāmyahamato viśvantaramiti /",
    "T09bsa032_u:1193": " atha śibayaḥ samudīrṇamanyavo rājānamūcuḥ -",
    "T09bsa032_u:1194": " ko vā vadhaṃ bandhanatāḍanaṃ vā sutasya te rocayate narendra /",
    "T09bsa032_u:1195": " dharmātmakastveṣa na rājyabhārakṣobhasya soḍhā karuṇāmṛdutvāt // Jm_9.17 //",
    "T09bsa032_u:1196": " siṃhāsanaṃ tejasi labdhaśabdāstrivargasevānipuṇā bhajante /",
    "T09bsa032_u:1197": " dharmānurāgānnayanirvyapekṣastapovanādhyāsanayogya eṣaḥ // Jm_9.18 //",
    "T09bsa032_u:1198": " phalanti kāmaṃ vasudhādhipānāṃ durnītidoṣāstadupāśriteṣu /",
    "T09bsa032_u:1199": " sahyāsta eṣāṃ tu tathāpi dṛṣṭā mūloparodhānna tu pārthivānām // Jm_9.19 //",
    "T09bsa032_u:1200": " kimatra vā vahvabhidhāya niścayastvayaṃ śibīnāṃ tvadabhūtyamarṣiṇām /",
    "T09bsa032_u:1201": " prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim // Jm_9.20 //",
    "T09bsa032_u:1202": " atha sa rājā snehapraṇayavisrambhavaśādanayāpāyadarśinā hitodyatena tena janena pariniṣṭhuramityabhidhīyamānaḥ",
    "T09bsa032_u:1203": " prakṛtikopād vrīḍāvanatavadanaḥ putraviyogacintāparigatahṛdayaḥ sāyāsamabhiniśvasya",
    "T09bsa032_u:1204": " śibīnuvāca - yadyeṣa bhavatāṃ nirbandhastadekamapyahorātramasya mṛṣyatām /",
    "T09bsa032_u:1205": " prabhātāyāṃ rajanyāmabhipretaṃ vo 'nuṣṭhātā viśvantara iti /",
    "T09bsa032_u:1206": " evamastviti ca pratigṛhītānunayaḥ śibibhiḥ sa rājā kṣattāramuvāca - gacchemaṃ vṛttāntaṃ viśvantarāya nivedayeti /",
    "T09bsa032_u:1207": " sa tatheti pratiśrutya śokāśrupariṣiktavadano viśvantaraṃ svabhavanagatamupetya śokaduḥkhāvegāt sasvaraṃ rudan pādayorasya nyapatat /",
    "T09bsa032_u:1208": " api kuśalaṃ rājakulasyeti ca sasaṃbhramaṃ viśvantareṇānuyuktaḥ samavasīdannaviśadapadākṣaramenamuvāca - kuśalaṃ rājakulasyeti /",
    "T09bsa032_u:1209": " atha kasmādevamadhīro 'sīti ca punaranuyukto viśvantareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanairityuvāca",
    "T09bsa032_u:1210": " sāntvagarbhāmanādṛtya nṛpājñāmapyadakṣiṇāḥ /",
    "T09bsa032_u:1211": " rāṣṭrātpravrājayanti tvāṃ kupitāḥ śibayo nṛpa // Jm_9.21 //",
    "T09bsa032_u:1212": " viśvantara uvāca - māṃ śibayaḥ pravrājayanti kupitā iti kaḥ saṃbandhaḥ?",
    "T09bsa032_u:1213": " (Vaidya 59)",
    "T09bsa032_u:1214": " rame na vinayonmārge dveṣmi cāhaṃ pramāditām /",
    "T09bsa032_u:1215": " kutra me śibayaḥ kruddhā yanna paśyāmi duṣkṛtam // Jm_9.22 //",
    "T09bsa032_u:1216": " kṣattovāca - atyudāratāyām /",
    "T09bsa032_u:1217": " alobhaśubhrā tvayi tuṣṭirāsīllobhākulā yācakamānaseṣu /",
    "T09bsa032_u:1218": " datte tvayā mānada vāraṇendre dhairyāṇi kopastvaharacchibīnām // Jm_9.23 //",
    "T09bsa032_u:1219": " ityatītāḥ svamaryādāṃ rabhasāḥ śibayastvayi /",
    "T09bsa032_u:1220": " yena pravrājitā yānti pathā tena kila vraja // Jm_9.24 //",
    "T09bsa032_u:1221": " atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svāmudbhāvayannuvāca - capalasvabhāvāḥ khalu śibayo 'nabhijñā iva cāsmatsvabhāvasya /",
    "T09bsa032_u:1222": " dravyeṣu bāhyeṣu ka eva vādo dadyāmahaṃ sve nayane śiro vā /",
    "T09bsa032_u:1223": " imaṃ hi lokārthamahaṃ bibharmi samucchrayaṃ kimvatha vastravāhyam // Jm_9.25 //",
    "T09bsa032_u:1224": " yasya svagātrairapi yāvakānāṃ vacāṃsi saṃpūjayituṃ manīṣā /",
    "T09bsa032_u:1225": " bhayānna dadyātsa iti pratarkaḥ prakāśanā bāliśacāpalasya // Jm_9.26 //",
    "T09bsa032_u:1226": " kāmaṃ māṃ śibayaḥ sarve ghnantu pravrājayantu vā /",
    "T09bsa032_u:1227": " na tvevāhaṃ na dāsyāmi gacchāmyeṣa tapovanam // Jm_9.27 //",
    "T09bsa032_u:1228": " atha bodhisattvo vipriyaśravaṇaviklavamukhīṃ patnīmuvāca - śruto 'trabhavatyā śibīnāṃ niścayaḥ?",
    "T09bsa032_u:1229": " madryuvāca - śruto 'yaṃ deva /",
    "T09bsa032_u:1230": " viśvantara uvāca -",
    "T09bsa032_u:1231": " tadyadasti dhanaṃ kiṃcidasmatto 'dhigataṃ tvayā /",
    "T09bsa032_u:1232": " nidhehi tadanindyākṣi yacca te paitrikaṃ dhanam // Jm_9.28 //",
    "T09bsa032_u:1233": " madryuvāca - kutraitaddeva nidadhāmīti?",
    "T09bsa032_u:1234": " viśvantara uvāca -",
    "T09bsa032_u:1235": " śīlavadbhyaḥ sadā dadyā dānaṃ satkāraśībharam /",
    "T09bsa032_u:1236": " tathā hi nihitaṃ dravyamahāryamanugāmi ca // Jm_9.29 //",
    "T09bsa032_u:1237": " (Vaidya 60)",
    "T09bsa032_u:1238": " priyaṃ śvaśurayoḥ kuryāḥ putrayoḥ paripālanam /",
    "T09bsa032_u:1239": " dharmamevāpramādaṃ ca śokaṃ madvirahāttu mā // Jm_9.30 //",
    "T09bsa032_u:1240": " tacchrutvā madrī saṃtaptahṛdayāpi bharturadhṛtiparihārārthamanādṛtya śokadainyamityuvāca -",
    "T09bsa032_u:1241": " naiṣa dharmo mahārāja yadyāyā vanamekakaḥ /",
    "T09bsa032_u:1242": " tenāhamapi yāsyāmi yena kṣatriya yāsyasi // Jm_9.31 //",
    "T09bsa032_u:1243": " tvadaṅgaparivartinyā mṛtyurutsava eva me /",
    "T09bsa032_u:1244": " mṛtyorduḥkhataraṃ tatsyājjīveyaṃ yattvayā vinā // Jm_9.32 //",
    "T09bsa032_u:1245": " naiva ca khalu me deva vanavāso duḥkha iti pratibhāti / tathā hi -",
    "T09bsa032_u:1246": " nirdurjanānyanupabhuktasarittarūṇi nānāvihaṃgavirutāni mṛgākulāni /",
    "T09bsa032_u:1247": " vaiḍūryakuṭṭimamanoharaśādvalāni krīḍāvanādhikasukhāni tapovanāni // Jm_9.33 //",
    "T09bsa032_u:1248": " api ca deva /",
    "T09bsa032_u:1249": " alaṃkṛtāvimau paśyankumārau mālabhāriṇau /",
    "T09bsa032_u:1250": " krīḍantau vanagulmeṣu na rājyasya smariṣyasi // Jm_9.34 //",
    "T09bsa032_u:1251": " ṛtuprayatnaracitā vanaśobhā navā navāḥ /",
    "T09bsa032_u:1252": " vane tvāṃ ramayiṣyanti saritkuñjāśca sodakāḥ // Jm_9.35 //",
    "T09bsa032_u:1253": " citraṃ virutavāditraṃ pakṣiṇāṃ ratikāṅkṣiṇām /",
    "T09bsa032_u:1254": " madācāryopadiṣṭāni nṛttāni ca śikhaṇḍinām // Jm_9.36 //",
    "T09bsa032_u:1255": " mādhuryānavagītaṃ ca gītaṃ madhupayoṣitām /",
    "T09bsa032_u:1256": " vaneṣu kṛtasaṃgītaṃ harṣayiṣyati te manaḥ // Jm_9.37 //",
    "T09bsa032_u:1257": " āstīryamāṇāni ca śarvarīṣu jyotsnādukūlena śilātalāni /",
    "T09bsa032_u:1258": " saṃvāhamāno vanamārutaśca labdhādhivāsaḥ kusumadrumebhyaḥ // Jm_9.38 //",
    "T09bsa032_u:1259": " calopalapraskhalitodakānāṃ kalā virāvāśca saridvadhūnām /",
    "T09bsa032_u:1260": " vibhūṣaṇānāmiva saṃninādāḥ pramodayiṣyanti vane manaste // Jm_9.39 //",
    "T09bsa032_u:1261": " (Vaidya 61)",
    "T09bsa032_u:1262": " ityanunīyamānaḥ sa dayitayā vanaprayāṇaparyuṃtsukamatirarthijanāpekṣayā mahāpradānaṃ dātumupacakrame /",
    "T09bsa032_u:1263": " athemāṃ viśvantarapravrājanapravṛttimupalabhya rājakule tumula ākrandaśabdaḥ prādurabhūta /",
    "T09bsa032_u:1264": " śokaduḥkhāvegānmūrcchāparīta ivārthijano mattonmatta iva ca tattadbahuvidhaṃ vilalāpa /",
    "T09bsa032_u:1265": " chāyātaroḥ svāduphalapradasya cchedārthamāgūrṇaparaśvadhānām /",
    "T09bsa032_u:1266": " dhātrī na lajjāṃ yadupaiti bhūmirvyaktaṃ tadasyā hatacetanatvam // Jm_9.40 //",
    "T09bsa032_u:1267": " śītāmalasvādujalaṃ nipānaṃ bibhitsatāmasti na cenniṣeddhā /",
    "T09bsa032_u:1268": " vyarthābhidhānā bata lokapālā viproṣitā vā śrutimātrakaṃ vā // Jm_9.41 //",
    "T09bsa032_u:1269": " adharmo bata jāgarti dharmaḥ supto 'thavā mṛtaḥ /",
    "T09bsa032_u:1270": " yatra viśvantaro rājā svasmādrājyānnirasyate // Jm_9.42 //",
    "T09bsa032_u:1271": " ko 'narthapaṭusāmarthyo yācñānūrjitavṛttiṣu /",
    "T09bsa032_u:1272": " asmāsvanaparādheṣu vadhābhyudyamaniṣṭhuraḥ // Jm_9.43 //",
    "T09bsa032_u:1273": " atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti",
    "T09bsa032_u:1274": " kośakoṣṭhāgārāṇi dāsīdāsayānavāhanavasanaparicchadādi ca sarvamarthibhyo yathārhamatisṛjya,",
    "T09bsa032_u:1275": " śokaduḥkhābhibhūtadhairyayormātāpitroścaraṇāvabhipraṇamya saputradāraḥ syandanavaramabhiruhya puṇyāhaghoṣeṇaiva mahato janakāyasyākranditaśabdena puravarānniragacchat /",
    "T09bsa032_u:1276": " anurāgavaśagamanuyāyinaṃ ca janaṃ śokāśrupariklinnavadanaṃ prayatnādvinivartya svayameva rathapragrahān pratigṛhya yena vaṅkaḥ parvatastena prāyāt /",
    "T09bsa032_u:1277": " vyatītya cāviklavamatirudyānavanaruciramālinaṃ puravaropacāramanupūrveṇa praviralacchāyadrumaṃ",
    "T09bsa032_u:1278": " vicchidyamānajanasaṃpātaṃ pravicaritamṛgagaṇasaṃbādhadigālokaṃ cīrīvirāvonnāditamaraṇyaṃ pratyapadyata /",
    "T09bsa032_u:1279": " athainaṃ yadṛcchayābhigatā brāhmaṇā rathavāhāṃsturagānayācanta /",
    "T09bsa032_u:1280": " sa vartamāno 'dhvani naikayojane sahāyahīno 'pi kalatravānapi /",
    "T09bsa032_u:1281": " pradānaharṣādanapekṣitāyatirdadau dvijebhyaścaturasturaṃgamān // Jm_9.44 //",
    "T09bsa032_u:1282": " atha bodhisattvasya svayameva rathadhuryatāmupagantukāmasya gāḍhataraṃ parikaramabhisaṃyacchamānasya",
    "T09bsa032_u:1283": " rohitamṛgarūpiṇaścatvāro yakṣakumārāḥ suvinītā iva sadaśvāḥ svayameva rathayugaṃ",
    "T09bsa032_u:1284": " skandhapradeśaiḥ pratyapadyanta /",
    "T09bsa032_u:1285": " tāṃstu dṛṣṭvā harṣavismayaviśālatarākṣīṃ madrīṃ bodhisattva uvāca -",
    "T09bsa032_u:1286": " (Vaidya 62)",
    "T09bsa032_u:1287": " tapodhanādhyāsanasatkṛtānāṃ paśya prabhāvātiśayaṃ vanānām /",
    "T09bsa032_u:1288": " yatraivamabhyāgatavatsalatvaṃ saṃrūḍhamūlaṃ mṛgapuṃgaveṣu // Jm_9.45 //",
    "T09bsa032_u:1289": " madryuvāca -",
    "T09bsa032_u:1290": " tavaivāhamimaṃ manye prabhāvamatimānuṣam /",
    "T09bsa032_u:1291": " rūḍho 'pi hi guṇābhyāsaḥ sarvatra na samaḥ satām // Jm_9.46 //",
    "T09bsa032_u:1292": " toyeṣu tārāpratibimbaśobhā viśeṣyate yatkumudaprahāsaiḥ /",
    "T09bsa032_u:1293": " kautūhalābhiprasṛtā ivendorhetutvamatrāgrakarāḥ prayānti // Jm_9.47 //",
    "T09bsa032_u:1294": " iti tayoranyonyānukūlyātparasparaṃ priyaṃ vadatoradhvānaṃ gacchatorathāparo brāhmaṇaḥ samabhigamya bodhisattvaṃ rathavaramayācata /",
    "T09bsa032_u:1295": " tataḥ svasukhaniḥsaṅgo yācakapriyabāndhavaḥ /",
    "T09bsa032_u:1296": " pūrayāmāsa viprasya sa rathena manoratham // Jm_9.48 //",
    "T09bsa032_u:1297": " atha bodhisattvaḥ prītamanā rathādavatārya svajanānniryātya rathavaraṃ brāhmaṇāya jālinaṃ kumāramaṅkenādāya padbhyāmevādhvānaṃ pratyapadyata",
    "T09bsa032_u:1298": " avimanaskaiva ca madrī kṛṣṇājināṃ kumārīmaṅkenādāya pṛṣṭhato 'nvagacchadenam /",
    "T09bsa032_u:1299": " nimantrayāmāsuriva drumāstaṃ hṛdyaiḥ phalairānamitāgraśākhāḥ /",
    "T09bsa032_u:1300": " puṇyānubhāvādabhivīkṣamāṇāḥ śiṣyā vinītā iva ca praṇemuḥ // Jm_9.49 //",
    "T09bsa032_u:1301": " haṃsāṃsavikṣobhitapaṅkajāni kiñjalkareṇusphuṭapiñjarāṇi /",
    "T09bsa032_u:1302": " prādurbabhūvuśca sarāṃsi tasya tatraiva yatrābhicakāṅkṣa vāri // Jm_9.50 //",
    "T09bsa032_u:1303": " vitānaśobhāṃ dadhire payodāḥ sukhaḥ sugandhiḥ pravavau nabhasvān /",
    "T09bsa032_u:1304": " pariśramakleśamamṛṣyamāṇā yakṣāśca saṃcikṣipurasya mārgam // Jm_9.51 //",
    "T09bsa032_u:1305": " (Vaidya 63)",
    "T09bsa032_u:1306": " iti bodhisattva udyānagata iva pādacāravinodanasukhamanubhavanmārgaparikhedarasamanāsvādya saputradāraḥ prānta eva tu vaṅkaparvatamapaśyat /",
    "T09bsa032_u:1307": " tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihaṃgabahuvidharutavinadaṃ",
    "T09bsa032_u:1308": " pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaramiva vimalanīlasalilayā",
    "T09bsa032_u:1309": " saritā kusumarajo 'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā",
    "T09bsa032_u:1310": " śakrasaṃdeśāt svayamabhinirmitāṃ manojñadarśanāṃ sarvartusukhāṃ tatra praviviktāṃ",
    "T09bsa032_u:1311": " parṇaśālāmadhyāvasat /",
    "T09bsa032_u:1312": " tasminvane dayitayā paricaryamāṇaḥ śṛṇvannayatnamadhurāṃśca sutapralāpān /",
    "T09bsa032_u:1313": " udyānasaṃstha iva vismṛtarājyacintaḥ saṃvatsarārdhamadhikaṃ sa tapaścacāra // Jm_9.52 //",
    "T09bsa032_u:1314": " atha kadācinmūlaphalārthaṃ gatāyāṃ rājaputryāṃ putrayoḥ paripālananimittamāśramapadamaśūnyaṃ",
    "T09bsa032_u:1315": " kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano",
    "T09bsa032_u:1316": " daṇḍakāṣṭhāvabaddhaskandhāvasaktakamaṇḍalurbrāhmaṇaḥ patnyāḥ paricārakānayanārthaṃ",
    "T09bsa032_u:1317": " samarpitadṛḍhasaṃdeśastaṃ deśamupajagāma /",
    "T09bsa032_u:1318": " atha bodhisattvaścirasyārthijanaṃ dṛṣṭvā 'bhigataṃ manaḥpraharṣāt samupajāyamānanayanavadanaprasādaḥ",
    "T09bsa032_u:1319": " pratyudgamya svāgatādipriyavacanapuraḥsaraṃ praveśya cainamāśramapadaṃ kṛtātithisatkāramāgamanaprayojanamapṛcchat /",
    "T09bsa032_u:1320": " atha sa brāhmaṇo bhāryānurāgādutsāritadhairyalajjaḥ pratigrahamātrasajjo niyatamarthamīdṛśamuvāca -",
    "T09bsa032_u:1321": " āloko bhavati yataḥ samaśca mārgo loko 'yaṃ vrajati tato na durgameṇa /",
    "T09bsa032_u:1322": " prāyo 'smiñjagati tu matsarāndhakāreṇānye na praṇayapadāni me vahanti // Jm_9.53 //",
    "T09bsa032_u:1323": " pradānaśauryoditayā yaśaḥśriyā gataṃ ca gantavyamaśeṣatastava /",
    "T09bsa032_u:1324": " ato 'smi yācñāśramamabhyupeyivānprayaccha tanme paricārakau sutau // Jm_9.54 //",
    "T09bsa032_u:1325": " ityukte bodhisattvo mahāsattvaḥ",
    "T09bsa032_u:1326": " dānaprītau kṛtābhyāsaḥ pratyākhyātumaśikṣitaḥ /",
    "T09bsa032_u:1327": " dadāmītyavadad dhṛṣṭaṃ dayitau tanayāvapi // Jm_9.55 //",
    "T09bsa032_u:1328": " svastyastu /",
    "T09bsa032_u:1329": " tatkimidānīmāsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehāvegādavalambamānahṛdayo bodhisattva uvāca -",
    "T09bsa032_u:1330": " (Vaidya 64)",
    "T09bsa032_u:1331": " dattāvetau mayā tubhyaṃ kiṃ tu mātānayorgatā /",
    "T09bsa032_u:1332": " vanaṃ mūlaphalasyārthe sāyamadyāgamiṣyati // Jm_9.56 //",
    "T09bsa032_u:1333": " tayā dṛṣṭāvupāghrātau mālināvabhyalaṃkṛtau /",
    "T09bsa032_u:1334": " ihaikarātraṃ viśramya śvo netāsi sutau mama // Jm_9.57 //",
    "T09bsa032_u:1335": " brāhmaṇa uvāca - alamanenātrabhavato nirbandhena /",
    "T09bsa032_u:1336": " gauṇametaddhi nārīṇāṃ nāma vāmā iti sthitam /",
    "T09bsa032_u:1337": " syāccaiva dānavighnaste tena vāsaṃ na rocaye // Jm_9.58 //",
    "T09bsa032_u:1338": " bodhisattva uvāca - alaṃ dānavighnaśaṅkayā /",
    "T09bsa032_u:1339": " sahadharmacāriṇī mama sā /",
    "T09bsa032_u:1340": " yathā vātrabhavate rocate /",
    "T09bsa032_u:1341": " api ca mahābrāhmaṇa,",
    "T09bsa032_u:1342": " sukumāratayā bālyātparicaryāsvakauśalāt /",
    "T09bsa032_u:1343": " kīdṛśīṃ nāma kuryātāṃ dāsaprītimimau tava // Jm_9.59 //",
    "T09bsa032_u:1344": " dṛṣṭvā tvitthaṃgatāvetau śibirājaḥ pitāmahaḥ /",
    "T09bsa032_u:1345": " addhā dadyādyadiṣṭaṃ te dhanaṃ niṣkrayametayoḥ // Jm_9.60 //",
    "T09bsa032_u:1346": " yatastadviṣayaṃ sādhu tvamimau netumarhasi /",
    "T09bsa032_u:1347": " evaṃ hyarthena mahatā dharmeṇa ca sameṣyasi // Jm_9.61 //",
    "T09bsa032_u:1348": " (brāhmaṇa uvāca)",
    "T09bsa032_u:1349": " - na śakṣyāmyahamāśīviṣadurāsadaṃ vipriyopāyanena rājānamabhigantum /",
    "T09bsa032_u:1350": " ācchindyānmadimau rājā daṇḍaṃ vā praṇayenmayi /",
    "T09bsa032_u:1351": " yato neṣyāmyahamimau brāhmaṇyāḥ paricārakau // Jm_9.62 //",
    "T09bsa032_u:1352": " atha bodhisattvo yatheṣṭamidānīmitvaparisamāptārthamuktvā sānunayamanuśiṣya tanayau paricaryānukūlye pratigrahārthamabhiprasārite brāhmaṇasya pāṇau kamaṇḍalumāvarjayāmāsa /",
    "T09bsa032_u:1353": " tasya yatnānurodhena papātāmbu kamaṇḍaloḥ /",
    "T09bsa032_u:1354": " padmapatrābhitāmrābhyāṃ netrābhyāṃ svayameva tu // Jm_9.63 //",
    "T09bsa032_u:1355": " atha sa brāhyaṇo lābhātiharṣāt saṃbhramākulitamatirbodhisattvatanayāpaharaṇatvarayā",
    "T09bsa032_u:1356": " saṃkṣiptapadamāśīrvacanamuktvā nirgamyatāmityājñākarkaśena vacasā kumārāvāśramapadānniṣkrāmayitumārebhe /",
    "T09bsa032_u:1357": " atha kumārau viyogaduḥkhātibhāravyathitahṛdayau pitaramabhipraṇamya bāṣpoparudhyamānanayanāvūcatuḥ -",
    "T09bsa032_u:1358": " ambā ca tāta niṣkrāntā tvaṃ ca nau dātumicchasi /",
    "T09bsa032_u:1359": " yāvattāmapi paśyāvastato dāsyati nau bhavān // Jm_9.64 //",
    "T09bsa032_u:1360": " (Vaidya 65)",
    "T09bsa032_u:1361": " atha sa brāhmaṇaḥ purā mātānayorāgacchati,",
    "T09bsa032_u:1362": " asya vā putrasnehāt paścāttāpaḥ saṃbhavatīti vicintya padmakalāpamivānayorhastānābadhya",
    "T09bsa032_u:1363": " latayā saṃtarjayanviceṣṭamānau pitaraṃ prati vyāvartitavadanau prakṛtisukumārau kumārau pracakarṣa /",
    "T09bsa032_u:1364": " atha kṛṣṇājinā kumāryapūrvaduḥkhopanipātāt sasvaraṃ rudatī pitaramuvāca -",
    "T09bsa032_u:1365": " ayaṃ māṃ brāhmaṇastāta latayā hanti nirdayaḥ /",
    "T09bsa032_u:1366": " na cāyaṃ brāhmaṇo vyaktaṃ dhārmikā brāhmaṇāḥ kila // Jm_9.65 //",
    "T09bsa032_u:1367": " yakṣo 'yaṃ brāhmaṇacchadmā nūnaṃ harati khāditum /",
    "T09bsa032_u:1368": " nīyamānau piśācena tāta kiṃ nāvupekṣase // Jm_9.66 //",
    "T09bsa032_u:1369": " atha jālī kumāro mātaramanuśocayannuvāca -",
    "T09bsa032_u:1370": " naivedaṃ me tathā duḥkhaṃ yadayaṃ hanti māṃ dvijaḥ /",
    "T09bsa032_u:1371": " nāpaśyamambāṃ yattvadya tadvidārayatīva mām // Jm_9.67 //",
    "T09bsa032_u:1372": " rodiṣyati ciraṃ nūnamambā śūnye tapovane /",
    "T09bsa032_u:1373": " putraśokena kṛpaṇā hataśāveva cātakī // Jm_9.68 //",
    "T09bsa032_u:1374": " asmadarthe samāhṛtya vanānmūlaphalaṃ bahu /",
    "T09bsa032_u:1375": " bhaviṣyati kathaṃ nvambā dṛṣṭvā śūnyaṃ tapovanam // Jm_9.69 //",
    "T09bsa032_u:1376": " ime nāvaśvakāstāta hastikā rathakāśca ye /",
    "T09bsa032_u:1377": " ato 'rdhaṃ deyamambāyai śokaṃ tena vineṣyati // Jm_9.70 //",
    "T09bsa032_u:1378": " vandyāsmadvacanādambā vāryā śokācca sarvathā /",
    "T09bsa032_u:1379": " durlabhaṃ hi punastāta tava tasyāśca darśanam // Jm_9.71 //",
    "T09bsa032_u:1380": " ehi kṛṣṇe mariṣyāvaḥ ko nvartho jīvitena nau /",
    "T09bsa032_u:1381": " dattāvāvāṃ narendreṇa brāhmaṇāya dhanaiṣiṇe // Jm_9.72 //",
    "T09bsa032_u:1382": " ityuktvā jagmatuḥ /",
    "T09bsa032_u:1383": " atha bodhisattvastenātikaruṇena tanayapralāpenākampitamatirapi ka idānīṃ dattvānutāpaṃ",
    "T09bsa032_u:1384": " kariṣyatīti niṣpratīkāreṇa śokāgninā vinirdahyamānahṛdayo viṣavegamūrcchāparigata",
    "T09bsa032_u:1385": " iva samuparudhyamānacetāstatraiva niṣasāda /",
    "T09bsa032_u:1386": " śītalānilavyajanapratilabdhasaṃjñaśca niṣkūjamivāśramapadaṃ tanayaśūnyamabhivīkṣya bāṣpagadgadasaṃniruddhakaṇṭha ityātmagatamuvāca -",
    "T09bsa032_u:1387": " putrābhidhāne hṛdaye samakṣaṃ praharanmama /",
    "T09bsa032_u:1388": " nāśaṅkata kathaṃ nāma dhigalajjo bata dvijaḥ // Jm_9.73 //",
    "T09bsa032_u:1389": " (Vaidya 66)",
    "T09bsa032_u:1390": " pattikāvanupānatkau saukumāryātklamāsahau /",
    "T09bsa032_u:1391": " yāsyataḥ kathamadhvānaṃ tasya ca preṣyatāṃ gato // Jm_9.74 //",
    "T09bsa032_u:1392": " mārgaśramaparimlānau ko 'dya viśrāmayiṣyati /",
    "T09bsa032_u:1393": " kṣuttarṣaduḥkhābhihatau yāciṣyete kametya vā // Jm_9.75 //",
    "T09bsa032_u:1394": " mama tāvadidaṃ duḥkhaṃ dhīratāṃ kartumicchataḥ /",
    "T09bsa032_u:1395": " kā tvavasthā mama tayoḥ sutayoḥ sukhavṛddhayoḥ // Jm_9.76 //",
    "T09bsa032_u:1396": " aho putraviyogāgnirnirdahatyeva me manaḥ /",
    "T09bsa032_u:1397": " satāṃ tu dharmaṃ saṃsmṛtya ko 'nutāpaṃ kariṣyati // Jm_9.77 //",
    "T09bsa032_u:1398": " atha madrī vipriyopanipātaśaṃsibhiraniṣṭernimittairupajanitavaimanasyā mūlaphalānyādāya kṣiprataramāgantukāmāpi vyālamṛgoparudhyamānamārgā ciratareṇāśramapadamupajagāma",
    "T09bsa032_u:1399": " ucitāyāṃ ca pratyudgamanabhūmāvākrīḍāsthāne ca tanayāvapaśyantī bhṛśataramarativaśamagāt /",
    "T09bsa032_u:1400": " anīpsitāśaṅkitajātasaṃbhramā tataḥ sutānveṣaṇacañcalekṣaṇā /",
    "T09bsa032_u:1401": " prasaktamāhvānamasaṃparigrahaṃ tayorviditvā vyalapacchucāturā // Jm_9.78 //",
    "T09bsa032_u:1402": " samājavadyatpratibhāti me purā sutapralāpapratināditaṃ vanam /",
    "T09bsa032_u:1403": " adarśanādadya tayostadeva me prayāti kāntāramivāśaraṇyatām // Jm_9.79 //",
    "T09bsa032_u:1404": " kiṃ nu khalu tau kumārau -",
    "T09bsa032_u:1405": " krīḍāprasaṅgaśramajātanidrau suptau nu naṣṭau gahane vane vā /",
    "T09bsa032_u:1406": " cirānmadabhyāgamanādatuṣṭau syātāṃ kvacid bālatayā nilīnau // Jm_9.80 //",
    "T09bsa032_u:1407": " ruvanti kasmācca na pakṣiṇo 'pyamī samākulāstadvadhasākṣiṇo yadi /",
    "T09bsa032_u:1408": " taraṃgabhaṅgairavinītakopayā hṛtau nu kiṃ nimnagayātivegayā // Jm_9.81 //",
    "T09bsa032_u:1409": " (Vaidya 67)",
    "T09bsa032_u:1410": " apīdānīṃ me vitathā mithyāvikalpā bhaveyuḥ /",
    "T09bsa032_u:1411": " api rājaputrāya saputrāya svasti syāt /",
    "T09bsa032_u:1412": " apyaniṣṭanivedināṃ nimittānāṃ maccharīra eva vipāko bhavet /",
    "T09bsa032_u:1413": " kiṃ nu khalvidamanimittāpavṛttapraharṣamaratitamisrayāvacchādyamānaṃ vidravatīva hṛdayam /",
    "T09bsa032_u:1414": " visrasyanta iva me gātrāṇi /",
    "T09bsa032_u:1415": " vyākulā iva digvibhāgāḥ /",
    "T09bsa032_u:1416": " bhramatīva cedaṃ paridhvastalakṣmīkaṃ vanamiti /",
    "T09bsa032_u:1417": " athānupraviśyāśramapadamekānte nikṣipya mūlaphalaṃ yathopacārapuraḥsaraṃ bhartāramabhigamya kva dārakāviti papraccha /",
    "T09bsa032_u:1418": " atha bodhisattvo jānānaḥ snehadurbalatāṃ mātṛhṛdayasya durnivadyatvācca vipriyasya naināṃ kiṃcidvaktuṃ śaśāka /",
    "T09bsa032_u:1419": " janasya hi priyārhasya vipriyākhyānavahninā /",
    "T09bsa032_u:1420": " upetya manasastāpaḥ saghṛṇena suduṣkaraḥ // Jm_9.82 //",
    "T09bsa032_u:1421": " atha madrī vyaktamakuśalaṃ me putrayoḥ,",
    "T09bsa032_u:1422": " yadayamevaṃ tūpṇīṃbhūtaḥ śokadainyānuvṛttyaivetyavadhārya samantataḥ kṣiptacitteva vilokyāśramapadaṃ tanayāvapaśyantī sabāṣpagadgadaṃ punaruvāca",
    "T09bsa032_u:1423": " dārakau ca na paśyāmi tvaṃ ca māṃ nābhibhāṣase /",
    "T09bsa032_u:1424": " hatā khalvahaṃ kṛpaṇā vipriyaṃ hi na kathyate // Jm_9.83 //",
    "T09bsa032_u:1425": " ityuktvā śokāgninā parigatahṛdayā chinnamūleva latā nipapāta /",
    "T09bsa032_u:1426": " patantīmeva caināṃ parigṛhya bodhisattvastṛṇaśayanamānīya śītābhiradbhiḥ pariṣicya pratyāgataprāṇāṃ samāśvāsayannuvāca -",
    "T09bsa032_u:1427": " sahasaiva na te madri duḥkhamākhyātavānaham /",
    "T09bsa032_u:1428": " na hi saṃbhāvyate dhairyaṃ manasi snehadurbale // Jm_9.84 //",
    "T09bsa032_u:1429": " jarādāridryaduḥkhārto brāhmaṇo māmupāgamat /",
    "T09bsa032_u:1430": " tasmai dattau mayā putrau samāśvasihi mā śucaḥ // Jm_9.85 //",
    "T09bsa032_u:1431": " māṃ paśya madri mā putrau paridevīśca devi mā /",
    "T09bsa032_u:1432": " putraśokasaśalye me prahārṣīriva mā hṛdi // Jm_9.86 //",
    "T09bsa032_u:1433": " yācitena kathaṃ śakyaṃ na dātumapi jīvitam /",
    "T09bsa032_u:1434": " anumodasva tad bhadre putradānamidaṃ mama // Jm_9.87 //",
    "T09bsa032_u:1435": " tacchrutvā madrī putravināśaśaṅkāvyathitahṛdayā putrayorjīvitapravṛttiśravaṇāt pratanūbhūtaśokaklamā",
    "T09bsa032_u:1436": " bharturadhṛtiparihārārthaṃ pramṛjya nayane savismayamudīkṣamāṇā bhartāramuvāca -",
    "T09bsa032_u:1437": " āścaryaṃ / kiṃ bahunā",
    "T09bsa032_u:1438": " nūnaṃ vismayavaktavyacetaso 'pi divaukasaḥ /",
    "T09bsa032_u:1439": " yadityalabdhaprasarastava cetasi matsaraḥ // Jm_9.88 //",
    "T09bsa032_u:1440": " (Vaidya 68)",
    "T09bsa032_u:1441": " tathā hi dikṣu prasṛtapratisvanaiḥ samantato daivatadundubhisvanaiḥ /",
    "T09bsa032_u:1442": " prasaktavispaṣṭapadākṣaraṃ nabhastavaiva kīrtigrathanādarādabhūt // Jm_9.89 //",
    "T09bsa032_u:1443": " prakampiśailendrapayodharā dharā madādivābhūdabhivṛddhavepathuḥ /",
    "T09bsa032_u:1444": " divaḥ patadbhiḥ kusumaiśca kāñcanaiḥ savidyududyotamivābhavannabhaḥ // Jm_9.90 //",
    "T09bsa032_u:1445": " tadalaṃ śokadainyena dattvā cittaṃ prasādaya /",
    "T09bsa032_u:1446": " nipānabhūto lokānāṃ dātaiva ca punarbhava // Jm_9.91 //",
    "T09bsa032_u:1447": " atha śakro devendraḥ kṣititalacalanādākampite vividharatnaprabhodbhāsini sumerau",
    "T09bsa032_u:1448": " parvatarāje kimidamiti samutpannavimarśo vismayotphullanayanebhyo lokapālebhyaḥ pṛthivīkampakāraṇaṃ",
    "T09bsa032_u:1449": " viśvantaraputradānamupalabhya praharṣavismayāghūrṇitamanāḥ prabhātāyāṃ tasyāṃ rajanyāṃ",
    "T09bsa032_u:1450": " brāhmaṇarūpī viśvantaramarthivadabhyagacchat /",
    "T09bsa032_u:1451": " kṛtātithisatkāraśca bodhisattvena kenārtha ityupanimantrito bhāryāmenamayācata -",
    "T09bsa032_u:1452": " mahāhradeṣvambha ivopaśoṣaṃ na dānadharmaḥ samupaiti satsu /",
    "T09bsa032_u:1453": " yāce tatastvāṃ surasannibhā yā bhāryāmimāmahaṃsi tatpradātum // Jm_9.92 //",
    "T09bsa032_u:1454": " avimanā eva tu bodhisattvastathetyasmai pratiśuśrāva /",
    "T09bsa032_u:1455": " tataḥ sa vāmena kareṇa madrīmādāya savyena kamaṇḍaluṃ ca /",
    "T09bsa032_u:1456": " nyapātayattasya jalaṃ karāgre manobhuvaścetasi śokavahnim // Jm_9.93 //",
    "T09bsa032_u:1457": " cukopa madrī na tu no ruroda viveda sā tasya hi taṃ svabhāvam /",
    "T09bsa032_u:1458": " apūrvaduḥkhātibharāturā tu taṃ prekṣamāṇā likhiteva tasthau // Jm_9.94 //",
    "T09bsa032_u:1459": " tad dṛṣṭvā paramavismayākrāntahṛdayaḥ śakro devānāmindrastaṃ mahāsattvamabhiṣṭuvannuvāca -",
    "T09bsa032_u:1460": " (Vaidya 69)",
    "T09bsa032_u:1461": " aho vikṛṣṭāntaratā sadasaddharmayoryathā /",
    "T09bsa032_u:1462": " śraddhātumapi karmedaṃ kā śaktirakṛtātmanām // Jm_9.95 //",
    "T09bsa032_u:1463": " avītarāgeṇa satā putradāramatipriyam /",
    "T09bsa032_u:1464": " niḥsaṅgamiti dātavyaṃ kā nāmeyamudāttatā // Jm_9.96 //",
    "T09bsa032_u:1465": " asaṃśayaṃ tvadguṇaraktasaṃkathaiḥ prakīryamāṇeṣu yaśassu dikṣu te /",
    "T09bsa032_u:1466": " tirobhaviṣyantyaparā yaśaḥśriyaḥ pataṃgatejassu yathānyadīptayaḥ // Jm_9.97 //",
    "T09bsa032_u:1467": " tasya te 'bhyanumodante karmedamatimānuṣam /",
    "T09bsa032_u:1468": " yakṣagandharvabhujagāstridaśāśca savāsavāḥ // Jm_9.98 //",
    "T09bsa032_u:1469": " ityuktvā śakraḥ svameva vapurabhijvaladāsthāya śakro 'hamasmīti ca nivedyātmānaṃ bodhisattvamuvāca -",
    "T09bsa032_u:1470": " tubhyameva prayacchāmi madrīṃ bhāryāmimāmaham /",
    "T09bsa032_u:1471": " vyatītya na hi śītāṃśuṃ candrikā sthātumarhati // Jm_9.99 //",
    "T09bsa032_u:1472": " tanmā cintāṃ putrayorviprayogādrājyabhraṃśānmā ca saṃtāpamāgāḥ /",
    "T09bsa032_u:1473": " sārdhaṃ tābhyāmabhyupetaḥ pitā te kartā rājyaṃ tvatsanāthaṃ sanātham // Jm_9.100 //",
    "T09bsa032_u:1474": " ityuktvā śakrastatraivāntardadhe /",
    "T09bsa032_u:1475": " śakrānubhāvācca sa brāhmaṇo bodhisattvatanayau śibiviṣayameva saṃprāpayāmāsa /",
    "T09bsa032_u:1476": " atha śibayaḥ saṃjayaśca śibirājastadatikaruṇamatiduṣkaraṃ ca bodhisattvasya karma",
    "T09bsa032_u:1477": " śrutvā samākleditahṛdayā brāhmaṇahastānniṣkrīya bodhisattvatanayau prasādyānīya ca",
    "T09bsa032_u:1478": " viśvantaraṃ rājya eva pratiṣṭhāpayāmāsuḥ /",
    "T09bsa032_u:1479": " tadevamatyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ /",
    "T09bsa032_u:1480": " tathāgatavarṇe satkṛtya dharmaśravaṇe copaneyam /",
    "T09bsa032_u:1481": " iti viśvantarajātakaṃ navamam /",
    "T09bsa032_u:1482": " (Vaidya 70)",
    "T09bsa032_u:1483": " 10. Yajñajātakam",
    "T09bsa032_u:1484": " na kalyāṇāśayāḥ pāpapratāraṇāmanuvidhīyanta ityāśayaśuddhau prayatitavyam /",
    "T09bsa032_u:1485": " tadyathānuśrūyate -",
    "T09bsa032_u:1486": " bodhisattvaḥ kila svapuṇyaprabhāvopanatāmānatasarvasāmantāṃ praśāntasvaparacakrādyupadravatvādakaṇṭakāmasapatnāmekātapatrāṃ dāyādyakramāgatāṃ pṛthivīṃ pālayāmāsa /",
    "T09bsa032_u:1487": " nāthaḥ pṛthivyāḥ sa jitendriyārirbhuṃktāvagīteṣu phaleṣvasaktaḥ /",
    "T09bsa032_u:1488": " prajāhiteṣvāhitasarvabhāvo gharmaikakāryo munivad babhūva // Jm_10.1 //",
    "T09bsa032_u:1489": " viveda lokasya hi sa svabhāvaṃ pradhānacaryānukṛtipradhānam /",
    "T09bsa032_u:1490": " śreyaḥ samādhitsurataḥ prajāsu viśeṣato dharmavidhau sasañje // Jm_10.2 //",
    "T09bsa032_u:1491": " dadau dhanaṃ śīlavidhiṃ samādade kṣamāṃ niṣeve jagadarthamaihata /",
    "T09bsa032_u:1492": " prajāhitādhyāśayasaumyadarśanaḥ sa mūrtimāndharma iva vyarocata // Jm_10.3 //",
    "T09bsa032_u:1493": " atha kadācittadbhujābhiguptamapi taṃ viṣayaṃ sattvānāṃ karmavaiguṇyātpramādavaśagatvācca varṣakarmādhikṛtānāṃ devaputrāṇāṃ durvṛṣṭiparyākulatā kvacitkvacidabhidudrāva /",
    "T09bsa032_u:1494": " atha sa rājā vyaktamayaṃ mama prajānāṃ vā dharmāpacārātsamupanato 'nartha iti niścitamatiḥ",
    "T09bsa032_u:1495": " saṃrūḍhahitādhyāśayatvātprajāsu tadduḥkhamamṛṣyamāṇo dharmatattvajñasaṃmatānpurohitapramukhānbrāhmavṛddhānmatisacivāṃśca",
    "T09bsa032_u:1496": " taduddharaṇopāyaṃ papraccha /",
    "T09bsa032_u:1497": " atha te vedavihitamanekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānāstasmai saṃvarṇayāmāsuḥ /",
    "T09bsa032_u:1498": " viditavṛttāntastu sa rājā yajñavihitānāṃ prāṇivaiśasānāṃ karuṇātmakatvānna teṣāṃ tadvacanaṃ bhāvenābhyanandat /",
    "T09bsa032_u:1499": " vinayānuvṛttyā cainānpratyākhyānarūkṣākṣaramanuktvā prastāvāntareṇaiṣāṃ tāṃ kathāṃ tiraścakāra /",
    "T09bsa032_u:1500": " te punarapi taṃ rājānaṃ dharmasaṃkathāprastāvalabdhāvasarā gāmbhīryāvagūḍhaṃ tasya bhāvamajānānā yajñapravṛttaye samanuśaśāsuḥ -",
    "T09bsa032_u:1501": " kāryāṇi rājñāṃ niyatāni yāni lābhe pṛthivyāḥ paripālane ca /",
    "T09bsa032_u:1502": " nātyeti kālastava tāni nityaṃ teṣāṃ kramo dharmasukhāni yadvat // Jm_10.4 //",
    "T09bsa032_u:1503": " (Vaidya 71)",
    "T09bsa032_u:1504": " trivargasevānipuṇasya tasya prajāhitārthaṃ dhṛtakārmukasya /",
    "T09bsa032_u:1505": " yajñābhidhāne suralokasetau pramādatandreva kathaṃ matiste // Jm_10.5 //",
    "T09bsa032_u:1506": " bhṛtyairivājñā bahu manyate te sākṣādiyaṃ siddhiriti kṣitīśaiḥ /",
    "T09bsa032_u:1507": " śreyāṃsi kīrtijvalitāni cetuṃ yajñairayaṃ te ripukāla kālaḥ // Jm_10.6 //",
    "T09bsa032_u:1508": " kāmaṃ sadā dīkṣita eva ca tvaṃ dānaprasaṅgānniyamādarācca /",
    "T09bsa032_u:1509": " vedaprasiddhaiḥ kratubhistathāpi yuktaṃ bhavenmoktumṛṇaṃ surāṇām // Jm_10.7 //",
    "T09bsa032_u:1510": " sviṣṭyābhituṣṭāni hi daivatāni bhūtāni vṛṣṭyā pratimānayanti /",
    "T09bsa032_u:1511": " iti prajānāṃ hitamātmanaśca yaśaskaraṃ yajñavidhiṃ juṣasva // Jm_10.8 //",
    "T09bsa032_u:1512": " tasya cintā prādurabhavat - atidurnyasto batāyaṃ parapratyayahāryapelavamatiramīmāṃsako dharmapriyaḥ śraddadhāno jano yatra hi nāma -",
    "T09bsa032_u:1513": " ya eva lokeṣu śaraṇyasammatāsta eva hiṃsāmapi dharmato gatāḥ /",
    "T09bsa032_u:1514": " vivartate kaṣṭamapāyasaṅkaṭe janastadādeśitakāpathānugaḥ // Jm_10.9 //",
    "T09bsa032_u:1515": " ko hi nāmābhisambandho dharmasya paśuhiṃsayā /",
    "T09bsa032_u:1516": " suralokādhivāsasya daivataprīṇanasya vā // Jm_10.10 //",
    "T09bsa032_u:1517": " viśasyamānaḥ kila mantraśaktibhiḥ paśurdivaṃ gacchati tena tadvadhaḥ /",
    "T09bsa032_u:1518": " upaiti dharmatvamitīdamapyasatparaiḥ kṛtaṃ ko hi paratra lapsyate // Jm_10.11 //",
    "T09bsa032_u:1519": " (Vaidya 72)",
    "T09bsa032_u:1520": " asatpravṛtteranivṛttamānasaḥ śubheṣu karmasvavirūḍhaniścayaḥ /",
    "T09bsa032_u:1521": " paśurdivaṃ yāsyati kena hetunā hato 'pi yajñe svakṛtāśrayādvinā // Jm_10.12 //",
    "T09bsa032_u:1522": " hataśca yajñe tridivaṃ yadi vrajennanu vrajeyuḥ paśutāṃ svayaṃ dvijāḥ /",
    "T09bsa032_u:1523": " yatastu nāyaṃ vidhirīkṣyate kvacidvacastadeṣāṃ ka iva grahīṣyati // Jm_10.13 //",
    "T09bsa032_u:1524": " atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām /",
    "T09bsa032_u:1525": " mudaṃ prayāsyanti vapādikāraṇādvadhena śocyasya paśordivaukasaḥ // Jm_10.14 //",
    "T09bsa032_u:1526": " tadidamatra prāptakālamiti viniścitya sa rājā yajñārambhasamutsuka iva nāma tatteṣāṃ",
    "T09bsa032_u:1527": " vacanaṃ pratigṛhyāvocadenan - sanāthaḥ khalvahamanugrahavāṃśca yadevaṃ me hitāvahitamanaso 'trabhavantaḥ /",
    "T09bsa032_u:1528": " tadicchāmi puruṣamedhasahasreṇa yaṣṭum /",
    "T09bsa032_u:1529": " anviṣyatāṃ tadupayogyasambhārasamudānayanārthaṃ yathādhikāramamātyaiḥ /",
    "T09bsa032_u:1530": " parīkṣyatāṃ satrāgāraniveśanayogyo bhūmipradeśastadanuguṇaśca tithikaraṇamuhūrtanakṣatrayoga iti /",
    "T09bsa032_u:1531": " athainaṃ purohita uvāca - īpsitārthasiddhaye snātu tāvanmahārāja ekasya yajñasya samāptāvavabhṛthe /",
    "T09bsa032_u:1532": " athottareṣāmārambhaḥ kariṣyate krameṇa /",
    "T09bsa032_u:1533": " yugapatpuruṣapaśavaḥ sahasraśo hi parigṛhyamāṇā vyaktamudvegadoṣāya prajānāṃ te syuriti /",
    "T09bsa032_u:1534": " astyetaditi brāhmaṇairuktaḥ sa rājā tānuvāca - alamatrabhavatāṃ prakṛtikopāśaṅkayā /",
    "T09bsa032_u:1535": " tathā hi saṃvidhāsye yathodvegaṃ me prajā na yāsyantīti /",
    "T09bsa032_u:1536": " atha sa rājā paurajānapadānsaṃnipātyāvravīt - icchāmi puruṣamedhasahasreṇa yaṣṭum /",
    "T09bsa032_u:1537": " na ca mayārhaḥ kaścidakāmaḥ puruṣaḥ paśutve niyoktumaduṣṭaḥ /",
    "T09bsa032_u:1538": " tadyaṃ yamataḥ prabhṛti vo drakṣyāmi vyavadhūtapramādanidreṇa vimalena cāracakṣuṣā",
    "T09bsa032_u:1539": " śīlamaryādātivartinamasmadājñāṃ paribhavantaṃ taṃ taṃ svakulapāṃsanaṃ deśakaṇṭakamahaṃ",
    "T09bsa032_u:1540": " yajñapaśunimittamādāsya ityetadvo viditamastviti /",
    "T09bsa032_u:1541": " atha teṣāṃ mukhyatamāḥ prāñjalayo bhūtvainamūcuḥ -",
    "T09bsa032_u:1542": " (Vaidya 73)",
    "T09bsa032_u:1543": " sarvāḥ kriyāstava hitapravaṇāḥ prajānāṃ tatrāvamānanavidhernaradeva ko 'rthaḥ /",
    "T09bsa032_u:1544": " brahmāpi te caritamabhyanumantumarhaḥ sādhupramāṇa paramatra bhavānpramāṇam // Jm_10.15 //",
    "T09bsa032_u:1545": " priyaṃ yadeva devasya tadasmākamapi priyam /",
    "T09bsa032_u:1546": " asmatpriyahitādanyad dṛśyate na hi te priyam // Jm_10.16 //",
    "T09bsa032_u:1547": " iti pratigṛhītavacanaḥ paurajanāpadaiḥ sa rājā janaprakāśenāḍambareṇa pratyayitānamātyānpāpajanopagrahaṇārthaṃ",
    "T09bsa032_u:1548": " janapadaṃ nagarāṇi ca preṣayāmāsa samantataśca pratyahamiti ghoṣaṇāḥ kārayāmāsa /",
    "T09bsa032_u:1549": " abhayamabhayado dadāti rājā sthiraśuciśīladhanāya sajjanāya /",
    "T09bsa032_u:1550": " avinayanirataiḥ prajāhitārthaṃ narapaśubhistu sahasraśo yiyakṣuḥ // Jm_10.17 //",
    "T09bsa032_u:1551": " tadyaḥ kaścidataḥ prabhṛtyavinayaślāghānuvṛttyudbhavāt",
    "T09bsa032_u:1552": " sāmantakṣitipārcitāmapi nṛpasyājñāmavajñāsyati /",
    "T09bsa032_u:1553": " sa svaireva viṣahya yajñapaśutāmāpāditaḥ karmabhir",
    "T09bsa032_u:1554": " yūpābaddhatanurviṣādakṛpaṇaḥ śuṣyañjanairdrakṣyate // Jm_10.18 //",
    "T09bsa032_u:1555": " atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaraṃ tamanvavekṣya",
    "T09bsa032_u:1556": " rājñastāṃ ca ghoṣaṇāmatibhīṣaṇāṃ pratyahamupaśrṛṇvantaḥ pāpajanopagrahāvahitāṃśca",
    "T09bsa032_u:1557": " rājapuruṣānsamantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā",
    "T09bsa032_u:1558": " vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ",
    "T09bsa032_u:1559": " saṃvibhāgaviśāradāḥ priyātithayo vinayanaibhṛtyaślāghinaḥ kṛta iva yuge babhūvuḥ /",
    "T09bsa032_u:1560": " bhayena mṛtyoḥ paralokacintayā kulābhimānena yaśo 'nurakṣayā /",
    "T09bsa032_u:1561": " suśuklabhāvācca viruḍhayā hriyā janaḥ saḥ śīlāmalabhūṣaṇo 'bhavat // Jm_10.19 //",
    "T09bsa032_u:1562": " yathā yathā dharmaparo 'bhavajjanastathā tathā rakṣijano viśeṣataḥ /",
    "T09bsa032_u:1563": " cakāra duḥśīlajanābhimārgaṇāmataśca dharmānna cacāla kaścana // Jm_10.20 //",
    "T09bsa032_u:1564": " (Vaidya 74)",
    "T09bsa032_u:1565": " svadeśavṛttāntamathopaśuśruvānimaṃ nṛpaḥ prītiviśeṣabhūṣaṇaḥ /",
    "T09bsa032_u:1566": " carānpriyākhyānakadānavistaraiḥ santarpayitvā sacivānsamanvaśāt // Jm_10.21 //",
    "T09bsa032_u:1567": " parā manīṣā mama rakṣituṃ prajā gatāśca tāḥ samprati dakṣiṇīyatām /",
    "T09bsa032_u:1568": " idaṃ ca yajñāya dhanaṃ pratarkitaṃ yiyakṣurasmīti yathāpratarkitam // Jm_10.22 //",
    "T09bsa032_u:1569": " yadīpsitaṃ yasya sukhendhanaṃ dhanaṃ prakāmamāpnotu sa tanmadantikāt /",
    "T09bsa032_u:1570": " itīyamasmadviṣayopatāpinī daridratā nirviṣayā yathā bhavet // Jm_10.23 //",
    "T09bsa032_u:1571": " mayi prajārakṣaṇaniścayasthite sahāyasampatparivṛddhasādhane /",
    "T09bsa032_u:1572": " iyaṃ janārtirmadamarṣadīpanī muhurmuṃhurme jvalatīva cetasi // Jm_10.24 //",
    "T09bsa032_u:1573": " atha te tasya rājñaḥ sacivāḥ paramamiti pratigṛhya tadvacanaṃ sarveṣu grāmanagaranigameṣu",
    "T09bsa032_u:1574": " mārgaviśrāmapradeśeṣu ca dānaśālāḥ kārayitvā yathāsandiṣṭaṃ rājñā pratyahamarthijanamabhilaṣitairarthavisargaiḥ santarpayāmāsuḥ /",
    "T09bsa032_u:1575": " atha vihāya janaḥ sa daridratāṃ samamavāptavasurvasudhādhipāt /",
    "T09bsa032_u:1576": " vividhacitraparicchadabhūṣaṇaḥ pravitatotsavaśobha ivābhavat // Jm_10.25 //",
    "T09bsa032_u:1577": " pramuditārthijanastutisañcitaṃ pravitatāna nṛpasya diśo yaśaḥ /",
    "T09bsa032_u:1578": " tanutaraṅgavivardhitavistaraṃ sara ivāmbujakesarajaṃ rajaḥ // Jm_10.26 //",
    "T09bsa032_u:1579": " iti nṛpasya sunītiguṇāśrayātsucaritābhimukhe nikhile jane /",
    "T09bsa032_u:1580": " (Vaidya 75)",
    "T09bsa032_u:1581": " samabhibhūtabalāḥ kuśalocchrayairvilayamīyurasaṅgamupadravāḥ // Jm_10.27 //",
    "T09bsa032_u:1582": " aviṣamatvasukhā ṛtavo 'bhavannavanṛpā iva dharmaparāyaṇāḥ /",
    "T09bsa032_u:1583": " vividhasasyadharā ca vasundharā sakamalāmalanīlajalāśayā // Jm_10.28 //",
    "T09bsa032_u:1584": " na janamabhyarujanprabalā rujaḥ paṭutaraṃ guṇamoṣadhayo dadhuḥ /",
    "T09bsa032_u:1585": " ṛtuvaśena vavau niyato 'nilaḥ pariyayuśca śubhena pathā grahāḥ // Jm_10.29 //",
    "T09bsa032_u:1586": " na paracakrakṛtaṃ samabhūdbhayaṃ na ca parasparajaṃ na ca daivikam /",
    "T09bsa032_u:1587": " niyamadharmapare nibhṛte jane kṛtamivātra yugaṃ samapadyata // Jm_10.30 //",
    "T09bsa032_u:1588": " athaivaṃ pravṛttena dharmayajñena rājñā praśamiteṣvarthijanaduḥkheṣu sārdhamupadravaiḥ",
    "T09bsa032_u:1589": " pramuditajanasambādhāyāmabhyudayaramyadarśanāyāṃ vasundharāyāṃ nṛpaterāśīrvacanādhyayanasavyāpāre",
    "T09bsa032_u:1590": " loke vitanyamāne samantato rājayaśasi prasādāvarjitamatiḥ kaścidamātyamukhyo rājānamityuvāca",
    "T09bsa032_u:1591": " - suṣṭhu khalvidamucyate -",
    "T09bsa032_u:1592": " uttamādhamamadhyānāṃ kāryāṇāṃ nityadarśanāt /",
    "T09bsa032_u:1593": " uparyupari buddhīnāṃ carantīśvarabuddhayaḥ // Jm_10.31 //",
    "T09bsa032_u:1594": " iti / devena hi paśuvaiśasavācyadoṣavirahitena dharmayajñena prajānāmubhayalokahitaṃ sampāditamupadravāśca praśamaṃ nītā dāridryaduḥkhāni ca śīle pratiṣṭhāpitānām /",
    "T09bsa032_u:1595": " kiṃ bahunā? sabhāgyāstāḥ prajāḥ /",
    "T09bsa032_u:1596": " lakṣmeva kṣaṇadākarasya vitataṃ gātre na kṛṣṇājinaṃ",
    "T09bsa032_u:1597": " dīkṣāyantraṇayā nisargalalitā ceṣṭā na mandodyamaḥ /",
    "T09bsa032_u:1598": " mūrdhnaśchatranibhasya keśaracanā śobhā tathaivātha ca",
    "T09bsa032_u:1599": " tyāgaiste śatayajvano 'pyapahṛtaḥ kīrtyāśrayo vismayaḥ // Jm_10.32 //",
    "T09bsa032_u:1600": " (Vaidya 76)",
    "T09bsa032_u:1601": " hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ /",
    "T09bsa032_u:1602": " yajñastu kīrtyābharaṇaḥ samaste śīlasya nirdoṣamanoharasya // Jm_10.33 //",
    "T09bsa032_u:1603": " aho prajānāṃ bhāgyāni yāsāṃ gopāyitā bhavān /",
    "T09bsa032_u:1604": " prajānāmapi hi vyaktaṃ naivaṃ syād gopitā pitā // Jm_10.34 //",
    "T09bsa032_u:1605": " apara uvāca -",
    "T09bsa032_u:1606": " dānaṃ nāma dhanodaye sati jano datte tadāśāvaśaḥ",
    "T09bsa032_u:1607": " syācchīle 'pi ca lokapaṃktyabhimukhaḥ svarge ca jātaspṛhaḥ /",
    "T09bsa032_u:1608": " yā tveṣā parakāryadakṣiṇatayā tadvatpravṛttistayor",
    "T09bsa032_u:1609": " nāvidvatsu na sattvayogavidhureṣveṣā samālakṣyate // Jm_10.35 //",
    "T09bsa032_u:1610": " tadevaṃ kalyāṇāśayā na pāpapratāraṇāmanuvidhīyanta ityāśayaśuddhau prayatitavyam /",
    "T09bsa032_u:1611": " iti prajāhitodyogaḥ śreyaḥkīrtisukhāvahaḥ /",
    "T09bsa032_u:1612": " yannṛpāṇāmato nālaṃ tamanādṛtya vartitum // Jm_10.36 //",
    "T09bsa032_u:1613": " evaṃ rājāpavāde 'pi vācyam /",
    "T09bsa032_u:1614": " dharmābhyāsaḥ prajānāṃ bhūtimāvahatīti bhūtikāmena dharmānuvartinā bhavitavyamityevamapyunneyam /",
    "T09bsa032_u:1615": " na paśuhiṃsā kadācidabhyudayāya dānadamasaṃyamādayastvabhyudayāyeti tadarthinā dānādipareṇa bhavitavyamityevamapi vācyam /",
    "T09bsa032_u:1616": " lokārthacaryāpravaṇamatirevaṃ pūrvajanmasvapi bhagavāniti tathāgatavarṇe 'pi vācyam /",
    "T09bsa032_u:1617": " iti yajñajātakaṃ daśamam /",
    "T09bsa032_u:1618": " (Vaidya 77)",
    "T09bsa032_u:1619": " 11. Śakrajātakam",
    "T09bsa032_u:1620": " āpadapi mahātmanāmaiśvaryasampadvā sattveṣvanukampāṃ na śithilīkaroti /",
    "T09bsa032_u:1621": " tadyathānuśrūyate -",
    "T09bsa032_u:1622": " bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniyatakriyātiśayaḥ kadācicchakro devānāmindro babhūva",
    "T09bsa032_u:1623": " surendralakṣmīradhikaṃ rarāja tatsaṃśrayātsphītataraprabhāvā /",
    "T09bsa032_u:1624": " harmye sudhāsekanavāṅgarāge niṣaktarūpā śaśinaḥ prabheva // Jm_11.1 //",
    "T09bsa032_u:1625": " yasyāḥ kṛte ditisutā rabhasāgatāni diṅnāgadantamusalānyurasābhijagmuḥ /",
    "T09bsa032_u:1626": " saubhāgyavistarasukhopanatāpi tasya lakṣmīrna darpamalinaṃ hṛdayaṃ cakāra // Jm_11.2 //",
    "T09bsa032_u:1627": " tasya divaspṛthivyoḥ samyakparipālanopārjitāṃ sarvalokānuvyāpinīṃ kīrtisampadaṃ tāṃ",
    "T09bsa032_u:1628": " ca lakṣmīmatyadbhutāmamṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā",
    "T09bsa032_u:1629": " kṣubhitasāgaraghoranirghoṣeṇa jājvalyamānavividhapraharaṇāvaraṇadurnirīkṣyeṇa mahatā",
    "T09bsa032_u:1630": " balakāyena yuddhāyainamabhijagmuḥ /",
    "T09bsa032_u:1631": " dharmātmano 'pi tu sa tasya parābalepaḥ krīḍāvighātavirasaṃ ca bhayaṃ janasya /",
    "T09bsa032_u:1632": " tejasvitā nayapathopanataḥ kramaśca yuddhodbhavābhimukhatāṃ hṛdayasya cakruḥ // Jm_11.3 //",
    "T09bsa032_u:1633": " atha sa mahāsattvasturagavarasahasrayuktamabhyucchritārhadvasanacihnaruciradhvajaṃ",
    "T09bsa032_u:1634": " vividhamaṇiratnadīptivyavabhāsitamatijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ",
    "T09bsa032_u:1635": " pāṇḍukambalinaṃ haimaṃ rathavaramabhiruhya mahatā hastyaśvarathapadātivicitreṇa devānīkena",
    "T09bsa032_u:1636": " parivṛtastadasurasainyaṃ samudratīrānta eva pratyujjagāma /",
    "T09bsa032_u:1637": " atha pravavṛte tatra bhīrūṇāṃ dhṛtidāraṇaḥ /",
    "T09bsa032_u:1638": " anyonyāyudhaniṣpeṣajarjarāvaraṇo raṇaḥ // Jm_11.4 //",
    "T09bsa032_u:1639": " tiṣṭha naivamitaḥ paśya kvedānīṃ manna mokṣyase /",
    "T09bsa032_u:1640": " praharāyaṃ na bhavasītyevaṃ te 'nyonyamārdayan // Jm_11.5 //",
    "T09bsa032_u:1641": " tataḥ pravṛtte tumule sphūrjatpraharaṇe raṇe /",
    "T09bsa032_u:1642": " paṭahadhvaninotkruṣṭaiḥ sphuṭatīva nabhastalam // Jm_11.6 //",
    "T09bsa032_u:1643": " (Vaidya 78)",
    "T09bsa032_u:1644": " dānagandhoddhatāmarṣeṣvāpatatsu parasparam /",
    "T09bsa032_u:1645": " yugāntavātākalitaśailabhīmeṣu dantiṣu // Jm_11.7 //",
    "T09bsa032_u:1646": " vidyullolapatākeṣu prasṛteṣu samantataḥ /",
    "T09bsa032_u:1647": " ratheṣu paṭunirghoṣeṣūtpātāmbudhareṣviva // Jm_11.8 //",
    "T09bsa032_u:1648": " pātyamānadhvajacchatraśastrāvaraṇamauliṣu /",
    "T09bsa032_u:1649": " devadānavavīreṣu śitairanyonyasāyakaiḥ // Jm_11.9 //",
    "T09bsa032_u:1650": " atha prataptāsuraśastrasāyakairbhayātpradudrāva surendravāhinī /",
    "T09bsa032_u:1651": " rathena viṣṭabhya balaṃ tu vidviṣāṃ surendra ekaḥ samare vyatiṣṭhata // Jm_11.10 //",
    "T09bsa032_u:1652": " abhyudīrṇaṃ tvāsuraṃ balamatiharṣātpaṭutarotkruṣṭakṣveḍitasiṃhanādamabhipatitamabhisamīkṣya",
    "T09bsa032_u:1653": " mātalirdevendrasārathiḥ svaṃ ca balaṃ palāyanaparamavetyāpayānamatra prāptakālamiti",
    "T09bsa032_u:1654": " matvā devādhipateḥ syandanamāvartayāmāsa /",
    "T09bsa032_u:1655": " atha śakro devendraḥ samutpatato ratheṣāgrābhimukhānyabhighātapathāgatāni śālmalīvṛkṣe garuḍanīḍānyapaśyat /",
    "T09bsa032_u:1656": " dṛṣṭvaiva ca karuṇayā samālambyamānahṛdayo mātaliṃ saṃgrāhakamityuvāca -",
    "T09bsa032_u:1657": " ajātapakṣadvijapotasaṅkulā dvijālayāḥ śālmalipādapāśrayāḥ /",
    "T09bsa032_u:1658": " amī pateyurna yathā ratheṣayā vicūrṇitā vāhaya me rathaṃ tathā // Jm_11.11 //",
    "T09bsa032_u:1659": " mātaliruvāca - amī tāvanmārṣa samabhiyānti no daityasaṃghā iti /",
    "T09bsa032_u:1660": " śakra uvāca - tataḥ kim?",
    "T09bsa032_u:1661": " pariharaitāni samyaggaruḍanīḍānīti /",
    "T09bsa032_u:1662": " athainaṃ mātaliḥ punaruvāca -",
    "T09bsa032_u:1663": " nivartanādasya rathasya kevalaṃ śivaṃ bhavedamburuhākṣa pakṣiṇām /",
    "T09bsa032_u:1664": " cirasya labdhaprasarā sureṣvasāvabhidravatyeva tu no dviṣaccamūḥ // Jm_11.12 //",
    "T09bsa032_u:1665": " atha śakro devendraḥ svamadhyāśayātiśayaṃ sattvaviśeṣaṃ ca kāruṇyaviśeṣāt prakāśayannuvāca -",
    "T09bsa032_u:1666": " tasmānnivartaya rathaṃ varameva mṛtyurdaityādhipaprahitabhīmagadābhighātaiḥ /",
    "T09bsa032_u:1667": " dhigvādadagdhayaśaso na tu jīvitaṃ me sattvānyamūni bhayadīnamukhāni hatvā // Jm_11.13 //",
    "T09bsa032_u:1668": " (Vaidya 79)",
    "T09bsa032_u:1669": " atha mātalistatheti pratiśrutya turagasahasrayuktaṃ syandanamasya nivartayāmāsa /",
    "T09bsa032_u:1670": " dṛṣṭāvadānā ripavastu tasya yuddhe samālokya rathaṃ nivṛttam /",
    "T09bsa032_u:1671": " bhayadrutāḥ praskhalitāḥ praṇemurvātābhinunnā iva kālameghāḥ // Jm_11.14 //",
    "T09bsa032_u:1672": " bhagne svasainye vinivartamānaḥ panthānamāvṛtya ripudhvajinyāḥ /",
    "T09bsa032_u:1673": " saṅkocayatyeva madāvalepameko 'pyasambhāvyaparākramatvāt // Jm_11.15 //",
    "T09bsa032_u:1674": " nirīkṣya bhagnaṃ tu tadāsuraṃ balaṃ surendrasenāpyatha sā nyavartata /",
    "T09bsa032_u:1675": " babhūva naiva praṇayaḥ suradviṣāṃ bhayadrutānāṃ vinivartituṃ yataḥ // Jm_11.16 //",
    "T09bsa032_u:1676": " saharṣalajjaistridaśaiḥ surādhipaḥ sabhājyamāno 'tha raṇājirācchanaiḥ /",
    "T09bsa032_u:1677": " abhijvalaccāruvapurjayaśriyā samutsukāntaḥpuramāgamat puram // Jm_11.17 //",
    "T09bsa032_u:1678": " evaṃ sa eva tasya saṃgrāmasya vijayo babhūva /",
    "T09bsa032_u:1679": " tasmāducyate -",
    "T09bsa032_u:1680": " pāpaṃ samācarati vītaghṛṇo jaghanyaḥ prāpyāpadaṃ saghṛṇa eva tu madhyabuddhiḥ /",
    "T09bsa032_u:1681": " prāṇātyaye 'pi tu na sādhujanaḥ svavṛttiṃ velāṃ samudra iva laṅghayituṃ samarthaḥ // Jm_11.18 //",
    "T09bsa032_u:1682": " tadevaṃ devarājyaṃ prāṇānapi parityajya dīrgharātraṃ paripālitāni bhagavatā sattvāni /",
    "T09bsa032_u:1683": " teṣviha prājñasyāghāto na yuktarūpaḥ prāgeva vipratipattiriti prāṇiṣu dayāyattenāryeṇa bhavitavyam /",
    "T09bsa032_u:1684": " tathā hi dharmo ha vai rakṣati dharmacāriṇamityatrāpyunneyam /",
    "T09bsa032_u:1685": " tathāgatavarṇe satkṛtya dharmaśravaṇe ceti /",
    "T09bsa032_u:1686": " iti śakrajātakamekādaśam /",
    "T09bsa032_u:1687": " (Vaidya 80)",
    "T09bsa032_u:1688": " 12. Brāhmaṇajātakam",
    "T09bsa032_u:1689": " ātmalajjayaiva satpuruṣā nācāravelāṃ laṅghayanti /",
    "T09bsa032_u:1690": " tadyathānuśrūyate -",
    "T09bsa032_u:1691": " bodhisattvaḥ kila kasmiṃścidanupakruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra",
    "T09bsa032_u:1692": " sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskārakramo vedādhyayananimittaṃ śrutābhijanācārasampanne gurau prativasati sma /",
    "T09bsa032_u:1693": " tasya śrutagrahaṇadhāraṇapāṭavaṃ ca bhaktyanvayaśca satataṃ svakulaprasiddhaḥ /",
    "T09bsa032_u:1694": " pūrve vayasyapi śamābharaṇā sthitiśca premaprasādasumukhaṃ gurumasya cakruḥ // Jm_12.1 //",
    "T09bsa032_u:1695": " vaśīkaraṇamantrā hi nityamavyāhatā guṇāḥ /",
    "T09bsa032_u:1696": " api dveṣāgnitaptānāṃ kiṃ punaḥ svasthacetasām // Jm_12.2 //",
    "T09bsa032_u:1697": " atha tasyādhyāpakaḥ sarveṣāmeva śiṣyāṇāṃ śīlaparīkṣānimittaṃ svādhyāyaviśrāmakāleṣvātmano dāridryaduḥkhānyabhīkṣṇamupavarṇayāmāsa /",
    "T09bsa032_u:1698": " svajane 'pi nirākrandamutsave 'pi hatānandam /",
    "T09bsa032_u:1699": " dhikpradānakathāmandaṃ dāridryamaphalacchandam // Jm_12.3 //",
    "T09bsa032_u:1700": " paribhavabhavanaṃ śramāspadaṃ sukhaparivarjitamatyanūrjitam /",
    "T09bsa032_u:1701": " vyasanamiva sadaiva śocanaṃ dhanavikalatvamatīva dāruṇam // Jm_12.4 //",
    "T09bsa032_u:1702": " atha te tasya śiṣyāḥ pratodasaṃcoditā iva sadaśvā gurusnehātsamupajātasaṃvegāḥ sampannataraṃ prabhūtataraṃ ca bhaikṣamupasaṃharanti sma /",
    "T09bsa032_u:1703": " sa tānuvāca - alamanenātrabhavatāṃ pariśrameṇa /",
    "T09bsa032_u:1704": " na bhaikṣopahārāḥ kasyaciddāridryakṣāmatāṃ kṣapayanti /",
    "T09bsa032_u:1705": " asmatparikleśāmarṣibhistu bhavadbhirayameva yatno dhanāharaṇaṃ prati yuktaḥ karttuṃ syāt / kutaḥ?",
    "T09bsa032_u:1706": " kṣudhamannaṃ jalaṃ tarṣaṃ mantravāksāgadā gadān /",
    "T09bsa032_u:1707": " hanti dāridryaduḥkhaṃ tu santatyārādhanaṃ dhanam // Jm_12.5 //",
    "T09bsa032_u:1708": " śiṣyā ūcuḥ - kiṃ kariṣyāmo mandabhāgyā vayaṃ yadetāvānnaḥ śaktiprayāmaḥ / api ca",
    "T09bsa032_u:1709": " bhaikṣavadyadi labhyerarannupādhyāya dhanānyapi /",
    "T09bsa032_u:1710": " nedaṃ dāridryaduḥkhaṃ te vayamevaṃ sahemahi // Jm_12.6 //",
    "T09bsa032_u:1711": " (Vaidya 81)",
    "T09bsa032_u:1712": " pratigrahakṛśopāyaṃ viprāṇāṃ hi dhanārjanam /",
    "T09bsa032_u:1713": " apradātā janaścāyamityagatyā hatā vayam // Jm_12.7 //",
    "T09bsa032_u:1714": " adhyāpaka uvāca - santyanye 'pi śāsraparidṛṣṭā dhanārjanopāyāḥ /",
    "T09bsa032_u:1715": " jarāniṣpītasāmarthyāstu vayamayogyarūpāstatpratipattau /",
    "T09bsa032_u:1716": " śiṣyā ūcuḥ - vayamupādhyāya jarayānupahataparākramāḥ /",
    "T09bsa032_u:1717": " tadyadi nasteṣāṃ śāstravihitānāmupāyānāṃ pratipattisahatāṃ manyase,",
    "T09bsa032_u:1718": " taducyatām /",
    "T09bsa032_u:1719": " yāvadadhyāpanapariśramasyānṛṇyaṃ te gacchāma iti /",
    "T09bsa032_u:1720": " adhyāpaka uvāca - taruṇairapi vyavasāyaśithilahṛdayairdurabhisambhavāḥ khalvevaṃvidhā dhanārjanopāyāḥ /",
    "T09bsa032_u:1721": " yadi tvayamatra bhavatāṃ nirbandhaḥ /",
    "T09bsa032_u:1722": " tacchruyatāṃ sādhuḥ katama eko dhanopārjanakramaḥ /",
    "T09bsa032_u:1723": " āpaddharmaḥ steyamiṣṭaṃ dvijānāmāpaccāntyā niḥsvatā nāma loke /",
    "T09bsa032_u:1724": " tasmād bhojyaṃ svaṃ pareṣāmaduṣṭaiḥ sarvaṃ caitad brāhmaṇānāṃ svameva // Jm_12.8 //",
    "T09bsa032_u:1725": " kāmaṃ prasahyāpi dhanāni hartuṃ śaktirbhavedeva bhavadvidhānām /",
    "T09bsa032_u:1726": " na tveṣa yogaḥ svayaśo hi rakṣyaṃ śūnyeṣu tasmādvyavaseyameva // Jm_12.9 //",
    "T09bsa032_u:1727": " iti muktapragrahāstena te chātrāḥ paramamiti tattasya vacanamayuktamapi yuktamiva pratyaśrauṣuranyatra bodhisattvāt /",
    "T09bsa032_u:1728": " sa hi prakṛtibhadratvāttannotsehe 'numoditum /",
    "T09bsa032_u:1729": " kṛtyavatpratipannaṃ tairvyāhantuṃ sahasaiva tu // Jm_12.10 //",
    "T09bsa032_u:1730": " vrīḍāvanatavadanastu bodhisattvo mṛdu viniśvasya tūṣṇīmabhūt /",
    "T09bsa032_u:1731": " atha sa teṣāmadhyāpako bodhisattvamavekṣya taṃ vidhimanabhinandantamapratikrośantaṃ",
    "T09bsa032_u:1732": " niviṣṭaguṇasambhāvanastasminmahāsattve kiṃ nu khalvayamavyavasitatvānniḥsnehatayā",
    "T09bsa032_u:1733": " vā mayi steyaṃ na pratipadyate,",
    "T09bsa032_u:1734": " utādharmasaṃjñayeti samutpannavimarśastatsvabhāvavyaktīkaraṇārthaṃ bodhisattvamuvāca - bho mahābrāhmaṇa",
    "T09bsa032_u:1735": " amī dvijā madvyasanāsahiṣṇavaḥ samāśritā vīramanuṣyapaddhatim /",
    "T09bsa032_u:1736": " bhavānanutsāhajaḍastu labhyate na nūnamasmadvyasanena tapyate // Jm_12.11 //",
    "T09bsa032_u:1737": " (Vaidya 82)",
    "T09bsa032_u:1738": " pariprakāśe 'pyanigūḍhavistare mayātmaduḥkhe vacasā vidarśite /",
    "T09bsa032_u:1739": " kathaṃ nu niḥsambhramadīnamānaso bhavāniti svasthavadeva tiṣṭhati // Jm_12.12 //",
    "T09bsa032_u:1740": " atha bodhisattvaḥ sasambhramo 'bhivādyopādhyāyamuvāca - śāntaṃ pāpam /",
    "T09bsa032_u:1741": " na khalvahaṃ niḥsnehakaṭhinahṛdayatvādaparitapyamāno guruduḥkhairevamavasthitaḥ,",
    "T09bsa032_u:1742": " kintvasambhavādupādhyāyapradarśitasya kramasya /",
    "T09bsa032_u:1743": " na hi śakyamadṛśyamānena kvacitpāpamācaritum /",
    "T09bsa032_u:1744": " kutaḥ? raho 'nupapatteḥ /",
    "T09bsa032_u:1745": " nāsti loke raho nāma pāpaṃ karma prakurvataḥ /",
    "T09bsa032_u:1746": " adṛśyāni hi paśyanti nanu bhūtāni mānuṣān // Jm_12.13 //",
    "T09bsa032_u:1747": " kṛtātmānaśca munayo divyonmiṣitacakṣuṣaḥ /",
    "T09bsa032_u:1748": " tānapaśyanrahomānī bālaḥ pāpe pravartate // Jm_12.14 //",
    "T09bsa032_u:1749": " ahaṃ punarna paśyāmi śūnyaṃ kvacana kiñcana /",
    "T09bsa032_u:1750": " yatrāpyanyaṃ na paśyāmi nanvaśūnyaṃ mayaiva tat // Jm_12.15 //",
    "T09bsa032_u:1751": " pareṇa yacca dṛśyeta duṣkṛtaṃ svayameva vā /",
    "T09bsa032_u:1752": " sudṛṣṭatarametatsyād dṛśyate svayameva yat // Jm_12.16 //",
    "T09bsa032_u:1753": " svakāryaparyākulamānasatvātpaśyenna vānyaścaritaṃ parasya /",
    "T09bsa032_u:1754": " rāgārpitaikāgramatiḥ svayaṃ tu pāpaṃ prakurvanniyamena vetti // Jm_12.17 //",
    "T09bsa032_u:1755": " tadanena kāraṇenāhamevaṃ vyavasthita iti /",
    "T09bsa032_u:1756": " atha bodhisattvaḥ samabhiprasāditamanasamupādhyāyamavetya punaruvāca -",
    "T09bsa032_u:1757": " na cātra me niścayameti mānasaṃ dhanārthamevaṃ prataredbhavānapi /",
    "T09bsa032_u:1758": " avetya ko nāma guṇāguṇāntaraṃ guṇopamardaṃ dhanamūlyatāṃ nayet // Jm_12.18 //",
    "T09bsa032_u:1759": " svābhiprāyaṃ khalu nivedayāmi -",
    "T09bsa032_u:1760": " kapālamādāya vivarṇavāsasā varaṃ dviṣadveśmasamṛddhirīkṣitā /",
    "T09bsa032_u:1761": " (Vaidya 83)",
    "T09bsa032_u:1762": " vyatītya lajjāṃ na tu dharmavaiśase surendratārthe 'pyupasaṃhṛtaṃ manaḥ // Jm_12.19 //",
    "T09bsa032_u:1763": " atha tasyopādhyāyaḥ praharṣavismayākṣiptahṛdaya utthāyāsanātsampariṣvajyainamuvāca",
    "T09bsa032_u:1764": " - sādhu sādhu putraka sādhu sādhu mahābrāhmaṇa pratirūpametatte praśamālaṅkṛtasyāsya medhāvikasya /",
    "T09bsa032_u:1765": " nimittamāsādya yadeva kiñcana svadharmamārgaṃ visṛjanti bāliśāḥ /",
    "T09bsa032_u:1766": " tapaḥśrutajñānadhanāstu sādhavo na yānti kṛcchre parame 'pi vikriyām // Jm_12.20 //",
    "T09bsa032_u:1767": " tvayā kulaṃ samamalamabhyalaṅkṛtaṃ samudyatā nabha iva śāradendunā /",
    "T09bsa032_u:1768": " tavārthavatsucaritaviśrutaṃ śrutaṃ sukhodayaḥ saphalatayā śramaśca me // Jm_12.21 //",
    "T09bsa032_u:1769": " tadevamātmalajjayaiva satpuruṣā nācāravelāṃ laṅghayantīti hrībalenāryeṇa bhavitavyam /",
    "T09bsa032_u:1770": " evaṃ hrīparikhāsampanna āryaśrāvako 'kuśalaṃ prajahāti kuśalaṃ ca bhāvayatītyevamādiṣu sūtreṣūpaneyam /",
    "T09bsa032_u:1771": " hrīvarṇapratisaṃyukteṣu lokādhipateyeṣu ceti /",
    "T09bsa032_u:1772": " iti brāhmaṇajātakaṃ dvādaśam /",
    "T09bsa032_u:1773": " (Vaidya 84)",
    "T09bsa032_u:1774": " 13. Unmādayantījātakam",
    "T09bsa032_u:1775": " tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt /",
    "T09bsa032_u:1776": " tadyathānuśrūyate -",
    "T09bsa032_u:1777": " satyatyāgopaśamaprajñādibhirguṃṇātiśayairlokahitārthamudyacchamānaḥ kila bodhisattvaḥ kadācicchibīnāṃ rājā babhūva sākṣāddharma iva vinaya iva piteva prajānāmupakārapravṛttaḥ /",
    "T09bsa032_u:1778": " doṣapravṛtterviniyamyamāno niveśyamānaśca guṇābhijātye /",
    "T09bsa032_u:1779": " pitreva putraḥ kṣitipena tena nananda lokadvitaye 'pi lokaḥ // Jm_13.1 //",
    "T09bsa032_u:1780": " samaprabhāvā svajane jane ca dharmānugā tasya hi daṇḍanītiḥ /",
    "T09bsa032_u:1781": " adharmyamāvṛtya janasya mārgaṃ sopānamāleva divo babhūva // Jm_13.2 //",
    "T09bsa032_u:1782": " dharmānvayaṃ lokahitaṃ sa paśyaṃstadekakāryoṃ naralokapālaḥ /",
    "T09bsa032_u:1783": " sarvātmanā dharmapathe 'bhireme tasyopamardaṃ ca parairna sehe // Jm_13.3 //",
    "T09bsa032_u:1784": " atha tasya rājñaḥ pauramukhyasya duhitā śrīriva vigrahavatī sākṣādratirivāpsarasāmanyatameva parayā rūpalāvaṇyasaṃpadopetā paramadarśanīyā strīratnasaṃmatā babhūva /",
    "T09bsa032_u:1785": " avītarāgasya janasya yāvatsā locanaprāpyavapurbabhūva /",
    "T09bsa032_u:1786": " tāvatsa tadrūpaguṇāvabaddhāṃ na dṛṣṭimutkampayituṃ śaśāka // Jm_13.4 //",
    "T09bsa032_u:1787": " ataśca tasyā unmādayantītyeva bāndhavā nāma cakruḥ /",
    "T09bsa032_u:1788": " atha tasyāḥ pitā rājñaḥ saṃviditaṃ kārayāmāsastrīratnaṃ te deva viṣaye prādurbhūtam /",
    "T09bsa032_u:1789": " yatastatpratigrahaṃ visarjanaṃ vā prati devaḥ pramāṇamiti /",
    "T09bsa032_u:1790": " atha sa rājā strīlakṣaṇavido brāhmaṇān samādideśapaśyantvenāṃ tatrabhavantaḥ kimasāvasmadyogyā na veti /",
    "T09bsa032_u:1791": " atha tasyāḥ pitā tānbrāhmaṇān svabhavanamabhinīyonmādayantīmuvāca - bhadre svayameva brāhmaṇān pariveṣayeti /",
    "T09bsa032_u:1792": " sā tatheti pratiśrutya yathākramaṃ brāhmaṇān pariveṣayitumupacakrame /",
    "T09bsa032_u:1793": " atha te brāhmaṇāḥ",
    "T09bsa032_u:1794": " (Vaidya 85)",
    "T09bsa032_u:1795": " tadānanodvīkṣaṇaniścalākṣā manobhuvā saṃhriyamāṇadhairyāḥ /",
    "T09bsa032_u:1796": " anīśvarā locanamānasānāmāsurmadeneva viluptasaṃjñāḥ // Jm_13.5 //",
    "T09bsa032_u:1797": " yadā ca naiva śaknuvanti sma pratisaṃkhyānadhīranibhṛtamavasthātuṃ,",
    "T09bsa032_u:1798": " kuta eva bhoktum /",
    "T09bsa032_u:1799": " athaiṣāṃ cakṣuṣpathādutsārya svāṃ duhitaraṃ sa gṛhapatiḥ svayameva brāhmaṇān pariveṣya visarjayāmāsa /",
    "T09bsa032_u:1800": " atha teṣāṃ buddhirabhavat - kṛtyārūpamiva khalvidamatimanoharamasyā dārikāyā rūpacāturyam /",
    "T09bsa032_u:1801": " yato naināṃ rājā draṣṭumapyarhati kutaḥ punaḥ patnītvaṃ gamayitum /",
    "T09bsa032_u:1802": " anayā hi rūpaśobhayā niyatamasyonmāditahṛdayasya dharmārthakāryapravṛttervisrasyamānotsāhasya rājakāryakālātikramāḥ prajānāṃ hitasukhodayapathamupapīḍayantaḥ parābhavāya syuḥ /",
    "T09bsa032_u:1803": " iyaṃ hi saṃdarśanamātrakeṇa kuryānmunīnāmapi siddhivighnam /",
    "T09bsa032_u:1804": " prāgeva bhāvārpitadṛṣṭivṛṣṭeryūnaḥ kṣitīśasya sukhe sthitasya // Jm_13.6 //",
    "T09bsa032_u:1805": " tasmādidamatra prāptakālamiti yathāprastāvamupetya rājñe nivedayāmāsuḥ - dṛṣṭāsmābhirmahārāja sā kanyakā /",
    "T09bsa032_u:1806": " asti tasyā rūpacāturyamātrakamapalakṣaṇopaghātaniḥśrīkaṃ tu /",
    "T09bsa032_u:1807": " yato naināṃ draṣṭumapyarhati devaḥ,",
    "T09bsa032_u:1808": " kiṃ punaḥ patnītvaṃ gamayitum /",
    "T09bsa032_u:1809": " kuladvayasyāpi hi ninditā strī yaśo vibhūtiṃ ca tiraskaroti /",
    "T09bsa032_u:1810": " nimagnacandreva niśā sameghā śobhāṃ vibhāgaṃ ca divaspṛthivyoḥ // Jm_13.7 //",
    "T09bsa032_u:1811": " iti śrutārthaḥ sa rājā - apalakṣaṇā kilāsau,",
    "T09bsa032_u:1812": " na ca me kulānurūpeti tasyāṃ vinivṛttābhilāṣo babhūva /",
    "T09bsa032_u:1813": " anarthitāṃ tu vijñāya rājñaḥ sa gṛhapatistāṃ dārikāṃ tasyaiva rājño 'mātyāyābhipāragāya prāyacchat /",
    "T09bsa032_u:1814": " atha kadācitsa rājā kramāgatāṃ kaumudīṃ svasminpuravare niṣaktaśobhāṃ draṣṭumutsukamanā",
    "T09bsa032_u:1815": " rathavaragataḥ siktasaṃmṛṣṭarathyāntarāpaṇamucchritavicitradhvajapatākaṃ samantataḥ",
    "T09bsa032_u:1816": " puṣpopahāraśabalabhūmibhāgadhavalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi",
    "T09bsa032_u:1817": " prasāritavividharucirapaṇyaṃ tuṣṭapuṣṭojjvalataraveṣapaurajānapadasaṃbādharājamārgaṃ",
    "T09bsa032_u:1818": " puravaramanuvicaraṃstasyāmātyasya bhavanasamīpamupajagāma /",
    "T09bsa032_u:1819": " athonmādayantyapalakṣaṇā kilāhamityanena rājñāvadhūteti samutpannāmarṣā rājadarśanakutūhalena nāma saṃdṛśyamānarūpaśobhā vidyudiva ghanaśikharaṃ",
    "T09bsa032_u:1820": " (Vaidya 86) harmyatalamavabhāsayantī vyatiṣṭhata /",
    "T09bsa032_u:1821": " śaktirasyedānīmastvapalakṣaṇādarśanādavicalitadhṛtismṛtimātmānaṃ dhārayitumiti /",
    "T09bsa032_u:1822": " atha tasya rājñaḥ puravaravibhūtidarśanakutūhalaprasṛtā dṛṣṭirabhimukhasthitāyāṃ sahasaiva tasyāmapatat /",
    "T09bsa032_u:1823": " atha sa rājā -",
    "T09bsa032_u:1824": " prakāmamantaḥpurasundarīṇāṃ vapurvilāsaiḥ kalitekṣaṇo 'pi /",
    "T09bsa032_u:1825": " anuddhato dharmapathānurāgādudyogavānindriyanirjaye 'pi // Jm_13.8 //",
    "T09bsa032_u:1826": " vipuladhṛtiguṇo 'pyapatrapiṣṇuḥ parayuvatīkṣaṇaviklavekṣaṇo 'pi /",
    "T09bsa032_u:1827": " uditamadanavismayaḥ striyaṃ tāṃ ciramanimeṣavilocano dadarśa // Jm_13.9 //",
    "T09bsa032_u:1828": " kaumudī kiṃ nviyaṃ sākṣādbhavanasyāsya devatā /",
    "T09bsa032_u:1829": " svargastrī daityayoṣidvā na hyetanmānuṣaṃ vapuḥ // Jm_13.10 //",
    "T09bsa032_u:1830": " iti vicārayata eva tasya rājñastaddarśanāvitṛptanayanasya sa rathastaṃ deśamativartamāno na manorathānukūlo babhūva /",
    "T09bsa032_u:1831": " atha sa rājā śūnyahṛdaya iva tadgataikāgramanāḥ svabhavanamupetya manmathākṣiptadhṛtiḥ sunandaṃ sārathiṃ rahasi paryapṛcchat -",
    "T09bsa032_u:1832": " sitaprākārasaṃvītaṃ vetsi kasya nu tadgṛham /",
    "T09bsa032_u:1833": " kā sā tatra vyarociṣṭa vidyutsita ivāmbude // Jm_13.11 //",
    "T09bsa032_u:1834": " sārathiruvāca - asti devasyābhipārago nāmāmātyamukhyaḥ /",
    "T09bsa032_u:1835": " tasya tadgṛhaṃ tasyaiva ca sā bhāryā kirīṭavatsasya duhitā unmādayantī nāmeti /",
    "T09bsa032_u:1836": " tadupaśrutya sa rājā parabhāryeti vitānībhūtahṛdayaścintāstimitanayano dīrghamuṣṇamabhiniśvasya tadarpitamanāḥ śanairātmagatamuvāca -",
    "T09bsa032_u:1837": " anvartharamyākṣarasaukumāryamaho kṛtaṃ nāma yathedamasyāḥ /",
    "T09bsa032_u:1838": " unmādayantīti śucismitāyāstathā hi sonmādamivākaronmām // Jm_13.12 //",
    "T09bsa032_u:1839": " vismartuṃmenāmicchāmi paśyāmīva ca cetasā /",
    "T09bsa032_u:1840": " sthitaṃ tasyāṃ hi me cetaḥ sā prabhutvena tatra vā // Jm_13.13 //",
    "T09bsa032_u:1841": " parasya nāma bhāryāyāṃ mamāpyevamadhīratā /",
    "T09bsa032_u:1842": " tadunmatto 'smi saṃtyakto lajjayevādya nidrayā // Jm_13.14 //",
    "T09bsa032_u:1843": " (Vaidya 87)",
    "T09bsa032_u:1844": " tasyā vapurvilasitasmitavīkṣiteṣu saṃrāganiścalamateḥ sahasā svanantī /",
    "T09bsa032_u:1845": " kāryāntarakramanivedanadhṛṣṭaśabdā vidveṣamuttudati cetasi nālikā me // Jm_13.15 //",
    "T09bsa032_u:1846": " iti sa rājā madabalavicalitadhṛtirvyavasthāpayannapyātmānamāpāṇḍukṛśatanuḥ pradhyānaviniśvasitavijṛmbhaṇaparaḥ pravyaktamadanākāro babhūva /",
    "T09bsa032_u:1847": " dhṛtyā mahatyāpi niguhyamānaḥ sa bhūpatestasya manovikāraḥ /",
    "T09bsa032_u:1848": " mukhena cintāstimitekṣaṇena kārśyena ca vyaktimupājagāma // Jm_13.16 //",
    "T09bsa032_u:1849": " atheṅgitākāragrahaṇanipuṇamatirabhipārago 'mātyastaṃ rājño vṛttāntaṃ sakāraṇamupalabhya",
    "T09bsa032_u:1850": " snehāttadatyayāśaṅko jānānaścātibalatāṃ madanasya rahasi rājānaṃ saṃviditaṃ samupetya",
    "T09bsa032_u:1851": " kṛtābhyanujño vijñāpayāmāsa -",
    "T09bsa032_u:1852": " adyārcayantaṃ naradeva devānsākṣādupetyāmburuhākṣa yakṣaḥ /",
    "T09bsa032_u:1853": " māmāha nāvaiṣi nṛpasya kasmādunmādayantyāṃ hṛdayaṃ niviṣṭam // Jm_13.17 //",
    "T09bsa032_u:1854": " ityevamuktvā sahasā tiro 'bhūdvimarśavānityahamabhyupetaḥ /",
    "T09bsa032_u:1855": " taccettathā deva kimetadevamasmāsu te niṣpraṇayatvamaunam // Jm_13.18 //",
    "T09bsa032_u:1856": " tatpratigrahītumenāmarhati madanugrahārthaṃ deva iti /",
    "T09bsa032_u:1857": " atha rājā pratyādeśāllajjāvanatavadano madanavaśagato 'pi svabhyastadharmasaṃjñatvādaviklavībhūtadhairyaḥ pratyākhyānaviśadākṣaramenamuvāca - naitadasti / kutaḥ?",
    "T09bsa032_u:1858": " puṇyāccyutaḥ syāmamaro na cāsmi vidyācca naḥ pāpamidaṃ jano 'pi /",
    "T09bsa032_u:1859": " tadviprayogācca mano jvalaṃtsvāṃ vahniḥ purā kakṣamiva kṣiṇoti // Jm_13.19 //",
    "T09bsa032_u:1860": " (Vaidya 88)",
    "T09bsa032_u:1861": " yaccobhayorityahitāvahaṃ syālloke parasminniha caiva karma /",
    "T09bsa032_u:1862": " tadyasya hetorabudhā bhajante tasyaiva hetorna budhā bhajante // Jm_13.20 //",
    "T09bsa032_u:1863": " abhipāraga uvāca - alamatra devasya dharmātikramāśaṅkayā /",
    "T09bsa032_u:1864": " dāne sāhāyyadānena dharma eva bhavettava /",
    "T09bsa032_u:1865": " dānavighnāttvadharmaḥ syāttāṃ matto 'pratigṛhṇataḥ // Jm_13.21 //",
    "T09bsa032_u:1866": " kīrtyuparodhāvakāśamapi cātra devasya na paśyāmi / kutaḥ?",
    "T09bsa032_u:1867": " āvābhyāmidamanyaśca ka eva jñātumarhati /",
    "T09bsa032_u:1868": " janāpavādādāśaṅkāmato manasi mā kṛthāḥ // Jm_13.22 //",
    "T09bsa032_u:1869": " anugrahaścaiṣa mama syānna pīḍā / kutaḥ?",
    "T09bsa032_u:1870": " svāmyarthacaryārjitayā hi tuṣṭyā nirantare cetasi ko vighātaḥ /",
    "T09bsa032_u:1871": " yataḥ sukāmaṃ kuru deva kāmamalaṃ madutpīḍanaśaṅkayā te // Jm_13.23 //",
    "T09bsa032_u:1872": " rājovāca - śāntaṃ pāpam /",
    "T09bsa032_u:1873": " vyaktamasmadatisnehānna tvayaitadapekṣitam /",
    "T09bsa032_u:1874": " yathā dāne na sarvasminsācivyaṃ dharmasādhanam // Jm_13.24 //",
    "T09bsa032_u:1875": " yo madarthamatisnehātsvān prāṇānapi nekṣate /",
    "T09bsa032_u:1876": " tasya bandhuviśiṣṭasya sakhyurbhāryā sakhī mama // Jm_13.25 //",
    "T09bsa032_u:1877": " tadayuktaṃ māmatīrthe pratārayitum /",
    "T09bsa032_u:1878": " yadapi ceṣṭaṃ naitadanyaḥ kaścijjñāsyatīti,",
    "T09bsa032_u:1879": " kimevamidamapāpaṃ syāt?",
    "T09bsa032_u:1880": " adṛśyamāno 'pi hi pāpamācaranviṣaṃ niṣevyeva kathaṃ samṛdhnuyāt /",
    "T09bsa032_u:1881": " na taṃ na paśyanti viśuddhacakṣuṣo divaukasaścaiva narāśca yoginaḥ // Jm_13.26 //",
    "T09bsa032_u:1882": " kiṃ ca bhūyaḥ,",
    "T09bsa032_u:1883": " śraddadhīta ka etacca yathāsau tava na priyā /",
    "T09bsa032_u:1884": " tāṃ parityajya sadyo vā vighātaṃ na samāpnuyāḥ // Jm_13.27 //",
    "T09bsa032_u:1885": " (Vaidya 89)",
    "T09bsa032_u:1886": " abhipāraga uvāca -",
    "T09bsa032_u:1887": " saputradāro dāso 'haṃ svāmī tvaṃ daivataṃ ca me /",
    "T09bsa032_u:1888": " dāsyāmasyāṃ yato deva kaste dharmavyatikramaḥ // Jm_13.28 //",
    "T09bsa032_u:1889": " yadapi ceṣṭaṃ priyā mameyamiti kim?",
    "T09bsa032_u:1890": " mama priyā kāmada kāmameṣā tenaiva ditsāmi ca tubhyamenām /",
    "T09bsa032_u:1891": " priyaṃ hi dattvā labhate paratra prakarṣaramyāṇi janaḥ priyāṇi // Jm_13.29 //",
    "T09bsa032_u:1892": " yataḥ pratigṛhṇātvevaināṃ deva iti /",
    "T09bsa032_u:1893": " rājovāca - mā maivam /",
    "T09bsa032_u:1894": " akrama eṣaḥ / kutaḥ?",
    "T09bsa032_u:1895": " ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā /",
    "T09bsa032_u:1896": " na tveva dharmādadhigamya lakṣmīṃ śakṣyāmi tatraiva punaḥ prahartum // Jm_13.30 //",
    "T09bsa032_u:1897": " abhipāraga uvāca - yadyenāṃ madbhāryeti devo na pratigrahītumicchatyayamahamasyāḥ sarvajanaprārthanāviruddhaveśyāvratamādiśāmi /",
    "T09bsa032_u:1898": " tata enāṃ devaḥ pratigṛhṇīyāditi /",
    "T09bsa032_u:1899": " rājovāca - kimunmatto 'si?",
    "T09bsa032_u:1900": " aduṣṭāṃ saṃtyajanbhāryāṃ matto daṇḍamavāpnuyāḥ /",
    "T09bsa032_u:1901": " sa dhigvādāspadībhūtaḥ paratreha ca dhakṣyase // Jm_13.31 //",
    "T09bsa032_u:1902": " tadalamakāryanirbandhitayā /",
    "T09bsa032_u:1903": " nyāyābhiniveśī bhaveti /",
    "T09bsa032_u:1904": " abhiupāraga uvāca -",
    "T09bsa032_u:1905": " dharmātyayo me yadi kaścidevaṃ janāpavādaḥ sukhaviplavo vā /",
    "T09bsa032_u:1906": " pratyudgamiṣyāmyurasā tu tattattvatsaukhyalabdhena manaḥsukhena // Jm_13.32 //",
    "T09bsa032_u:1907": " tvattaḥ paraṃ cāhavanīyamanyaṃ loke na paśyāmi mahīmahendra /",
    "T09bsa032_u:1908": " unmādayantī mama puṇyavṛddhyai tāṃ dakṣiṇāmṛtvigiva pratīccha // Jm_13.33 //",
    "T09bsa032_u:1909": " rājovāca - kāmamasmadatisnehādanavekṣitātmahitāhitakramo madarthacaryāsamudyogastavāyam /",
    "T09bsa032_u:1910": " ata eva tu tvāṃ viśeṣato nopekṣitumarhāmi /",
    "T09bsa032_u:1911": " naiva khalu lokāpavādaniḥśaṅkena bhavitavyam / paśya,",
    "T09bsa032_u:1912": " (Vaidya 90)",
    "T09bsa032_u:1913": " lokasya yo nādriyate 'pavādaṃ dharmānapekṣaḥ parataḥ phalaṃ vā /",
    "T09bsa032_u:1914": " jano na viśvāsamupaiti tasmindhruvaṃ ca lakṣmyāpi vivarjyate saḥ // Jm_13.34 //",
    "T09bsa032_u:1915": " yatastvāṃ bravīmi",
    "T09bsa032_u:1916": " mā te rociṣṭa dharmasya jīvitārthe vyatikramaḥ /",
    "T09bsa032_u:1917": " niḥsaṃdigdhamahādoṣaḥ sasandehakṛśodayaḥ // Jm_13.35 //",
    "T09bsa032_u:1918": " kiṃ ca bhūyaḥ,",
    "T09bsa032_u:1919": " nindādiduḥkheṣu parānnipātya neṣṭā satāmātmasukhapravṛttiḥ /",
    "T09bsa032_u:1920": " eko 'pyanutpīḍya parānato 'haṃ dharme sthitaḥ svārthadhuraṃ prapatsye // Jm_13.36 //",
    "T09bsa032_u:1921": " abhipāraga uvāca - svāmyarthaṃ bhaktivaśena carato mama tāvadatra ka evādharmāvakāśaḥ syāddevasya vā dīyamānāmenāṃ pratigṛhṇataḥ /",
    "T09bsa032_u:1922": " yataḥ sanaigamajānapadāḥ śibayaḥ kimatrādharma iti brūyuḥ /",
    "T09bsa032_u:1923": " tat pratigṛhṇātvevaināṃ deva iti /",
    "T09bsa032_u:1924": " rājovāca - addhā madarthacaryāpraṇayimatirbhavān /",
    "T09bsa032_u:1925": " idaṃ tvatra cintayitavyam - sanaigamajānapadānāṃ vā śibīnāṃ tava mama vā ko 'smākaṃ dharmavittama iti /",
    "T09bsa032_u:1926": " athābhipāragaḥ sasaṃbhramo rājānamuvāca -",
    "T09bsa032_u:1927": " bṛddhopasevāsu kṛtaśramatvācchrutādhikārānmatipāṭavācca /",
    "T09bsa032_u:1928": " trivargavidyātiśayārthatattvaṃ tvayi sthitaṃ deva bṛhaspatau ca // Jm_13.37 //",
    "T09bsa032_u:1929": " rājovāca - tena hi na māmatra pratārayitumarhasi / kutaḥ?",
    "T09bsa032_u:1930": " narādhipānāṃ cariteṣvadhīnaṃ lokasya yasmādahitaṃ hitaṃ ca /",
    "T09bsa032_u:1931": " bhaktiṃ prajānāmanucintya tasmātkīrtikṣame satpatha eva raṃsye // Jm_13.38 //",
    "T09bsa032_u:1932": " jihmaṃ śubhaṃ vā vṛṣabhapracāraṃ gāvo 'nugā yadvadanuprayānti /",
    "T09bsa032_u:1933": " utkṣiptaśaṅkāṅkaśanirvighaṭṭaṃ prajāstathaiva kṣitipasya vṛttim // Jm_13.39 //",
    "T09bsa032_u:1934": " (Vaidya 91)",
    "T09bsa032_u:1935": " api paśyatu tāvadbhavān /",
    "T09bsa032_u:1936": " ātmānamapi cecchaktirna syātpālayituṃ mama /",
    "T09bsa032_u:1937": " kā nvavasthā janasyāsya matto rakṣābhikāṅkṣiṇaḥ // Jm_13.40 //",
    "T09bsa032_u:1938": " iti prajānāṃ hitamīkṣamāṇaḥ svaṃ caiva dharmaṃ vimalaṃ yaśaśca /",
    "T09bsa032_u:1939": " necchāmi cittasya vaśena gantumahaṃ hi netā vṛṣavatprajānām // Jm_13.41 //",
    "T09bsa032_u:1940": " athābhipārago 'mātyastena rājño 'vasthānena prasāditamanāḥ praṇamya rājānaṃ prāñjalirityuvāca -",
    "T09bsa032_u:1941": " aho prajānāmatibhāgyasampadyāsāṃ tvamevaṃ naradeva goptā /",
    "T09bsa032_u:1942": " dharmānurāgo hi sukhānapekṣastapovanastheṣvapi mṛgya eva // Jm_13.42 //",
    "T09bsa032_u:1943": " mahacchabdo mahārāja tvayyevāyaṃ virājate",
    "T09bsa032_u:1944": " viguṇeṣu guṇoktirhi kṣeparūkṣatarākṣarā // Jm_13.43 //",
    "T09bsa032_u:1945": " vismayo 'nibhṛtatvaṃ vā kiṃ mamaitāvatā tvayi /",
    "T09bsa032_u:1946": " samudra iva ratnānāṃ guṇānāṃ yastvamākaraḥ // Jm_13.44 //",
    "T09bsa032_u:1947": " tadevaṃ tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvācceti dhairyadharmābhyāse ca yogaḥ kārya iti /",
    "T09bsa032_u:1948": " ityunmādayantījātakaṃ trayodaśam /",
    "T09bsa032_u:1949": " (Vaidya 92)",
    "T09bsa032_u:1950": " 14. Supāragajātakam",
    "T09bsa032_u:1951": " dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam /",
    "T09bsa032_u:1952": " tadyathānuśrūyate -",
    "T09bsa032_u:1953": " bodhisattvabhūtaḥ kila mahāsattvaḥ paramanipuṇamatirnausārathirbabhūva /",
    "T09bsa032_u:1954": " dharmatā hyeṣā bodhisattvānāṃ prakṛtimedhāvitvādyaduta yaṃ yaṃ śāstrātiśayaṃ jijñāsante kalāviśeṣaṃ vā tasmiṃstasminnadhikatarā bhavanti medhāvino jagataḥ /",
    "T09bsa032_u:1955": " atha sa mahātmā viditajyotirgatitvāddigvibhāgeṣvasammūḍhamatiḥ parividitaniyatāgantukautpātikanimittaḥ",
    "T09bsa032_u:1956": " kālākālakramakuśalo mīnatoyavarṇabhaumaprakāraśakuniparvatādibhiścihnaiḥ sūpalakṣitasamudradeśaḥ",
    "T09bsa032_u:1957": " smṛtimānvijitatandrīnidraḥ śītoṣṇavarṣādiparikhedasahiṣṇurapramādī dhṛtimānāharaṇāpaharaṇakuśalatvādīpsitaṃ",
    "T09bsa032_u:1958": " deśaṃ prāpayitā vaṇijāmāsīt /",
    "T09bsa032_u:1959": " tasya paramasiddhayātratvātsupāraga ityeva nāma babhūva /",
    "T09bsa032_u:1960": " tadadhyuṣitaṃ ca pattanaṃ supāragamityevākhyātamāsīt /",
    "T09bsa032_u:1961": " yadetarhi sūpāragamiti jñāyate /",
    "T09bsa032_u:1962": " so 'pi maṅgalasammatatvād vṛddhatve 'pi sāṃyātrikairyātrāsiddhikāmairvahanamabhyarthanasatkārapuraḥsaramāropyate sma /",
    "T09bsa032_u:1963": " atha kadācidbharukacchādabhiprayātāḥ suvarṇabhūmivaṇijo yātrāsiddhikāmāḥ supāragaṃ pattanamupetya taṃ mahāsattvaṃ vahanārohaṇārthamabhyarthayāmāsuḥ",
    "T09bsa032_u:1964": " sa tānuvāca -",
    "T09bsa032_u:1965": " jarājñayā saṃhriyamāṇadarśane śramābhipātaiḥ pratanūkṛtasmṛtau /",
    "T09bsa032_u:1966": " svadehakṛtye 'pyavasannavikrame sahāyatā kā pariśaṅkyate mayi // Jm_14.1 //",
    "T09bsa032_u:1967": " vaṇija ūcuḥ - viditeyamasmākaṃ yuṣmaccharīrāvasthā /",
    "T09bsa032_u:1968": " satyapi ca vaḥ parākramāsahatve naiva vayaṃ karmaviniyogena yuṣmānāyāsayitumicchāmaḥ / kiṃ tarhi?",
    "T09bsa032_u:1969": " tvatpādapaṅkajasamāśrayasatkṛtena maṅgalyatāmupagatā rajasā tviyaṃ nauḥ /",
    "T09bsa032_u:1970": " durge mahatyapi ca toyanidhāvamuṣmin svasti vrajediti bhavantamupāgatāḥ smaḥ // Jm_14.2 //",
    "T09bsa032_u:1971": " atha sa mahātmā teṣāmanukampayā jarāśithilaśarīro 'pi tadvahanamāruroha /",
    "T09bsa032_u:1972": " tadadhirohaṇācca pramuditamanasaḥ sarva eva te vaṇijo babhūvurniyatamasmākamuttamā yātrāsiddhiriti /",
    "T09bsa032_u:1973": " krameṇa cāvajagāhire vividhamīnakulavicaritamanibhṛtajalakalakalārāvamanilabalavilāsapravicalitataraṅgaṃ",
    "T09bsa032_u:1974": " bahuvidharatnairbhūmiviśeṣairarpitaraṅgaṃ phenāvalīkusumadāmavicitramasurabalabhujagabhavanaṃ",
    "T09bsa032_u:1975": " durāpapātālamaprameyatoyaṃ mahāsamudram /",
    "T09bsa032_u:1976": " (Vaidya 93)",
    "T09bsa032_u:1977": " athendranīlaprakarābhinīlaṃ sūryāṃśutāpādiva khaṃ vilīnam /",
    "T09bsa032_u:1978": " samantato 'ntarhitatīralekhamagādhamammonidhimadhyamīyuḥ // Jm_14.3 //",
    "T09bsa032_u:1979": " teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahadautpātikaṃ paramabhīṣaṇaṃ prādurabhūt /",
    "T09bsa032_u:1980": " vibhidyamānormivikīrṇaphenaścaṇḍānilāsphālanabhīmanādaḥ /",
    "T09bsa032_u:1981": " naibhṛtyanirmuktasamagratoyaḥ kṣaṇena raudraḥ samabhūt samudraḥ // Jm_14.4 //",
    "T09bsa032_u:1982": " utpātavātākalitairmahadbhistoyasthalairbhīmarayairbhramadbhiḥ /",
    "T09bsa032_u:1983": " yugāntakālapracalācaleva bhūmirbabhūvogravapuḥ samudraḥ // Jm_14.5 //",
    "T09bsa032_u:1984": " vidyullatodbhāsuralolajihvā nīlā bhujaṅgā iva naikaśīrṣāḥ /",
    "T09bsa032_u:1985": " āvavrurādityapathaṃ payodāḥ prasaktabhīmastanitānunādāḥ // Jm_14.6 //",
    "T09bsa032_u:1986": " ghanairghanairāvṛtaraśmijālaḥ sūryaḥ krameṇāstamupāruroha /",
    "T09bsa032_u:1987": " dināntalabdhaprasaraṃ samantāttamo ghanībhāvamivājagāma // Jm_14.7 //",
    "T09bsa032_u:1988": " dhārāśarairācchuritormicakre mahodadhāvutpatatīva roṣāt /",
    "T09bsa032_u:1989": " bhīteva naurabhyadhikaṃ cakampe viṣādayantī hṛdayāni teṣām // Jm_14.8 //",
    "T09bsa032_u:1990": " te trāsadīnāśca viṣādamūkā dhīrāḥ pratīkārasasambhramāśca /",
    "T09bsa032_u:1991": " svadevatāyācanatatparāśca bhāvānyathā sattvaguṇaṃ vivavruḥ // Jm_14.9 //",
    "T09bsa032_u:1992": " (Vaidya 94)",
    "T09bsa032_u:1993": " atha te sāṃyātrikāḥ pavanabalacalitasalilavegavaśagayā nāvā paribhramyamāṇā bahubhirapyahobhirnaiva kutaścittīraṃ dadṛśurna ca yathepsitāni samudracihnāni /",
    "T09bsa032_u:1994": " apūrvaireva tu samudracihnairabhivardhamānavaimanasyā bhayaviṣādavyākulatāmupajagmuḥ /",
    "T09bsa032_u:1995": " athaitān supārago bodhisattvo vyavasthāpayannuvāca - anāścaryaṃ khalu mahāsamudramadhyamavagāḍhānāmautpātikakṣobhaparikleśaḥ /",
    "T09bsa032_u:1996": " tadalamatrabhavatāṃ viṣādānuvṛttyā / kutaḥ?",
    "T09bsa032_u:1997": " nāpatpratīkāravidhirviṣādastasmādalaṃ dainyaparigraheṇa /",
    "T09bsa032_u:1998": " dhairyāttu kāryapratipattidakṣāḥ kṛcchrāṇyakṛcchreṇa samuttaranti // Jm_14.10 //",
    "T09bsa032_u:1999": " viṣādadainyaṃ vyavadhūya tasmātkāryāvakāśaṃ kriyayā bhajadhvam /",
    "T09bsa032_u:2000": " prājñasya dhairyajvalitaṃ hi tejaḥ sarvārthasiddhigrahaṇāgrahastaḥ // Jm_14.11 //",
    "T09bsa032_u:2001": " tadyathādhikārāvahitā bhavantu bhavantaḥ /",
    "T09bsa032_u:2002": " iti te sāṃyātrikāstena mahātmanā dhīrīkṛtamanasaḥ kūladarśanotsukamatayaḥ samudramavalokayanto dadṛśuḥ puruṣavigrahānāmuktarūpyakavacānivonmajjato nimajjataśca /",
    "T09bsa032_u:2003": " samyak caiṣāmākṛtinimittamupadhārya savismayāḥ supāragāya nyavedayanta - apūrvaṃ khalvidamiha mahāsamudre cihnamupalabhyate / ete khalu",
    "T09bsa032_u:2004": " āmuktarūpyakavacā iva daityayodhā ghorekṣaṇāḥ khuranikāśavirūpaghoṇāḥ /",
    "T09bsa032_u:2005": " unmajjanāvataraṇasphuraṇaprasaṃgāt krīḍāmivārṇavajale 'nubhavanti ke 'pi // Jm_14.12 //",
    "T09bsa032_u:2006": " supāraga uvāca - naite mānuṣā amānuṣā vā /",
    "T09bsa032_u:2007": " mīnāḥ khalvete /",
    "T09bsa032_u:2008": " yato na bhetavyamebhyaḥ / kintu -",
    "T09bsa032_u:2009": " sudūrapamakṛṣṭāḥ smaḥ pattanadvitayādapi /",
    "T09bsa032_u:2010": " khuramālī samudro 'yaṃ tadyatadhvaṃ nivartitum // Jm_14.13 //",
    "T09bsa032_u:2011": " caṇḍavegavāhinā salilanivahenaikāntahareṇa ca pāścāttyena vāyunā samākṣiptayā nāvā na te sāṃyātrikāḥ śekurvinivartitum /",
    "T09bsa032_u:2012": " athāvagāhamānāḥ krameṇa rūpyaprabhāvabhāsitamanīlaphenanicayapāṇḍuramaparaṃ samudramālokya savismayāḥ supāragamūcuḥ -",
    "T09bsa032_u:2013": " (Vaidya 95)",
    "T09bsa032_u:2014": " svaphenamagnairiva ko 'yamambubhirmahārṇavaḥ śukladukūlavāniva /",
    "T09bsa032_u:2015": " dravānivendoḥ kiraṇānsamudvahansamantato hāsa iva prasarpati // Jm_14.14 //",
    "T09bsa032_u:2016": " supāraga uvāca - kaṣṭam /",
    "T09bsa032_u:2017": " atidūraṃ khalvavagāhyate /",
    "T09bsa032_u:2018": " kṣīrārṇava iti khyāta udadhirdadhimālyasau /",
    "T09bsa032_u:2019": " kṣamaṃ nātaḥ paraṃ gantuṃ śakyate cennivartitum // Jm_14.15 //",
    "T09bsa032_u:2020": " vaṇija ūcuḥ - na khalu śakyate vilambayitumapi vahanaṃ kuta eva sannivartayitumatiśīghravāhitvādvahanasya pratikūlatvācca mārutasyeti /",
    "T09bsa032_u:2021": " atha vyatītya tamapi samudraṃ suvarṇaprabhānurañjitapracalormimālamagnijvālakapilasalilamaparaṃ samudramālokya savismayakautūhalāste vaṇijaḥ supāragaṃ papracchuḥ -",
    "T09bsa032_u:2022": " bālārkalakṣmyeva kṛtāṅgarāgaiḥ samunnamadbhiḥ salilairanīlaiḥ /",
    "T09bsa032_u:2023": " jvalanmahānagnirivāvabhāti ko nāma tasmācca mahārṇavo 'yam // Jm_14.16 //",
    "T09bsa032_u:2024": " supāraga uvāca -",
    "T09bsa032_u:2025": " agnimālīti vikhyātaḥ samudro 'yaṃ prakāśate /",
    "T09bsa032_u:2026": " atīva khalu sādhu syānnivartemahi yadyataḥ // Jm_14.17 //",
    "T09bsa032_u:2027": " iti sa mahātmā nāmamātramakathayattasya saritpaterna toyavaivarṇyakāraṇaṃ dīrghadarśitvāt /",
    "T09bsa032_u:2028": " atha te sāṃyātrikāstamapi samudramatītya puṣparāgendranīlaprabhodyotitasalilaṃ paripakvakuśavananikāśavarṇaṃ samudramālokya kautūhalajātāḥ supāragaṃ papracchuḥ -",
    "T09bsa032_u:2029": " pariṇatakuśaparṇavarṇatoyaḥ salilanidhiḥ katamo nvayaṃ vibhāti /",
    "T09bsa032_u:2030": " sakusuma iva phenabhakticitrairanilajavākalitaistaraṅgabhaṅgaiḥ // Jm_14.18 //",
    "T09bsa032_u:2031": " supāraga uvāca - bhoḥ sārthavāhā nivartanaṃ prati yatnaḥ kriyatām /",
    "T09bsa032_u:2032": " na khalvataḥ kṣamate paraṃ gantum /",
    "T09bsa032_u:2033": " kuśamālī samudro 'yamatyaṅkaśa iva dvipaḥ /",
    "T09bsa032_u:2034": " prasahyāsahyasalilo haranharati no ratim // Jm_14.19 //",
    "T09bsa032_u:2035": " (Vaidya 96)",
    "T09bsa032_u:2036": " atha te vāṇijakāḥ pareṇāpi yatnena nivartayitumaśaknuvantastamapi samudramatītya vaṃśarāgavaiḍūryaprabhāvyatikaraharitasalilamaparaṃ samudramālokya supāragamapṛcchan -",
    "T09bsa032_u:2037": " marakataharitaprabhairjalairvahati navāmiva śādvalaśriyam /",
    "T09bsa032_u:2038": " kumudaruciraphenabhūṣaṇaḥ salilanidhiḥ katamo 'yamīkṣyate // Jm_14.20 //",
    "T09bsa032_u:2039": " atha sa mahātmā tena vaṇigjanasya vyasanopanipātena dahyamānahṛdayo dīrghamuṣṇamabhiniśvasya śanairuvāca -",
    "T09bsa032_u:2040": " atidūramupetāḥ stha duḥkhamasmānnivartitum /",
    "T09bsa032_u:2041": " paryanta iva lokasya nalamālyeṣa sāgaraḥ // Jm_14.21 //",
    "T09bsa032_u:2042": " tacchrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇāstatraiva niṣeduḥ /",
    "T09bsa032_u:2043": " vyatītya ca tamapi samudraṃ sāyāhnasamaye vilambamānaraśmimaṇḍale salilanidhimiva",
    "T09bsa032_u:2044": " praveṣṭukāme divasakare samudvartamānasyeva salilanidheraśanīnāmiva ca sampatatāṃ",
    "T09bsa032_u:2045": " veṇuvanānāmiva cāgniparigatānāṃ visphuṭatāṃ tumulamatibhīṣaṇaṃ śrutihṛdayavidāraṇaṃ",
    "T09bsa032_u:2046": " samudradhvanimaśrauṣuḥ /",
    "T09bsa032_u:2047": " śrutvā ca santrāsavaśagāḥ sphuranmanasaḥ sahasaivotthāya samantato 'nuvilokayanto dadṛśuḥ prapāta iva śvabhra iva ca mahati tamudakaughaṃ nipatantam",
    "T09bsa032_u:2048": " dṛṣṭvā ca paramabhayaviṣādavihvalāḥ supāragamupetyocuḥ",
    "T09bsa032_u:2049": " nirbhindanniva naḥ śrutīḥ pratibhayaścetāṃsi mathnanniva",
    "T09bsa032_u:2050": " kruddhasyeva saritpaterdhvanirayaṃ dūrādapi śrūyate /",
    "T09bsa032_u:2051": " bhīme śvabhra ivārṇavasya nipatatyetatsamagraṃ jalaṃ",
    "T09bsa032_u:2052": " tatko 'sāvudadhiḥ kimatra ca paraṃ kṛtyaṃ bhavānmanyate // Jm_14.22 //",
    "T09bsa032_u:2053": " atha sa mahātmā sasambhramaḥ kaṣṭaṃ kaṣṭamityuktvā samudramālokayannuvāca -",
    "T09bsa032_u:2054": " yatprāpya na nivartante mṛtyormukhamivāmukham /",
    "T09bsa032_u:2055": " aśivaṃ samupetāḥ stha tadetadvaḍavāmukham // Jm_14.23 //",
    "T09bsa032_u:2056": " tadupaśrutya te vāṇijakā vaḍavāmukhamupetā vayamiti tyaktajīvitāśā maraṇabhayaviklavībhūtamanasaḥ",
    "T09bsa032_u:2057": " sasvaraṃ ruruduḥ kecidvilepuratha cukruśuḥ /",
    "T09bsa032_u:2058": " na kiñcitpratyapadyanta kecittrāsavicetasaḥ // Jm_14.24 //",
    "T09bsa032_u:2059": " (Vaidya 97)",
    "T09bsa032_u:2060": " viśeṣataḥ kecidabhipraṇemurdevendramārtiprahatairmanobhiḥ /",
    "T09bsa032_u:2061": " ādityarudrāṃśca marudvasūṃśca prapedire sāgarameva cānye // Jm_14.25 //",
    "T09bsa032_u:2062": " jepuśca mantrānapare vicitrānanye tu devīṃ vidhivatpraṇemuḥ /",
    "T09bsa032_u:2063": " supāragaṃ kecidupetya tattadviceṣṭamānāḥ karuṇaṃ vilepuḥ // Jm_14.26 //",
    "T09bsa032_u:2064": " āpadgatatrāsaharasya nityaṃ parānukampāguṇasambhṛtasya /",
    "T09bsa032_u:2065": " ayaṃ prabhāvātiśayasya tasya tavābhyupeto viniyogakālaḥ // Jm_14.27 //",
    "T09bsa032_u:2066": " ārtānanāthāñcharaṇāgatānnastvaṃ trātumāvarjaya dhīra cetaḥ /",
    "T09bsa032_u:2067": " ayaṃ hi kopādvaḍavāmukhena cikīrṣati grāsamivārṇavo 'smān // Jm_14.28 //",
    "T09bsa032_u:2068": " nopekṣituṃ yuktamayaṃ janaste vipadyamānaḥ salilaughamadhye /",
    "T09bsa032_u:2069": " nājñāṃ tavātyeti mahāsamudrastadvāryatāmapraśamo 'yamasya // Jm_14.29 //",
    "T09bsa032_u:2070": " atha sa mahātmā mahatyā karuṇayā samāpīḍyamānahṛdayastānvāṇijakānvyavasthāpayannuvāca - astyatrāpi naḥ kaścitpratikāravidhiḥ pratibhāti /",
    "T09bsa032_u:2071": " tattāvatprayokṣye /",
    "T09bsa032_u:2072": " yato muhūrtaṃ dhīrāstāvad bhavantu bhavanta iti /",
    "T09bsa032_u:2073": " atha te vāṇijakā astyatrāpi kila pratīkāravidhirityāśayā samupastambhitadhairyāstadavahitamanasastūṣṇīṃbabhūvuḥ /",
    "T09bsa032_u:2074": " atha supārago bodhisattva ekāṃsamuttarāsaṅgaṃ kṛtvā dakṣiṇena jānumaṇḍalenādhiṣṭhāya",
    "T09bsa032_u:2075": " nāvaṃ samāvarjitasarvabhāvaḥ praṇamya tathāgatebhyastānsāṃyātrikānāmantrayate sma",
    "T09bsa032_u:2076": " - śrṛṇvantvatrabhavantaḥ sāṃyātrikāḥ salilanidhivyomāśrayāśca devaviśeṣāḥ",
    "T09bsa032_u:2077": " smarāmi yata ātmānaṃ yataḥ prāpto 'smi vijñatām /",
    "T09bsa032_u:2078": " nābhijānāmi sañcintya prāṇinaṃ hiṃsutuṃ kvacit // Jm_14.30 //",
    "T09bsa032_u:2079": " anena satyavākyena mama puṇyabalena ca /",
    "T09bsa032_u:2080": " vaḍavāmukhamaprāpya svasti naurvinivartatām // Jm_14.31 //",
    "T09bsa032_u:2081": " (Vaidya 98)",
    "T09bsa032_u:2082": " atha tasya mahātmanaḥ satyādhiṣṭhānabalātpuṇyatejasā saha salilajavena sa māruto vyāvartamānastāṃ nāvaṃ nivartayāmāsa /",
    "T09bsa032_u:2083": " nivṛttāṃ tu tāṃ nāvamabhisamīkṣya te vāṇijakāḥ paramavismayapraharṣoddhatamānasā nivṛttā nauriti praṇāmasabhājanapuraḥsaraṃ supāragāya nyavedayanta",
    "T09bsa032_u:2084": " atha sa mahātmā tānvāṇijakānuvāca - sthirībhavantu bhavantaḥ /",
    "T09bsa032_u:2085": " śīghramāropyantāṃ śītāni /",
    "T09bsa032_u:2086": " iti ca tena samādiṣṭāḥ pramodādudbhūtabalotsāhāste tadadhikṛtāstathā cakruḥ /",
    "T09bsa032_u:2087": " atha muditajanaprahāsanādā pravitatapāṇḍuraśītacārupakṣā /",
    "T09bsa032_u:2088": " salilanidhigatā rarāja sā naurgatajalade nabhasīva rājahaṃsī // Jm_14.32 //",
    "T09bsa032_u:2089": " nivṛttāyāṃ tu tasyāṃ nāvyanukūlasalilamārutāyāṃ vimānalīlayā svecchayaiva cābhiprayātāyāṃ",
    "T09bsa032_u:2090": " nātiśyāmībhūtasandhyāṅgarāgāsu pravitanyamānatamovitānāsvālakṣitanakṣatrabhūṣaṇāsu",
    "T09bsa032_u:2091": " dikṣu kiñcidavaśeṣaprabhe divasakaramārge pravṛttakṣaṇadādhikāre supāragastānvāṇijakānuvāca",
    "T09bsa032_u:2092": " - bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālukāḥ pāṣāṇāśca",
    "T09bsa032_u:2093": " vahanamāropyantāṃ yāvatsahate /",
    "T09bsa032_u:2094": " evamidaṃ yānapātraṃ nirghātabharīkrāntaṃ na ca pārśvāni dāsyati,",
    "T09bsa032_u:2095": " maṅgalasammatāścaite vālukāpāṣāṇā niyataṃ lābhasiddhaye vo bhaviṣyantīti /",
    "T09bsa032_u:2096": " atha te sāṃyātrikāḥ supāragapremabahumānāvarjitamatibhirdevatābhiranupradarśitebhyaḥ sthalebhya ādāya vālukāpāṣāṇabuddhyā vaiḍūryādīni ratnāni vahanamāropayāmāsuḥ /",
    "T09bsa032_u:2097": " tenaiva caikarātreṇa sā naurbharukacchamupajagāma /",
    "T09bsa032_u:2098": " atha prabhāte rajatendranīlavaiḍūryahemapratipūrṇanaukāḥ /",
    "T09bsa032_u:2099": " svadeśatīrāntamupāgatāste prītyā tamānarcurudīrṇaharṣāḥ // Jm_14.33 //",
    "T09bsa032_u:2100": " tadevaṃ dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam /",
    "T09bsa032_u:2101": " kalyāṇamitrāśrayavarṇe 'pi vācyamevaṃ kalyāṇamitrāśritāḥ śreyaḥ prāpnuvantīti /",
    "T09bsa032_u:2102": " iti supāragajātakaṃ caturdaśam /",
    "T09bsa032_u:2103": " (Vaidya 99)",
    "T09bsa032_u:2104": " 15. Matsyajātakam",
    "T09bsa032_u:2105": " śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam /",
    "T09bsa032_u:2106": " tadyathānuśrūyate -",
    "T09bsa032_u:2107": " bodhisattvaḥ kila kasmiṃścinnātimahati kahlāratāmarasakamalakuvalayavibhūṣitarucirasalile",
    "T09bsa032_u:2108": " haṃsakāraṇḍavacakravākamithunopaśobhite tīrāntaruhatarukusumāvakīrṇe sarasi matsyādhipatirbabhūva /",
    "T09bsa032_u:2109": " svabhyastabhāvācca bahuṣu janmāntareṣu parārthacaryāyāstatrastho 'pi parahitasukhapratipādanavyāpāro babhūva /",
    "T09bsa032_u:2110": " abhyāsayogāddhi śubhāśubhāni karmāṇi sātmyena bhavanti puṃsām /",
    "T09bsa032_u:2111": " tathāvidhānyeva yadaprayatnājjanmāntare svapna ivācaranti // Jm_15.1 //",
    "T09bsa032_u:2112": " iṣṭānāmiva ca sveṣāmapatyānāmupari niviṣṭahārdo mahāsattvasteṣāṃ mīnānāṃ dānapriyavacanārthacaryādikramaiḥ paramanugrahaṃ cakāra /",
    "T09bsa032_u:2113": " anyonyahiṃsāpraṇayaṃ niyacchanparasparaprema vivardhayaṃśca /",
    "T09bsa032_u:2114": " yogādupāyajñatayā ca teṣāṃ vismārayāmāsa sa matsyavṛttam // Jm_15.2 //",
    "T09bsa032_u:2115": " tattena samyakparipālyamānaṃ vṛddhiṃ parāṃ mīnakulaṃ jagāma /",
    "T09bsa032_u:2116": " puraṃ vinirmuktamivopasargairnyāyapravṛttena narādhipena // Jm_15.3 //",
    "T09bsa032_u:2117": " atha kadācitsattvānāṃ bhāgyasampadvaikalyātpramādācca varṣādhikṛtānāṃ devaputrāṇāṃ na samyagdevo vavarṣa /",
    "T09bsa032_u:2118": " athāsamyagvarṣiṇi deve tatsaraḥ phullakadambakusumagaureṇa navasalilena na yathāpuramāpupūre /",
    "T09bsa032_u:2119": " krameṇa copagate nidāghakālasamaye paṭutaradīptibhiḥ khedālasagatibhiriva ca dinakarakiraṇaistadabhitaptayā",
    "T09bsa032_u:2120": " ca dharaṇyā jvālānugateneva ca hlādābhi lāṣiṇā mārutena tarṣavaśādiva pratyahamāpīyamānaṃ",
    "T09bsa032_u:2121": " tatsaraḥ palvalībabhūva /",
    "T09bsa032_u:2122": " nidāghakāle jvalito vivasvāñjvālābhivarṣīva paṭuśca vāyuḥ /",
    "T09bsa032_u:2123": " jvarāturevāśiśirā ca bhūmistoyāni roṣādiva śoṣayanti // Jm_15.4 //",
    "T09bsa032_u:2124": " (Vaidya 100)",
    "T09bsa032_u:2125": " atha bodhisattvo vāyasagaṇairapi paritarkyamāṇaṃ prāgeva salilatīrāntacāribhiḥ pakṣigaṇairviṣādadainyavaśagaṃ vispanditamātraparāyaṇaṃ mīnakulamavekṣya karuṇāyamānaścintāmāpede /",
    "T09bsa032_u:2126": " kaṣṭā bateyamāpadāpatitā mīnānām /",
    "T09bsa032_u:2127": " pratyahaṃ kṣīyate toyaṃ spardhamānamivāyuṣā /",
    "T09bsa032_u:2128": " adyāpi ca cireṇaiva lakṣyate jaladāgamaḥ // Jm_15.5 //",
    "T09bsa032_u:2129": " apayānakramo nāsti netāpyanyatra ko bhavet /",
    "T09bsa032_u:2130": " asmadvyasanasaṃkṛṣṭāḥ samāyānti ca no dviṣaḥ // Jm_15.6 //",
    "T09bsa032_u:2131": " asya niḥsaṃśayamime toyaśeṣasya saṃkṣayāt /",
    "T09bsa032_u:2132": " sphuranto bhakṣayiṣyante śatrubhirmama paśyataḥ // Jm_15.7 //",
    "T09bsa032_u:2133": " tatkimatra prāptakālaṃ syāditi vimṛśansa mahātmā satyādhiṣṭhānamekamārtāyanaṃ dadarśa /",
    "T09bsa032_u:2134": " karuṇayā ca samāpīḍyamānahṛdayo dīrghamuṣṇamabhiniśvasya nabhaḥ samullokayannavāca -",
    "T09bsa032_u:2135": " smarāmi na prāṇivadhaṃ yathāhaṃ sañcintya kṛcchre parame 'pi kartum /",
    "T09bsa032_u:2136": " anena satyena sarāṃsi toyairāpūrayanvarṣatu devarājaḥ // Jm_15.8 //",
    "T09bsa032_u:2137": " atha tasya mahātmanaḥ puṇyopacayaguṇātsatyādhiṣṭhānabalāttadabhiprasāditadevanāgayakṣānubhāvācca",
    "T09bsa032_u:2138": " samantatastoyābalambibimbā gambhīramadhuranirghoṣā vidyullatālaṅkṛtanīlavipulaśikharā",
    "T09bsa032_u:2139": " vijṛmbhamāṇā iva pravisarpibhiḥ śikharabhujaiḥ pariṣvajamānā iva cānyonyamakālameghāḥ",
    "T09bsa032_u:2140": " kālameghāḥ prādurabhavan /",
    "T09bsa032_u:2141": " diśāṃ pramiṇvanta iva prayāmaṃ śṛṅgairvitanvanta ivāndhakāram /",
    "T09bsa032_u:2142": " nabhastalādarśagatā virejuśchāyā girīṇāmiva kālameghāḥ // Jm_15.9 //",
    "T09bsa032_u:2143": " saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ /",
    "T09bsa032_u:2144": " prasaktamandrastanitā virejurdhīraprahāsādiva te ghanaughāḥ // Jm_15.10 //",
    "T09bsa032_u:2145": " muktā vimuktā iva tairvimuktā dhārā nipetuḥ praśaśāma reṇuḥ /",
    "T09bsa032_u:2146": " gandhaścacārānibhṛto dharaṇyāṃ vikīryamāṇo jaladānilena // Jm_15.11 //",
    "T09bsa032_u:2147": " (Vaidya 101)",
    "T09bsa032_u:2148": " nidāghasamparkavivardhito 'pi tirobabhūvārkakaraprabhāvaḥ /",
    "T09bsa032_u:2149": " phenāvalīvyākulamekhalāni toyāni nimnābhimukhāni sasruḥ // Jm_15.12 //",
    "T09bsa032_u:2150": " muhurmuhuḥ kāñcanapiñjarābhirbhābhirdigantānanurañjayantī /",
    "T09bsa032_u:2151": " payodatūryasvanalabdhaharṣā vidyullatā nṛttamivācacāra // Jm_15.13 //",
    "T09bsa032_u:2152": " atha bodhisattvaḥ samantato 'bhiprasṛtairāpāṇḍubhiḥ salilapravāhairāpūryamāṇe sarasi",
    "T09bsa032_u:2153": " dhārānipātasamakālameva vidrute vāyasādye pakṣigaṇe pratilabdhajīvitāśe ca pramudite",
    "T09bsa032_u:2154": " mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyamābabhāṣe -",
    "T09bsa032_u:2155": " udgarja parjanya gabhīradhīraṃ pramodamudvāsaya vāyasānām /",
    "T09bsa032_u:2156": " ratnāyamānāni payāṃsi varṣansaṃsaktavidyujjvalitadyutīni // Jm_15.14 //",
    "T09bsa032_u:2157": " tadupaśrutya śakro devānāmindraḥ paramavismitamanāḥ sākṣādabhigamyainamabhisaṃrādhayannuvāca -",
    "T09bsa032_u:2158": " tavaiva khalveṣa mahānubhāva matsyendra satyātiśayaprabhāvaḥ /",
    "T09bsa032_u:2159": " āvarjitā yatkalaśā iveme kṣaranti ramyastanitāḥ payodāḥ // Jm_15.15 //",
    "T09bsa032_u:2160": " mahatpramādaskhalitaṃ tvidaṃ me yannāma kṛtyeṣu bhavadvidhānām /",
    "T09bsa032_u:2161": " lokārthamabhyudyatamānasānāṃ vyāpārayogaṃ na samabhyupaimi // Jm_15.16 //",
    "T09bsa032_u:2162": " cintāṃ kṛthā mā tadataḥ paraṃ tvaṃ satāṃ hi kṛtyodvahane 'smi dhuryaḥ /",
    "T09bsa032_u:2163": " deśo 'pyayaṃ tvadguṇasaṃśrayeṇa bhūyaśca naivaṃ bhavitārtivaśyaḥ // Jm_15.17 //",
    "T09bsa032_u:2164": " ityevaṃ priyavacanaiḥ saṃrādhya tatraivāntardadhe /",
    "T09bsa032_u:2165": " tacca saraḥ parāṃ toyasamṛddhimavāpa /",
    "T09bsa032_u:2166": " tadevaṃ śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam /",
    "T09bsa032_u:2167": " iti matsyajātakaṃ pañcadaśam /",
    "T09bsa032_u:2168": " (Vaidya 102)",
    "T09bsa032_u:2169": " 16. Vartakāpītakajātakam",
    "T09bsa032_u:2170": " satyaparibhāvitāṃ vācamagnirapi na prasahate laṅghayitumiti satyavacane 'bhiyogaḥ karaṇīyaḥ /",
    "T09bsa032_u:2171": " tadyathānuśrūyate -",
    "T09bsa032_u:2172": " bodhisattvaḥ kilānyatamasminnaraṇyāyatane vartakāpotako bhavati sma /",
    "T09bsa032_u:2173": " sa katipayarātrodbhinnāṇḍakośaḥ pravirokṣyamāṇataruṇapakṣaḥ paridurbalatvādalakṣyamāṇāṅgapratyaṅgapradeśaḥ",
    "T09bsa032_u:2174": " svamātāpitṛprayatnaracite tṛṇagahanopagūḍhe gulmalatāsaṃniśrite nīḍe saṃbahulairbhrātṛbhiḥ",
    "T09bsa032_u:2175": " sārdhaṃ prativasati sma /",
    "T09bsa032_u:2176": " tadavastho 'pi cāpariluptadharmasaṃjñatvānmātāpitṛbhyāmupahṛtānprāṇino necchati smābhyavahartum /",
    "T09bsa032_u:2177": " yadeva tvasya tṛṇabījanyagrodhaphalādyupajahraturmātāpitarau tenaiva vartayāmāsa /",
    "T09bsa032_u:2178": " tasya tayā rūkṣālpāhāratayā na kāyaḥ puṣṭimupayayau /",
    "T09bsa032_u:2179": " nāpi pakṣau samyakpravirurohatuḥ /",
    "T09bsa032_u:2180": " itare tu vartakāpotakā yathopanītamāhāramabhyavaharanto balavantaḥ sañjātapakṣāśca babhūvuḥ /",
    "T09bsa032_u:2181": " dharmatā hyeṣā yaduta -",
    "T09bsa032_u:2182": " dharmādharmanirāśaṅkaḥ sarvāśī sukhamedhate /",
    "T09bsa032_u:2183": " dharmyāṃ tu vṛttimanvicchanvicitāśīha duḥkhitaḥ // Jm_16.1 //",
    "T09bsa032_u:2184": " [api coktaṃ bhagavatā - sujīvitamahrīkeṇeti gāthādvayam /",
    "T09bsa032_u:2185": " sujīvitamahrīkeṇa dhvāṅkṣeṇāśucikarmaṇā /",
    "T09bsa032_u:2186": " praskandinā pragalbhena susaṃkliṣṭaṃ tu jīvitam // Jm_16.2 //",
    "T09bsa032_u:2187": " hrīmatā tviha durjīvaṃ nityaṃ śucigaveṣiṇā /",
    "T09bsa032_u:2188": " saṃlīnenāpragalbhena śuddhājīvena jīvatā // Jm_16.3 //",
    "T09bsa032_u:2189": " iti gāthādvayametadāryasthāvirīyakanikāye paṭhyate /",
    "T09bsa032_u:2190": " teṣāmevamavasthānāṃ nātidūre mahānvanadāvaḥ pratibhayaprasaktaninado vijṛmbhamāṇadhūmarāśirvikīryamāṇajvālāvalīlolavisphuliṅgaḥ",
    "T09bsa032_u:2191": " santrāsano vanacarāṇāmanayo vanagahanānāṃ prādurabhavat /",
    "T09bsa032_u:2192": " sa mārutādhūrṇitaviprakīrṇairjvālābhujairnṛttaviśeṣacitraiḥ /",
    "T09bsa032_u:2193": " valganniva vyākuladhūmakeśaḥ sasvāna teṣāṃ dhṛtimādadānaḥ // Jm_16.4 //",
    "T09bsa032_u:2194": " caṇḍānilāsphālanacañcalāni bhayadrutānīva vane tṛṇāni /",
    "T09bsa032_u:2195": " so 'gniḥ sasaṃrambha ivābhipatya sphuratsphuliṅgaprakaro dadāha // Jm_16.5 //",
    "T09bsa032_u:2196": " (Vaidya 103)",
    "T09bsa032_u:2197": " bhayadrutodbhrāntavihaṅgasārthaṃ paribhramadbhītamṛgaṃ samantāt /",
    "T09bsa032_u:2198": " dhūmaughamagnaṃ paṭuvahniśabdaṃ vanaṃ tadārtyeva bhṛśaṃ rarāsa // Jm_16.6 //",
    "T09bsa032_u:2199": " krameṇa cotpīḍyamāna iva sa vahniḥ paṭunā mārutena tṛṇagahanānusārī teṣāṃ nīḍasamīpamupajagāma /",
    "T09bsa032_u:2200": " atha te vartakāpotakā bhayavirasavyākulavirāvāḥ parasparanirapekṣāḥ sahasā samutpetuḥ /",
    "T09bsa032_u:2201": " paridurbalatvādasañjātapakṣatvācca bodhisattvastu notpatituṃ prayatnaṃ cakāra /",
    "T09bsa032_u:2202": " viditātmaprabhāvastvasaṃbhrānta eva sa mahāsattvaḥ sarabhasamivopasarpantamagniṃ sānunayamityuvāca -",
    "T09bsa032_u:2203": " vyarthābhidhānacaraṇo 'smyavirūḍhapakṣastvatsambhramācca pitarāvapi me praḍīnau /",
    "T09bsa032_u:2204": " tvadyogyamasti na ca kiñcidihātitheyamasmānnivartitumatastava yuktamagne // Jm_16.7 //",
    "T09bsa032_u:2205": " ityukte satyaparibhāvitavacasā tena mahāsattvena -",
    "T09bsa032_u:2206": " udīryamāṇo 'pyanilena so 'gnirviśuṣkasaṃsaktatṛṇe 'pi kakṣe /",
    "T09bsa032_u:2207": " nadīmiva prāpya vivṛddhatoyāṃ tadvācamāsādya śaśāma sadyaḥ // Jm_16.8 //",
    "T09bsa032_u:2208": " adyāpi taṃ himavati prathitaṃ pradeśaṃ dāvāgniruddhataśikho 'pi samīraṇena /",
    "T09bsa032_u:2209": " mantrābhiśapta iva naikaśirā bhujaṅgaḥ saṅkocamandalulitārcirupaiti śāntim // Jm_16.9 //",
    "T09bsa032_u:2210": " tatkimidamupanītamiti? ucyate -",
    "T09bsa032_u:2211": " velāmiva pracalitormiphaṇaḥ samudraḥ śikṣāṃ munīndravihitāmiva satyakāmaḥ /",
    "T09bsa032_u:2212": " satyātmanāmiti na laṅghayituṃ yadājñāṃ śaktaḥ kṛśānurapi satyamato na jahyāt // Jm_16.10 //",
    "T09bsa032_u:2213": " tadevaṃ satyavacanaparibhāvitāṃ vācamagnirapi na prasahate laṅghayitumiti satyavacane 'bhiyogaḥ karaṇīyaḥ /",
    "T09bsa032_u:2214": " tathāgatavarṇe 'pi vācyamiti /",
    "T09bsa032_u:2215": " iti vartakāpotakajātakaṃ ṣoḍaśam /",
    "T09bsa032_u:2216": " (Vaidya 104)",
    "T09bsa032_u:2217": " 17. Kumbhajātakam",
    "T09bsa032_u:2218": " anekadoṣopasṛṣṭamatikaṣṭaṃ madyapānamiti sādhavaḥ paramapyasmādvārayanti prāgevātmānamiti /",
    "T09bsa032_u:2219": " tadyathānuśrūyate -",
    "T09bsa032_u:2220": " bodhisattvaḥ kila karuṇātiśayaparibhāvitamatiḥ parahitasukhopapādanaparaḥ puṇyāṃ pratipadamudbhāvayandānadamasaṃyamādibhiḥ kadācicchakrā devānāmindro babhūva /",
    "T09bsa032_u:2221": " sa prakarṣiṇāmapi divyānāṃ viṣayasukhānāṃ nikāmalābhī sannapi karuṇāvaśagatvānnaiva lokārthacaryāsamudyogaśithilaṃ manaścakāra /",
    "T09bsa032_u:2222": " prāyeṇa lakṣmīmadiropayogājjāgarti naivātmahite 'pi lokaḥ /",
    "T09bsa032_u:2223": " surendralakṣmyāpi tu nirmado 'sāvabhūtparārtheṣvapi jāgarūkaḥ // Jm_17.1 //",
    "T09bsa032_u:2224": " anekatīvravyasanātureṣu sattveṣu bandhuṣviva jātahārdaḥ /",
    "T09bsa032_u:2225": " dhairyātsvabhāvajñatayāśritaśca nāsau visasmāra parārthacaryām // Jm_17.2 //",
    "T09bsa032_u:2226": " atha kadācitsa mahātmā manuṣyalokamavalokayannanukampāsamāvarjitena maitrasnigdhena",
    "T09bsa032_u:2227": " svabhāvamahatā cakṣuṣā dadarśa sarvamitraṃ nāma rājānamakalyāṇamitrasaṃparkadoṣāt",
    "T09bsa032_u:2228": " sapaurajānapadaṃ madyapānaprasaṅgābhimukham /",
    "T09bsa032_u:2229": " tatra cāsyādoṣadarśitāmavekṣya mahādoṣatāṃ ca madyapānasya sa mahātmā mahatyā karuṇayā samāpīḍyamānahṛdayaścintāmāpede /",
    "T09bsa032_u:2230": " kaṣṭā bateyamāpadāpatitā lokasya /",
    "T09bsa032_u:2231": " pramukhasvādu pānaṃ hi doṣadarśanaviklavān /",
    "T09bsa032_u:2232": " śreyaso 'paharatyeva ramaṇīyamivāpatham // Jm_17.3 //",
    "T09bsa032_u:2233": " tatkimatra prāptakālaṃ syāt?",
    "T09bsa032_u:2234": " bhavatu dṛṣṭam /",
    "T09bsa032_u:2235": " pradhānabhūtasya viceṣṭitāni jano 'nukartuṃ niyatasvabhāvaḥ /",
    "T09bsa032_u:2236": " ityatra rājaiva cikitsanīyaḥ śubhāśubhaṃ tatprabhavaṃ hi loke // Jm_17.4 //",
    "T09bsa032_u:2237": " iti viniścitya sa mahāsattvastaptakāñcanavarṇamāparuṣodgrathitajaṭāviṭapadharaṃ valkalājinasaṃvītamojasvi",
    "T09bsa032_u:2238": " brāhmaṃ vapurabhinirmāya surāpūrṇaṃ ca vāmapārśvasthaṃ nātibṛhantaṃ kumbhaṃ sarvamitrasya rājñaḥ (Vaidya 105)",
    "T09bsa032_u:2239": " pariṣadi saṃniṣaṇṇasya prastāvopanatāsu pravṛttāsu surāsavaśīdhumaireyamadhukathāsu purato 'ntarikṣe prādurabhūt /",
    "T09bsa032_u:2240": " vismayabahumānāvarjitena ca prāñjalinā tena janenābhyutthāya pratyarcyamānaḥ sajala iva jaladharo gambhīramabhi dannuccairuvāca -",
    "T09bsa032_u:2241": " puṣpamālāhasatkaṇṭhamimaṃ bharitamākaṇṭham /",
    "T09bsa032_u:2242": " avataṃsakṛtākumbhaṃ kretumicchati kaḥ kumbham // Jm_17.5 //",
    "T09bsa032_u:2243": " savalayamiva puṣpamālayā pravitatayānilakampalīlayā /",
    "T09bsa032_u:2244": " kisalayaracanāsamutkaṭaṃ ghaṭamimamicchati kaḥ krayeṇa vaḥ // Jm_17.6 //",
    "T09bsa032_u:2245": " athainaṃ sa rājā vismayāvarjitakautūhalaḥ sabahumānamīkṣamāṇaḥ kṛtāñjaliruvāca -",
    "T09bsa032_u:2246": " dīptyā navārka iva cārutayā śaśīva saṃlakṣyase ca vapuṣānyatamo munīnām /",
    "T09bsa032_u:2247": " tadvaktumarhasi yathā vidito 'si loke saṃbhāvanā hi guṇatastvayi no vicitrā // Jm_17.7 //",
    "T09bsa032_u:2248": " śakra uvāca -",
    "T09bsa032_u:2249": " paścādapi jñāsyasi yo 'hamasmi ghaṭaṃ tvidaṃ kretumito ghaṭasva /",
    "T09bsa032_u:2250": " na ced bhayaṃ te paralokaduḥkhādihaiva tīvravyasanāgamādvā // Jm_17.8 //",
    "T09bsa032_u:2251": " rājovāca - apūrvaḥ khalvayamatrabhavataḥ paśya vikrayārambhaḥ /",
    "T09bsa032_u:2252": " guṇasaṃvarṇanaṃ nāma doṣāṇāṃ ca nigūhanam /",
    "T09bsa032_u:2253": " prasiddha iti lokasya paṇyānāṃ vikrayakramaḥ // Jm_17.9 //",
    "T09bsa032_u:2254": " yukto vānṛtabhīrūṇāṃ tvadvidhānāmayaṃ vidhiḥ /",
    "T09bsa032_u:2255": " na hi kṛcchre 'pi saṃtyaktuṃ satyamicchanti sādhavaḥ // Jm_17.10 //",
    "T09bsa032_u:2256": " tadācakṣva mahābhāga pūrṇaḥ kasya ghaṭo nvayam /",
    "T09bsa032_u:2257": " kiṃ vā vinimaye prāpyamasmattastvādṛśairapi // Jm_17.11 //",
    "T09bsa032_u:2258": " śakra uvāca - śrūyatāṃ mahārāja",
    "T09bsa032_u:2259": " nāyaṃ toyadavicyutasya payasaḥ pūrṇo na tīrthāmbhasaḥ",
    "T09bsa032_u:2260": " kaiñjalkasya sugandhino na madhunaḥ sarpirviśeṣasya vā /",
    "T09bsa032_u:2261": " (Vaidya 106)",
    "T09bsa032_u:2262": " na kṣīrasya vijṛmbhamāṇakumudavyabhrendupādacchaveḥ",
    "T09bsa032_u:2263": " pūrṇaḥ pāpamayasya yasya tu ghaṭastasya prabhāvaṃ śṛṇu // Jm_17.12 //",
    "T09bsa032_u:2264": " yatpītvā madadoṣavihvalatayā svatantraścaran",
    "T09bsa032_u:2265": " deśeṣvaprapateṣvapi prapatito mandaprabhāvasmṛtiḥ /",
    "T09bsa032_u:2266": " bhakṣyābhakṣyavicāraṇāvirahitastattatsamāsvādayet",
    "T09bsa032_u:2267": " tatsaṃpūrṇamimaṃ gataṃ krayapathaṃ krīṇīta kumbhādhamam // Jm_17.13 //",
    "T09bsa032_u:2268": " anīśaḥ sve citte vicarati yayā saṃhṛtamatir",
    "T09bsa032_u:2269": " dviṣāṃ hāsāyāmaṃ samupajanayangauriva jaḍaḥ /",
    "T09bsa032_u:2270": " sadomadhye nṛtyetsvamukhapaṭahenāpi ca yayā",
    "T09bsa032_u:2271": " krayārhā seyaṃ vaḥ śubhavirahitā kumbhanihitā // Jm_17.14 //",
    "T09bsa032_u:2272": " pītvocitāmapi jahāti yathātmalajjāṃ",
    "T09bsa032_u:2273": " nirgranthavadvasanasaṃyamakhedamuktaḥ /",
    "T09bsa032_u:2274": " dhīraṃ caretpathiṣu paurajanākuleṣu",
    "T09bsa032_u:2275": " sā paśyatāmupagatā nihitātra kumbhe // Jm_17.15 //",
    "T09bsa032_u:2276": " yatpītvā vamathusamudgatānnaliptā",
    "T09bsa032_u:2277": " niḥśaṅkaiḥ śvabhiravalihyamānavaktrāḥ /",
    "T09bsa032_u:2278": " niḥsaṃjñā nṛpatipathiṣvapi svapanti",
    "T09bsa032_u:2279": " prakṣiptaṃ krayasubhagaṃ tadatra kumbhe // Jm_17.16 //",
    "T09bsa032_u:2280": " upayujya yanmadabalādabalā vinibandhayedapi tarau pitarau /",
    "T09bsa032_u:2281": " gaṇayecca sā dhanapatiṃ na patiṃ tadidaṃ ghaṭe vinihitaṃ nihitam // Jm_17.17 //",
    "T09bsa032_u:2282": " yāṃ pītavanto madaluptasaṃjñā vṛṣṇyandhakā vismṛtabandhubhāvāḥ /",
    "T09bsa032_u:2283": " parasparaṃ niṣpipiṣurgadābhirunmādanī sā nihiteha kumbhe // Jm_17.18 //",
    "T09bsa032_u:2284": " yatra prasaktāni kulāni neśurlakṣmīniketānyuditoditāni /",
    "T09bsa032_u:2285": " ucchedanī vittavatāṃ kulānāṃ seyaṃ ghaṭe krayyatayādhirūḍhā // Jm_17.19 //",
    "T09bsa032_u:2286": " (Vaidya 107)",
    "T09bsa032_u:2287": " aniyataruditasthitavihasitavāgjaḍagurunayano grahavaśaga iva /",
    "T09bsa032_u:2288": " paribhavabhavanaṃ bhavati ca niyataṃ yadupahatamatistadidamiha ghaṭe // Jm_17.20 //",
    "T09bsa032_u:2289": " pravayaso 'pi yadākulacetanāḥ svahitamārgasamāśrayakātarāḥ /",
    "T09bsa032_u:2290": " bahu vadantyasamīkṣitaniścayaṃ krayapathena gataṃ tadidaṃ ghaṭe // Jm_17.21 //",
    "T09bsa032_u:2291": " yasyā doṣātpūrvadevāḥ pramattā lakṣmīmoṣaṃ devarājādavāpya /",
    "T09bsa032_u:2292": " trāṇāpekṣāstoyarāśau mamajjustasyāḥ pūrṇaṃ kumbhametaṃ vṛṇīta // Jm_17.22 //",
    "T09bsa032_u:2293": " brūyādasatyamapi satyamiva pratītaḥ kuryādakāryamapi kāryamiva prahṛṣṭaḥ /",
    "T09bsa032_u:2294": " yasyā guṇena sadasatsadasacca vidyācchāpasya mūrtiriva sā nihiteha kumbhe // Jm_17.23 //",
    "T09bsa032_u:2295": " unmādavidyāṃ vyasanapratiṣṭhāṃ sākṣādalakṣmīṃ jananīmaghānām /",
    "T09bsa032_u:2296": " advaitasiddhāṃ kalipaddhatiṃ tāṃ krīṇīta ghorāṃ manasastamistrām // Jm_17.24 //",
    "T09bsa032_u:2297": " parimuṣitamatiryayā nihanyādapi pitaraṃ jananīmanāgasaṃ vā /",
    "T09bsa032_u:2298": " avigaṇitasukhāyatiryatiṃ vā krayavidhinā nṛpa tāmito gṛhāṇa // Jm_17.25 //",
    "T09bsa032_u:2299": " evaṃvidhaṃ madyamidaṃ narendra sureti loke prathitaṃ surābha /",
    "T09bsa032_u:2300": " na pakṣapāto 'sti guṇeṣu yasya sa kretumudyogamidaṃ karotu // Jm_17.26 //",
    "T09bsa032_u:2301": " (Vaidya 108)",
    "T09bsa032_u:2302": " niṣevya yadduścaritaprasaktāḥ patanti bhīmānnarakaprapātān /",
    "T09bsa032_u:2303": " tiryaggatiṃ pretadaridratāṃ ca ko nāma taddraṣṭumapivyavasyet // Jm_17.27 //",
    "T09bsa032_u:2304": " laghurapi ca vipāko madyapānasya yaḥ syānmanujagatigatānāṃ śīladṛṣṭīḥ sa hanti /",
    "T09bsa032_u:2305": " jvalitadahanaraudre yena bhūyo 'pyavīcau nivasati pitṛloke hīnatiryakṣu caiva // Jm_17.28 //",
    "T09bsa032_u:2306": " śīlaṃ nimīlayati hanti yaśaḥ prasahya lajjāṃ nirasyati matiṃ malinīkaroti /",
    "T09bsa032_u:2307": " yannāma pītamupahanti guṇāṃśca tāṃstāṃstatpātumarhasi kathaṃ nṛpa madyamadya // Jm_17.29 //",
    "T09bsa032_u:2308": " atha sā rājā taistasya hṛdayagrāhakairhetumadbhirvacobhiravagamitamadyapānadoṣo madyaprasaṅgādapavṛttābhilāṣaḥ śakramityuvāca -",
    "T09bsa032_u:2309": " snigdhaḥ pitā vinayabhaktiguṇād gururvā yadvaktumarhati nayānayavinmunirvā /",
    "T09bsa032_u:2310": " tāvattvayā svabhihitaṃ hitakāmyayā metatkarmaṇā vidhivadarcayituṃ yatiṣye // Jm_17.30 //",
    "T09bsa032_u:2311": " idaṃ ca tāvatsubhāṣitapratipūjanamarhati no 'trabhavān pratigrahītum /",
    "T09bsa032_u:2312": " dadāmi te grāmavarāṃśca pañca dāsīśataṃ pañca gavāṃ śatāni /",
    "T09bsa032_u:2313": " sadaśvayuktāṃśca rathāndaśemānhitasya vaktā hi gururmamāsi // Jm_17.31 //",
    "T09bsa032_u:2314": " yadvā mayānyatkaraṇīyaṃ tatsaṃdeśādarhatyatrabhavānbhūyo 'pi māmanugrahītum /",
    "T09bsa032_u:2315": " śakra uvāca -",
    "T09bsa032_u:2316": " artho 'sti na grāmavarādinā me surādhipaṃ māmabhigaccha rājan /",
    "T09bsa032_u:2317": " saṃpūjanīyastu hitasya vaktā vākpragraheṇa pratipanmayena // Jm_17.32 //",
    "T09bsa032_u:2318": " (Vaidya 109)",
    "T09bsa032_u:2319": " ayaṃ hi panthā yaśasaḥ śriyaśca paratra saukhyasya ca tasya tasya /",
    "T09bsa032_u:2320": " apāsya tasmānmadirāprasaṅgaṃ dharmāśrayānmadviṣayaṃ bhajasva // Jm_17.33 //",
    "T09bsa032_u:2321": " ityuktvā śakrastatraivāntardadhe /",
    "T09bsa032_u:2322": " sa ca rājā sapaurajānapado madyapānādvirarāma /",
    "T09bsa032_u:2323": " tadevamanekadoṣopasṛṣṭamatikaṣṭaṃ madyapānamiti sādhavaḥ paramasmādvārayanti prāgevātmānamiti /",
    "T09bsa032_u:2324": " evaṃ lokahitaḥ pūrvajanmasvapi sa bhagavāniti tathāgatavarṇe 'pi vācyam /",
    "T09bsa032_u:2325": " iti kumbhajātakaṃ saptadaśam /",
    "T09bsa032_u:2326": " (Vaidya 110)",
    "T09bsa032_u:2327": " 18. Aputrajātakam",
    "T09bsa032_u:2328": " śīlapraśamapratipakṣasaṃbādhaṃ gārhasthyamityevamātmakāmā na rocayante /",
    "T09bsa032_u:2329": " tadyathānuśrūyate -",
    "T09bsa032_u:2330": " bodhisattvaḥ kila kasmiṃścidibhyakule ślāghanīyavṛttacāritrasaṃpanne prārthanīyasaṃbandhe",
    "T09bsa032_u:2331": " kulodbhavānāṃ nipānabhūte śramaṇabrāhmaṇānāṃ kośakoṣṭhāgāranirviśeṣe mitrasvajanānāmabhigamanīye",
    "T09bsa032_u:2332": " kṛpaṇavanīpakānāmupajīvye śilpijanasyāspadabhūte lakṣmyā dattānugrahasatkāre rājño",
    "T09bsa032_u:2333": " lokābhisaṃmate janma pratilebhe /",
    "T09bsa032_u:2334": " sa kālānāmatyayenābhivṛddhaḥ kṛtaśramo lokābhimateṣu vidyāsthāneṣvaparokṣabuddhirvividhavikalpāśrayāsu",
    "T09bsa032_u:2335": " kalāsu jananayanakāntena ca vapuṣā dharmāvirodhinyā ca lokajñatayā svajana iva lokasya",
    "T09bsa032_u:2336": " hṛdayeṣu paryavartata /",
    "T09bsa032_u:2337": " na hi svajana ityeva svajano bahu manyate /",
    "T09bsa032_u:2338": " jano vā jana ityeva svajanād dṛśyate 'nyathā // Jm_18.1 //",
    "T09bsa032_u:2339": " guṇadoṣābhimarśāttu bahumānāvamānayoḥ /",
    "T09bsa032_u:2340": " vrajatyāspadatāṃ lokaḥ svajanasya janasya vā // Jm_18.2 //",
    "T09bsa032_u:2341": " kṛtapravrajyāparicayatvāttu tasya mahāsattvasya",
    "T09bsa032_u:2342": " paryeṣṭiduḥkhānugatāṃ viditvā gṛhasthatāṃ dharmavirodhinīṃ ca /",
    "T09bsa032_u:2343": " sukhodayatvaṃ ca tapovanānāṃ na gehasaukhyeṣu manaḥ sasañje // Jm_18.3 //",
    "T09bsa032_u:2344": " sa mātāpitroḥ kālakriyayā saṃvignahṛdayastamanekaśatasahasrasaṃkhyaṃ gṛhavibhavasāraṃ mitrasvajanakṛpaṇaśramaṇabrāhmaṇebhyo yathārhamatisṛjya pravavrāja /",
    "T09bsa032_u:2345": " so 'nupūrveṇa grāmanagaranigamarāṣṭrarājadhānīṣvanuvicarannanyatamanagaramupaśritya kasmiṃścidvanaprasthe nivasati sma /",
    "T09bsa032_u:2346": " sa dhyānaguṇābhyāsāt sātmībhūtenākṛtakenendriyaprasādena śrutihṛdayāhlādinā ca vidvattāsūcakenānutsiktena",
    "T09bsa032_u:2347": " vigatalābhāśākārpaṇyadainyena vinayaujasvinā yathārhamadhuropacārasauṣṭhavena dharmādharmavibhāganipuṇena",
    "T09bsa032_u:2348": " ca vacasā pravrajitācāraśībharayā (ca)",
    "T09bsa032_u:2349": " sajjaneṣṭayā ceṣṭayā tatrābhilakṣito babhūva /",
    "T09bsa032_u:2350": " kautūhalinā ca janena samupalabdhakulapravrajyākramaḥ suṣṭhutaraṃ lokasaṃmatastatrābhūt /",
    "T09bsa032_u:2351": " ādeyataratāṃ yānti kularūpaguṇād guṇāḥ /",
    "T09bsa032_u:2352": " āśrayātiśayeneva candrasya kiraṇāṅkarāḥ // Jm_18.4 //",
    "T09bsa032_u:2353": " athāsya tatrābhigamanamupalabhya pitṛvayasyaḥ samabhigamya cainaṃ guṇabahumānāt kuśalaparipraśnapūrvakaṃ",
    "T09bsa032_u:2354": " cāsmai nivedyātmānaṃ pitṛvayasyatāṃ ca saṃkathāprastāvāgatamenaṃ snehāduvāca - cāpalamiva",
    "T09bsa032_u:2355": " khalvidamanuvartitaṃ bhadantenānapekṣya kulavaṃśamasmin vayasi pravrajatā /",
    "T09bsa032_u:2356": " (Vaidya 111)",
    "T09bsa032_u:2357": " ārādhyate satpratipattimadbhirdharmo yadāyaṃ bhavane vane vā /",
    "T09bsa032_u:2358": " śrīmanti hitvā bhavanānyatastvaṃ kasmādaraṇyeṣu matiṃ karoṣi // Jm_18.5 //",
    "T09bsa032_u:2359": " paraprasādārjitabhaikṣavṛttiragaṇyamānaḥ khalavajjanena /",
    "T09bsa032_u:2360": " kucelabhṛdbandhusuhṛdvihīno vanāntabhūmāvapaviddhakāyaḥ // Jm_18.6 //",
    "T09bsa032_u:2361": " mūrtaṃ daridratvamivopaguhya kathaṃ nu śokasya vaśaṃ prayāsi /",
    "T09bsa032_u:2362": " imāmavasthāṃ hi tavekṣamāṇā dviṣo 'pi bāṣpāpihitekṣaṇāḥ syuḥ // Jm_18.7 //",
    "T09bsa032_u:2363": " tadehi pitryaṃ bhavanaṃ tavedaṃ śrutārthasāraṃ bhavatāpi nūnam /",
    "T09bsa032_u:2364": " saṃpādayethā nivasaṃstvamatra dharmaṃ ca satputramanorathaṃ ca // Jm_18.8 //",
    "T09bsa032_u:2365": " lokapravādaḥ khalvapi caiṣaḥ",
    "T09bsa032_u:2366": " parakarmakarasyāpi sve nipānasukhā gṛhāḥ /",
    "T09bsa032_u:2367": " kiṃ punaḥ sukhasaṃprāptāḥ samṛddhijvalitaśriyaḥ // Jm_18.9 //",
    "T09bsa032_u:2368": " atha bodhisattvaḥ pravivekasukhāmṛtarasaparibhāvitamatistatpravaṇahṛdayaḥ samupalabdhaviśeṣo gṛhavanavāsayoḥ kāmopabhoganimantraṇāyāṃ tṛpta iva bhojanakathāyāmasukhāyamāna uvāca -",
    "T09bsa032_u:2369": " idaṃ snehodgatatvātte kāmamalpātyayaṃ vacaḥ /",
    "T09bsa032_u:2370": " sukhasaṃjñāṃ tu mā kārṣīḥ kadācidgṛhacārake // Jm_18.10 //",
    "T09bsa032_u:2371": " gārhasthyaṃ mahadasvāsthyaṃ sadhanasyādhanasya vā /",
    "T09bsa032_u:2372": " ekasya rakṣaṇāyāsāditarasyārjanaśramāt // Jm_18.11 //",
    "T09bsa032_u:2373": " yatra nāma sukhaṃ naiva sadhanasyādhanasya vā /",
    "T09bsa032_u:2374": " tatrābhiratisaṃmohaḥ pāpasyaiva phalodayaḥ // Jm_18.12 //",
    "T09bsa032_u:2375": " yadapi ceṣṭaṃ gṛhasthenāpi śakyamayamārādhayituṃ dharma iti kāmamevametat /",
    "T09bsa032_u:2376": " atiduṣkaraṃ tu me pratibhāti dharmapratipakṣasaṃbādhatvācchramabāhulyācca gṛhasya /",
    "T09bsa032_u:2377": " paśyatu bhavān /",
    "T09bsa032_u:2378": " (Vaidya 112)",
    "T09bsa032_u:2379": " gṛhā nānīhamānasya na caivāvadato mṛṣā /",
    "T09bsa032_u:2380": " na cānikṣiptadaṇḍasya pareṣāmanikurvataḥ // Jm_18.13 //",
    "T09bsa032_u:2381": " tadayaṃ gṛhasukhāvabaddhahṛdayastatsādhanodyatamatirjanaḥ /",
    "T09bsa032_u:2382": " yadi dharmamupaiti nāsti gehamatha gehābhimukhaḥ kuto 'sya dharmaḥ /",
    "T09bsa032_u:2383": " praśamaikaraso hi dharmamārgo gṛhasiddhiśca parākramakrameṇa // Jm_18.14 //",
    "T09bsa032_u:2384": " iti dharmavirodhadūṣitatvād gṛhavāsaṃ ka ivātmavān bhajeta /",
    "T09bsa032_u:2385": " paribhūya sukhāśayā hi dharmaṃ niyamo nāsti sukhodayaprasiddhau // Jm_18.15 //",
    "T09bsa032_u:2386": " niyataṃ ca yaśaḥparābhavaḥ syādanutāpo manasaśca durgatiśca /",
    "T09bsa032_u:2387": " iti dharmavirodhinaṃ bhajante na sukhopāyamapāyavannayajñāḥ // Jm_18.16 //",
    "T09bsa032_u:2388": " api ca, sukho gṛhavāsa iti śraddhāgamyamidaṃ me pratibhāti /",
    "T09bsa032_u:2389": " niyatārjanarakṣaṇādiduḥkhe vadhabandhavyasanaikalakṣyabhūte /",
    "T09bsa032_u:2390": " nṛpaterapi yatra nāsti tṛptirvibhavaistoyanidherivāmbuvarṣaiḥ // Jm_18.17 //",
    "T09bsa032_u:2391": " sukhamatra kutaḥ kathaṃ kadā vā parikalpapraṇayaṃ na cedupaiti /",
    "T09bsa032_u:2392": " viṣayopaniveśane 'pi mohād vraṇakaṇḍūyanavatsukhābhimānaḥ // Jm_18.18 //",
    "T09bsa032_u:2393": " bāhulyena ca khalu bravīmi -",
    "T09bsa032_u:2394": " prāyaḥ samṛddhyā madameti gehe mānaṃ kulenāpi balena darpam /",
    "T09bsa032_u:2395": " duḥkhena roṣaṃ vyasanena dainyaṃ tasminkadā syātpraśamāvakāśaḥ // Jm_18.19 //",
    "T09bsa032_u:2396": " (Vaidya 113)",
    "T09bsa032_u:2397": " ataśca khalvahamatrabhavantamanunayāmi -",
    "T09bsa032_u:2398": " madamānamohabhujagopalayaṃ praśamābhirāmasukhavipralayam /",
    "T09bsa032_u:2399": " ka ivāśrayedabhimukhaṃ vilayaṃ bahutīvraduḥkhanilayaṃ nilayam // Jm_18.20 //",
    "T09bsa032_u:2400": " saṃtuṣṭajanagehe tu praviviktasukhe vane /",
    "T09bsa032_u:2401": " prasīdati yathā cetastridive 'pi tathā kutaḥ // Jm_18.21 //",
    "T09bsa032_u:2402": " paraprasādārjitavṛttirapyato rame vanānteṣu kucelasaṃvṛtaḥ /",
    "T09bsa032_u:2403": " adharmamiśraṃ tu sukhaṃ na kāmaye viṣeṇa saṃpṛktamivānnamātmavān // Jm_18.22 //",
    "T09bsa032_u:2404": " ityavagamitamatiḥ sa tena pitṛvayasyo hṛdayagrāhakeṇa vacasā bahumānameva tasminmahāsattve satkāraprayogaviśeṣeṇa pravedayāmāsa /",
    "T09bsa032_u:2405": " tadevaṃ śīlapraśamapratipakṣasaṃbādhaṃ gārhasthyamityevamātmakāmāḥ parityajantīti /",
    "T09bsa032_u:2406": " labdhāsvādāḥ praviveke,",
    "T09bsa032_u:2407": " na kāmeṣvāvartanta iti pravivekaguṇakathāyāmapyupaneyam /",
    "T09bsa032_u:2408": " ityaputrajātakamaṣṭādaśam /",
    "T09bsa032_u:2409": " (Vaidya 114)",
    "T09bsa032_u:2410": " 19. Bisajātakam",
    "T09bsa032_u:2411": " pravivekasukharasajñānāṃ viḍambaneva vihiṃseva ca kāmāḥ pratikūlā bhavanti /",
    "T09bsa032_u:2412": " tadyathānuśrūyate -",
    "T09bsa032_u:2413": " bodhisattvaḥ kila kasmiṃścinmahati guṇaprakāśayaśasi vācyadoṣavirahite brāhmaṇakule janmaparigrahaṃ cakāra /",
    "T09bsa032_u:2414": " tasya yatra kanīyāṃsaḥ ṣaḍapare bhrātarastadanurūpaguṇāḥ snehabahumānaguṇānnityānuguṇā babhūvuḥ,",
    "T09bsa032_u:2415": " saptamī ca bhaginī /",
    "T09bsa032_u:2416": " sa kṛtaśramaḥ sāṅgeṣu sopavedeṣu vedeṣu samadhigatavidyāyaśāḥ saṃmato jagati daivatavanmātāpitarau",
    "T09bsa032_u:2417": " parayā bhaktyā paricarannācārya iva piteva tānbhrātṝnvidyāsu vinayannayavinayakuśalo gṛhamāvasati sma /",
    "T09bsa032_u:2418": " sa kālakramānmātāpitroḥ kālakriyayā saṃvignahṛdayaḥ kṛtvā tayoḥ pretakṛtyāni vyatīteṣu śokamayeṣviva keṣucideva divaseṣu tānbhrātṝn saṃnipātyovāca",
    "T09bsa032_u:2419": " eṣa lokasya niyataḥ śokātivirasaḥ kramaḥ /",
    "T09bsa032_u:2420": " saha sthitvāpi suciraṃ mṛtyunā yadviyojyate // Jm_19.1 //",
    "T09bsa032_u:2421": " tatpravrajitumicchāmi śreyaḥślādhyena vartmanā /",
    "T09bsa032_u:2422": " purā mṛtyuripurhanti gṛhasaṃraktameva mām // Jm_19.2 //",
    "T09bsa032_u:2423": " yataḥ sarvāneva bhavataḥ sambodhayāmi /",
    "T09bsa032_u:2424": " astyatra brāhmaṇakule dharmeṇa yathādhigatā vibhavamātrā /",
    "T09bsa032_u:2425": " śakyamanayā vartitum /",
    "T09bsa032_u:2426": " tatsarvaireva bhavadbhiḥ parasparaṃ snehagauravābhimukhaiḥ śīlasamudācāreṣvaśithilādarairvedādhyayanaparairmitrātithisvajanapraṇayavatsalairdhamaparāyaṇairbhūtva",
    "T09bsa032_u:2427": " samyaggṛhamadhyāvastavyam /",
    "T09bsa032_u:2428": " vinayaślāghibhirnityaṃ svādhyāyādhyayanodyataiḥ /",
    "T09bsa032_u:2429": " pradānābhirataiḥ samyakparipālyo gṛhāśramaḥ // Jm_19.3 //",
    "T09bsa032_u:2430": " evaṃ hi vaḥ syādyaśasaḥ samṛddhirdharmasya cārthasya sukhāspadasya /",
    "T09bsa032_u:2431": " sukhāvagāhaśca paro 'pi lokastadapramattā gṛhamāvaseta // Jm_19.4 //",
    "T09bsa032_u:2432": " athāsya bhrātaraḥ pravrajyāsaṅkīrtanādviyogāśaṅkāvyathitamanasaḥ śokāśrudurdinamukhāḥ",
    "T09bsa032_u:2433": " praṇamyainamūcuḥ - nārhatyatrabhavānpitṛviyogaśokaśalyavraṇamasaṃrūḍhameva no ghaṭṭayitumapareṇa",
    "T09bsa032_u:2434": " duḥkhābhinipātakṣāreṇa /",
    "T09bsa032_u:2435": " adyāpi tāvatpitṛśokaśalyakṣatāni rohanti na no manāṃsi /",
    "T09bsa032_u:2436": " (Vaidya 115)",
    "T09bsa032_u:2437": " tatsādhvimāṃ saṃhara dhīra buddhiṃ mā naḥ kṣate kṣāramihopahārṣīḥ // Jm_19.5 //",
    "T09bsa032_u:2438": " athākṣamaṃ vetsi gṛhānurāgaṃ śreyaḥpathaṃ vā vanavāsasaukhyam /",
    "T09bsa032_u:2439": " asmānanāthānapahāya gehe kasmādvanaṃ vāñchasi gantumekaḥ // Jm_19.6 //",
    "T09bsa032_u:2440": " tadyātrabhavato gatiḥ sāsmākam /",
    "T09bsa032_u:2441": " vayamapi pravrajāma iti /",
    "T09bsa032_u:2442": " bodhisattva uvāca -",
    "T09bsa032_u:2443": " anabhyāsādvivekasya kāmarāgānuvartinaḥ /",
    "T09bsa032_u:2444": " prapātamiva manyante pravrajyāṃ prāyaśo janāḥ // Jm_19.7 //",
    "T09bsa032_u:2445": " iti mayā nigṛhya nābhihitāḥ stha pravrajyāśrayaṃ prati jānatāpi gṛhavanavāsaviśeṣam /",
    "T09bsa032_u:2446": " tadetaccedabhirucitaṃ bhavatāmeva pravrajāma iti /",
    "T09bsa032_u:2447": " te saptāpi bhrātaro bhaginyaṣṭamāḥ sphītaṃ gṛhavibhavāsāramaśrumukhaṃ ca mitrasvajanabandhuvargaṃ vihāya tāpasapravrajyayā pravrajitāḥ /",
    "T09bsa032_u:2448": " tadanuraktahṛdayaścainānsahāya eko dāsī dāsaścānupravrajitāḥ /",
    "T09bsa032_u:2449": " te 'nyatarasminmahatyaraṇyāyatane jvalitamiva vikasitakamalavanaśobhayā vihasadiva",
    "T09bsa032_u:2450": " ca phullakumudavanairanibhṛtamadhukaragaṇamamalanīlasalilaṃ mahatsaraḥ saṃniśritya",
    "T09bsa032_u:2451": " praviviktamanojñāsu cchayādrumasamupagūḍhāsvasaṃnikṛṣṭaviniviṣṭāsu pṛthakpṛthakparṇaśālāsu",
    "T09bsa032_u:2452": " vrataniyamaparā dhyānānuyuktamanaso vijahnaḥ /",
    "T09bsa032_u:2453": " pañcame pañcame divase bodhisattvasamīpaṃ dharmaśravaṇārthamupajagmuḥ /",
    "T09bsa032_u:2454": " sa caiṣāṃ dhyānopadeśapravṛttāṃ kāmādīnavadarśanīṃ saṃvejanīyāṃ pravivekasantoṣavarṇabahulāṃ",
    "T09bsa032_u:2455": " kuhanalapanakausīdyādidoṣavigarhaṇīmupaśamaprasādapaddhatiṃ tāṃ tāṃ dharmyāṃ kathāṃ cakāra /",
    "T09bsa032_u:2456": " sā cainān dāsī bahumānānurāgavaśā tathaiba paricacāra /",
    "T09bsa032_u:2457": " sā tasmātsaraso bisānyuddhṛtya mahatsu padminīparṇeṣu śucau tīrapradeśe samānvinyasya ca bhāgānkāṣṭhasaṃghaṭṭanaśabdena kālaṃ nivedyāpakrāmati sma /",
    "T09bsa032_u:2458": " tatasteṣāmṛṣīṇāṃ kṛtajapahomavidhīnāṃ yathāvṛddhamekaiko 'bhigamya tato bisabhāgamekaikaṃ",
    "T09bsa032_u:2459": " yathākramamādāya svasyāṃ svasyāṃ parṇaśālāyāṃ vidhivatparibhujya dhyānābhiyuktamatirvijahāra /",
    "T09bsa032_u:2460": " ta evaṃ pravṛttā naiva parasparaṃ dadṛśuranyatra dharmaśravaṇakālāt /",
    "T09bsa032_u:2461": " teṣāmevaṃvidhena niravadyena śīlavṛttasamudācāreṇa pravivekābhiratyā dhyānapravaṇamānasatayā ca sarvatra yaśaḥ samupaśrutya śakro devānāmindrastatparīkṣānimittaṃ tatrābhijagāma /",
    "T09bsa032_u:2462": " taccaiṣāṃ dhyānābhimukhatvaṃ kukāryeṣvaprasaṅgamanutkaṇṭhāṃ praśamābhirāmaṃ cāvasthānamavekṣya sthirataraguṇasambhāvanastatparīkṣānimittamavahitamanā babhūva /",
    "T09bsa032_u:2463": " (Vaidya 116)",
    "T09bsa032_u:2464": " anutsuko vanānteṣu vasañchamaparāyaṇaḥ /",
    "T09bsa032_u:2465": " āropayati sādhūnāṃ guṇasambhāvanāṃ hṛdi // Jm_19.8 //",
    "T09bsa032_u:2466": " atha dvipakalabhadaśanapāṇḍukomalāni samuddhṛtya prakṣālya ca bisāni marakataharitaprabheṣu",
    "T09bsa032_u:2467": " padminīpatreṣu kamaladalakesaropahārālaṃkṛtānviracayya samānbhāgānkāṣṭhasaṃghaṭṭanaśabdena",
    "T09bsa032_u:2468": " nivedya kālaṃ teṣāmṛṣīṇāmapasṛtāyāṃ tasyāṃ dāsyāṃ bodhisattvaparīkṣārthaṃ śakro devānāmindraḥ",
    "T09bsa032_u:2469": " prathamameva bisabhāgamantardhāpayāmāsa /",
    "T09bsa032_u:2470": " pravartane hi duḥkhasya tiraskāre sukhasya ca /",
    "T09bsa032_u:2471": " dhairyaprayāmaḥ sādhūnāṃ visphuranniva gṛhyate // Jm_19.9 //",
    "T09bsa032_u:2472": " atha bodhisattvo 'bhigataḥ prathame bisabhāgasthāne bisabhāgavirahitaṃ padminīpatraṃ",
    "T09bsa032_u:2473": " parivyākulīkṛtopahāramabhisamīkṣya gṛhītaḥ kenāpi me bisapratyaṃśa ityavadhṛtamatirapetacetaḥsaṃkṣobhasaṃrambhastata",
    "T09bsa032_u:2474": " eva pratinivṛtya praviśya parṇaśālāyāṃ yathocitaṃ dhyānavidhimārebhe /",
    "T09bsa032_u:2475": " vaimanasyaparihārthaṃ cetareṣāmṛṣīṇāṃ tamarthaṃ na nivedayāmāsa /",
    "T09bsa032_u:2476": " itare tvasya bhrātaro nūnamanena gṛhītaḥ pratyaṃśa iti manyamānā yathocitāneva svānsvānanukrameṇa bisabhāgānādāya yathāsvaṃ parṇaśālāsu paribhujya dhyāyanti sma /",
    "T09bsa032_u:2477": " evaṃ dvitīye tṛtīye caturthe pañcame ca divase śakrastasya taṃ bisapratyaṃśamupanidadhe /",
    "T09bsa032_u:2478": " bodhisattvo 'pi ca mahāsattvastathaiva niḥsaṃkṣobhapraśāntacitto babhūva /",
    "T09bsa032_u:2479": " manaḥsaṃkṣobha eveṣṭo mṛtyurnāyuḥkṣayaḥ satām /",
    "T09bsa032_u:2480": " jīvitārthe 'pi nāyānti manaḥkṣobhamato budhāḥ // Jm_19.10 //",
    "T09bsa032_u:2481": " athāparāhṇasamaye dharmaśravaṇārthamṛṣayaste yathocittaṃ bodhisattvasya parṇaśālāṃ",
    "T09bsa032_u:2482": " samabhigatā dadṛśvāṃsaścainaṃ kṛśataraśarīraṃ parikṣāmakapolanayanaṃ parimlānavadanaśobhamasampūrṇasvaragāmbhīryaṃ",
    "T09bsa032_u:2483": " parikṣīṇamapyaparikṣīṇadhairyapraśamaguṇamabhinavendupriyadarśanamupetyopacārapuraḥsaraṃ",
    "T09bsa032_u:2484": " sasambhramāḥ kimidamiti kārśyanimittamenamapṛcchan /",
    "T09bsa032_u:2485": " tebhyo bodhisattvastamarthaṃ yathānubhūtaṃ nivedayāmāsa /",
    "T09bsa032_u:2486": " atha te tāpasāḥ parasparamīdṛśamanācāramasambhāvayantastatpīḍayā ca samupajātasaṃvegāḥ kaṣṭaṃ kaṣṭamityuktvā vrīḍāvanatavadanāḥ samatiṣṭhanta",
    "T09bsa032_u:2487": " śakraprabhāvācca samāvṛtajñānagativiṣayāḥ kuta idamiti na niścayamupajagmuḥ /",
    "T09bsa032_u:2488": " atha bodhisattvasyānujo bhrātā svamāvegamātmaviśuddhiṃ ca pradarśayañchapathātiśayamimaṃ cakāra -",
    "T09bsa032_u:2489": " samṛddhicihnābharaṇaṃ sa gehaṃ prāpnotu bhāryāṃ ca mano 'bhirāmām /",
    "T09bsa032_u:2490": " samagratāmetu ca putrapautrairbisāni te brāhmaṇa yo hyahārṣīt // Jm_19.11 //",
    "T09bsa032_u:2491": " (Vaidya 117)",
    "T09bsa032_u:2492": " apara uvāca -",
    "T09bsa032_u:2493": " mālāḥ srajaścandanamaṃśukāni bibhradvibhūṣāśca sutābhimṛṣṭāḥ /",
    "T09bsa032_u:2494": " kāmeṣu tīvrāṃ sa karotvapekṣāṃ bisānyahārṣīddvijamukhya yaste // Jm_19.12 //",
    "T09bsa032_u:2495": " apara uvāca -",
    "T09bsa032_u:2496": " kṛṣyāśrayāvāptadhanaḥ kuṭumbī pramodamānastanayapralāpaiḥ /",
    "T09bsa032_u:2497": " vayo 'pyapaśyanramatāṃ sa gehe bisāni yaste sakṛdapyahārṣīt // Jm_19.13 //",
    "T09bsa032_u:2498": " apara uvāca -",
    "T09bsa032_u:2499": " narādhipairbhṛtyavinītaceṣṭairabhyarcyamāno natalolacūḍaiḥ /",
    "T09bsa032_u:2500": " kṛtsnāṃ mahīṃ pātu sa rājavṛttyā lobhādahārṣīttava yo bisāni // Jm_19.14 //",
    "T09bsa032_u:2501": " apara uvāca -",
    "T09bsa032_u:2502": " purohitaḥ so 'stu narādhipasya mantrādinā svastyayayena yuktaḥ /",
    "T09bsa032_u:2503": " satkāramāpnotu tathā ca rājñastavāpi yo nāma bisānyahārṣīt // Jm_19.15 //",
    "T09bsa032_u:2504": " apara uvāca -",
    "T09bsa032_u:2505": " adhyāpakaṃ samyagadhītavedaṃ tapasvisambhāvanayā mahatyā /",
    "T09bsa032_u:2506": " arcantu taṃ jānapadāḥ sametya biseṣu lubdho na guṇeṣu yaste // Jm_19.16 //",
    "T09bsa032_u:2507": " sahāya uvāca -",
    "T09bsa032_u:2508": " catuḥśataṃ grāmavaraṃ samṛddhaṃ labdhvā narendrādupayātu bhoktum /",
    "T09bsa032_u:2509": " avītarāgo maraṇaṃ sa caitu lobhaṃ biseṣvapyajayanna yaste // Jm_19.17 //",
    "T09bsa032_u:2510": " (Vaidya 118)",
    "T09bsa032_u:2511": " dāsa uvāca -",
    "T09bsa032_u:2512": " sa grāmaṇīrastu sahāyamadhye strīnṛttagītairupalāpyamānaḥ /",
    "T09bsa032_u:2513": " mā rājataśca vyasanāni labdha bisārthamātmārthamaśīśamadyaḥ // Jm_19.18 //",
    "T09bsa032_u:2514": " bhaginyuvāca -",
    "T09bsa032_u:2515": " vidyotamānāṃ bapuṣā śriyā ca patnītvamānīya narādhipastām /",
    "T09bsa032_u:2516": " yoṣitsahasrāgrasarīṃ karotu yastvadvidhasyāpi bisānyahārṣīt // Jm_19.19 //",
    "T09bsa032_u:2517": " dāsyuvāca -",
    "T09bsa032_u:2518": " ekākinī sā samatītya sādhūnsvādūpabhoge praṇayaṃ karotu /",
    "T09bsa032_u:2519": " satkāralabdhāṃ mudamudvahantī bisānyapaśyattava yā na dharmam // Jm_19.20 //",
    "T09bsa032_u:2520": " atha tatra dharmaśravaṇārthaṃ samāgatāstadvanādhyuṣitā yakṣadviradavānarāstāṃ kathāmupaśrutya parāṃ vrīḍāṃ saṃvegaṃ copajagmuḥ /",
    "T09bsa032_u:2521": " atha yakṣa ātmaviśuddhipradarśanārthamiti śapathameṣāṃ purataścakāra -",
    "T09bsa032_u:2522": " āvāsikaḥ so 'stu mahāvihāre kacaṅgalāyāṃ navakarmikaśca /",
    "T09bsa032_u:2523": " ālokasandhiṃ divasaiḥ karotu yastvayyapi praskhalito bisārtham // Jm_19.21 //",
    "T09bsa032_u:2524": " hastyuvāca -",
    "T09bsa032_u:2525": " ṣaḍbhirdṛḍhaiḥ pāśaśataiḥ sa bandhaṃ prāpnotu ramyācca vanājjanāntam /",
    "T09bsa032_u:2526": " tīkṣṇāṅkaśākarṣaṇajā rujaśca yaste muniśreṣṭha bisānyahārṣīt // Jm_19.22 //",
    "T09bsa032_u:2527": " vānara uvāca -",
    "T09bsa032_u:2528": " sa puṣpamālī trapughṛṣṭakaṇṭho yaṣṭayā hataḥ sarpamukhaṃ paraitu /",
    "T09bsa032_u:2529": " (Vaidya 119)",
    "T09bsa032_u:2530": " vaikakṣyabaddhaśca vased gṛheṣu laulyādahārṣīttava yo bisāni // Jm_19.23 //",
    "T09bsa032_u:2531": " atha bodhisattvastānsarvānevānunayavinītākṣaraṃ śāntigāmbhīryasūcakamityuvāca -",
    "T09bsa032_u:2532": " yo naṣṭamityāha na cāsya naṣṭamiṣṭānsa kāmānadhigamya kāmam /",
    "T09bsa032_u:2533": " upaitu gehāśrita eva mṛtyuṃ bhavatsu yaḥ śaṅkata īdṛśaṃ vā // Jm_19.24 //",
    "T09bsa032_u:2534": " atha śakro devendrastena teṣāṃ kāmopabhogaprātikūlyasūcakena śapathātiśayena samutpāditavismayabahumānaḥ svenaiva vapuṣābhijvalatā tānṛṣīnabhigamya sāmarṣavaduvāca - mā tāvadbhoḥ /",
    "T09bsa032_u:2535": " yatprāptiparyutsukamānasānāṃ sukhārthināṃ naiti manāṃsi nidrā /",
    "T09bsa032_u:2536": " yānprāptumicchanti tapaḥśramaiśca tānkena kāmāniti kutsayadhve // Jm_19.25 //",
    "T09bsa032_u:2537": " bodhisattva uvāca - anantādīnavā mārṣa kāmāḥ /",
    "T09bsa032_u:2538": " saṃkṣepatastu śrūyatāṃ yadabhisamīkṣya kāmānna praśaṃsanti munayaḥ /",
    "T09bsa032_u:2539": " kāmeṣu bandhamupayāti vadhaṃ ca lokaḥ śokaṃ klamaṃ bhayamanekavidhaṃ ca duḥkham /",
    "T09bsa032_u:2540": " kāmārthameva ca mahīpatayaḥ patanti dharmopamardarabhasā narakaṃ paratra // Jm_19.26 //",
    "T09bsa032_u:2541": " yatsauhṛdāni sahasā virasībhavanti yannītiśāṭhyamalinena pathā prayānti /",
    "T09bsa032_u:2542": " kīrtyā viyogamasukhaiḥ parataśca yogaṃ yatprāpnuvanti nanu kāraṇamatra kāmāḥ // Jm_19.27 //",
    "T09bsa032_u:2543": " iti hīnavimadhyamottamānāmiha cāmutra ca yadvadhāya kāmāḥ /",
    "T09bsa032_u:2544": " kupitānbhujagānivātmakāmā munayastāniti śakra nāśrayante // Jm_19.28 //",
    "T09bsa032_u:2545": " atha śakro devānāmindrastasya tadvacanaṃ yuktamityabhinandya tena caiteṣāmṛṣīṇāṃ māhātmyenābhiprasāditamanāstebhyaḥ svamaparādhamāviścakāra",
    "T09bsa032_u:2546": " (Vaidya 120)",
    "T09bsa032_u:2547": " guṇasambhāvanāvyaktiryatparīkṣyopalabhyate /",
    "T09bsa032_u:2548": " mayā vinihitānyasmātparīkṣārthaṃ bisāni vaḥ // Jm_19.29 //",
    "T09bsa032_u:2549": " tatsanāthaṃ jagaddiṣṭayā munibhistathyakīrtibhiḥ /",
    "T09bsa032_u:2550": " viśuddhiḥ sthiracāritre tadetāni bisāni te // Jm_19.30 //",
    "T09bsa032_u:2551": " ityuktvā tāni bisāni bodhisattvasya samupajahāra /",
    "T09bsa032_u:2552": " atha bodhisattvastadasyāsamudācāradhāṣṭaryaṃ tejasvinibhṛtena vacasā pratyātideśa -",
    "T09bsa032_u:2553": " na bāndhavā naiva vayaṃ sahāyā na te naṭā nāpi viḍambakāḥ smaḥ /",
    "T09bsa032_u:2554": " kasminnavaṣṭabhya nu devarāja krīḍāpathenaivamṛṣīnupaiṣi // Jm_19.31 //",
    "T09bsa032_u:2555": " ityukte śakro devendraḥ sasambhramāpāstakuṇḍalakirīṭavidyudbhāsuravadanaḥ sabahumānamabhipraṇamyainaṃ kṣamayāmāsa -",
    "T09bsa032_u:2556": " uktaprayojanamidaṃ cāpalaṃ mama nirmama /",
    "T09bsa032_u:2557": " pitevācārya iva ca kṣantumarhati tadbhavān // Jm_19.32 //",
    "T09bsa032_u:2558": " nimīlitajñānabilocanānāṃ svabhāva eṣa skhalituṃ same 'pi /",
    "T09bsa032_u:2559": " kṣamāṃ ca tatrātmavatāṃ prapattumato 'pyadaścetasi mā sma kārṣīḥ // Jm_19.33 //",
    "T09bsa032_u:2560": " iti kṣamayitvā śakrastatraivāntardadhe /",
    "T09bsa032_u:2561": " tadevaṃ pravivekasukharasajñānāṃ viḍambaneva vihiṃseva ca kāmāḥ pratikūlā bhavanti /",
    "T09bsa032_u:2562": " [taccedaṃ jātakaṃ bhagavānvyākārṣīt -",
    "T09bsa032_u:2563": " ahaṃ śāradvatīputro maudgalyāyanakāśyapau /",
    "T09bsa032_u:2564": " pūrṇāniruddhāvānanda ityāsurbhrātarastadā // Jm_19.34 //",
    "T09bsa032_u:2565": " bhaginyutpalavarṇāsīddāsī kubjottarābhavat /",
    "T09bsa032_u:2566": " citro gṛhapatirdāso yakṣaḥ sātāgiristadā // Jm_19.35 //",
    "T09bsa032_u:2567": " pārileyo 'bhavannāgo madhudātaiva vānaraḥ /",
    "T09bsa032_u:2568": " kālodāyī ca śakro 'bhūddhāryatāmiti jātakam // Jm_19.36 //",
    "T09bsa032_u:2569": " iti bisajātakamekonaviṃśatitamam /",
    "T09bsa032_u:2570": " (Vaidya 121)",
    "T09bsa032_u:2571": " 20. Śreṣṭhijātakam",
    "T09bsa032_u:2572": " abhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam /",
    "T09bsa032_u:2573": " tadyathānuśrūyate -",
    "T09bsa032_u:2574": " bodhisattvaḥ kila śrutakulavinayamahānakṣudranipuṇamatiraviṣamavyavahāraratiranekaśāstrābhyāsādālakṣitavacanasauṣṭhabaḥ",
    "T09bsa032_u:2575": " karuṇānuvṛttyā samantato visyandamānadhanasamṛddhirmahāpradānairmahādhanatvād gṛhapatiratnasaṃmato",
    "T09bsa032_u:2576": " 'nyatamasya rājñaḥ śreṣṭhī babhūva /",
    "T09bsa032_u:2577": " sa prakṛtyaiva dharmātmā śrutādiguṇabhūṣaṇaḥ /",
    "T09bsa032_u:2578": " abhūtprāyeṇa lokasya bahumānaikabhājanam // Jm_20.1 //",
    "T09bsa032_u:2579": " atha kadācittasminmahāsattve rājakulamabhigate kenacideva karaṇīyena tasya śvaśrūrduhitaramavalokayituṃ tadgṛhamabhijagāma /",
    "T09bsa032_u:2580": " kṛtābhyāgamanasatkārā ca saṃkathāprastāvāgataṃ svāṃ duhitaraṃ bodhisattvabhāryāṃ rahasi kuśalaparipraśnapūrvakaṃ paryapṛcchatkaccittvāṃ tāta bhartā nāvamanyate /",
    "T09bsa032_u:2581": " kaccidvā vetti paricaryāguṇam /",
    "T09bsa032_u:2582": " na vā duḥkhaśīlatayā prabādhata iti /",
    "T09bsa032_u:2583": " sā vrīḍāvanatavadanā lajjā 'pragalbhaṃ śanakairuvāca - yādṛśo 'yaṃ śīlaguṇasamudācāreṇa,",
    "T09bsa032_u:2584": " pravrajito 'pi durlabhaḥ ka idānīṃ tādṛśaḥ /",
    "T09bsa032_u:2585": " atha sā tasyā mātā jaropahataśrutismṛtitvāllajjāsaṃkucitākṣaraṃ tanayayā tadvacanamabhidhīyamānaṃ na samyagupadhārayāmāta /",
    "T09bsa032_u:2586": " pravrajitasaṃkīrtanāttu pravrajito me jāmāteti niścayamupajagāma /",
    "T09bsa032_u:2587": " sā sasvaramabhiruditā svāṃ duhitaramanuśocantī duḥkhāvegavaśātparidevanaparā babhūva /",
    "T09bsa032_u:2588": " kīdṛśastasya śīlaguṇasamudācāro ya evamanuraktaṃ svaṃ janamapahāya pravrajitaḥ?",
    "T09bsa032_u:2589": " kiṃ vā tasya pravrajyayā?",
    "T09bsa032_u:2590": " taruṇasya vapuṣmataḥ sataḥ sukumārasya sukhocitātmanaḥ /",
    "T09bsa032_u:2591": " kṣitipābhimatasya tasya vai vanavāse praṇatā matiḥ katham // Jm_20.2 //",
    "T09bsa032_u:2592": " svajanādanavāpya vipriyaṃ jarayā vopahṛtāṃ virūpatām /",
    "T09bsa032_u:2593": " kathamekapade rujaṃ vinā vibhavodgāri gṛhaṃ sa muktavān // Jm_20.3 //",
    "T09bsa032_u:2594": " vinayābharaṇena dhīmatā priyadharmeṇa parānukampinā /",
    "T09bsa032_u:2595": " (Vaidya 122)",
    "T09bsa032_u:2596": " kathamabhyupapannamīdṛśaṃ svajane niṣkaruṇatvacāpalam // Jm_20.4 //",
    "T09bsa032_u:2597": " śramaṇadvijamitrasaṃśritānsvajanaṃ dīnajanaṃ ca mānayan /",
    "T09bsa032_u:2598": " śuciśīladhanaḥ kimāpnuyānna sa geheṣu vane yadīpsati // Jm_20.5 //",
    "T09bsa032_u:2599": " aparādhavivarjitāṃ tyajannanukūlāṃ sahadharmacāriṇīm /",
    "T09bsa032_u:2600": " yatidharmaparaḥ sa nekṣate kimimaṃ dharmapathavyatikramam // Jm_20.6 //",
    "T09bsa032_u:2601": " dhigaho bata daivadurnayādyadi bhaktaṃ janamevamujjhatām /",
    "T09bsa032_u:2602": " na ghṛṇāpathameti mānasaṃ yadi vā dharmalavo 'pi sidhyati // Jm_20.7 //",
    "T09bsa032_u:2603": " atha sā bodhisattvasya patnī tena mātuḥ karuṇenākṛtakena paridevitena patipravrajyābhisaṃbandhena",
    "T09bsa032_u:2604": " strīsvabhāvād vyathitahṛdayā sasaṃbhramā viṣādaviklavamukhī śokaduḥkhābhinipātasaṃkṣobhādvismṛtakathāprastāvasaṃbandhā",
    "T09bsa032_u:2605": " pravrajito me bharteti madvyavasthāpanārthamambā gṛhamidamabhigatā vipriyaśravaṇāditi",
    "T09bsa032_u:2606": " niścayamupetya saparidevitaṃ sasvaraṃ rudatī mohamupajagāma bālā /",
    "T09bsa032_u:2607": " tadupaśrutya gṛhajanaḥ parijanavargaśca śokaduḥkhāvegādākrandanaṃ cakāra /",
    "T09bsa032_u:2608": " tacchrutvā prātiveśyamitrasvajanabandhuvargaḥ saṃśritajano brāhmaṇagṛhapatayaśca tasya gṛhapateranurāgavaśānugāḥ prāyaśaśca paurāstadgṛhamabhijagmuḥ",
    "T09bsa032_u:2609": " prāyeṇa lokasya babhūva yasmāttulyakramo 'sau sukhaduḥkhayoge /",
    "T09bsa032_u:2610": " ato 'sya loko 'pyanuśikṣayeva tulyakramo 'bhūtsukhaduḥkhayoge // Jm_20.8 //",
    "T09bsa032_u:2611": " atha bodhisattvo rājakulāt svabhavanasamīpamupagataḥ sākrandaśabdaṃ svabhavanamavetya mahataśca janakāyasya saṃnipātaṃ svaṃ puruṣamanvādideśa jñāyatāṃ kimetaditi /",
    "T09bsa032_u:2612": " sa taṃ vṛttāntamupalabhya samupetyāsmai nivedayāmāsa -",
    "T09bsa032_u:2613": " utsṛjya bhavanaṃ sphītamāryaḥ pravrajitaḥ kila /",
    "T09bsa032_u:2614": " iti śrutvā kuto 'pyeṣa snehādevaṃgato janaḥ // Jm_20.9 //",
    "T09bsa032_u:2615": " (Vaidya 123)",
    "T09bsa032_u:2616": " atha sa mahāsattvaḥ prakṛtyā śuddhāśayaḥ pratyādiṣṭa iva tena vacasā samupajātavrīḍasaṃvegaścintāmāpede /",
    "T09bsa032_u:2617": " bhadrā bata mayi janasya saṃbhāvanā /",
    "T09bsa032_u:2618": " ślāghanīyāmavāpyaitāṃ guṇasaṃbhāvanāṃ janāt /",
    "T09bsa032_u:2619": " gṛhābhimukha eva syāṃ yadi kiṃ mama pauruṣam // Jm_20.10 //",
    "T09bsa032_u:2620": " syāddoṣabhaktiḥ prathitā mayaivaṃ guṇeṣvavajñāvirasā ca vṛttiḥ /",
    "T09bsa032_u:2621": " yāyāmataḥ sādhujane laghutvaṃ ki jīvitaṃ syācca tathāvidhasya // Jm_20.11 //",
    "T09bsa032_u:2622": " saṃbhāvanāmasya janasya tasmātkriyāguṇena pratipūjayāmi /",
    "T09bsa032_u:2623": " asatparikleśamayaṃ vimuñcaṃstapovanapremaguṇena geham // Jm_20.12 //",
    "T09bsa032_u:2624": " iti vicintya sa mahātmā tata eva pratinivṛtya rājñaḥ pratihārayāmāsa - śreṣṭhī punardraṣṭumicchati devamiti /",
    "T09bsa032_u:2625": " kṛtābhyanujñaśca praviśya yathopacāraṃ rājasamīpamupajagāma /",
    "T09bsa032_u:2626": " kimidamiti ca rājñā paryanuyukto 'bravīt - icchāmi pravrajitum,",
    "T09bsa032_u:2627": " tadabhyanujñātumarhati māṃ deva iti /",
    "T09bsa032_u:2628": " athainaṃ sa rājā sasaṃbhramāvegaḥ snehādityuvāca -",
    "T09bsa032_u:2629": " mayi sthite bandhusuhṛdviśiṣṭe tvaṃ kena duḥkhena vanaṃ prayāsi /",
    "T09bsa032_u:2630": " yannāpahartuṃ prabhutā mama syāddhanena nītyā balasaṃpadā vā // Jm_20.13 //",
    "T09bsa032_u:2631": " artho dhanairyadi gṛhāṇa dhanāni mattaḥ pīḍā kutaścidatha tāṃ pratiṣedhayāmi /",
    "T09bsa032_u:2632": " māṃ yācamānamiti bandhujanaṃ ca hitvā kiṃ vā tvamanyadabhivīkṣya vanaṃ prayāsi // Jm_20.14 //",
    "T09bsa032_u:2633": " iti sa mahātmā sasnehabahumānamabhihito rājñā sānunayamenamuvāca -",
    "T09bsa032_u:2634": " pīḍā kutastvadbhujasaṃśritānāṃ dhanodayāvekṣaṇadīnatā vā /",
    "T09bsa032_u:2635": " ato na duḥkhena vanaṃ prayāmi yamarthamuddiśya tu taṃ nibodha // Jm_20.15 //",
    "T09bsa032_u:2636": " (Vaidya 124)",
    "T09bsa032_u:2637": " dīkṣāmupāśrita iti prathito 'smi deva śokāśrudurdinamukhena mahājanena /",
    "T09bsa032_u:2638": " icchāmi tena vijaneṣu vaneṣu vastuṃ śraddheyatāmupagato 'smi guṇābhipattau // Jm_20.16 //",
    "T09bsa032_u:2639": " rājovāca - nārhati bhavāñjanapravādamātrakeṇāsmān parityaktum /",
    "T09bsa032_u:2640": " na hi bhavadvidhānāṃ janapravādasaṃpādanābhirādhyā guṇavibhūtistadasaṃpādanavirādhyā vā /",
    "T09bsa032_u:2641": " svecchāvikalpagrathitāśca tāstā niraṅkuśā lokakathā bhramanti /",
    "T09bsa032_u:2642": " kurvīta yastā hṛdaye 'pi tāvatsyātso 'pahāsyaḥ kimuta prapattā // Jm_20.17 //",
    "T09bsa032_u:2643": " bodhisattva uvāca - mā maivaṃ mahārāja /",
    "T09bsa032_u:2644": " na hi kalyāṇo janapravādo nānuvidheyaḥ /",
    "T09bsa032_u:2645": " paśyatu devaḥ,",
    "T09bsa032_u:2646": " kalyāṇadharmeti yadā narendra saṃbhāvanāmeti manuṣyadharmā /",
    "T09bsa032_u:2647": " tasyā na hīyeta naraḥ sadharmā hriyāpi tāvaddhuramudvahettām // Jm_20.18 //",
    "T09bsa032_u:2648": " saṃbhāvanāyāṃ guṇabhāvanāyāṃ saṃdṛśyamāno hi yathā tathā vā /",
    "T09bsa032_u:2649": " viśeṣato bhāti yaśaḥprasiddhyā syāttvanyathā śuṣka ivodapānaḥ // Jm_20.19 //",
    "T09bsa032_u:2650": " guṇapravādairayathārthavṛddhairvimarśapātākulitaiḥ patadbhiḥ /",
    "T09bsa032_u:2651": " vicūrṇitā kīrtitanurnarāṇāṃ duḥkhena śaknoti punaḥ prasartum // Jm_20.20 //",
    "T09bsa032_u:2652": " tadvarjanīyānparivarjayantaṃ parigrahānvigrahahetubhūtān /",
    "T09bsa032_u:2653": " krodhocchiraskāniva kṛṣṇasarpānyukto 'si māṃ deva na saṃniṣeddhum // Jm_20.21 //",
    "T09bsa032_u:2654": " snehena bhaktijñatayā ca kāmaṃ yukto vidhirbhṛtyajane tavāyam /",
    "T09bsa032_u:2655": " (Vaidya 125)",
    "T09bsa032_u:2656": " vittena tu pravrajitasya kiṃ me parigrahakleśaparigraheṇa // Jm_20.22 //",
    "T09bsa032_u:2657": " ityanunīya sa mahātmā taṃ rājānaṃ kṛtābhyanujñastena tata eva vanāya pratasthe /",
    "T09bsa032_u:2658": " athainaṃ suhṛdo jñātayaḥ saṃśritāścābhigamya śokāśrupariplutanayanāḥ pādayoḥ saṃpariṣvajya nivārayitumīṣuḥ /",
    "T09bsa032_u:2659": " kecidañjalipragrahapuraḥsaraṃ mārgamasyāvṛtya samavātiṣṭhanta /",
    "T09bsa032_u:2660": " sapariṣvaṅgasaṃgatānunayamapare gṛhābhimukhamenaṃ netumīṣuḥ /",
    "T09bsa032_u:2661": " yatkiñcanakāritākṣepakarkaśākṣaramanye praṇayādenamūcuḥ /",
    "T09bsa032_u:2662": " mitrasvajanāpekṣākāruṇyapradarśanamapare 'sya pracakruḥ /",
    "T09bsa032_u:2663": " gṛhāśrama eva puṇyatama ityevamanye śrutiyuktisaṃgrathitaṃ grāhayitumīhāṃ cakrire /",
    "T09bsa032_u:2664": " tapovanavāsaduḥkhatāsaṃkīrtanaiḥ kāryaśeṣaparisamāptyā yācñayā paralokaphalasaṃdehakathābhistaistaiśca vārttāviśeṣairnivartayitumenaṃ vyāyacchanta",
    "T09bsa032_u:2665": " tasya tān pravrajyāśrayavimukhān vanagamananivāraṇadhīramukhān nayanajalārdramukhān suhṛdo 'bhivīkṣya vyaktamiti cintā babhūva -",
    "T09bsa032_u:2666": " suhṛtpratijñaiḥ suhṛdi pramatte nyāyyaṃ hitaṃ rūkṣamapi prayoktum /",
    "T09bsa032_u:2667": " rūḍhaḥ satāmeṣa hi dharmamārgaḥ prāgeva rūcyaṃ ca hitaṃ ca yatsyāt // Jm_20.23 //",
    "T09bsa032_u:2668": " vanād gṛhaṃ śreya idaṃ tvamīṣāṃ svastheṣu citteṣu kathaṃ nu ruḍham /",
    "T09bsa032_u:2669": " yannirviśaṅkā vanasaṃśrāyānmāṃ pāpaprasaṅgādiva vārayanti // Jm_20.24 //",
    "T09bsa032_u:2670": " mṛto mariṣyannapi vā manuṣyaścyutaśca dharmāditi roditavyam /",
    "T09bsa032_u:2671": " kayā nu buddhyā vanavāsakāmaṃ māmeva jīvantamamī rudanti // Jm_20.25 //",
    "T09bsa032_u:2672": " madviprayogastvatha śokaheturmayā samaṃ kiṃ na vane vasanti /",
    "T09bsa032_u:2673": " gehāni cetkāntatarāṇi mattaḥ ko nvādaro bāṣpaparivyayena // Jm_20.26 //",
    "T09bsa032_u:2674": " atha tvidānīṃ svajanānurāgaḥ karoti naiṣāṃ tapase 'bhyanujñām /",
    "T09bsa032_u:2675": " (Vaidya 126)",
    "T09bsa032_u:2676": " sāmarthyamāsītkathamasya naiva byūḍheṣvanīkeṣvapi tatra tatra // Jm_20.27 //",
    "T09bsa032_u:2677": " dṛṣṭāvadāno vyasanodayeṣu bāṣpodgamānmūrta ivopalabdha /",
    "T09bsa032_u:2678": " saṃrūḍhamūlo 'pi suhṛtsvabhāvaḥ śāṭhyaṃ prayātyatra vinānuvṛttyā // Jm_20.28 //",
    "T09bsa032_u:2679": " nivāraṇārthāni sagadgadāni vākyāni sāśrūṇi ca locanāni /",
    "T09bsa032_u:2680": " praṇāmalolāni śirāṃsi caiṣāṃ mānaṃ samānasya yathā karoti // Jm_20.29 //",
    "T09bsa032_u:2681": " snehastathaivārhati kartumeṣāṃ ślādhyāmanupravrajane 'pi buddhim /",
    "T09bsa032_u:2682": " mā bhūnnaṭānāmiva vṛttametad vrīḍākaraṃ sajjanamānasānām // Jm_20.30 //",
    "T09bsa032_u:2683": " dvitrāṇi mitrāṇi bhavantyavaśyamāpadgatasyāpi sunirguṇasya /",
    "T09bsa032_u:2684": " sahāya eko 'pyatidurlabhastu guṇoditasyāpi vanaprayāṇe // Jm_20.31 //",
    "T09bsa032_u:2685": " ye me haranti sma puraḥsaratvaṃ raṇeṣu mattadvipasaṃkaṭeṣu /",
    "T09bsa032_u:2686": " nānuvrajantyadya vanāya te māṃ kiṃsvitsa evāsmi ta eva ceme // Jm_20.32 //",
    "T09bsa032_u:2687": " smarāmi naiṣāṃ viguṇaṃ prayātuṃ snehasya yatsaṃkṣayakāraṇaṃ syāt /",
    "T09bsa032_u:2688": " suhṛjjanasyaivamiyaṃ sthitirme kaccidbhavetsvastinimittato 'smāt // Jm_20.33 //",
    "T09bsa032_u:2689": " mamaiva vā nirguṃṇabhāva eṣa nānuvrajantyadya vanāya yanmām /",
    "T09bsa032_u:2690": " guṇāvabaddhāni hi mānasāni kasyāsti viśleṣayituṃ prabhutvam // Jm_20.34 //",
    "T09bsa032_u:2691": " (Vaidya 127)",
    "T09bsa032_u:2692": " ye vā prakāśānapi gehadoṣānguṇānna paśyanti tapovane vā /",
    "T09bsa032_u:2693": " nimīlitajñānavilocanāṃstānkimanyathāhaṃ paritarkayāmi // Jm_20.35 //",
    "T09bsa032_u:2694": " paratra caiveha ca duḥkhahetūnkāmānvihātuṃ na samutsahante /",
    "T09bsa032_u:2695": " tapovanaṃ tadviparītamete tyajanti māṃ cādya dhigastu moham // Jm_20.36 //",
    "T09bsa032_u:2696": " yairvipralabdhāḥ suhṛdo mamaite na yānti śāntiṃ nikhilāśca lokāḥ /",
    "T09bsa032_u:2697": " tapovanopārjitasatprabhāvastāneva doṣānprasabhaṃ nihanmi // Jm_20.37 //",
    "T09bsa032_u:2698": " iti sa parigaṇayya niścitātmā praṇayamayāni suhṛdviceṣṭitāni /",
    "T09bsa032_u:2699": " anunayamadhurākṣarairvacobhirviśadamapāsya tapovanaṃ jagāma // Jm_20.38 //",
    "T09bsa032_u:2700": " tadevamabhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam /",
    "T09bsa032_u:2701": " yato bhikṣurityupāsaka iti guṇataḥ saṃbhāvyamānena sādhunā tadbhāvasādhubhirguṇairabhyalaṃkartavya evātmā /",
    "T09bsa032_u:2702": " evaṃ durlabhā dharmapratipattisahāyā ityevamapyunneyam /",
    "T09bsa032_u:2703": " // iti śreṣṭhijātakaṃ viṃśatitamam //",
    "T09bsa032_u:2704": " (Vaidya 128)",
    "T09bsa032_u:2705": " 21. Cuḍḍabodhijātakam",
    "T09bsa032_u:2706": " krodhavinayācchatrūnupaśamayati,",
    "T09bsa032_u:2707": " vardhayatyeva tvanyathā /",
    "T09bsa032_u:2708": " tadyathānuśrūyate -",
    "T09bsa032_u:2709": " bodhisattvaḥ kila mahāsattvaḥ kasmiṃścinmahati brāhmaṇakule guṇābhyāsamāhātmyādativṛddhayaśasi pratiniyatasamṛddhiguṇe rājasatkṛte daivatasaṃmate lokasya janma pratileme /",
    "T09bsa032_u:2710": " kālānāmatyayenābhivṛddhaḥ kṛtasaṃskārakarmā śrutaguṇābhyāsādacireṇaiva vidvatsadassu prakāśanāmā babhūva /",
    "T09bsa032_u:2711": " kītirvidvatsadassveva viduṣāṃ pravijṛmbhate /",
    "T09bsa032_u:2712": " ratnajñeṣviva ratnānāṃ śūrāṇāṃ samareṣviva // Jm_21.1 //",
    "T09bsa032_u:2713": " atha sa mahātmā pravrajyākṛtaparicayatvātpūrvajanmasu svabhyastadharmasaṃjñatvātprajñāvadātamatitvacca na gehe ratimupalebhe /",
    "T09bsa032_u:2714": " sa kāmān vigrahavivādamadavairasyaprācuryādrājacaurodakadahanavipriyadāyādasādhāraṇatvādatṛptijanakatvādanekadoṣāyatanatvācca",
    "T09bsa032_u:2715": " saviṣamivānnamātmakāmaḥ parityajya saṃhṛtakeśaśmaśruśobhaḥ kāṣāyavivarṇavāsāḥ parityaktagṛhaveṣavibhramaḥ",
    "T09bsa032_u:2716": " pravrajyāvinayaniyamaśriyamaśiśriyam /",
    "T09bsa032_u:2717": " tadanurāgavaśagā cāsya patnī keśānavatāryāhāryavibhūṣaṇodvahananirvyāpāraśarīrā svarūpaguṇaśobhāvibhūṣitā kāṣāyavastrasaṃvītatanuranupravavrāja",
    "T09bsa032_u:2718": " atha bodhisattvastapovanānugamanavyavasāyamasya vidtvā tapovanādhyāsanāyogyatāṃ ca strīsaukumāryasyāvocadenāṃ - bhadre darśitastvayāyamasmadanurāgasvabhāvaḥ",
    "T09bsa032_u:2719": " tadalamasmadanugamanaṃ pratyanena vyavasāyena te /",
    "T09bsa032_u:2720": " yatraiva tvanyāḥ pravrajitāḥ prativasanti tatra bhavatyāstābhireva sārdha pratirūpaṃ vastuṃ syāt /",
    "T09bsa032_u:2721": " durabhisaṃbhavāni hyaraṇyāyatanāni / paśya -",
    "T09bsa032_u:2722": " śamaśānaśūnyālayaparvateṣu vaneṣu ca vyālamṛgākuleṣu /",
    "T09bsa032_u:2723": " niketahīnā yatayo vasanti yatraiva cāstaṃ ravirabhyupaiti // Jm_21.2 //",
    "T09bsa032_u:2724": " dhyānodyamādekacarāśca nityaṃ stridarśanādapyapavṛttabhāvāḥ /",
    "T09bsa032_u:2725": " nivartituṃ tena matiṃ kuruṣva ko 'rthastabānena paribhrameṇa // Jm_21.3 //",
    "T09bsa032_u:2726": " sā niyatamenamanugamanakṛtaniścayā bāṣpoparudhyamānanayanā kiṃcidīdṛśaṃ pratyuvāca -",
    "T09bsa032_u:2727": " yadi me śramabuddhiḥ syattavānugamanotsave /",
    "T09bsa032_u:2728": " kimityevaṃ prapadyeya duḥkha tava ca vipriyam // Jm_21.4 //",
    "T09bsa032_u:2729": " (Vaidya 129)",
    "T09bsa032_u:2730": " yattu naiva samarthāsmi vartituṃ rahitā tvayā /",
    "T09bsa032_u:2731": " ityājñātikramamimaṃ tvaṃ mama kṣantumarhasi // Jm_21.5 //",
    "T09bsa032_u:2732": " iti sā dvitrirapyucyamānāyadā necchati sma nivartitum,",
    "T09bsa032_u:2733": " tato bodhisattva upekṣānibhṛtamatirasyāṃ babhūva /",
    "T09bsa032_u:2734": " sa tayānugamyamānaścakravāka iva cakravākyā grāmanagaranigamānanuvicaran kadācitkṛtabhaktakṛtyaḥ",
    "T09bsa032_u:2735": " kasmiṃścitpravivikte śrimati nānātarugahanopaśobhite ghanapracchāye kṛtopakāra iva",
    "T09bsa032_u:2736": " kvacitkvaciddinakarakiraṇacandrakairnānukusumarajo 'vakīrṇadharaṇitale śucau vanoddeśe",
    "T09bsa032_u:2737": " dhyānavidhimanuṣṭhāya sāyānhasamaye vyutthāya samādheḥ pāṃsukūlāni sivyati sma /",
    "T09bsa032_u:2738": " sāpi pravrajitā tasyaiva nātīdūre vṛkṣamūlamupaśobhayamānā devateva svena vapuṣaḥ prabhāveṇa virājamānā tadupadiṣṭena manaskāravidhinā dhyāyati sma /",
    "T09bsa032_u:2739": " atha tatratyo rājā vasantakālajanitābhyadhikakisalayaśobhāni bhramadbhramaramadhukarīgaṇopakūjitāni",
    "T09bsa032_u:2740": " pramattakokilakulakilakilāni prahasitakamalakuvalayālaṃkṛtābhilaṣaṇiyajalāśayāni",
    "T09bsa032_u:2741": " vividhakusumasaṃmodagandhādhivāsitasukhapavanānyupavanāni samanuvicaraṃstaṃ deśamupajagāma /",
    "T09bsa032_u:2742": " vicitrapuṣpastabakojjvalāni kṛtacchadānīva vasantalakṣmyā /",
    "T09bsa032_u:2743": " vācālapuṃskokilabarhiṇāni saroruhākīrṇajalāśayāni // Jm_21.6 //",
    "T09bsa032_u:2744": " samudbhavatkomalaśādvalāni vanāni mattabhramarārutāni /",
    "T09bsa032_u:2745": " ākrīḍabhūtāni manobhavasya draṣṭuṃ bhavatyeva manaḥpraharṣaḥ // Jm_21.7 //",
    "T09bsa032_u:2746": " atha sa rājā savinayamabhigamya bodhisattvaṃ kṛtapratisaṃmodanakathastatraikānte nvaṣidata /",
    "T09bsa032_u:2747": " sa tāṃ pravrajitāmatimanoharadarśanāmabhivīkṣya tasyā rūpaśobhayā samākṣipyamāgahṛdayo nūnamasyeyaṃ sahadharmacāriṇītyavetya lolasvabhavatvāttadapaharaṇopāyaṃ vimamarśa /",
    "T09bsa032_u:2748": " śrutaprabhāvaḥ sa tapodhanānāṃ śāpārciṣaḥ kroṣahutāśanasya /",
    "T09bsa032_u:2749": " saṃkṣiptadhairyo 'pi manobhavena nāsminnavajñārabhaso babhūva // Jm_21.8 //",
    "T09bsa032_u:2750": " tasya buddhirabhavat - tapaḥprabhāvamasya jñātvā śakyamatra tadyuktaṃ pravartituṃ nānyathā /",
    "T09bsa032_u:2751": " yadyayamasyāṃ saṃrāgavaktavyamatirvyaktamasminna tapaḥprabhāvo 'sti /",
    "T09bsa032_u:2752": " atha vītarāgaḥ syānmandāpekṣo vā (Vaidya 130)",
    "T09bsa032_u:2753": " tato 'smin saṃbhāvyaṃ tapaḥprabhavamāhātmyam /",
    "T09bsa032_u:2754": " iti vicintya sa rājā tapahprabhāvajijñāsayā bodhisattvaṃ hitaiṣivaduvāca - bhoḥ pravrajita",
    "T09bsa032_u:2755": " pracuradhūrtasāhasikapuruṣe 'smiṃlloke na yuktamatrabhavato nirākrandeṣu vaneṣvevaṃ",
    "T09bsa032_u:2756": " pratirūpayānayā sahadharmacāriṇyā saha vicaritum /",
    "T09bsa032_u:2757": " asyāṃ hi te kaścidaparādhyamāno niyatasmānapyupakrośabhājanīkuryāt / paśya",
    "T09bsa032_u:2758": " evaṃ vivikteṣu tapaḥkṛśaṃ tvāṃ dharmeṇa sārdhaṃ paribhūya kaścit /",
    "T09bsa032_u:2759": " imāṃ prasahyāpaharedyadā te śokātparaṃ kiṃ bata tatra kuryāḥ // Jm_21.9 //",
    "T09bsa032_u:2760": " roṣaprasaṅgo hi manaḥprayāthī dharmopamardādyaśasaśca hantā /",
    "T09bsa032_u:2761": " vasatviyaṃ tena janānta eva strīsaṃnikarṣeṇa ca kiṃ yatīnām // Jm_21.10 //",
    "T09bsa032_u:2762": " bodhisattva uvāca - yuktamāha mahārājaḥ /",
    "T09bsa032_u:2763": " api tu śrūyatāṃ yadevaṃgate 'rthe prapadyeya -",
    "T09bsa032_u:2764": " syādatra me yaḥ pratikūlavartī darpodbhavādapratisaṃkhyayā vā /",
    "T09bsa032_u:2765": " vyaktaṃ na mucyeta sa jīvato me dhārādhanasyeva dhanasya reṇuḥ // Jm_21.11 //",
    "T09bsa032_u:2766": " atha sa rājā tīvrāpekṣo 'yamasyāṃ tapaḥprabhāvahīna ityavajñāya taṃ mahāsattvaṃ tadapāyanirāśaṅkaḥ",
    "T09bsa032_u:2767": " kāmarāgavaśagaḥ strīsaṃdarśanādhikṛtān puruṣān samādideśa - gacchataitāṃ pravrajitāmantaḥpuraṃ praveśayateti /",
    "T09bsa032_u:2768": " tadupaśrutya sā pravrajitā vyālamṛgābhidruteva vanamṛgī bhayaviṣādaviklavamukhī bāṣpoparudhyamānanayanā gadgadāyamānakaṇṭhī tattadārtivaśādvilalāpa",
    "T09bsa032_u:2769": " lokasya nāmārtiparājitasya parāyaṇaṃ bhūmipatiḥ piteva /",
    "T09bsa032_u:2770": " sa eva yasya tvanayābahuḥ syādākrandanaṃ kasya nu tena kāryam // Jm_21.12 //",
    "T09bsa032_u:2771": " bhraṣṭādhikārā bata lokapālā na santi vā mṛtyuvaśaṃ gatā vā /",
    "T09bsa032_u:2772": " na trātumārtāniti ye sayatnā dharmo 'pi manye śrutimātrameva // Jm_21.13 //",
    "T09bsa032_u:2773": " (Vaidya 131)",
    "T09bsa032_u:2774": " kiṃ vā surairme bhagavān yadevaṃ madbhāgadheyairdhṛtamauna eva /",
    "T09bsa032_u:2775": " paro 'pi tāvannau rakṣaṇīyaḥ pāpātmabhirvipratikṛṣyamāṇaḥ // Jm_21.14 //",
    "T09bsa032_u:2776": " naśyeti śāpāśaninābhimṛṣṭaḥ syādyasya śailaḥ smaranīyamūrtiḥ /",
    "T09bsa032_u:2777": " itthaṃgatāyāmapi tasya maunaṃ tathāpi jīvāmi ca mandabhāgyā // Jm_21.15 //",
    "T09bsa032_u:2778": " pāpā kṛpāpātatarā na vāhamevaṃbidhāmāpadamabhyupetā /",
    "T09bsa032_u:2779": " ārteṣu kārūṇyamayī pravṛttistapodhanānāṃ kimayaṃ na mārgaḥ // Jm_21.16 //",
    "T09bsa032_u:2780": " śaṅke tavādyāpi tadeva citte nivartyamānāsmi na yannivṛttā /",
    "T09bsa032_u:2781": " tavāpriyeṇāpi mayepsitaṃ yadātmapriyaṃhā tadidaṃ kathaṃ me // Jm_21.17 //",
    "T09bsa032_u:2782": " iti tāṃ pravrajitā karunavilāpākranditaruditamātraparāyaṇāṃ te rājasamādiṣṭāḥ puruṣā yānamāropya paśyata eva tasya mahasattvasyāntaḥpurāya ninyuḥ",
    "T09bsa032_u:2783": " bodhisattvo 'pi pratisaṃkhyānabalātpratinudya krodhabalaṃ tathaiba pāṃsukūlāni niḥsaṃkṣobhaḥ praśāntacetāḥ sīvyati sma /",
    "T09bsa032_u:2784": " athainaṃ sa rājovāca -",
    "T09bsa032_u:2785": " amarṣaroṣābhinipātitākṣaraṃ taduccakairgarjitamūrjitaṃ tvayā /",
    "T09bsa032_u:2786": " hṛtāṃ ca paśyannapi tāṃ varānanāmaśaktidīnapraśamo 'syavasthitaḥ // Jm_21.18 //",
    "T09bsa032_u:2787": " taddarśaya svāṃ bhujayo ruṣaṃ vā tejastapaḥsaṃśrayasaṃbhṛtaṃ vā /",
    "T09bsa032_u:2788": " ātmapramāṇagrahaṇānabhijño vyarthapratijño hyadhikaṃ na bhāti // Jm_21.19 //",
    "T09bsa032_u:2789": " bodhisattva uvāca - avyarthapratijñameva māṃ viddhi mahārāja /",
    "T09bsa032_u:2790": " (Vaidya 132)",
    "T09bsa032_u:2791": " yo 'bhūnmamātra pratikūlavartī vispandamāno 'pi sa me na muktaḥ /",
    "T09bsa032_u:2792": " prasahya nītaḥ praśamaṃ mayā tu tasmādyathārthaiva mama pratijñā // Jm_21.20 //",
    "T09bsa032_u:2793": " atha sa rājā tena bodhisattvasya dhairyātiśayavyañjakena praśamena samutpāditatapasviguṇasaṃbhāvanaścintāmāpede - anyadevānena brāhmaṇenābhisaṃdhāya",
    "T09bsa032_u:2794": " tadaparijñāyāsmābhiścāpalakṛtamidamiti jātapratyavamarśo bodhisattvamuvāca -",
    "T09bsa032_u:2795": " ko 'nyastavābhūtpratikūlavartī yo visphuranneva na te vimuktaḥ /",
    "T09bsa032_u:2796": " reṇuḥ samudyanniva toyadena kaścopanītaḥ praśamaṃ tvayātra // Jm_21.21 //",
    "T09bsa032_u:2797": " bodhisattva uvāca -",
    "T09bsa032_u:2798": " śṛṇu mahārāja jāte na dṛśyate yasminnajāte sādhu dṛśyate /",
    "T09bsa032_u:2799": " abhūnme sa na muktaśca krodhaḥ svāśrayabādhanaḥ // Jm_21.22 //",
    "T09bsa032_u:2800": " yena jātena nandanti narāṇāmahitaiṣiṇaḥ /",
    "T09bsa032_u:2801": " so 'bhūnme na vimuktaśca krodhaḥ śātravanandanaḥ // Jm_21.23 //",
    "T09bsa032_u:2802": " utpadyamāne yasmiṃśca sadarthaṃ na prapadyate /",
    "T09bsa032_u:2803": " tamandhīkaraṇaṃ rājannahaṃ krodhamaśīśamam // Jm_21.24 //",
    "T09bsa032_u:2804": " yenābhibhūtaḥ kuśalaṃ jahāti prāptādapi bhraśyata eva cārthāt /",
    "T09bsa032_u:2805": " taṃ roṣamugragrahavaikṛtābhaṃ sphurantamevānayamantamantaḥ // Jm_21.25 //",
    "T09bsa032_u:2806": " kāṣṭhādyathāgniḥ parimathyamānādudeti tasyaiva parābhavāya /",
    "T09bsa032_u:2807": " mithyāvikalpaiḥ samudīryamāṇastathā narasyātmavadhāya roṣaḥ // Jm_21.26 //",
    "T09bsa032_u:2808": " dahanamiva vijṛmbhamāṇaraudraṃ śamayati yo hṛdayajvaraṃ na roṣam /",
    "T09bsa032_u:2809": " laghurayamiti hīyate 'sya kīrtiḥ kumudasakhīva śaśiprabhā prabhāte // Jm_21.27 //",
    "T09bsa032_u:2810": " (Vaidya 133)",
    "T09bsa032_u:2811": " parajanaduritānyacintayitvā ripumiva paśyati yastu roṣameva /",
    "T09bsa032_u:2812": " vikasati niyamena tasya kīrtiḥ śaśina ivābhinavasya maṇḍalaśrīḥ // Jm_21.28 //",
    "T09bsa032_u:2813": " iyamaparā ca roṣasya mahādoṣatā -",
    "T09bsa032_u:2814": " na bhātyalaṃkāraguṇānvito 'pi krodhāgninā saṃhṛtavarṇaśobhaḥ /",
    "T09bsa032_u:2815": " saroṣaśalye hṛdaye ca duḥkhaṃ mahārhaśayyāṅkagato 'pi śete // Jm_21.29 //",
    "T09bsa032_u:2816": " vismṛtya cātmakṣamasiddhipakṣaṃ roṣātprayātyeva tadutpathena /",
    "T09bsa032_u:2817": " nihīyate yena yaśo 'rthasiddhyā tāmisrapakṣendurivātmalakṣmyā // Jm_21.30 //",
    "T09bsa032_u:2818": " roṣeṇa gacchatyanayaprapātaṃ nivāryamāṇo 'pi suhṛjjanena /",
    "T09bsa032_u:2819": " prāyeṇa vairasya jaḍatvameti hitāhitāvekṣaṇamandabuddhiḥ // Jm_21.31 //",
    "T09bsa032_u:2820": " krodhācca sātmīkṛtapāpakarmā śocatyapāyeṣu samāśatāni /",
    "T09bsa032_u:2821": " ataḥ paraṃ kiṃ ripavaśca kuryustīvrāpakāroddhatamanyavo 'pi // Jm_21.32 //",
    "T09bsa032_u:2822": " antaḥsapatnaḥ kopo 'yaṃ tadevaṃ viditaṃ mama /",
    "T09bsa032_u:2823": " tasyāvalepaprasaraṃ kaḥ pumān marṣayiṣyati // Jm_21.33 //",
    "T09bsa032_u:2824": " ato na muktaḥ kopo me visphurannapi cetasi /",
    "T09bsa032_u:2825": " ityanarthakaraṃ śatruṃ ko hyupekṣitumarhati // Jm_21.34 //",
    "T09bsa032_u:2826": " atha sa rājā tena tasyādbhutena praśamaguṇena hṛdayagrāhakeṇa ca vacasābhiprasāditamatiruvāca -",
    "T09bsa032_u:2827": " anurūpaḥ śamasyāsya tavāyaṃ vacanakramaḥ /",
    "T09bsa032_u:2828": " bahunā tu kimuktena vañcitāstvadadarśinaḥ // Jm_21.35 //",
    "T09bsa032_u:2829": " (Vaidya 134)",
    "T09bsa032_u:2830": " ityabhipraśasyainamabhisṛtyaivāsya pādayonryapatat atyayadeśanāṃ ca cakre /",
    "T09bsa032_u:2831": " tāṃ ca pravrajitāṃ kṣamayitvā vyavasarjayat,",
    "T09bsa032_u:2832": " paricāraka cātmānaṃ bodhisattvasya niryātayāmāsa /",
    "T09bsa032_u:2833": " tadevaṃ krodhavinayācchatrūnupaśamayati,",
    "T09bsa032_u:2834": " vardhayatyeva tvanyathā,",
    "T09bsa032_u:2835": " iti krodhavinaye yatnaḥ kāryaḥ /",
    "T09bsa032_u:2836": " evamavaireṇa vairāṇi śāmyanti,",
    "T09bsa032_u:2837": " saṃyamataśca vairaṃ na cīyate /",
    "T09bsa032_u:2838": " evaṃ cobhayorarthaṃ caratyakrodhana ityevamādiṣu kṣamānuśaṃsāpratisaṃyukteṣu sūtreṣu vācyam /",
    "T09bsa032_u:2839": " krodhādīnavakathāyāṃ tathāgatamāhātmye ceti /",
    "T09bsa032_u:2840": " // iti cuḍḍabodhijātakamekaviṃśatitamam //",
    "T09bsa032_u:2841": " (Vaidya 135)",
    "T09bsa032_u:2842": " 22. Haṃsajātakam",
    "T09bsa032_u:2843": " vinipātagatānāmapi satāṃ vṛttaṃ nālamanugantumasatpuruṣāḥ,",
    "T09bsa032_u:2844": " prāgeva sugatisthānām /",
    "T09bsa032_u:2845": " tadyathānuśrūyate -",
    "T09bsa032_u:2846": " bodhisattvaḥ kila mānase mahāsarasi naikaśatasahasrasaṃkhyasya mahato haṃsayūyasyādhipatirdhṛtarāṣṭro nāma haṃsarājo babhūva /",
    "T09bsa032_u:2847": " tasya nayānayaparijñānanipuṇamatirviprakṛṣṭagocarasmṛtiprabhāvaḥ ślāghanīyakulatilakabhūto",
    "T09bsa032_u:2848": " dākṣyadākṣiṇyavinayabhūṣaṇaḥ sthiraśuciśīlavṛttacāritraśūraḥ khedasahiṣṇurapramādī",
    "T09bsa032_u:2849": " samaravīvadhaviśāradaḥ svāmyanurāgasumukhaḥ sumukho nāma senāpatirbabhūva [āryānandasthavirastena samayena] /",
    "T09bsa032_u:2850": " tau parasparapremaguṇāśrayājjvalitataraprabhāvāvāryaśiṣyamukhyāviva pariśeṣaṃ śiṣyagaṇaṃ",
    "T09bsa032_u:2851": " pitṛjyeṣṭhaputrāviva ca śreṣṭhaśeṣaṃ putragaṇaṃ taddhaṃsayūthamubhayalokahitodayeṣvartheṣu",
    "T09bsa032_u:2852": " samyagniveśayamānau tatpratyakṣiṇāṃ devanāgayakṣavidyādharatapasvināṃ paraṃ vismayamupajahratuḥ /",
    "T09bsa032_u:2853": " tāvāsaturhaṃsagaṇasya tasya śreyaḥśarīrodvahanaikakāryau /",
    "T09bsa032_u:2854": " nabhogatasyeva vihaṃgamasya pakṣau śarīrodvahanaikakāryau // Jm_22.1 //",
    "T09bsa032_u:2855": " evaṃ tābhyāṃ tadanugṛhyamāṇaṃ haṃsayūthaṃ jagadivaṃ dharmārthavistarābhyāṃ parāṃ vṛddhimavāpa /",
    "T09bsa032_u:2856": " tena ca tatsaraḥ parāṃ śobhāṃ babhāra /",
    "T09bsa032_u:2857": " kalanūpuranādena haṃsayūthena tena tat /",
    "T09bsa032_u:2858": " puṇḍarīkavaneneva reje saṃcārīṇā saraḥ // Jm_22.2 //",
    "T09bsa032_u:2859": " kvacitpravisṛtairhaṃsaiḥ kvacidviṣamasaṃhataiḥ /",
    "T09bsa032_u:2860": " chinnābhralavacitrasya jahāra nabhasaḥ śriyam // Jm_22.3 //",
    "T09bsa032_u:2861": " atha tasya haṃsādhipateḥ sarvasattvahitasumukhasya ca senāpaterguṇātiśayaprabhāvavismitamanasaḥ siddharṣividyādharadaivatagaṇāstayoḥ kīrtyāśrayābhiḥ kathābhistatra tatrābhiremire /",
    "T09bsa032_u:2862": " uttaptacāmīkarasaṃnikāśaṃ śrīmadvapurvyaktapadākṣarā vāk /",
    "T09bsa032_u:2863": " dharmābhijāto vinayo nayaśca kāvapyamū kevalahaṃsaveṣau // Jm_22.4 //",
    "T09bsa032_u:2864": " guṇaprakāśairapamatsaraiḥ sā kīrtistayordikṣu vitanyamānā /",
    "T09bsa032_u:2865": " (Vaidya 136)",
    "T09bsa032_u:2866": " średdheyatāmityagamannṛpāṇāṃ sadassu yatprābhṛtavaccacāra // Jm_22.5 //",
    "T09bsa032_u:2867": " tena ca samayena brahmadatto nāmānyatamo vārāṇasyāṃ rājā babhūva /",
    "T09bsa032_u:2868": " sa tāṃ haṃsādhipateḥ sasenādhipaterguṇātiśayāśrayāṃ kathāṃ prātyayikāmātyadvijavṛddhaiḥ",
    "T09bsa032_u:2869": " sadasi saṃstūyamānāmasakṛdupaśrutya tayordarśanaṃ pratyabhivṛddhakautūhalo naikaśāstrābhyāsanipuṇamatīn",
    "T09bsa032_u:2870": " sacivānuvāca - parimṛśyatāṃ tāvadbhoḥ prasṛtanipuṇamatayaḥ kaścidupāyo yena nāstau",
    "T09bsa032_u:2871": " haṃsavaryau darśanapathamapi tāvadupagacchetāmiti /",
    "T09bsa032_u:2872": " atha te 'mātyāḥ svaiḥ svairmatiprabhāvairanusṛtya nītipathaṃ rājānamūcuḥ -",
    "T09bsa032_u:2873": " sukhāśā deva bhūtāni vikarṣati tatastataḥ /",
    "T09bsa032_u:2874": " sukhahetuguṇotkarṣaśrutistāvānayedyataḥ // Jm_22.6 //",
    "T09bsa032_u:2875": " tadyādṛśe sarabhi tāvabhiratarūpāvanuśrūyete tadutkṛṣṭaraguṇaśobhamiha saraḥ kasmiṃścidaraṇyapradeśe kārayitumarhati devaḥ,",
    "T09bsa032_u:2876": " pratyahaṃ ca sarvapakṣiṇāmabhayapradānaghoṣaṇām /",
    "T09bsa032_u:2877": " api nāma kautūhalotpādinyā sukhahetuguṇātiśayaśrutyā tāvihākṛṣyeyātām /",
    "T09bsa032_u:2878": " paśyatu devaḥ,",
    "T09bsa032_u:2879": " prāyeṇa prāptivirasaṃ sukhaṃ deva na gaṇyate /",
    "T09bsa032_u:2880": " parokṣatvāttu harati śrutiramyaṃ sukhaṃ manaḥ // Jm_22.7 //",
    "T09bsa032_u:2881": " atha sa rājā astvetadityalpena kālena nātisaṃnikṛṣṭaṃ nagaropavanasya mānasasarasaḥ",
    "T09bsa032_u:2882": " pratispardhiguṇavibhavaṃ padmotpalakumudapuṇḍarīkasaugandhikatāmarasakalhārasamūpagūḍhaṃ",
    "T09bsa032_u:2883": " vimalasalilamatimanoharaṃ mahatsaraḥ kārayāmāsa -",
    "T09bsa032_u:2884": " drumaiḥ kusumasaṃchanaiścalatkisalayojjvalaiḥ /",
    "T09bsa032_u:2885": " tatprekṣārthamivotpatraiḥ kṛtatīraparigraham // Jm_22.8 //",
    "T09bsa032_u:2886": " vihasadbhirivāmbhojaistaraṃgotkampakampibhiḥ /",
    "T09bsa032_u:2887": " vilobhyamānākulitabhramadbhramarasaṃkulam // Jm_22.9 //",
    "T09bsa032_u:2888": " jyotsnāsaṃvāhanonnirdairvicitrakumudaiḥ kvacit /",
    "T09bsa032_u:2889": " tarucchāyāparicchinnaiścandrikāśakalairiva // Jm_22.10 //",
    "T09bsa032_u:2890": " taraṃgāṅgalisaṃkṣiptaiḥ kamalotpalareṇubhiḥ /",
    "T09bsa032_u:2891": " abhyalaṃkṛtatīrāntaṃ hemasūtrairiva kvacit // Jm_22.11 //",
    "T09bsa032_u:2892": " citraiḥ padmotpaladalaistatra tatra sakesaraiḥ /",
    "T09bsa032_u:2893": " śriyaṃ pravitatāṃ bibhradupahāramayīmiva // Jm_22.12 //",
    "T09bsa032_u:2894": " prasannastimitāmbutvādvyaktacitravapurguṇaiḥ /",
    "T09bsa032_u:2895": " vyomnīva paridhāvadbhirmīnavṛndairalaṃkṛtam // Jm_22.13 //",
    "T09bsa032_u:2896": " (Vaidya 137)",
    "T09bsa032_u:2897": " vicchinnamuktāhārābhiḥ kvacid dviradaśīkaraiḥ /",
    "T09bsa032_u:2898": " upalāsphālanotkīrṇamūrmicūrṇāmivodvahat // Jm_22.14 //",
    "T09bsa032_u:2899": " vidyādharavadhūsnānairmadasekaiśca dantinām /",
    "T09bsa032_u:2900": " rajobhiḥ kusumānāṃ ca savāsamiva kutracit // Jm_22.15 //",
    "T09bsa032_u:2901": " tārāṇāṃ candradārāṇāṃ sāmānyamiva darpaṇam /",
    "T09bsa032_u:2902": " muditadvijasaṃkīrṇa tadrutapratināditam // Jm_22.16 //",
    "T09bsa032_u:2903": " tadevaṃvidhaṃ saraḥ kārayitvā sarvapakṣigaṇasya cānāvṛtasukhopabhogyametaddattvā pratyahaṃ sarvapakṣiṇā viśvāsanārthamityabhayadānaghoṣaṇāṃ kārayāmāsa -",
    "T09bsa032_u:2904": " eṣa padmotpaladalacchannatoyamidaṃ saraḥ /",
    "T09bsa032_u:2905": " dadāti rājā pakṣibhyaḥ prītyā sābhayadakṣiṇam // Jm_22.17 //",
    "T09bsa032_u:2906": " atha kadācitsaṃhṛtameghāndhakārayavanikāsu śaradguṇopahṛdaśobhāsvālokanakṣamāsu dikṣu",
    "T09bsa032_u:2907": " prabaddhakamalavanaśobheṣu prasannasalilamanohareṣu sarassu paraṃ kāntiyauvanamupagate",
    "T09bsa032_u:2908": " praceyakiraṇa iva candramasi vividhasasyasaṃpadvibhūṣaṇadharāyāṃ vasuṃdharāyāṃ pravṛtte",
    "T09bsa032_u:2909": " haṃsataruṇajanasaṃpāte mānasātsarasaḥ śaratprasannāni digantarāṇyanuvicaradanupūrveṇānyatamaṃ",
    "T09bsa032_u:2910": " haṃsamithunaṃ tasmādeva haṃsayūthāttasya rājño viṣayamupajagāma /",
    "T09bsa032_u:2911": " tatra ca pakṣigaṇakolāhalonnāditamanibhṛtamadhukaragaṇaṃ taraṃgamālāvicaraṇakṛtavyāpāraiḥ",
    "T09bsa032_u:2912": " sukhaśiśirairmṛdubhiranilaiḥ samantato vikṣiptamāṇakamalakuvalayareṇugandhaṃ jvaladiva",
    "T09bsa032_u:2913": " vikacaiḥ kamalairhasadiva vikasitaiḥ kumudaistatsaro dadarśa /",
    "T09bsa032_u:2914": " tasya mānasasaraḥsamucitasyāpi haṃsamithunasya tāmatimanoharāṃ sarasaḥ śriyamabhivīkṣya prādurabhūt - aho bata tadapi haṃsayūthamihāgacchediti",
    "T09bsa032_u:2915": " prāyeṇa khalu lokasya prāpya sādhāraṇaṃ sukham /",
    "T09bsa032_u:2916": " smṛtiḥ snehānusāreṇa pūrvameti suhṛjjanam // Jm_22.18 //",
    "T09bsa032_u:2917": " atha tatra taddhaṃsamithunaṃ yathākāmaṃ vihṛtya pravṛtte jaladasamaye vidyudvisphuritaśastravikṣepeṣu",
    "T09bsa032_u:2918": " nātighanavicchinnāndhakārarūpeṣu samabhivartamāneṣu daityānīkeṣviva jaladharavṛndeṣu",
    "T09bsa032_u:2919": " paripūrṇabarhakalāpaśobheṣu prasaktakekāninādotkruṣṭairjaladharavijayamiva saṃrādhayatsu",
    "T09bsa032_u:2920": " nṛttapravṛtteṣu citreṣu barhigaṇeṣu vācālatāmupagateṣu stokaśukaniṣu pravicaratsu",
    "T09bsa032_u:2921": " kadambasarjārjunaketakīpuṣpagandhādhivāsiteṣu sukhaśiśireṣu kānanaviniścasiteṣvivānileṣu",
    "T09bsa032_u:2922": " meghadaśanapaṃktiṣvivālakṣyamāṇarūpāsu balākāyuvatiṣu gamanautsukyamṛdunikūjiteṣu",
    "T09bsa032_u:2923": " prayāṇavyākuleṣu haṃsayūtheṣu taddhaṃsamithunaṃ mānasameva saraḥ pratyājagāma /",
    "T09bsa032_u:2924": " samupetya ca haṃsādhipatisamīpaṃ prastutāsu digdeśakathāsu taṃ tasya saraso guṇaviśeṣaṃ varṇayāmāsa - asti deva dakṣiṇena himavato vārāṇasyāṃ brahmadatto nāma narādhipatiḥ /",
    "T09bsa032_u:2925": " tenātyadbhūtarūpaśobhamanirvarṇyaguṇasaundaryaṃ mahatsaraḥ pakṣibhyaḥ svacchandasukhopabhogyaṃ dattam /",
    "T09bsa032_u:2926": " (Vaidya 138) abhayaṃ ca pratyahamavaghuṣyate /",
    "T09bsa032_u:2927": " ramante cātra pakṣiṇaḥ svagṛha iva prahīnabhayāśaṅkā /",
    "T09bsa032_u:2928": " tadarhati devo vyatītāsu varṣāsu tatra gantumiti /",
    "T09bsa032_u:2929": " tacchrutvā sarva eva te haṃsāstatsaṃdarśanasamutsukā babhūvuḥ /",
    "T09bsa032_u:2930": " atha bhodhisattvaḥ sumukhaṃ senāpatiṃ praśanavyaktākāraṃ pratataṃ dadarśa,",
    "T09bsa032_u:2931": " kathaṃ paśyasīti cāvocat /",
    "T09bsa032_u:2932": " atha sumukhaḥ praṇamyainamuvāca - na prāptaṃ tatra devasya gamanamiti paśyāmi /",
    "T09bsa032_u:2933": " kutaḥ? amūni tāvallobhanīyāni manoharāṇyāmiṣabhūtāni rūpāṇi /",
    "T09bsa032_u:2934": " na ca naḥ kiṃcidiha parihīyate /",
    "T09bsa032_u:2935": " kṛtakamadhuropacāravacanapracchannatīkṣṇadaurātmyāni ca prāyeṇa pelavaghṛṇāni śaṭhāni mānuṣahṛdayāni /",
    "T09bsa032_u:2936": " paśyatu svāmī,",
    "T09bsa032_u:2937": " vāśitārthasvahṛdayaḥ prāyeṇa mṛgapakṣiṇaḥ /",
    "T09bsa032_u:2938": " manuṣyāḥ punarekīyāstadviparyayanaipuṇāḥ // Jm_22.19 //",
    "T09bsa032_u:2939": " ucyate nāma madhuraṃ svanubandhi niratyayam /",
    "T09bsa032_u:2940": " vaṇijo 'pi hi kurvanti lābhasiddhyāśayā vyayam // Jm_22.20 //",
    "T09bsa032_u:2941": " yato naitāvatā deva visrambhaḥ kṣamate kvacit /",
    "T09bsa032_u:2942": " kāryārthamapi na śreyaḥ sātyayāpanayaḥ kramaḥ // Jm_22.21 //",
    "T09bsa032_u:2943": " yadi tvavaśyameva tatra gantavyam,",
    "T09bsa032_u:2944": " gatvānubhūya ca tasya saraso guṇavibhūtirasaṃ na nastatra ciraṃ vicarituṃ kṣamaṃ nivāsāya vā cittamabhināmayitumiti paśyāmi /",
    "T09bsa032_u:2945": " atha bodhisattvaḥ prāptāyāṃ vimalacandrakṣatratārāvibhūṣaṇāyāṃ rajanyāṃ śaradi tena",
    "T09bsa032_u:2946": " haṃsayūthena vārāṇasīsaraḥsaṃdarśanaṃ pratyabhivṛddhakautūhalena tadabhigamanārthaṃ",
    "T09bsa032_u:2947": " punaḥ punarvijñāpyamānasteṣāṃ haṃsānāmanuvṛttyā sumukhapramukheṇa mahatā haṃsagaṇena",
    "T09bsa032_u:2948": " parivṛttaścandramā iva śaradabhṛvṛdena tatrābhijagāma /",
    "T09bsa032_u:2949": " dṛṣṭvaiva lakṣmī sarasastu tasya teṣāṃ praharṣākulavismayānām /",
    "T09bsa032_u:2950": " citraprakārā rucisaṃniveśāstatsaṃśraye tulyaguṇā babhūvuḥ // Jm_22.22 //",
    "T09bsa032_u:2951": " yanmānasādabhyadhikaṃ babhūva taistairavasthātiśayaiḥ sarastat /",
    "T09bsa032_u:2952": " ataściraṃ tadgatamānasānāṃ na mānase mānasamāsa teṣām // Jm_22.23 //",
    "T09bsa032_u:2953": " tatra te tāmabhayaghoṣaṇāmupalabhya svacchandatāṃ ca pakṣigaṇasya tasya ca saraso vibhūtsā pramuditahṛdayāstatrodyānayātrāmivānubhavantaḥ parāṃ prītisaṃpadamupajagmuḥ /",
    "T09bsa032_u:2954": " atha tasmin sarasyadhikṛtāḥ puruṣāsteṣāṃ haṃsānāṃ tatrāgamanaṃ rājñe pratyavedayanta - yādṛśaguṇarūpau (Vaidya 139)",
    "T09bsa032_u:2955": " deva tau haṃsavaryāvanuśrūyete tadṛśāveva [haṃsavaryau]kanakāvadātarucirapatrau tapanīyojjvalataravadanacaraṇaśobhāvadhikatarapramāṇau",
    "T09bsa032_u:2956": " susaṃsthitadehau naikahaṃsaśatasahasraparivārau devasya saraḥ śobhayitumivānuprāptāviti /",
    "T09bsa032_u:2957": " atha sa rājā śākunikakarmaṇi prasiddhaprakāśanaipuṇaṃ śākunikagaṇe samanvipya tadgrahaṇārthaṃ sādaramanvādideśa /",
    "T09bsa032_u:2958": " sa tatheti pratiśrutya taryorhaṃsayorgocaravihārapradeśaṃ samyagupalabhya tatra tatra dṛḍhānnigūḍhān pāśān nyadadhāt /",
    "T09bsa032_u:2959": " atha teṣāṃ haṃsānāṃ viśvāsādapāyanirāśaṅkānāṃ pramododdhatamanasāṃ vicaratāṃ sa haṃsādhipatiḥ pāśena caraṇe nyabadhyata /",
    "T09bsa032_u:2960": " vismṛtātyayaśaṅkānāṃ sūkṣmairviśvāsanakramaiḥ /",
    "T09bsa032_u:2961": " vikarotyeva viśrambhaḥ pramādāpanayākaraḥ // Jm_22.24 //",
    "T09bsa032_u:2962": " atha bodhisattvo mā bhūdanyasyāpi kasyacittatraivaṃvidho vyasanopanipāta iti rutaviśeṣeṇa sapratibhayatāṃ sarasaḥ prakāśayāmāsa /",
    "T09bsa032_u:2963": " atha te (haṃsā)",
    "T09bsa032_u:2964": " haṃsādhipatibandhādvyathitahṛdayā bhayavirasavyākulavirāvāḥ parasparanirapekṣā hatapravīrā iva sainikā divaṃ samutpetuḥ /",
    "T09bsa032_u:2965": " sumukhastu haṃsasenādhipatirhaṃsādhipatisamīpānaiva vicacāla /",
    "T09bsa032_u:2966": " snehāvabaddhāni hi mānasāni prāṇatyayaṃ svaṃ na vicintayanti /",
    "T09bsa032_u:2967": " prāṇātyayād duḥkhataraṃ yadeṣāṃ suhṛjjanasya vyasanārtidainyam // Jm_22.25 //",
    "T09bsa032_u:2968": " athainaṃ bodhisattva uvāca -",
    "T09bsa032_u:2969": " gaccha gacchaiva sumukha kṣamaṃ neha vilambitum /",
    "T09bsa032_u:2970": " sāhāyyasyāvakāśo hi kastavetthaṃgate mayi // Jm_22.26 //",
    "T09bsa032_u:2971": " sumukha uvāca -",
    "T09bsa032_u:2972": " naikāntiko mṛtyuriha sthitasya na gacchataḥ syādajarāmaratvam /",
    "T09bsa032_u:2973": " sukheṣu ca tvāṃ samupāsya nityamāpadgataṃ mānada kena jahyām // Jm_22.27 //",
    "T09bsa032_u:2974": " svaprāṇatantumātrārthaṃ tyajatastvāṃ khagādhipa /",
    "T09bsa032_u:2975": " dhigvādavṛṣṭyāvaraṇaṃ katamanme bhaviṣyati // Jm_22.28 //",
    "T09bsa032_u:2976": " naiṣa dharmo mahārāja tyajeyaṃ tvāṃ yadāpadi /",
    "T09bsa032_u:2977": " yā gatistava sā mahyaṃ rocate vihagādhipa // Jm_22.29 //",
    "T09bsa032_u:2978": " (Vaidya 140)",
    "T09bsa032_u:2979": " bodhisattva uvāca -",
    "T09bsa032_u:2980": " kā nu pāśena baddhasya gatiranyā mahānasāt /",
    "T09bsa032_u:2981": " sā kathaṃ svasthacittasya muktasyābhimatā tava // Jm_22.30 //",
    "T09bsa032_u:2982": " paśyasyevaṃ kamarthaṃ vā tvaṃ mamātmana eva vā /",
    "T09bsa032_u:2983": " jñātīnāṃ vāvaśeṣāṇāmubhayorjīvitakṣaye // Jm_22.31 //",
    "T09bsa032_u:2984": " lakṣyate ca na yatrārthastamasīva samāsamam /",
    "T09bsa032_u:2985": " tādṛśe saṃtyajan prāṇān kamarthaṃ dyotayedbhavān // Jm_22.32 //",
    "T09bsa032_u:2986": " sumukha uvāca -",
    "T09bsa032_u:2987": " kathaṃ nu patatāṃ śreṣṭha dharme 'rthaṃ na samīkṣase /",
    "T09bsa032_u:2988": " dharmo hyupacitaḥ samyagāvahatyarthamuttamam // Jm_22.33 //",
    "T09bsa032_u:2989": " so 'haṃ dharmaṃ ca saṃpaśyan dharmāccārthaṃ samutthitam /",
    "T09bsa032_u:2990": " tava mānada bhaktyā ca nābhikāṅkṣāmi jīvitam // Jm_22.34 //",
    "T09bsa032_u:2991": " bodhisattva uvāca -",
    "T09bsa032_u:2992": " addhā dharmaḥ satāmeṣa yatsakhā mitramāpadi /",
    "T09bsa032_u:2993": " na tyajejjīvitasyāpi hetordharmamanusmaran // Jm_22.35 //",
    "T09bsa032_u:2994": " tadarcitastvayā dharmo bhaktirmayi ca darśitā /",
    "T09bsa032_u:2995": " yācñjāmantyāṃ kuruṣvemāṃ gacchaivānumato mayā // Jm_22.36 //",
    "T09bsa032_u:2996": " api caivaṃgate kārye yadūnaṃ suhṛdāṃ mayā /",
    "T09bsa032_u:2997": " tattvayā matisaṃpanna bhavetparamasaṃbhṛtam // Jm_22.37 //",
    "T09bsa032_u:2998": " paraspapremaguṇāditi saṃjalpatostayoḥ /",
    "T09bsa032_u:2999": " pratyadṛśyata naiṣādaḥ sākṣānmṛtyurivāpatan // Jm_22.38 //",
    "T09bsa032_u:3000": " atha tau haṃsavaryau niṣādamāpatantamālokya tūṣṇīṃ babhūvatuḥ /",
    "T09bsa032_u:3001": " sa ca taddhaṃsayūthaṃ vidrutamālokya nūnamatra kaścidvaddha iti niścitamatiḥ pāśasthānānyanuvicaraṃstau haṃsavaryau dadarśa /",
    "T09bsa032_u:3002": " sa tadrūpaśobhayā vismitamanā baddhāviti manyamānastatsamāpannau pāśāvudghaṭṭayāmāsa /",
    "T09bsa032_u:3003": " athaikaṃ baddhamabaddhenetareṇa svasthenopāsyamānamavekṣya vismitatarahṛdayaḥ sumukhamupetyovāca -",
    "T09bsa032_u:3004": " ayaṃ pāśena mahatā dvijaḥ saṃhṛtavikramaḥ /",
    "T09bsa032_u:3005": " vyoma nāsmatprapadyeta mayyapyantikamāgate // Jm_22.39 //",
    "T09bsa032_u:3006": " avaddhastvaṃ punaḥ svasthaḥ sajjapatrarathī balī /",
    "T09bsa032_u:3007": " kasmātprāpte 'pi mayyevaṃ vegānna bhajase nabhaḥ // Jm_22.40 //",
    "T09bsa032_u:3008": " (Vaidya 141)",
    "T09bsa032_u:3009": " tadupaśrutya sumukhaḥ pravyaktākṣarapadavinyāsena svabhāvavarṇanādhairyaguṇaujasvinā svareṇa mānuṣīṃ vācamuvāca -",
    "T09bsa032_u:3010": " śaktisthaḥ sanna gacchāmi yadidaṃ tatra kāraṇam /",
    "T09bsa032_u:3011": " ayaṃ pāśaparikleśaṃ vihaṃgaḥ prāptavāniti // Jm_22.41 //",
    "T09bsa032_u:3012": " ayaṃ pāśena mahatā saṃyataścaraṇe tvayā /",
    "T09bsa032_u:3013": " guṇairasyatu baddho 'hamato dṛdhatarairhṛdi // Jm_22.42 //",
    "T09bsa032_u:3014": " atha sa naiṣādaḥ paramavismitamatiḥ saṃhṛṣitatanūruhaḥ sumukhaṃ punaruvāca -",
    "T09bsa032_u:3015": " tyaktvainaṃ madbhayadanye diśo haṃsāḥ samaśritāḥ /",
    "T09bsa032_u:3016": " tvaṃ punarna tyajasyenaṃ ko nvayaṃ bhavato dvija // Jm_22.43 //",
    "T09bsa032_u:3017": " sumukha uvāca -",
    "T09bsa032_u:3018": " rājā mama prāṇasamaḥ sakhā ca sukhasya dātā viṣamasthitaśca /",
    "T09bsa032_u:3019": " naivotsahe yena vihātumenaṃ svajīvitasyāpyanurakṣaṇārtham // Jm_22.44 //",
    "T09bsa032_u:3020": " atha sumukhaḥ prasādavismayāvarjitamānasaṃ taṃ naiṣādamavetya punaruvāca -",
    "T09bsa032_u:3021": " apyasmākamiyaṃ bhadra saṃbhāṣā syātsukhodayā /",
    "T09bsa032_u:3022": " apyasmān visṛjannadya dharmyāṃ kīrtimavāpnuyāḥ // Jm_22.45 //",
    "T09bsa032_u:3023": " naiṣāda uvāca -",
    "T09bsa032_u:3024": " naiva te duḥkhamicchāmi na ca baddho bhavān mayā /",
    "T09bsa032_u:3025": " sa tvaṃ gaccha yathākāmaṃ paśya bandhūṃśca nandaya // Jm_22.46 //",
    "T09bsa032_u:3026": " sumukha uvāca -",
    "T09bsa032_u:3027": " no cedicchasi me duḥkhaṃ tatkuruṣva mamārthanām /",
    "T09bsa032_u:3028": " ekena yadi tuṣṭo 'si tattyajainaṃ gṛhāṇaṃ mām // Jm_22.47 //",
    "T09bsa032_u:3029": " tulyārohaparīṇāhau samānau vayasā ca nau /",
    "T09bsa032_u:3030": " viddhi niṣkraya ityasya na te 'haṃ lābhahānaye // Jm_22.48 //",
    "T09bsa032_u:3031": " tadaṅga samavekṣasva gṛddhirbhavatu te mayi /",
    "T09bsa032_u:3032": " māṃ badhnātu bhavān pūrvaṃ paścānmuñceda dvijādhipam // Jm_22.49 //",
    "T09bsa032_u:3033": " tāvāneva ca lābhaste kṛtā syānmama cārthanā /",
    "T09bsa032_u:3034": " haṃsayūthasya ca prītirmaitrī tena tathaiva ca // Jm_22.50 //",
    "T09bsa032_u:3035": " (Vaidya 142)",
    "T09bsa032_u:3036": " paśyantu tāvadbhavatā vimuktaṃ haṃsādhipaṃ haṃsagaṇāḥ pratītāḥ /",
    "T09bsa032_u:3037": " virocamānaṃ nabhasi prasanne daityendranirmuktamivoḍurājam // Jm_22.51 //",
    "T09bsa032_u:3038": " atha sa naiṣādaḥ krūratābhyasakaṭhinahṛdayo 'pi tena tasya jīvitanirapekṣeṇa svāmyanurāgaślāghinā",
    "T09bsa032_u:3039": " kṛtajñatāgunaujasvinā dhairyamādhuryālaṃkṛtavacasā samāvarjitahṛdayo vismayagauravavaśāṭsamānītāñjaliḥ",
    "T09bsa032_u:3040": " sumukhamuvāsa - sādhu sādhu mahābhāga",
    "T09bsa032_u:3041": " mānuṣeṣvapyayaṃ dharma āścaryo daivateṣu vā /",
    "T09bsa032_u:3042": " svāmyarthaṃtyajatā prāṇān yastvayātra pradarśitaḥ // Jm_22.52 //",
    "T09bsa032_u:3043": " tadeṣa te vimucāmi rājanamanumānayan /",
    "T09bsa032_u:3044": " ko hi prāṇāpriyatare tavāsmin vipriyaṃ carat // Jm_22.53 //",
    "T09bsa032_u:3045": " ityuktvā sa naiṣādastasya nṛapteḥ saṃdeśamanādṛtya haṃsarājaṃ samanumānayan dayāsumukhaṃ pāśānmumoca /",
    "T09bsa032_u:3046": " atha sumukhaḥ senāpatirhaṃsarājavimokṣātparamānanditahṛdayaḥ prītyabhisnigdhamudīkṣamāṇo naiṣādamuvāca -",
    "T09bsa032_u:3047": " yathā suhṛnnandana nandito 'smi tvayādya haṃsādhipatervimokṣāt /",
    "T09bsa032_u:3048": " evaṃ suhṛjjñātigaṇena bhadra śaratsahastrāṇi bahūni nanda // Jm_22.54 //",
    "T09bsa032_u:3049": " tanmā tavāyaṃ viphalaḥ śramo bhūdādāya māṃ haṃsagaṇādhipaṃ ca /",
    "T09bsa032_u:3050": " svasthāvabaddhāvadhiropya kācamantaḥpure darśaya bhūmipāya // Jm_22.55 //",
    "T09bsa032_u:3051": " asaṃśayaṃ prītamanāḥ sa rājā haṃsāvipaṃ sānucaraṃ samīkṣya /",
    "T09bsa032_u:3052": " dāsyatyasaṃbhāvitavistarāṇi dhānāni te prītivivardhanāni // Jm_22.56 //",
    "T09bsa032_u:3053": " atha naiṣādastasya nirbandhāt paśyatu tāvadatyadbhutamidaṃ haṃsayutaṃ sa rājeti kṛtvā te haṃsamukhyau kācenādaya svasthāvabaddhau rājñe darśayāmāsa",
    "T09bsa032_u:3054": " (Vaidya 143)",
    "T09bsa032_u:3055": " upāyanāścaryamidaṃ draṣṭumarhasi mānada /",
    "T09bsa032_u:3056": " sasenāpatirānītaḥ so 'yaṃ haṃsapatirmayā // Jm_22.57 //",
    "T09bsa032_u:3057": " atha sa rājā praharṣavismayāpūrṇamatirdṛṣṭvā tī haṃsapradhānī kāñcanapuñjāvivaśriyābhijvalanmanohararūpau taṃ naiṣādamuvāca -",
    "T09bsa032_u:3058": " svasthāvabaddhāvamukau vihaṃgau bhūmicāriṇaḥ /",
    "T09bsa032_u:3059": " tava hastamanuprāptau kathaṃ kathaya vistaram // Jm_22.58 //",
    "T09bsa032_u:3060": " ityukte sa naiṣādaḥ praṇamya rājānamuvāca -",
    "T09bsa032_u:3061": " nihitā bahavaḥ pāśā mayā dāruṇadāruṇāḥ /",
    "T09bsa032_u:3062": " vihagākriḍadeśeṣu palvaleṣu sarassu ca // Jm_22.59 //",
    "T09bsa032_u:3063": " atha visrambhaniḥśaṅko haṃsavaryaścarannayam /",
    "T09bsa032_u:3064": " paricchannena pāśena caraṇe samabadhyata // Jm_22.60 //",
    "T09bsa032_u:3065": " abaddhastamupāsīno māmayaṃ samayācata /",
    "T09bsa032_u:3066": " ātmānaṃ tiṣkrayaṃ kṛtvā haṃsarājasya jīvitam // Jm_22.61 //",
    "T09bsa032_u:3067": " visṛjanmānuṣīṃ vācaṃ vispaṣṭamadhurākṣarām /",
    "T09bsa032_u:3068": " svajīvitaparityāgādyācñāmapyūrjitakramām // Jm_22.62 //",
    "T09bsa032_u:3069": " tenāsya vākyena supeśalena svāmyarthadhīreṇa ca ceṣṭitena /",
    "T09bsa032_u:3070": " tathā prasanno 'smi yathāsya bhartā mayā samaṃ krūratayaiva muktaḥ // Jm_22.63 //",
    "T09bsa032_u:3071": " atha vihagapaterayaṃ vimokṣānmuditamatirbahudhā vadan priyāṇi /",
    "T09bsa032_u:3072": " tvadabhiṃgama iti nyayojayanmāṃ viphalaguruḥ kila mā mama śramo bhūt // Jm_22.64 //",
    "T09bsa032_u:3073": " tadevamatidhārmikaḥ khagavarākṛtiḥ ko 'pyasau",
    "T09bsa032_u:3074": " mamāpi hṛdi mārdavaṃ janitavān kṣaṇenaiva yaḥ /",
    "T09bsa032_u:3075": " khagādhipatimokṣaṇaṃ kṛtamanusmaran matkṛte",
    "T09bsa032_u:3076": " sahādhipatināgataḥ svayamayaṃ ca te 'ntaḥpuram // Jm_22.65 //",
    "T09bsa032_u:3077": " tadupaśrutya sa rājā sapramodavismayena manasā vividharatnaprabhodbhāsurasurucirapādaṃ",
    "T09bsa032_u:3078": " parārdhyāstaraṇaracanābhirāmaṃ śrimatsukhopāśrayasāṭopamupahitapādapīṭhaṃ rājādhyāsanayogyaṃ",
    "T09bsa032_u:3079": " kāñcanamāsanaṃ haṃsarājāya samādideśaḥ,",
    "T09bsa032_u:3080": " amātyamukhyādhyāsanayogyaṃ ca vetrāsanaṃ sumukhāya /",
    "T09bsa032_u:3081": " (Vaidya 144)",
    "T09bsa032_u:3082": " atha bodhisattvaḥ kāla idānīṃ pratisaṃmoditumiti nūpurārāvamadhureṇa svareṇa rājānamābabhāṣe -",
    "T09bsa032_u:3083": " dyutikāntiniketane śarīre kuśalaṃ te kuśalārha kaccidasmin /",
    "T09bsa032_u:3084": " api dharmaśarīramavraṇaṃ te vipulairucchvasitīva vākpradānaiḥ // Jm_22.66 //",
    "T09bsa032_u:3085": " api rakṣaṇadīkṣitaḥ prajānāṃ samayānugrahavigrahapravṛttyā /",
    "T09bsa032_u:3086": " abhivardhayase svakīrtiśobhamanurāgaṃ jagato hitodayaṃ ca // Jm_22.67 //",
    "T09bsa032_u:3087": " api śuddhatayopadhāsvasaktairanuraktairnipuṇakriyairamātyaiḥ /",
    "T09bsa032_u:3088": " samavekṣayase hitaṃ prajānāṃ na ca tatrāsi parokṣabuddhireva // Jm_22.68 //",
    "T09bsa032_u:3089": " nayavikramasaṃhṛtapratāpairapi sāmantanṛpaiḥ prayācyamānaḥ /",
    "T09bsa032_u:3090": " upayāsi dayānuvṛttiśobhāṃ na ca viśvāsamayīṃ pramādanidrām // Jm_22.69 //",
    "T09bsa032_u:3091": " api dharmasukhārthanirvirodhāstava ceṣṭā naravira sajjaneṣṭāḥ /",
    "T09bsa032_u:3092": " vitatā iva dikṣu kīrtisiddhyā ripubhirniśvasitairasatkriyante // Jm_22.70 //",
    "T09bsa032_u:3093": " athainaṃ sa nṛpatiḥ pramodādabhivyajyamānendriyaprasādaḥ pratyuvāca -",
    "T09bsa032_u:3094": " adya me kuśalaṃ haṃsa sarvatra ca bhaviṣyati /",
    "T09bsa032_u:3095": " cirābhilaṣitaḥ prāpto yadayaṃ satsamāgamaḥ // Jm_22.71 //",
    "T09bsa032_u:3096": " tvayi pāśavaśaṃ prāpte praharṣaddhatacāpalaḥ /",
    "T09bsa032_u:3097": " kacinnāyamakāriṣītte daṇḍenābhirujan rujam // Jm_22.72 //",
    "T09bsa032_u:3098": " evaṃ hyamīṣāṃ jālmānāṃ pakṣiṇāṃ vyasanodaye /",
    "T09bsa032_u:3099": " praharṣākulitā buddhirāpatatyeva kalmaṣam // Jm_22.73 //",
    "T09bsa032_u:3100": " (Vaidya 145)",
    "T09bsa032_u:3101": " bodhisattva uvāca -",
    "T09bsa032_u:3102": " kṣemamāsīnmahārāja satyāmapyevamāpadi /",
    "T09bsa032_u:3103": " na cāyaṃ kiṃcidasmāsu śatruvatpratyapadyata // Jm_22.74 //",
    "T09bsa032_u:3104": " abaddhaṃ baddhavadayaṃ matsnehātsumukhaṃ sthitam /",
    "T09bsa032_u:3105": " dṛṣṭvābhāṣata sāmnaiva sakautūhalavismayaḥ // Jm_22.75 //",
    "T09bsa032_u:3106": " sūnṛtairasya vacanairathāvarjitamānasaḥ /",
    "T09bsa032_u:3107": " māmayaṃ vyamucatpāśādvinayadanumānayan // Jm_22.76 //",
    "T09bsa032_u:3108": " ataśca sumukhenedaṃ hitamasya samīhitam /",
    "T09bsa032_u:3109": " ihāgamanamasmakaṃ syadasyāpi sukhodayam // Jm_22.77 //",
    "T09bsa032_u:3110": " nṛpatiruvāca -",
    "T09bsa032_u:3111": " ākāṅkṣitābhigamayoḥ svāgataṃ bhavatoriha /",
    "T09bsa032_u:3112": " atīva prīṇitaścāsmi yuṣmatsaṃdarśanotsavāt // Jm_22.78 //",
    "T09bsa032_u:3113": " ayaṃ ca mahatārthena naiṣādo 'dya sameṣyati /",
    "T09bsa032_u:3114": " ubhayeṣāṃ priyaṃ kṛtvā mahadarhatyayaṃ priyam // Jm_22.79 //",
    "T09bsa032_u:3115": " ityuktvā sa rājā taṃ naiṣādaṃ mahatā dhanavistarapradānena samānya punarhaṃsarājamuvāca -",
    "T09bsa032_u:3116": " imaṃ svamāvāsamupāgatau yuvāṃ visṛjyatāṃ tanmayi yantraṇāvratam /",
    "T09bsa032_u:3117": " prayojanaṃ yena yathā taducyatāṃ bhavatsahāyā hi vibhūtayo mama // Jm_22.80 //",
    "T09bsa032_u:3118": " aśaṅkitoktaiḥ praṇayākṣaraiḥ suhṛt karoti tuṣṭiṃ vibhavasthitasya yām /",
    "T09bsa032_u:3119": " na tadvidhāṃ lambhayate sa tāṃ dhanairmahopakāraḥ praṇayaḥ suhṛtsvataḥ // Jm_22.81 //",
    "T09bsa032_u:3120": " atha sa rājā sumukhasaṃbhāṣaṇakutūhalahṛdayaḥ savismayabhivīkṣya sumukhamuvāca -",
    "T09bsa032_u:3121": " alabdhagādhā navasaṃstave jane na yānti kāmaṃ praṇayapragalbhatām /",
    "T09bsa032_u:3122": " vacastu dākṣiṇyasamāhitākṣaraṃ na te na jalpantyupacāraśībharam // Jm_22.82 //",
    "T09bsa032_u:3123": " saṃbhāṣaṇenāpi yataḥ kartumarhati no bhavān /",
    "T09bsa032_u:3124": " sāphalyaṃ praṇayāśāyāḥ prīteścopacayaṃ hṛdi // Jm_22.83 //",
    "T09bsa032_u:3125": " (Vaidya 146)",
    "T09bsa032_u:3126": " ityukte sumukho haṃsasenāpatirvinayādabhipraṇamyainamuvāca -",
    "T09bsa032_u:3127": " mahendrakalpena saha tvayā saṃbhāṣaṇotsavaḥ /",
    "T09bsa032_u:3128": " iti darśitasauhārde kasya nātimanorathaḥ // Jm_22.84 //",
    "T09bsa032_u:3129": " saṃbhāṣamāṇe tu narādhipe ca sauhārdaramyaṃ vihagādhipe ca /",
    "T09bsa032_u:3130": " tatsaṃkathāmadhyamupetya dhārṣṭyānnanvakramaḥ preṣyajanasya vaktum // Jm_22.85 //",
    "T09bsa032_u:3131": " na heyṣa mārgo vinayabhijātastaṃ caiva jānan kathamabhyupeyām /",
    "T09bsa032_u:3132": " tūṣṇīṃ mahārāja yataḥ sthito 'haṃ tanmarṣaṇīyaṃ yadi marṣaṇīyam // Jm_22.86 //",
    "T09bsa032_u:3133": " ityukte sa rājā sapraharṣavismayavadanaḥ saṃrādhayan sumukhamuvāca -",
    "T09bsa032_u:3134": " sthāne bhavadguṇakathā ramayanti lokaṃ sthāne 'si haṃsapatinā gamitaḥ sakhitvam /",
    "T09bsa032_u:3135": " evaṃvidhaṃ hi vinayaṃ nayasauṣṭhavaṃ ca naivākṛtātmahṛdayāni samudvahanti // Jm_22.87 //",
    "T09bsa032_u:3136": " tadiyaṃ prastutā prītirvicchidyeta yathā na naḥ /",
    "T09bsa032_u:3137": " tathaiva mayi visrambha ajaryaṃ hyāryasaṃgatam // Jm_22.88 //",
    "T09bsa032_u:3138": " atha bodhisattvastasya rājñaḥ parāṃ prītikāmatāmavetya snehapravṛttisumukhatāṃ ca saṃrādhayannavocadenam -",
    "T09bsa032_u:3139": " yatkṛtyaṃ parame mitre kṛtamasmāsu tattvayā /",
    "T09bsa032_u:3140": " saṃstave hi nave 'pyasmin svamāhātmyānuvartinā // Jm_22.89 //",
    "T09bsa032_u:3141": " kaśca nāma mahārāja nāvalambyeta cetasi /",
    "T09bsa032_u:3142": " saṃmānavidhinānena yastvayāsmāsu darśitaḥ // Jm_22.90 //",
    "T09bsa032_u:3143": " prayojanaṃ nāma kiyatkimeva vā madāśrayaṃ mānada yattvamīkṣase /",
    "T09bsa032_u:3144": " priyātithitva guṇavatsalasya te pravṛttamabhyāsaguṇāditi dhruvam // Jm_22.91 //",
    "T09bsa032_u:3145": " (Vaidya 147)",
    "T09bsa032_u:3146": " na citrametattvayi vā jitātmani prajāhitārthaṃ dhṛtapārthivavrate /",
    "T09bsa032_u:3147": " tapaḥsamādhānapare munāviva svabhāvavṛttyā hi guṇāstvayi sthitāḥ // Jm_22.92 //",
    "T09bsa032_u:3148": " iti praśaṃsāsubhagāḥ sukhā guṇā na doṣadurgeṣu vasanti bhūtayaḥ /",
    "T09bsa032_u:3149": " imāṃ viditvā guṇadoṣadharmatāṃ sacetanaḥ kaḥ svahitotpathaṃ bhacet // Jm_22.93 //",
    "T09bsa032_u:3150": " na deśamāpnoti parākrameṇa taṃ na kośavīryeṇa na nitīsaṃpadā /",
    "T09bsa032_u:3151": " śramavyayābhyāṃ nṛpatirvinaiva yaṃ guṇābhijātena pathadhigacchati // Jm_22.94 //",
    "T09bsa032_u:3152": " surādhipaśrīrapi vīkṣate guṇān guṇoditāneva paraiti saṃnati /",
    "T09bsa032_u:3153": " guṇebhya eva prabhavanti kīrtayaḥ prabhāvamāhātmyamiti śritaṃ guṇān // Jm_22.95 //",
    "T09bsa032_u:3154": " amarṣadarpodbhavakarkaśānyapi prarūḍhavairasthiramatsarāṇyapi /",
    "T09bsa032_u:3155": " prasādayantyeva manāṃsi vidviṣāṃ śaśiprakāśādhikakāntayo guṇāḥ // Jm_22.96 //",
    "T09bsa032_u:3156": " tadevameva kṣitipāla pālayan mahīṃ pratāpānatadṛptapārthivām /",
    "T09bsa032_u:3157": " amandaśobhairvinayadibhirguṇairguṇānurāgaṃ jagataṃ prabodhaya // Jm_22.97 //",
    "T09bsa032_u:3158": " prajāhitaṃ kṛtyatamaṃ mahīpatestadanya panthā hyubhayatra bhūtaye /",
    "T09bsa032_u:3159": " bhavecca tadrājani dharmavatsale nṛpasya vṛttaṃ hi jano 'nuvartate // Jm_22.98 //",
    "T09bsa032_u:3160": " (Vaidya 148)",
    "T09bsa032_u:3161": " praśādhi dharmeṇa vasuṃdharāmataḥ karotu rakṣāṃ tridaśādhipaśca te /",
    "T09bsa032_u:3162": " tvadantikātsaṃśritabhāvanādapi svayūthyaduḥkhaṃ tu vikarṣatīva mām // Jm_22.99 //",
    "T09bsa032_u:3163": " atha sa rājā samabhinandya tattasya vacanaṃ saparṣatkaḥ saṃmānapriyavacanaprayogapuraḥsaraṃ tau haṃsamukhyau visasarja /",
    "T09bsa032_u:3164": " atha bodhisattvaḥ samutpatya vimalakhaḍgābhinīlaṃ śaratprasannaśobhaṃ gaganatalaṃ",
    "T09bsa032_u:3165": " pratibimbenevānugamyamānaḥ sumukhena haṃsasenāpatinā samupetya haṃsayūthaṃ saṃdarśanādeva",
    "T09bsa032_u:3166": " pareṇa praharṣeṇa saṃyojayāmāsa /",
    "T09bsa032_u:3167": " kālena copetya nṛpaṃ sa haṃsaḥ parānukampavyasanī sahaṃsaḥ /",
    "T09bsa032_u:3168": " jagāda dharmaṃ kṣitipena tena pratyarcyamāno vinayānatena // Jm_22.100 //",
    "T09bsa032_u:3169": " tadevaṃ vinipātagatānāmapi satāṃ vṛttaṃ nālamanugantumasatpuruṣāḥ prāgeva sugatiṣṭhānāmiti /",
    "T09bsa032_u:3170": " evaṃ kalyāṇī vāgubhayahitāvahā bhavatīti kalyāṇavacanapraśaṃsāyāmapyupaneyam /",
    "T09bsa032_u:3171": " kalyāṇamitravarṇe 'pi vācyam,",
    "T09bsa032_u:3172": " evaṃ kalyāṇamitravatāṃ kṛcchre 'pyarthāḥ saṃsidhyantīti /",
    "T09bsa032_u:3173": " sthavirāryānandapūrvasabhāgapradarśane ca,",
    "T09bsa032_u:3174": " evamayaṃ sthaviraḥ sahacaritacaraṇo bodhisattvena cirakālābhyastapremabahumāno bhavatīti /",
    "T09bsa032_u:3175": " // iti haṃsajātakaṃ dvāviśatitamam //",
    "T09bsa032_u:3176": " (Vaidya 149)",
    "T09bsa032_u:3177": " 23. Mahābodhijātakam",
    "T09bsa032_u:3178": " asatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvāt kṣamāsātmyācca /",
    "T09bsa032_u:3179": " tadyathānuśrūyate -",
    "T09bsa032_u:3180": " bodhisattvabhūtaḥ kilāyaṃ bhagavān mahābodhirnāma parivrājako babhūva /",
    "T09bsa032_u:3181": " sa gṛhasthabhāva eva parividitakramavyāyāmo lokābhimatānāṃ vidyāsthānānāṃ kṛtajñānakautūhalaścitrāsu",
    "T09bsa032_u:3182": " ca kalāsu pravrajyāśrayāllokahitodyogācca viśeṣavattaraṃ dharmaśāstreṣvavahitamatisteṣvācāryakaṃ padamavāpa /",
    "T09bsa032_u:3183": " sa kṛtapuṇyatvājjñānamāhātmyāllokajñatayā pratipattiguṇasauṣṭhavācca yatra yatra",
    "T09bsa032_u:3184": " gacchati sma tatra tatraiva viduṣāṃ vidvatpriyāṇāṃ ca rājñāṃ brāhmaṇagṛhapatīnāmanyatīrthikānāṃ",
    "T09bsa032_u:3185": " ca pravrajitānāmabhigamanīyo bhāvanīyaśca babhūva /",
    "T09bsa032_u:3186": " guṇā hi puṇyāśrayalabdhadīptayo gatāḥ priyatvaṃ pratipattiśobhayā /",
    "T09bsa032_u:3187": " api dviṣadbhyaḥ svayaśonurakṣayā bhavanti satkāraviśeṣabhāginaḥ // Jm_23.1 //",
    "T09bsa032_u:3188": " atha sa mahātmā lokānugrahārthamanuvicaran grāmanagaranigamajanapadarāṣṭrarājadhāṇīranyatamasya rājño viṣāyāntaramupajāgāma /",
    "T09bsa032_u:3189": " śrutagunavistaraprabhavastu sa rājā tasyāgamanaṃ dūrata evopalabhya prītamanā ramaṇīye svasminnudyānavanapradeśe tasyāvasathaṃ kārayāmāsa /",
    "T09bsa032_u:3190": " abhyudgamanādisatkārapuraḥsaraṃ cainaṃ praveśya svaviṣayaṃ śiṣya ivācāryaṃ paricaraṇaparyupāsanavidhinā saṃmānayāmāsa /",
    "T09bsa032_u:3191": " vibhūtiguṇasaṃpannamupetaḥ praṇayād gṛham /",
    "T09bsa032_u:3192": " gunapriyasya gunavānutsavātiśayo 'tithiḥ // Jm_23.2 //",
    "T09bsa032_u:3193": " bodhisattvo 'pi cainaṃ śrutihṛdayahlādinībhirdharmyābhiḥ kathābhiḥ śreyomārgamanupratipādayamānaḥ pratyahamanujagrāha /",
    "T09bsa032_u:3194": " adṛṣṭabhaktiṣvapi dharmavatsalā hitaṃ vivakṣanti parānukampinaḥ /",
    "T09bsa032_u:3195": " ka eva vādaḥ śucibhājanopame hitārthini premaguṇotsuke jane // Jm_23.3 //",
    "T09bsa032_u:3196": " atha tasya rājño 'mātyā labdhavidvatsaṃbhāvanā labdhasaṃmānāśca sadasyāḥ pratyahamabhivardhamānasatkārāṃ bodhisattvasya guṇasamṛddhimīrṣyopahatabuddhitvānna sehire /",
    "T09bsa032_u:3197": " (Vaidya 150)",
    "T09bsa032_u:3198": " svaguṇātiśayoditairyaśobhirjagadāvarjanadṛṣṭaśaktiyogaḥ /",
    "T09bsa032_u:3199": " racanāgunamatrasatkṛteṣu jvalayatyeva pareṣvamarṣavahnim // Jm_23.4 //",
    "T09bsa032_u:3200": " prasahya cainaṃ śāstrakathāsvabhibhavitumaśaktā dharmaprasaṅgamamṛṣyamāṇāśca rājñastena",
    "T09bsa032_u:3201": " tena krameṇa rājānaṃ bodhisattvaṃ prati vigrāhayāmāsuḥ - nārhati devo bodhiparivrājake viśvāsamupagantum /",
    "T09bsa032_u:3202": " vyaktamayaṃ devasya guṇapriyatāṃ dharmābhimukhatāṃ copalabhya vyasanapratāraṇaślakṣṇaṭhamadhuravacanaḥ",
    "T09bsa032_u:3203": " pravṛttisaṃcāraṇaheturabhūtaḥ kasyāpi pratyarthino rājño nipuṇaḥ praṇidhiprayogaḥ /",
    "T09bsa032_u:3204": " tathā hi dharmātmako nāma bhūtvā devamekāntena kāruṇyapravṛttau hrīdainye ca samanuśāsti,",
    "T09bsa032_u:3205": " arthakāmoparodhiṣu ca kṣatradharmabāhyeṣvāsannāpanayeṣu dharmasamādāneṣu dayānuvṛttyā ca nāma te kṛtyapakṣamāśvāsanavidhinopagṛṇīte priyasaṃstavaścānyarājadūtaiḥ",
    "T09bsa032_u:3206": " na cāyamaviditavṛttānto rājaśāstrāṇām /",
    "T09bsa032_u:3207": " ataḥ sāśaṅkānyatra no hṛdayānīti /",
    "T09bsa032_u:3208": " atha tasya rājñaḥ punaḥ punarbhedopasaṃhitaṃ hitamiva bahubhirucyamānasya bodhisattvaṃ prati pariśaṅkāsaṃkocitasnehagauravaprasaramanyādṛśaṃ cittamabhavat /",
    "T09bsa032_u:3209": " paisunyavajrāśanisaṃnipāte bhīmasvane cāśanisaṃnipāte /",
    "T09bsa032_u:3210": " visrambhavānmānuṣamātradhairyaḥ syānnirvikāro yadi nāma kaścit // Jm_23.5 //",
    "T09bsa032_u:3211": " atha sa rājā visrambhavirahanmandībhutapremabahumānastasmin mahāsattve na yathāpūrvaṃ satkāraprayogasumukho babhūva /",
    "T09bsa032_u:3212": " bodhisattvo 'pi śuddhasvabhāvatvāt bahukāryavyāsaṅgā rājāna iti tanmanasi cakāra /",
    "T09bsa032_u:3213": " tatsamīpavartināṃ tu vinayopacāraśaithilyasaṃdarśanādviraktahṛdayamavetya rājānaṃ samādāya tridaṇḍāduṇḍikādyāṃ parivrājakabhāṇḍikāṃ prakramaṇasavyāpāraḥ samabhavat /",
    "T09bsa032_u:3214": " tadupaśrutya sa rājā sāvaśeṣasnehatayā dākṣiṇyavinayanuvṛttyā cainamabhigamya pradarśitasaṃbhramo vinivartayitukāma iva tamuvāca -",
    "T09bsa032_u:3215": " asmanakasmādapahāya kasmādgantavya eva praṇatā matiste /",
    "T09bsa032_u:3216": " vyalīkaśaṅkājanakaṃ nu kiṃcid dṛṣṭaṃ pramādaskhalitaṃ tvayā naḥ // Jm_23.6 //",
    "T09bsa032_u:3217": " athainaṃ bodhisattva uvāca -",
    "T09bsa032_u:3218": " nākasmiko 'yaṃ gamanodyamo me nāsatkriyāmātrakarūkṣikatvāt /",
    "T09bsa032_u:3219": " (Vaidya 151)",
    "T09bsa032_u:3220": " abhajanatvaṃ tu gato 'si śāṭhyāddharmasya tenāhamito vrajāmi // Jm_23.7 //",
    "T09bsa032_u:3221": " athāsya sarabhasabhaṣitamativivṛtavadanamabhidravantaṃ vallabhaṃ śvānaṃ tatrāgatamabhipradarśayan punaruvāca - ayaṃ cātra mahārāja amānuṣaḥ sākṣinirdeśo dṛśyatām /",
    "T09bsa032_u:3222": " ayaṃ hi pūrvaṃ paṭucāṭukarmā bhūtvā mayi śvā bhavato 'nuvṛttyā /",
    "T09bsa032_u:3223": " ākāraguptyajñatayā tvidānīṃ tvadbhāvasūcāṃ bhaṣitaiḥ karoti // Jm_23.8 //",
    "T09bsa032_u:3224": " tvattaḥ śrutaṃ kiṃcidanena nūnaṃ madantare bhaktivipattirukṣam /",
    "T09bsa032_u:3225": " ato 'nuvṛttaṃ dhruvamityanena tvatprītihetoranujīvivṛttam // Jm_23.9 //",
    "T09bsa032_u:3226": " atha sa rājā tatpratyadeśād vrīḍāvanāmitavadanastena cāsya matinaipuṇyena samāvarjitamatirjātasaṃvego nedānīṃ śāṭhyānuvṛttikāla iti bodhisattvamabhipraṇamyovāca",
    "T09bsa032_u:3227": " tvadāśrayā kacidabhūtkathaiṣā saṃprastutā naḥ sadasi pragalbhaiḥ /",
    "T09bsa032_u:3228": " upekṣitā kāryavaśānmayā ca tatkṣamyatāṃ tiṣṭha ca sādhu mā gāḥ // Jm_23.10 //",
    "T09bsa032_u:3229": " bodhisattva uvāca - naiva khalvahaṃ mahārāja asatkāraprakṛtatvādakṣamayā vā praṇudyamāṇo gacchāmi /",
    "T09bsa032_u:3230": " na tvayaṃ mahārāja avasthānakāla iti na tiṣṭhāmi /",
    "T09bsa032_u:3231": " paśyatu bhavān /",
    "T09bsa032_u:3232": " vimadhyabhāvādapi hīnaśobhe yāyāṃ na satkāravidhau svayaṃ cet /",
    "T09bsa032_u:3233": " saṅgādagatyā jaḍatābalādvā nanvardhacandrābhinayottaraḥ syām // Jm_23.11 //",
    "T09bsa032_u:3234": " prāptakramo 'yaṃ vidhiratra tena yāsyāmi nāprītyabhitaptacittaḥ /",
    "T09bsa032_u:3235": " ekāvamānābhihatā hi satsu pūrvopakārā na samībhavanti // Jm_23.12 //",
    "T09bsa032_u:3236": " asnigdhabhāvastu na paryupāsyastoyārthina śuṣka ivodapānaḥ /",
    "T09bsa032_u:3237": " (Vaidya 152)",
    "T09bsa032_u:3238": " prayatnasādhyāpi tato 'rthasiddhiryasmādbhavedākaluṣā kṛśā ca // Jm_23.13 //",
    "T09bsa032_u:3239": " prasanna eva tvabhigamyarūpaḥ śaradviśuddhāmbumahāhradābhaḥ /",
    "T09bsa032_u:3240": " sukhārthinaḥ kleśaparāṅmukhasya lokaprasiddhaḥ sphuṭa eṣa mārgaḥ // Jm_23.14 //",
    "T09bsa032_u:3241": " bhaktyunmukhādyo 'pi parāṅmukhaḥ syātparāṅmukhe cābhimukhatvadīnaḥ /",
    "T09bsa032_u:3242": " pūrvopakārasmaraṇālaso vā narākṛtiścintyaviniścayaḥ saḥ // Jm_23.15 //",
    "T09bsa032_u:3243": " asevanā cātyupasevanā ca yācñābhiyogāśca dahanti maitrīm /",
    "T09bsa032_u:3244": " rakṣyaṃ yataḥ prītyavaśeṣametannivāsadoṣāditi yāmi tāvat // Jm_23.16 //",
    "T09bsa032_u:3245": " rājovāca - yadyavaśyameva gantavyamiti niścitātrabhavato matiḥ,",
    "T09bsa032_u:3246": " tatpunarapīdānīmihāgamanenāsmānanugrahītumarhati bhavān /",
    "T09bsa032_u:3247": " asevanādapi hi prītiranurakṣitavyaiva /",
    "T09bsa032_u:3248": " bodhisattva uvāca - bahvantarāyo mahārāja bahūpadravapratyarthikatvāllokasaṃniveśa iti na śakyametadavadhāraṇayā pratijñātumāgamiṣyāmīti /",
    "T09bsa032_u:3249": " sati tvāgamanakāraṇasākalye 'pi nāma punarbhavantaṃ paśyema /",
    "T09bsa032_u:3250": " ityanunīya sa māhatmā taṃ rājānaṃ kṛtābhyanujñāsatkārastena rājñā tadviṣayātpracakrāma /",
    "T09bsa032_u:3251": " sa tena gṛhijanasaṃstavenākulitahṛdayo 'nyatamadaraṇyāyatanamupaśritya dhyānābhiyuktamatistatra viharannacireṇeva catvāri dhyānāni pañcābhijñāḥ pratilebhe /",
    "T09bsa032_u:3252": " tasya samasvāditapraśamasukharasasya smṛtiranukampanusāriṇī taṃ rājānaṃ prati prādurabhūt - kā nu khalu tasya rājño 'vastheti /",
    "T09bsa032_u:3253": " athainaṃ dadarśa tairamātyairyathābhiniviṣṭāni dṛṣṭigatāni prait pratāryamāṇam /",
    "T09bsa032_u:3254": " kaścidenamamātyo durvibhāvyahetubhirnidarśanairahetuvādaṃ prati pracakarṣa -",
    "T09bsa032_u:3255": " kaḥ padmanāladalakesarakarṇikānāṃ saṃsthānavarṇaracanāmṛdutādihetuḥ /",
    "T09bsa032_u:3256": " patrāṇi citrayati ko 'tra patatriṇāṃ vā svābhāvikaṃ jagadidaṃ niyataṃ tathaiva // Jm_23.17 //",
    "T09bsa032_u:3257": " (Vaidya 153)",
    "T09bsa032_u:3258": " apara iśvarakāraṇamasmai svabuddhirucitamupavarṇayāmāsa -",
    "T09bsa032_u:3259": " nākasmikaṃ bhavitumarhati sarvametadastyatra sarvamadhi kaścidananta ekaḥ /",
    "T09bsa032_u:3260": " svecchāviśeṣaniyamādya imaṃ vicitraṃ lokaṃ karoti ca punaśca samīkaroti // Jm_23.18 //",
    "T09bsa032_u:3261": " sarvamidaṃ pūrvakarmakṛtaṃ sukhāsukham /",
    "T09bsa032_u:3262": " na prayatnasāmarthyamastītyevamanya enaṃ vigrāhayāmāsa -",
    "T09bsa032_u:3263": " evaṃ kariṣyati kathaṃ nu samānakālaṃ bhinnāśrayān bahuvidhānamitāṃśca bhāvān /",
    "T09bsa032_u:3264": " sarvaṃ tu pūrvakṛtakarmanimittametat saukhyaprayatnanipuṇo 'pi hi duḥkhameti // Jm_23.19 //",
    "T09bsa032_u:3265": " apara ucchedavādakathābhirenaṃ kāmabhogaprasaṅga eva pratārayāmāsa -",
    "T09bsa032_u:3266": " dārūṇi naikavidhavarṇaguṇākṛtīni karmātmakāni na bhavanti bhavanti caiva /",
    "T09bsa032_u:3267": " naṣṭāni naiva ca yathā punarudbhavanti lokastathāyamiti saukhyaparāyaṇaḥ syāt // Jm_23.20 //",
    "T09bsa032_u:3268": " apara enaṃ kṣatravidyāparidṛṣṭeṣu nītikauṭilyaprasaṅgeṣu nairghṛṇyamalineṣu dharmavirodhiṣvapi rājadharmo 'yamiti samanuśaśāsa -",
    "T09bsa032_u:3269": " chāyādrumeṣviva nareṣu kṛtāśrayeṣu tāvatkṛtajñacaritaiḥ svayaśaḥ parīpset /",
    "T09bsa032_u:3270": " nārtho 'ti yāvadupabhoganayena teṣāṃ kṛtye tu yajña iva te paśavo niyojyāḥ // Jm_23.21 //",
    "T09bsa032_u:3271": " iti te 'mātyāstaṃ rājānaṃ tena tena dṛṣṭikṛtonmārgeṇa netumīṣuḥ /",
    "T09bsa032_u:3272": " atha bodhisattvaḥ pāpajanasaṃparkavaśātparapratyayaneyabuddhitvācca dṛṣṭikṛtaprapātābhimukhamavekṣya rājānaṃ tadanukampāsamāvarjitahṛdayastannivartanopāyaṃ vimamarśa /",
    "T09bsa032_u:3273": " guṇābhyāsena sādhūnāṃ kṛtaṃ tiṣṭhati cetasi /",
    "T09bsa032_u:3274": " bhraśyatyapakṛtaṃ tasmājjalaṃ padmadalādiva // Jm_23.22 //",
    "T09bsa032_u:3275": " atha bodhisattvaḥ idamatra prāptakālamiti viniścitya svasminnāśramapade mahāntaṃ vānaramabhinirmāya ṛddhiprabhāvāttasya carmāpanīya śeṣamantardhāpayāmāsa",
    "T09bsa032_u:3276": " sa tannirmitaṃ mahadvānaracarma (Vaidya 154)",
    "T09bsa032_u:3277": " bibhrattasya nṛpaterbhavanadvāre prādurabhūt /",
    "T09bsa032_u:3278": " niveditābhyāgamanaśca dauvārikairyathākramamāyudhīyaguptaparyantāmamātyadvijayodhadūpapauramukhyābhikīrṇāṃ",
    "T09bsa032_u:3279": " vinītadhīrodāttaveṣajanāṃ sāsiyaṣṭibhiḥ pratihārairadhiṣṭhitapradvārāṃ siṃhāsanāvaśtitanarādhipāmanākulāṃ",
    "T09bsa032_u:3280": " rājaparṣadamavajagāhe /",
    "T09bsa032_u:3281": " pratyudgamanādividhinā cātithijanopacāreṇa pratipūjyamānaḥ kṛtapratisaṃmodanakathāsatkārāsanābhinirhāraśca",
    "T09bsa032_u:3282": " tena rājñā kautūhalānuvṛttyā vānaracarmapratilambhaṃ pratyanuyuktaḥ - kenedamāryāya",
    "T09bsa032_u:3283": " vānaracarmopanayatā mahatānugraheṇātmā saṃyojita iti /",
    "T09bsa032_u:3284": " bodhisattva uvāca - mayaivedaṃ mahārāja svayamadhigataṃ nānyena kenacidupahṛtam /",
    "T09bsa032_u:3285": " kuśatṛṇamātrāstīrṇāyāṃ hi pṛthivyāṃ svabhāvakaṭhināyāṃ niṣaṇṇena svapatā vā pratapyamānaśarīreṇa na sukhaṃ dharmavidhiranuṣṭhiyate /",
    "T09bsa032_u:3286": " ayaṃ ca mayāśramapade mahān vānaro dṛṣṭaḥ /",
    "T09bsa032_u:3287": " tasya me buddhirabhavat - upapannaṃ bata me dharmasādhanamidamasya vānarasya carma /",
    "T09bsa032_u:3288": " śakyamatra niṣaṇṇena svapatā vā parārdhyāstaraṇāstīrṇebhyo rājaśayanebhyo 'pi nivṛttaspṛheṇa svadharmavidhiranuṣṭhātumiti mayā tasyedaṃ carma pragṛhītam /",
    "T09bsa032_u:3289": " sa ca praśamita iti /",
    "T09bsa032_u:3290": " tacchrutvā sa rājā dākṣiṇyavinayānuvṛttyā na bodhisattvaṃ kiṃcitpratyuvāca /",
    "T09bsa032_u:3291": " savrīḍahṛdayastu kiṃcidavāṅmukho babhūva /",
    "T09bsa032_u:3292": " atha te 'mātyāḥ pūrvamapi tasmin mahāsattve sāmarṣahṛdayā labdhavacanāvakāśatvātpravikasitavadanā",
    "T09bsa032_u:3293": " rājānamūdīkṣya bodhisattvamupadarśayanta ūcuḥ - aho bhagavato dharmanurāgaikarasā matiḥ /",
    "T09bsa032_u:3294": " aho dhairyam /",
    "T09bsa032_u:3295": " aho vyavasāyasādhusāmarthyam /",
    "T09bsa032_u:3296": " āśramapadamabhigata eva mahānnāma vānara ekākinā tapaḥkṣāmaśarīreṇa praśamita ityāścaryam /",
    "T09bsa032_u:3297": " sarvathā tapaḥsiddhirastu /",
    "T09bsa032_u:3298": " athainānasaṃrabdha eva bodhisattvaḥ pratyuvāca - nārhantyatrabhavantaḥ svavādaśobhānirapekṣamityasmān vigarhitum /",
    "T09bsa032_u:3299": " na hyayaṃ kramo vidvadyaśaḥ samudbhābayitum /",
    "T09bsa032_u:3300": " pahsyantvatrabhavantaḥ -",
    "T09bsa032_u:3301": " svavādaghnena vacasā yaḥ parān vijugupsate /",
    "T09bsa032_u:3302": " sa khalvātmavadheneva parasyākirtīmicchati // Jm_23.23 //",
    "T09bsa032_u:3303": " iti sa mahātmā tānamātyān sāmānyenopālabhya pratyekaśaḥ punarupālabdhukāmastamahetuvādinamāmantryovāca -",
    "T09bsa032_u:3304": " svābhāvikaṃ jagaditi pravikathase tvaṃ tattvaṃ ca tadyadi vikutsayasi kimasmān /",
    "T09bsa032_u:3305": " śākhāmṛge nidhanamāpatite svabhāvāt pāpaṃ kṛto mama yataḥ suhato mayāyam // Jm_23.24 //",
    "T09bsa032_u:3306": " (Vaidya 155)",
    "T09bsa032_u:3307": " atha pāpamasti mama tasya vadhānnanu hetutastaditi siddhamidam /",
    "T09bsa032_u:3308": " tadahetuvādamidamutsṛja vā vada vātra yattava na yuktamiva // Jm_23.25 //",
    "T09bsa032_u:3309": " yadi padmanālaracanādi ca yattadahetukaṃ nanu sadaiva bhavet /",
    "T09bsa032_u:3310": " salilādībījakṛtameva tu tat sati tatra saṃbhavati na hyasati // Jm_23.26 //",
    "T09bsa032_u:3311": " api cāyuṣman,",
    "T09bsa032_u:3312": " samyagupadhāraya tāvat,",
    "T09bsa032_u:3313": " na heturastīti vadan sahetukaṃ nanu pratijñā svayameva hāpayet /",
    "T09bsa032_u:3314": " athāpi hetupraṇayālaso bhavet pratijñayā kevalayāsya kiṃ bhavet // Jm_23.27 //",
    "T09bsa032_u:3315": " ekatra kvacidanavekṣya yaśca hetuṃ tenaiva pravadati sarvahetvabhāvam /",
    "T09bsa032_u:3316": " prtyakṣaṃ nanu tadavetya hetusāraṃ taddveṣī bhavati virodhaduṣṭavākyaḥ // Jm_23.28 //",
    "T09bsa032_u:3317": " na lakṣyate yadi kuhacicca kāraṇaṃ kathaṃ nu tad dṛḍhamasadeva bhāṣase /",
    "T09bsa032_u:3318": " na dṛśyate sadapi hi kāraṇāntarāddinātyaye vimalavivārkamaṇḍalam // Jm_23.29 //",
    "T09bsa032_u:3319": " nanu ca bhoḥ",
    "T09bsa032_u:3320": " sukhārthamiṣṭān viṣayān prapadyase niṣevituṃ necchasi tadvirodhinaḥ /",
    "T09bsa032_u:3321": " nṛpasya sevāṃ ca karoṣi tatkṛte na heturastīti ca nāma bhāṣase // Jm_23.30 //",
    "T09bsa032_u:3322": " tadevamapi cedbhāvānanupaśyasyahetukān /",
    "T09bsa032_u:3323": " ahetorvānaravadhe siddhe kiṃ māṃ vigarhase // Jm_23.31 //",
    "T09bsa032_u:3324": " iti sa mahātmā tamahetuvādinaṃ viśadairhetubhirniṣpratibhaṃ kṛtvā tamīśvakāraṇikamamantrayovāca - (Vaidya 156)",
    "T09bsa032_u:3325": " āyuṣmānapyasmān nārhatyeva vigarhitum /",
    "T09bsa032_u:3326": " īśvaraḥ sarvasya hi te kāraṇamabhimataḥ / paśya -",
    "T09bsa032_u:3327": " kurute yadi sarvamīśvaro nanu tenaiva hataḥ sa vānaraḥ /",
    "T09bsa032_u:3328": " tava keyamamaitracittatā paradoṣān mayi yanniṣiñcasi // Jm_23.32 //",
    "T09bsa032_u:3329": " atha vānaravīravaiśasaṃ na kṛtaṃ tena dayānurodhinā /",
    "T09bsa032_u:3330": " bṛhadityavaghuṣyate kathaṃ jagataḥ kāraṇamīśvarastvayā // Jm_23.33 //",
    "T09bsa032_u:3331": " api ca bhadra sarvamīśvarakṛtamiti paśyataḥ -",
    "T09bsa032_u:3332": " īśvare prasādāśā kā stutipraṇāmādyaiḥ /",
    "T09bsa032_u:3333": " sa svayaṃ svayaṃbhūste yatkaroti tatkarma // Jm_23.34 //",
    "T09bsa032_u:3334": " tvatkṛtātha yadījyā na tvasau tadakartā /",
    "T09bsa032_u:3335": " ātmano hi vibhūtyā yaḥ karoti sa karjā // Jm_23.35 //",
    "T09bsa032_u:3336": " īśvaraḥ kurute cetpāpakānyakhilāni /",
    "T09bsa032_u:3337": " tatr abhaktiniveśaḥ kaṃ guṇaṃ nu samīkṣya // Jm_23.36 //",
    "T09bsa032_u:3338": " tānyadharmabhayādvā yadyayaṃ na karoti /",
    "T09bsa032_u:3339": " tena vaktumayuktaṃ sarvamīśvarasṛṣṭam // Jm_23.37 //",
    "T09bsa032_u:3340": " tasya ceśvaratā syāddharmataḥ parato vā /",
    "T09bsa032_u:3341": " dharmato yadi na prāgīśvaraḥ sa tato 'bhūt // Jm_23.38 //",
    "T09bsa032_u:3342": " dāsataiva ca sā syādyā kriyeta pareṇa /",
    "T09bsa032_u:3343": " syādathāpi na hetoḥ kasyaneśvaratā syat // Jm_23.39 //",
    "T09bsa032_u:3344": " evamapi tu gate bhaktirāgādavigaṇitayuktāyuktasya -",
    "T09bsa032_u:3345": " yadi kāraṇamīśvara eva vibhurjagato nikhilasya tavābhimataḥ /",
    "T09bsa032_u:3346": " nanu nārhasi mayyadhiropayituṃ vihitaṃ vibhunā kapirājavadham // Jm_23.40 //",
    "T09bsa032_u:3347": " (Vaidya 157)",
    "T09bsa032_u:3348": " iti sa mahātmā tamīśvakāraṇikaṃ suśliṣṭairhetubhirmūkatāmivopanīya taṃ pūrvakarmakṛtavādinamāmantraṇāsauṣṭhavenābhimukhīkṛtyovāca - bhavānapyasmānna śobhate vikutsayamānaḥ /",
    "T09bsa032_u:3349": " sarvaṃ hi te pūrvakarmakṛtamityabhimānaḥ /",
    "T09bsa032_u:3350": " tena ca tvāṃ bravīmi -",
    "T09bsa032_u:3351": " syātsarvameva yadi pūrvakṛtaprabhāvācchākhāmṛgaḥ suhata eva mayaiṣa tasmāt /",
    "T09bsa032_u:3352": " dagdhe hi pūrvakṛtakarmadavāgnināsmin pāpaṃ kimatra mama yena vigarhase mām // Jm_23.41 //",
    "T09bsa032_u:3353": " athāsti pāpaṃ mama vānaraṃ ghnataḥ kṛtaṃ mayā tarhi na pūrvakarmaṇā /",
    "T09bsa032_u:3354": " yadiṣyate karma ca karmahetukaṃ na kaścidevaṃ sati mokṣameṣyati // Jm_23.42 //",
    "T09bsa032_u:3355": " bhavecca saukhyaṃ yadi duḥkhahetuṣu sthitasya duḥkhaṃ sukhasādhaneṣu vā /",
    "T09bsa032_u:3356": " ato 'numīyeta sukhāsukhaṃ dhruvaṃ pravartate pūrvakṛtaikahetukam // Jm_23.43 //",
    "T09bsa032_u:3357": " na dṛṣṭamevaṃ ca yataḥ sukhāsukhaṃ na pūrvakarmaikamato 'sya kāraṇam /",
    "T09bsa032_u:3358": " bhavedabhāvaśca navasya karmaṇastadaprasiddhau ca purātanaṃ kutaḥ // Jm_23.44 //",
    "T09bsa032_u:3359": " pūrvakarmakṛtaṃ sarvamathaivamapi manyase /",
    "T09bsa032_u:3360": " vānarasya vadhaḥ kasmānmatkṛtaḥ parikalpyate // Jm_23.45 //",
    "T09bsa032_u:3361": " iti sa mahātmā niranuyojyairhetubhistasya maunavratamivopadiśya tamucchedavādinaṃ smitapūrvakamuvāca - āyuṣmataḥ ko 'yamatyādaro 'smadvigarhāyāṃ yadi tattvamucchedavādaṃ manyase?",
    "T09bsa032_u:3362": " lokaḥ paro yadi na kaścana kiṃ vivarjyaṃ pāpaṃ śubhaṃ prati ca kiṃ bahumānamohaḥ /",
    "T09bsa032_u:3363": " svacchandaramyacarito 'tra vicakṣaṇaḥ syādevaṃ gate suhata eva ca vānaro 'yam // Jm_23.46 //",
    "T09bsa032_u:3364": " (Vaidya 158)",
    "T09bsa032_u:3365": " janavādabhayādathāśubhaṃ parivarjyaṃ śubhamārgasaṃśrayāt /",
    "T09bsa032_u:3366": " svavacaḥpratilomaceṣṭitairjanavādānapi nātiyātyayam // Jm_23.47 //",
    "T09bsa032_u:3367": " svakṛtāntapathāgataṃ sukhaṃ na samāpnoti ca lokaśaṅkayā /",
    "T09bsa032_u:3368": " iti niṣphalavādavibhramaḥ paramo 'yaṃ nanu bāliśādhamaḥ // Jm_23.48 //",
    "T09bsa032_u:3369": " yadapi ca bhavānāha -",
    "T09bsa032_u:3370": " dārūṇi naikavidhavarṇaguṇākṛtīni karmātmakāni na bhavanti bhavanti caiva /",
    "T09bsa032_u:3371": " naṣṭāni naiva ca yathā punarudbhavanti lokastathāyamiti ko 'tra ca nāma hetuḥ // Jm_23.49 //",
    "T09bsa032_u:3372": " ucchedavādavātsalyaṃ syādevamapi te yadi /",
    "T09bsa032_u:3373": " vigarhaṇīyaḥ kiṃ hantā vānarasya narasya vā // Jm_23.50 //",
    "T09bsa032_u:3374": " iti sa mahāsattvastamucchedavādinaṃ vispaṣṭaśobhenottarakrameṇa tūṣṇīṃbhāvaparāyaṇaṃ",
    "T09bsa032_u:3375": " kṛtvā taṃ kṣatravidyāvidagdhamamātyamuvāca - bhavānapyasmān kasmāditi vikutsayate",
    "T09bsa032_u:3376": " yadi nyāyyamarthaśāstraparidṛṣṭaṃ vidhiṃ manyase?",
    "T09bsa032_u:3377": " anuṣṭheyaṃ hi tatreṣṭamarthārthaṃ sādhvasādhu vā /",
    "T09bsa032_u:3378": " athoddhṛtya kilātmānamarthairdharmaṃ kariṣyate // Jm_23.51 //",
    "T09bsa032_u:3379": " atastvāṃ bravīmi -",
    "T09bsa032_u:3380": " prayojanaṃ prāpya na cedavekṣyaṃ snigdheṣu bandhuṣvapi sādhuvṛttam /",
    "T09bsa032_u:3381": " hate mayā carmaṇi vānare 'smin kā śāstradṛṣṭe 'pi naye vigarhā // Jm_23.52 //",
    "T09bsa032_u:3382": " dayāviyogādatha garhaṇīyaṃ karmedṛśaṃ dūḥkhaphalaṃ ca dṛṣṭam /",
    "T09bsa032_u:3383": " yatrābhyanujñātamidaṃ na tantre prapadyase kena mukhena tattvam // Jm_23.53 //",
    "T09bsa032_u:3384": " (Vaidya 159)",
    "T09bsa032_u:3385": " iyaṃ vibhūtiśca nayasya yatra tatrānayaḥ kidṛśavibhramaḥ syāt /",
    "T09bsa032_u:3386": " aho pragalbhaiḥ paribhūya lokamunnīyate śāstrapathairadharmaḥ // Jm_23.54 //",
    "T09bsa032_u:3387": " adṛṣṭamevātha tavaitadiṣṭaṃ śāstre kila spaṣṭapathopadiṣṭam /",
    "T09bsa032_u:3388": " śāstraprasiddhena nayena gacchan na garhaṇīyo 'smi kapervadhena // Jm_23.55 //",
    "T09bsa032_u:3389": " iti sa mahātmā jitaparṣatkān paricitaprāgalbhyānapi ca tānamātyān prasahyābhibhūya",
    "T09bsa032_u:3390": " samāvarjitahṛdayāṃ ca sarājikāṃ parṣadamavetya teṣāṃ vānaravadhahṛllekhavinayanārthaṃ",
    "T09bsa032_u:3391": " rājānamābabhāṣe - naiva ca khalvahaṃ mahārāja prāṇinaṃ vānaraṃ hatavān /",
    "T09bsa032_u:3392": " nirmāṇavidhirayam /",
    "T09bsa032_u:3393": " nirmitasya hi vānarasyedaṃ carma mayā gṛhītamasyaiva kathākramasya prastāvārtham /",
    "T09bsa032_u:3394": " tadalaṃ māmanyathā pratigrahītum /",
    "T09bsa032_u:3395": " ityuktvā tamṛddhyābhisaṃskāraṃ pratisaṃhṛtya parayā ca mātrayābhiprasāditamānasaṃ rājānaṃ saparṣatkamavetyovāca -",
    "T09bsa032_u:3396": " saṃpaśyan hetutaḥ siddhiṃ svatantraḥ paralokavit /",
    "T09bsa032_u:3397": " sādhupratijñaḥ saghṛṇaḥ prāṇinaṃ ko haniṣyati // Jm_23.56 //",
    "T09bsa032_u:3398": " paśya mahārāja,",
    "T09bsa032_u:3399": " ahetuvādī paratantradṛṣṭiranāstikaḥ kṣatranayānugo vā /",
    "T09bsa032_u:3400": " kuryānna yannāma yaśolavārthaṃ tannyāyavādī kathamabhyupeyāt // Jm_23.57 //",
    "T09bsa032_u:3401": " dṛṣṭirnaraśreṣṭha śubhāśubhā vā sabhāgakarmapratipattihetuḥ /",
    "T09bsa032_u:3402": " dṛṣṭyanvayaṃ hi pravikalpya tattadvāgbhiḥ kriyābhiśca vidarśayanti // Jm_23.58 //",
    "T09bsa032_u:3403": " saddṛṣṭirasmācca niṣevitavyā tyājyā tvasaddṛṣṭiranarthavṛṣṭiḥ /",
    "T09bsa032_u:3404": " labhyaśca satsaṃśrayiṇā kramo 'yamasajjanāddūracareṇa bhutvā // Jm_23.59 //",
    "T09bsa032_u:3405": " asaṃyatāḥ saṃyataveṣadhāriṇaścaranti kāmaṃ bhuvi bhikṣurākṣasāḥ /",
    "T09bsa032_u:3406": " (Vaidya 160)",
    "T09bsa032_u:3407": " vinirdahantaḥ khalu bāliśaṃ janaṃ kudṛṣṭibhirdṛṣṭiviṣā ivoragāḥ // Jm_23.60 //",
    "T09bsa032_u:3408": " ahetuvādādivirūkṣavāśitaṃ śṛgālavattatra viśeṣalakṣaṇam /",
    "T09bsa032_u:3409": " ato na tānarhati sevituṃ budhaścarettadarthaṃ tu parākrame sati // Jm_23.61 //",
    "T09bsa032_u:3410": " loke virūḍhayaśasāpi tu naiva kāryā kāryārthamapyasadṛśena janena maitrī /",
    "T09bsa032_u:3411": " hemantadurdinasamāgamadūṣito hi saubhāgyahānimupayāti niśākaro 'pi // Jm_23.62 //",
    "T09bsa032_u:3412": " tadvarjanād guṇavivarjayiturjanasya saṃsevanācca guṇasevanapaṇḍitasya /",
    "T09bsa032_u:3413": " svāṃ kirtimujjvalaya saṃjanayan prajānāṃ doṣānurāgavilayaṃ guṇasauhṛdaṃ ca // Jm_23.63 //",
    "T09bsa032_u:3414": " tvayi ca carati dharma bhūyasāyaṃ nṛlokaḥ sucaritasumukhaḥ syātsvargamārgapratiṣṭhaḥ /",
    "T09bsa032_u:3415": " jagadidamanupālyaṃ caivamabhyudyamaste vinayaruciramārgaṃ dharmamasmādbhajasva // Jm_23.64 //",
    "T09bsa032_u:3416": " śīlaṃ viśodhaya samarjaya dātṛkīrtiṃ maitraṃ manaḥ kuru jane svajane yathaiva /",
    "T09bsa032_u:3417": " dharmeṇa pālaya mahīṃ ciramapramādādevaṃ sameṣyasi sukhaṃ tridivaṃ yaśaśca // Jm_23.65 //",
    "T09bsa032_u:3418": " kṛṣipradhānān paśupālanodyatān mahīruhān puṣpaphalānvitāniva /",
    "T09bsa032_u:3419": " apālayañjānapadān balipradān nṛpo hi sarvauṣadhibhirvirudhyate // Jm_23.66 //",
    "T09bsa032_u:3420": " vicitrapaṇyakrayavikrayāśrayaṃ vaṇigjanaṃ paurajanaṃ tathā nṛpaḥ /",
    "T09bsa032_u:3421": " na pāti yaḥ śulkapathopakāriṇaṃ virodhamāyāti sa kośasaṃpadā // Jm_23.67 //",
    "T09bsa032_u:3422": " adṛṣṭadoṣaṃ yudhi dṛṣṭavikramaṃ tathā balaṃ yaḥ prathitāsrakauśalam /",
    "T09bsa032_u:3423": " (Vaidya 161)",
    "T09bsa032_u:3424": " vimānayed bhūpatiradhyupekṣayā dhruvaṃ viruddhaḥ sa raṇe jayaśriyā // Jm_23.68 //",
    "T09bsa032_u:3425": " tathaiva śīlaśrutayogasādhuṣu prakāśamāhātmyaguṇeṣu sādhuṣu /",
    "T09bsa032_u:3426": " carannavajñāmalinena vartmanā narādhipaḥ svargasukhervirudhyate // Jm_23.69 //",
    "T09bsa032_u:3427": " drumadyathāmaṃ pracinoti yaḥ phalaṃ sa hanti bījaṃ na rasaṃ ca vindati /",
    "T09bsa032_u:3428": " adharmyamevaṃ balimuddharannṛpaḥ kṣiṇoti deśaṃ na ca tena nandati // Jm_23.70 //",
    "T09bsa032_u:3429": " yathā tu saṃpūrṇaguṇo mahoruhaḥ phalodayaṃ pākavaśātprayacchati /",
    "T09bsa032_u:3430": " tathaiva deśaḥ kṣitipābhirakṣito yunakti dharmārthasukhairnarādhipam // Jm_23.71 //",
    "T09bsa032_u:3431": " hitānamātyānnipuṇārthadarśinaḥ śucīni mitrāṇi janaṃ svameva ca /",
    "T09bsa032_u:3432": " badhāna cetassu tadiṣṭayā girā dhanaiśca saṃmānanayopapāditaiḥ // Jm_23.72 //",
    "T09bsa032_u:3433": " tasmāddharmaṃ tvaṃ puraskṛtya nityaṃ śreyaḥprāptau yuktacetāḥ prajānām /",
    "T09bsa032_u:3434": " rāgadveṣonmuktayā daṇḍanītyā rakṣaṃllokānātmano rakṣa lokān // Jm_23.73 //",
    "T09bsa032_u:3435": " iti sa mahātmā taṃ rājānaṃ dṛṣṭikṛtakāpathādvivecya samavatārya ca sanmārgaṃ saparṣatkaṃ",
    "T09bsa032_u:3436": " tata eva gaganatalaṃ samutpatya prāñjalinā tena janena sabahumānapraṇatena pratyarcyamānastadevāraṇyāyatanaṃ pratijagāma /",
    "T09bsa032_u:3437": " tadevamasatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvātkṣamāsātmyācca /",
    "T09bsa032_u:3438": " iti nāsatkāramātrakeṇa pūrvakṛtaṃ vismartavyam /",
    "T09bsa032_u:3439": " evaṃ sa bhagavānanabhisaṃbuddho 'pi paravādānabhibhūya sattvavinayaṃ kṛtavāniti buddhavarṇe 'pi vācyam /",
    "T09bsa032_u:3440": " evaṃ mithyādṛṣṭirananuyogakṣamānupāśrayatvādasevyā ceti mithyādṛṣṭivigarhāyāmapyupaneyam /",
    "T09bsa032_u:3441": " viparyayeṇa samyagdṛṣṭipraśaṃsāyāmiti /",
    "T09bsa032_u:3442": " // iti mahābodhijātakaṃ trayoviṃśatitamam /",
    "T09bsa032_u:3443": " (Vaidya 162)",
    "T09bsa032_u:3444": " 24. Mahākapijātakam",
    "T09bsa032_u:3445": " nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā /",
    "T09bsa032_u:3446": " tadyathānuśrūyate -",
    "T09bsa032_u:3447": " bodhisattvaḥ kila śrīmati himavatpārśve vividhadhāturuciracitrāṅgarāge nīlakauśeyaprāvārakṛtottarāsaṅga",
    "T09bsa032_u:3448": " iva vanagahanalakṣmyā prayatnaracitairivānekavarṇasaṃsthānavikalpairvaiṣamyabhakticitrairvibhūṣitataṭāntadeśe",
    "T09bsa032_u:3449": " pravisṛtanaikaprasravaṇajale gambhīrakandarāntaraprapātasaṃkule paṭutaramadhukaranināde",
    "T09bsa032_u:3450": " manojñamārutopavījyamānavicitrapuṣpaphalapādape vidyādharākrīḍabhute mahākāyaḥ kapirekacaro babhuva /",
    "T09bsa032_u:3451": " tadavasthamapi cainamapariluptadharmasaṃjñaṃ kṛtajñamakṣudrasvabhāvaṃ dhṛtyā mahatyā samanvitamanurāgavaśādiva karuṇā naiva mumoca /",
    "T09bsa032_u:3452": " sakānanā sādrivarā sasāgarā gatā vināśaṃ śataśo vasuṃdharā /",
    "T09bsa032_u:3453": " yugāntakāle salilānalānilairna bodhisattvasya mahākṛpālutā // Jm_24.1 //",
    "T09bsa032_u:3454": " atha sa mahātmā tāpasa iva vanaruparṇaphalamātravṛttiranukampamānastena tena vidhinā gocarapatitān prāṇinastamaraṇyapradeśamadhyavasati sma",
    "T09bsa032_u:3455": " athānyatamaḥ puruṣo gāṃ pranaṣṭāmanveṣituṃ kṛtodyogaḥ samantato 'nuvicaran mārgāpranaṣṭo digbhāgasaṃmūḍhamatiḥ paribhramaṃstaṃ deśamupajagāma",
    "T09bsa032_u:3456": " sa kṣutpipāsādharmaśramaparimlānatanurdaurmanasyavahninā cāntaḥpradīpyamāno viṣādātibhārādivānyatamasmin",
    "T09bsa032_u:3457": " vṛkṣamūle niṣaṇṇo dadarśa paripākavaśādvicyutāni paripiñjarāṇi katicittindukīphalāni /",
    "T09bsa032_u:3458": " sa tānyāsvādya kṣutparikṣāmatayā paramasvādūni manyamānastatprabhavānveṣaṇaṃ pratyabhivṛddhotsāhaḥ",
    "T09bsa032_u:3459": " samantato 'nuvilokayan dadarśa prapātataṭāntavirūḍhaṃ paripakkaphalānamitapiñjarāgraśākhaṃ tindukīvṛkṣam /",
    "T09bsa032_u:3460": " sa tatphalatṛṣṇayākṛṣyamāṇastaṃ giritaṭamadhiruhya tasya tindukīvṛkṣasya phaliniṃ śākhāṃ prapātābhinatāmadhyāruroha phalalobhena cāsyāḥ prāntamupajagāma",
    "T09bsa032_u:3461": " śākhātha sā tasya mahīruhasya bhārātiyogānnamitā kṛśatvāt /",
    "T09bsa032_u:3462": " paraśvadheneva nikṛttamūlā saśabdabhaṅgaṃ sahasā papāta // Jm_24.2 //",
    "T09bsa032_u:3463": " sa tayā sārdhaṃ mahati giridurge samantataḥ śailabhittiparikṣipte kūpa iva nyapatat /",
    "T09bsa032_u:3464": " parṇasaṃcayaguṇāttvasya gāmbhīryācca salilasya na kiṃcidaṅgamabhajyata /",
    "T09bsa032_u:3465": " sa tasmāduttīrya salilātsamantataḥ parisarpanna kutaściduttaraṇamārgaṃ dadarśa /",
    "T09bsa032_u:3466": " sa nispratīkāraṃ martavyamiha mayā nacirāditi visrasyamānajīvitāśaḥ śokāśrupariṣiktadīnavadanastrīvreṇa daurmanasyaśalyena pratudyamānaḥ kātarahṛdayastattadārtivaśād vilalāp /",
    "T09bsa032_u:3467": " (Vaidya 163)",
    "T09bsa032_u:3468": " kāntāre durge 'smijanasaṃpātarahite nipatitaṃ mām /",
    "T09bsa032_u:3469": " yatnādapi parimṛgayan mṛtyoranyaḥ ka iva paśyet // Jm_24.3 //",
    "T09bsa032_u:3470": " bandhujanamitravarjitamekanipānīkṛtaṃ maśakasaṃghaiḥ /",
    "T09bsa032_u:3471": " avapātānanamagnaṃ mṛgamiva ko 'bhyuddhariṣyati mām // Jm_24.4 //",
    "T09bsa032_u:3472": " udyānakānanavimānasaridvicitraṃ tārāvikīrṇamaṇiratnavirājitābhram /",
    "T09bsa032_u:3473": " tāmisrapakṣarajanīva ghanāndhakārā kaṣṭaṃ jaganmama tiraskurute 'ntarātriḥ // Jm_24.5 //",
    "T09bsa032_u:3474": " iti sa puruṣastattadvilapaṃstena salilena taiśca sahanipatitaistindukaphalairvartayamānaḥ katiciddināni tatrāvasat /",
    "T09bsa032_u:3475": " atha sa mahākapirāhārahetostadvanamanuvicarannāhūyamān iva mārutākampitābhistasya tindukīvṛkṣasyāgraśākhābhistaṃ pradeśamabhijagāma /",
    "T09bsa032_u:3476": " abhiruhya cainaṃ tatprapātamavalokayan dadarśa taṃ puruṣaṃ kṣutparikṣāmanayanavadanaṃ paripāṇḍukṛśadīnagātraṃ paryutsukaṃ tatra viceṣṭamānam",
    "T09bsa032_u:3477": " sa tasya paridyūnatayā samāvajitānukampo mahākapirnikṣiptāhāravyāpārastaṃ puruṣaṃ pratataṃ bikṣamāṇo mānuṣīṃ vācamuvāca -",
    "T09bsa032_u:3478": " mānuṣāṇāmagamye 'smin prapāte parivartase /",
    "T09bsa032_u:3479": " vaktumahaṃsi tatsādhu ko bhavāhina vā kutaḥ // Jm_24.6 //",
    "T09bsa032_u:3480": " atha sa puruṣastaṃ mahākapimārtatayā samabhipraṇamyodvīkṣamāṇaḥ sāñjaliruvāca -",
    "T09bsa032_u:3481": " mānuṣo 'smi mahābhāga pranaṣṭo vicaran vane /",
    "T09bsa032_u:3482": " phalārthī pādapādasmādimāmāpadamāgamam // Jm_24.7 //",
    "T09bsa032_u:3483": " tatsuhṛdvandhuhīnasya prāptasya vyasanaṃ mahat /",
    "T09bsa032_u:3484": " nātha vānarayūthānāṃ mamāpi śaraṇaṃ bhava // Jm_24.8 //",
    "T09bsa032_u:3485": " tacchrutvā sa mahāsattvaḥ parāṃ karuṇāmupajagāma /",
    "T09bsa032_u:3486": " āpadgato bandhusuhṛdvihīnaḥ kṛtāñjalirdīnamudīkṣamāṇaḥ /",
    "T09bsa032_u:3487": " karoti śatrūnapi sānukampānākampayatyeva tu sānukampān // Jm_24.9 //",
    "T09bsa032_u:3488": " athainaṃ bodhisattvaḥ karuṇāyamāṇastatkāladurlabhena snigdhena vacasā samāśvāsayāmāsa -",
    "T09bsa032_u:3489": " prapātasaṃkṣiptaparākramo 'hamabāndhavo veti kṛthāḥ śucaṃ mā /",
    "T09bsa032_u:3490": " (Vaidya 164)",
    "T09bsa032_u:3491": " yadbandhukṛtyaṃ tava kiṃcidatra kartāsmi tatsarvamalaṃ bhayena // Jm_24.10 //",
    "T09bsa032_u:3492": " iti sa mahāsattvastaṃ puruṣamāśvāsya tataścāsmai tindukānyaparāṇi ca phalāni samupahṛtya taduddharaṇayogyayā puruṣabhāragurvyā śilayānyatra yogyāṃ cakāra /",
    "T09bsa032_u:3493": " tataścātmano balapramāṇamavagamya śakto 'hamenametasmātprapātādurddhartumiti niścitamatiravatīrya prapātaṃ karuṇayā paricodyamānastaṃ puruṣamuvāca",
    "T09bsa032_u:3494": " ehi pṛṣṭhaṃ mamāruhya sulagno 'stu bhavān mayi /",
    "T09bsa032_u:3495": " yāvadabhyuddharāmi tvāṃ svadehātsārameva ca // Jm_24.11 //",
    "T09bsa032_u:3496": " asārasya śarīrasya sāro hyeṣa mataḥ satām /",
    "T09bsa032_u:3497": " yatpareṣāṃ hitārtheṣu sādhanīkriyate budhaiḥ // Jm_24.12 //",
    "T09bsa032_u:3498": " sa tatheti pratiśrutyābhipraṇasya cainamadhyāruroha /",
    "T09bsa032_u:3499": " athābhirūḍhaḥ sa nareṇa tena bharātiyogena vihanyamānaḥ /",
    "T09bsa032_u:3500": " sattvaprakarṣādaviprannadhairyaḥ pareṇa duḥkhena tamujjahāra // Jm_24.13 //",
    "T09bsa032_u:3501": " uddhṛtya cainaṃ paramapratītaḥ khedātparivyākulakhelagāmī /",
    "T09bsa032_u:3502": " śilātalaṃ toyadharābhinīlaṃ viśrāmahetoḥ śayanīcakāra // Jm_24.14 //",
    "T09bsa032_u:3503": " atha bodhisattvaḥ śuddhasvabhāvatayā kṛtopakāratvācca tasmātpuruṣādapāyanirāśaṅko visrambhādenamuvāca -",
    "T09bsa032_u:3504": " avyāhatavyālamṛgapraveśe vanapradeśe 'tra samantamārge /",
    "T09bsa032_u:3505": " khedaprasuptaṃ sahasā nihanti kaścitpurā māṃ svahitodayaṃ ca // Jm_24.15 //",
    "T09bsa032_u:3506": " yato bhavān dikṣuṃ vikīrṇacakṣuḥ karotu rakṣāṃ mama cātmanaśca /",
    "T09bsa032_u:3507": " dṛḍhaṃ śrameṇāsmi parītamūrtistatsvaptumicchāmi muhūrtamātram // Jm_24.16 //",
    "T09bsa032_u:3508": " (Vaidya 165)",
    "T09bsa032_u:3509": " atha sa mithyāvinayapragalbhaḥ - svapitu bhavān yathākāmaṃ sukhaprabodhāya,",
    "T09bsa032_u:3510": " sthito 'haṃ tvatsaṃrakṣaṇāyetyasmai pratiśuśrāva /",
    "T09bsa032_u:3511": " atha sa puruṣastasmin mahāsattve śramabalānnidrāvaśamupagate cintāmaśivāmāpede -",
    "T09bsa032_u:3512": " mūlaiḥ prayatnātiśayādhigamyairvanyairyadṛcchādhigataiḥ phalairvā /",
    "T09bsa032_u:3513": " evaṃ parikṣīṇatanoḥ kathaṃ syādyātrāpi tāvatkuta eva puṣṭiḥ // Jm_24.17 //",
    "T09bsa032_u:3514": " idaṃ ca kāntāramasupratāraṃ kathaṃ tariṣyāmi balena hīnaḥ /",
    "T09bsa032_u:3515": " paryāptarūpaṃ tvidamasya māṃsaṃ kāntāradurgottaraṇāya me syāt // Jm_24.18 //",
    "T09bsa032_u:3516": " kṛtopakāro 'pi ca bhakṣya eva nisargayogaḥ sa hi tādṛśo 'sya /",
    "T09bsa032_u:3517": " āpatprasiddhaśca kilaiṣa dharmaḥ pātheyatāmityupaneya eṣaḥ // Jm_24.19 //",
    "T09bsa032_u:3518": " yāvacca visrambhasukhaprasuptastāvanmayā śakyamayaṃ nihantum /",
    "T09bsa032_u:3519": " imaṃ hi yuddhābhimukhaṃ sametya siṃho 'pi saṃbhāvyaparājayaḥ syāt // Jm_24.20 //",
    "T09bsa032_u:3520": " tannāyaṃ vilambituṃ me kāla iti viniścitya sa durātmā lobhadoṣavyāmohitamatirakṛtajño",
    "T09bsa032_u:3521": " vipannadharmasaṃjñaḥ pranaṣṭakāruṇyasaumyasvabhāvaḥ paridurbalo 'pyakāryātirāgānmahatīṃ",
    "T09bsa032_u:3522": " śilāmudyamya tasya mahākapeḥ śirasi mumoca /",
    "T09bsa032_u:3523": " śilātha sā durbalavihvalena kāryātirāgāttvaritena tena /",
    "T09bsa032_u:3524": " atyantanidropagamāya muktā nidrāpravāsāya kaperbabhūva // Jm_24.21 //",
    "T09bsa032_u:3525": " sarvātmanā sā na samāsasāda mūrdhānamasmānna vinispipeṣa /",
    "T09bsa032_u:3526": " koṭyekadeśena tu taṃ rujantī śīlā tale sāśanivatpapāta // Jm_24.22 //",
    "T09bsa032_u:3527": " (Vaidya 166)",
    "T09bsa032_u:3528": " śīlābhighātādavabhinnamūrdhā vegādavaplutya ca bodhisattvaḥ /",
    "T09bsa032_u:3529": " kenāhato 'smīti dadarśa nānyaṃ tameva tu hrītamukhaṃ dadarśa // Jm_24.23 //",
    "T09bsa032_u:3530": " vailakṣyapītaprabhamapragalbhaṃ viṣādadainyātparibhinnavarṇam /",
    "T09bsa032_u:3531": " trāsodayādāgatakaṅṭhaśoṣaṃ svedārdramudvīkṣitumapyaśaktam // Jm_24.24 //",
    "T09bsa032_u:3532": " atha sa mahākapirasyaiva tatkarmeti niscitamatiḥ svamabhighātaduḥkhamacintayitvā",
    "T09bsa032_u:3533": " tena tasyātmahitanirapekṣeṇātikaṣṭena karmaṇā samupajātasaṃvegakāruṇyaḥ parityattakrodhasaṃrambhadoṣaḥ",
    "T09bsa032_u:3534": " sabāspayanayanastaṃ puruṣamavekṣya samanuśocannuvāca -",
    "T09bsa032_u:3535": " mānuṣeṇa satā bhadra tvayedaṃ kṛtamīdṛśam /",
    "T09bsa032_u:3536": " kathaṃ nāma vyavasitaṃ prārabdhaṃ kathameva vā // Jm_24.25 //",
    "T09bsa032_u:3537": " madabhidrohasaṃrabdhaṃ tvaṃ nāmāpatitaṃ param /",
    "T09bsa032_u:3538": " vinivāraṇaśauṭīravikramo roddhumarhasi // Jm_24.26 //",
    "T09bsa032_u:3539": " duṣkaraṃ kṛtavānasmītyabhūnmānonnatirmama /",
    "T09bsa032_u:3540": " tvayāpaviddhā sā duramatiduṣkarakāriṇā // Jm_24.27 //",
    "T09bsa032_u:3541": " paralokādivānīto mṛtyorvaktrāntarādiva /",
    "T09bsa032_u:3542": " prapātāduddhṛto 'nyasmādanyatra patito hyasi // Jm_24.28 //",
    "T09bsa032_u:3543": " dhigaho bata durvṛttamajñānamatidāruṇam /",
    "T09bsa032_u:3544": " yatpātayati duḥkheṣu sukhāśākṛpaṇaṃ jagat // Jm_24.29 //",
    "T09bsa032_u:3545": " pātito durgatāvātmā kṣiptaḥ śokānalo mayi /",
    "T09bsa032_u:3546": " nimīlitā yaśolakṣmīrguṇamaitrī virodhitā // Jm_24.30 //",
    "T09bsa032_u:3547": " gatvā dhigvādalakṣatvaṃ hatā viśvasanīyatā /",
    "T09bsa032_u:3548": " kā nu khalvarthanispattirevamākāṅkṣitā tvayā // Jm_24.31 //",
    "T09bsa032_u:3549": " dunoti māṃ naiva tathā tviyaṃ rujā yathaitadevātra manaḥ kṣiṇoti mām /",
    "T09bsa032_u:3550": " gato 'smi pāpe tava yannimittatāṃ na cāhamenastadapohituṃ prabhuḥ // Jm_24.32 //",
    "T09bsa032_u:3551": " (Vaidya 167)",
    "T09bsa032_u:3552": " saṃdṛśyamānavapureva tu pārśvato māṃ tatsādhvanuvraja dṛḍhaṃ hyasi śaṅkanīyaḥ /",
    "T09bsa032_u:3553": " yāvadbahupratibhayādgahanāditastvāṃ grāmāntapaddhatimanupratipādayāmi // Jm_24.33 //",
    "T09bsa032_u:3554": " ekākinaṃ kṣāmaśarīrakaṃ tvāṃ mārganabhijñaṃ hi vane bhramantam /",
    "T09bsa032_u:3555": " kaścitsamāsādya purā karoti tvatpīḍaṇādvyarthapariśramaṃ mām // Jm_24.34 //",
    "T09bsa032_u:3556": " iti sa mahātmā taṃ puruṣamanuśocañjanāntamānīya pratipādya cainaṃ tanmārgaṃ punaruvāca -",
    "T09bsa032_u:3557": " prāpto janāntamasi kānta vanāntametat kāntāradurgabhayamutsṛja gaccha sādhu /",
    "T09bsa032_u:3558": " pāpaṃ ca karma parivarjayituṃ yatethā duḥkho hi tasya niyamena vipākakālaḥ // Jm_24.35 //",
    "T09bsa032_u:3559": " iti sa mahākapistaṃ puruṣamanukampayā śiṣyamivānuśiṣya tameva vanapradeśaṃ pratijagāma /",
    "T09bsa032_u:3560": " atha sa puruṣastadatikasṭaṃ pāpaṃ kṛtvā paścāttāpavahninā saṃpradīpyamānacetāmahatā",
    "T09bsa032_u:3561": " kuṣṭhavyādhinā rūpāntaramupanītaḥ kilāsacitracchaviḥ prabhidyamānavraṇavisravārdragātraḥ",
    "T09bsa032_u:3562": " paramadurgandhaśarīraḥ sadyaḥ samapadyata /",
    "T09bsa032_u:3563": " sa yaṃ yaṃ deśamabhijagāma tatastata evainamatibībhatsavikṛtataradarśanaṃ mānuṣa",
    "T09bsa032_u:3564": " ityaśraddheyarūpaṃ bhinnadīnasvaramabhivīkṣya puruṣāḥ sākṣadayaṃ pāṣmeti manyamānāḥ",
    "T09bsa032_u:3565": " samudyataloṣṭadaṇḍā nirbhartsanaparuṣavacasaḥ pravāsayāmāsuḥ /",
    "T09bsa032_u:3566": " athainamanyatamo rājā mṛgayāmanuvicaran pretamivāraṇye paribhramantaṃ prakṣīṇamalinavasanaṃ nātipracchannakaupīnamatidurdaśanamabhivīkṣya sasādhvasakautūhalaḥ papraccha -",
    "T09bsa032_u:3567": " virūpitatanuḥ kuṣṭhaiḥ kilāsaśabalacchaviḥ /",
    "T09bsa032_u:3568": " pāṇḍuḥ kṛśatanurdīno rajorūkṣaśiroruhaḥ // Jm_24.36 //",
    "T09bsa032_u:3569": " kastvaṃ pretaḥ piśāco vā mūrtaḥ pāṣmātha pūtanaḥ /",
    "T09bsa032_u:3570": " anekarogasaṃghātaḥ katamo vāsi yakṣmaṇām // Jm_24.37 //",
    "T09bsa032_u:3571": " sa taṃ dīnena kaṇṭhena samabhipraṇamannuvāca - mānuso 'smi mahārāja,",
    "T09bsa032_u:3572": " nāmānuṣa iti /",
    "T09bsa032_u:3573": " tatkathamimāmavasthāmanuprāpto 'sīti ca paryanuyukto rājñā tadasmai svaṃ duścaritamāviṣkṛtyovāca -",
    "T09bsa032_u:3574": " mitradrohasya tasyedaṃ puṣpaṃ tāvadupasthitam /",
    "T09bsa032_u:3575": " ataḥ kaṣṭhataraṃ vyaktaṃ phalamanyadbhaviṣyati // Jm_24.38 //",
    "T09bsa032_u:3576": " (Vaidya 168)",
    "T09bsa032_u:3577": " tasmānmitreṣvabhidrohaṃ śatruvad draṣṭumarhasi /",
    "T09bsa032_u:3578": " bhāvasnigdhamavekṣasva bhāvasnigdhaṃ suhṛjjanam // Jm_24.39 //",
    "T09bsa032_u:3579": " mitreṣvamitracaritaṃ parigṛhya vṛttamevaṃbidhāṃ samupayānti daśāmihaiva /",
    "T09bsa032_u:3580": " lobhādidoṣamalinīkṛtamānasānāṃ mitradruhāṃ gatirataḥ parato 'numeyā // Jm_24.40 //",
    "T09bsa032_u:3581": " vātsalyasaumyahṛdayastu suhṛtsu kīrtiṃ viśvāsabhāvamupakārasukhaṃ ca tebhyaḥ /",
    "T09bsa032_u:3582": " prāpnoti saṃnatiguṇaṃ manasaḥ praharṣaṃ durdharṣatāṃ ca pirubhistridaśālayaṃ ca // Jm_24.41 //",
    "T09bsa032_u:3583": " imaṃ viditvā nṛpa mitrapakṣe prabhāvasiddhī sadasatpravṛttyoḥ /",
    "T09bsa032_u:3584": " bhajasva mārga sujanābhipannaṃ tena prayātamanuyāti bhūtiḥ // Jm_24.42 //",
    "T09bsa032_u:3585": " tadevaṃ nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā /",
    "T09bsa032_u:3586": " iti tathāgatamāhātmye vācyam /",
    "T09bsa032_u:3587": " satkṛtya dharmaśravaṇe kṣāntikathāyāṃ mitrānabhidrohe pāpakarmādinavapradarśane ceti /",
    "T09bsa032_u:3588": " iti mahākapijātakaṃ catuviṃśatitamam /",
    "T09bsa032_u:3589": " (Vaidya 169)",
    "T09bsa032_u:3590": " 25. Śarabhajātakam",
    "T09bsa032_u:3591": " jighāṃsumapyāpadgatamanukampanta eva mahākārūṇikā nopekṣante /",
    "T09bsa032_u:3592": " tadyathānuśrūyate -",
    "T09bsa032_u:3593": " bodhisattvaḥ kilānyatamasminnaraṇyavanapradeśe nirmānuṣasaṃpātanīrave vividhamṛgakulādhivāse",
    "T09bsa032_u:3594": " tṛṇagahananimagnamūlavṛkṣakṣupabahule pathikayānavāhanacaraṇairavinyastamārgasimāntalekhe",
    "T09bsa032_u:3595": " salilamārgavalmīkaśvabhraviṣamabhūbhāge balajavavarṇasattvasaṃpannaḥ saṃhananavatkāyopapannaḥ",
    "T09bsa032_u:3596": " śarabho mṛgo babhūva /",
    "T09bsa032_u:3597": " sa kāruṇyābhyāsādanabhidrugdhacittaḥ sattveṣu tṛṇaparṇasalilamātravṛttiḥ saṃtoṣaguṇādaraṇyavāsaniratamatiḥ pravivekakāma iva yogī tamaraṇyapradeśamabhyalaṃcakāra",
    "T09bsa032_u:3598": " mṛgākṛtirmānuṣadhīracetāstapasvivatprāṇiṣu sānukampaḥ /",
    "T09bsa032_u:3599": " cacāra tasmin sa vane vivikte yogīva saṃtuṣṭamatistṛṇāgraiḥ // Jm_25.1 //",
    "T09bsa032_u:3600": " atha kadācidanyatamo rājā tasya viṣayasyādhipatisturagavarādhirūḍhaḥ sajyacāpabāṇavyagrapāṇirmṛgeṣvastrakauśalamātmano",
    "T09bsa032_u:3601": " jijñāsamānaḥ saṃrāgavaśājjavena mṛgānanupatannuttamajavena vājinā dūrādapasṛtahastyaśvarathapadātikāyastaṃ pradeśamupajagāma /",
    "T09bsa032_u:3602": " dūradeva cālokya taṃ mahāsattvaṃ hantumutpatitaniścayaḥ samutkṛṣṭaniśitasāyako yataḥ sa mahātmā tena turagavaraṃ saṃcodayāmāsa /",
    "T09bsa032_u:3603": " atha bodhisattvaḥ samālokyaiva turagavaragataṃ sāyudhamabhipatantaṃ taṃ rājānaṃ śaktimānapi pratyavasthātuṃ nivṛttasāhasasaṃrambhatvātpareṇa javātiśayena samutpapāta /",
    "T09bsa032_u:3604": " so 'nugamyamānastena turaṃgameṇānumārgāgataṃ mahacchvabhraṃ goṣpadamiva javena laṅghayitvā pradudrāva /",
    "T09bsa032_u:3605": " atha turagavarastenaiva mārgeṇa taṃ śarabhamanupatannuttamena javapramāṇena tacchvabhramāsādya laṅgayitumanadhyavasitamatiḥ sahasā vyatiṣṭhata",
    "T09bsa032_u:3606": " athāśvapṛṣṭhādudgīrṇaḥ sāyudhaḥ sa mahīpatiḥ /",
    "T09bsa032_u:3607": " papāta mahati svabhre daityayodha ivodadhau // Jm_25.2 //",
    "T09bsa032_u:3608": " nibaddhacakṣuḥ śarabhe sa tasmin saṃlakṣayāmāsa na taṃ prapātam /",
    "T09bsa032_u:3609": " visrambhadoṣāccalitāsano 'tha drutāśvavegoparamātpapāta // Jm_25.3 //",
    "T09bsa032_u:3610": " atha bodhisattvasturagakhuraśabdapraśamātkiṃ nu khalu pratinivṛttaḥ syādayaṃ rājeti",
    "T09bsa032_u:3611": " samutpannavitarkaḥ paścādāvarjitāvadanaḥ samālokayan dadarśa tamaśvamanārohakaṃ tasmin",
    "T09bsa032_u:3612": " prapātoddeśe 'vasthitam /",
    "T09bsa032_u:3613": " tasya buddhirabhavat - niyatamatra prapāte nipatitaḥ sa rājā /",
    "T09bsa032_u:3614": " na hyatra kiṃcidviśramahetoḥ saṃśrayaṇīyarūpaṃ ghanapracchāyaṃ vṛkṣamūlamasti nīlotpaladalanīlavimalasalilamavagāhayogyaṃ vā saraḥ /",
    "T09bsa032_u:3615": " na caiva vyālamṛgānuvicaritamaraṇyavanamavagāḍhena yatra kvacidupasṛjya turagavaraṃ (Vaidya 170)",
    "T09bsa032_u:3616": " viśramyate mṛgayā vānuṣṭhiyate /",
    "T09bsa032_u:3617": " na cātra kiṃcittṛṇagahanamapi tadvidhaṃ yatra nilīnaḥ syāt /",
    "T09bsa032_u:3618": " tadvyaktamātra śvabhre nipatitena tena rājñā bhavitavyamiti /",
    "T09bsa032_u:3619": " tataḥ sa mahātmā niścayamupetya vadhake 'pi tasmin parāṃ karuṇāmupajagāma /",
    "T09bsa032_u:3620": " adyaiva citradhvajabhūṣaṇena vibhrājamānāvaraṇāyudhena /",
    "T09bsa032_u:3621": " rathāśvapattidviradākulena vāditracitradhvaninā balena // Jm_25.4 //",
    "T09bsa032_u:3622": " kṛtānuyātro rucirātapatraḥ parisphuraccāmarahāraśobhaḥ /",
    "T09bsa032_u:3623": " devendravatprāñjalibhirjanaughairabhyarcito rājasukhānyavāpya // Jm_25.5 //",
    "T09bsa032_u:3624": " adyaiva magno mahati prapāte nipātavegādabhirugṇagātraḥ /",
    "T09bsa032_u:3625": " murchānvitaḥ śokaparāyaṇo vā kaṣṭaṃ bata kleśamayaṃ prapannaḥ // Jm_25.6 //",
    "T09bsa032_u:3626": " kiṇāṅkitānīva manāṃsi duḥkhairna hīnavargasya tathā vyathante /",
    "T09bsa032_u:3627": " adṛṣṭaduḥkhānyatisaukumāryādyathottamānāṃ vyasanāgameṣu // Jm_25.7 //",
    "T09bsa032_u:3628": " na cāyamataḥ śakṣyatei svayamuttartum /",
    "T09bsa032_u:3629": " yadyapi sāvaśeṣaprāṇastannāyamupekṣituṃ yuktamiti vitarkayan sa mahātmā karuṇayā samākṛṣyamāṇahṛdayastaṃ prapātataṭāntamupajagāma /",
    "T09bsa032_u:3630": " dadarśa cainaṃ tatra reṇusaṃsargānmṛditavārabāṇaśobhaṃ vyākulitoṣṇīṣavasanasaṃnāhaṃ prapātapatananighātasaṃjānītābhirvedanābhirāpīḍyamānahṛdayamāpatitavaitānyaṃ viceṣṭamānam /",
    "T09bsa032_u:3631": " dṛṣṭvāya taṃ tatra viceṣṭamānaṃ narādhipaṃ bāṣpaparītanetraḥ /",
    "T09bsa032_u:3632": " kṛpāvaśādvismṛtaśatrusaṃjñastadduḥkhasāmānyamupājagāma // Jm_25.8 //",
    "T09bsa032_u:3633": " uvāca cainaṃ vinayābhijātamudbhāvayan sādhujanasvabhāvam /",
    "T09bsa032_u:3634": " āśvāsayan spaṣṭapadena sāmnā śiṣṭopacāreṇa manohareṇa // Jm_25.9 //",
    "T09bsa032_u:3635": " (Vaidya 171)",
    "T09bsa032_u:3636": " kaccinmahārāja na pīḍito 'si prapātapātālamidaṃ prapannaḥ /",
    "T09bsa032_u:3637": " kaccinna te vikṣatamatra gātraṃ kaccidrujaste tanutāṃ gacchanti // Jm_25.10 //",
    "T09bsa032_u:3638": " nāmānuṣaścāsmi manuṣyavarya mṛgo 'pyahaṃ tvadviṣayāntavāsī /",
    "T09bsa032_u:3639": " vṛddhamastvadīyena tṛṇodakena visrambhamityarhasi mayyupetum // Jm_25.11 //",
    "T09bsa032_u:3640": " prapātapātādadhṛtiṃ ca mā gāḥ śakto 'hamuddhartumito bhavantam /",
    "T09bsa032_u:3641": " visrambhitavyaṃ mayi manyase cettatkipramājñāpaya yāvadaimi // Jm_25.12 //",
    "T09bsa032_u:3642": " atha sa rājā tena tasyādbhatenābhivyāhāreṇa vismayāvarjitahṛdayaḥ saṃjāyamānavrīḍo niyatamiti cintāmāpede -",
    "T09bsa032_u:3643": " dṛṣṭāvadāne dviṣati kā nāmāsya dayā mayi /",
    "T09bsa032_u:3644": " mama vipratipattiśca keyamasminnanāgasi // Jm_25.13 //",
    "T09bsa032_u:3645": " aho madhuratīkṣṇena pratyādiṣṭo 'smi karmaṇā /",
    "T09bsa032_u:3646": " ahameva mṛgo gaurvā ko 'pyayaṃ śarabhākṛtiḥ // Jm_25.14 //",
    "T09bsa032_u:3647": " tadarhatyayaṃ praṇayapratigrahasaṃpūjanamiti viniścityainamuvāca -",
    "T09bsa032_u:3648": " vārabāṇāvṛtamidaṃ gātraṃ me nātivikṣatam /",
    "T09bsa032_u:3649": " prapātaniṣpeṣakṛtāḥ sahyā eva ca me rujaḥ // Jm_25.15 //",
    "T09bsa032_u:3650": " prapātapanakleśānna tvahaṃ pīḍitastathā /",
    "T09bsa032_u:3651": " iti kalyāṇahṛdaye tvayi praskhalanādyathā // Jm_25.16 //",
    "T09bsa032_u:3652": " ākṛtipratyayādyacca dṛṣṭo 'si mṛgavanmayā /",
    "T09bsa032_u:3653": " avijñāya svabhāvaṃ te tacca mā hṛdaye kṛthāḥ // Jm_25.17 //",
    "T09bsa032_u:3654": " atha śarabhastasya rājñaḥ prītisūcakena tenābhivyāhāreṇānumatamuddharaṇamavetya puruṣabhāragurvyā",
    "T09bsa032_u:3655": " śīlayā taduddharaṇayogyāṃ kṛtvā viditātmabalapramāṇastaṃ nṛpatimuddhartuṃ vyavasitamatiravatīrya",
    "T09bsa032_u:3656": " taṃ prapātaṃ savinayamabhigamyovāca -",
    "T09bsa032_u:3657": " madgātrasaṃsparśamimaṃ muhūrtaṃ kāryānurodhāttvamanukṣamasva /",
    "T09bsa032_u:3658": " (Vaidya 172)",
    "T09bsa032_u:3659": " yāvatkaromi svahitābhipattyā prītiprasādābhimukhaṃ mukhaṃ te // Jm_25.18 //",
    "T09bsa032_u:3660": " tadārohatu matpuṣṭhaṃ mahārājaḥ sulagnaśca mayi bhavatviti /",
    "T09bsa032_u:3661": " sa tatheti pratiśrutyainamaśvavadāruroha /",
    "T09bsa032_u:3662": " tataḥ samabhyunnatapūrvakāyastenādhirūḍhaḥ sa narādhipena /",
    "T09bsa032_u:3663": " samutpatannuttamasattvavegaḥ khe toraṇavyālakavad babhāse // Jm_25.19 //",
    "T09bsa032_u:3664": " uddhṛtya durgādatha taṃ narendraṃ prītaḥ samānīya turaṃgameṇa /",
    "T09bsa032_u:3665": " nivedya cāsmai svapurāya mārgaṃ vanaprayāṇābhimukho babhūva // Jm_25.20 //",
    "T09bsa032_u:3666": " atha sa rājā kṛtajñatvāttena tasya vinayamadhureṇopacāreṇa samāvartitahṛdayaḥ saṃpariṣvajya śarabhamuvāca -",
    "T09bsa032_u:3667": " prāṇā amī me śarabha tvadīyāḥ prāgeva yatrāsti mama prabhutvam /",
    "T09bsa032_u:3668": " tadarhasi draṣṭumidaṃ puraṃ me satyāṃ rucau tatra ca te 'stu vāsaḥ // Jm_25.21 //",
    "T09bsa032_u:3669": " vyādhābhikīrṇe sabhaye vane 'smin śītoṣṇavarsādyupasargaduḥkhe /",
    "T09bsa032_u:3670": " hitvā bhavantaṃ mama nanvayuktamekasya gehābhimukhasya gantum // Jm_25.22 //",
    "T09bsa032_u:3671": " tadehi gacchāva iti /",
    "T09bsa032_u:3672": " athainaṃ bodhisattvaḥ savinayamadhuropacāraṃ saṃrādhayan pratyuvāca -",
    "T09bsa032_u:3673": " bhavadvidheṣveva manuṣyavarya yuktaḥ kramo 'yaṃ guṇavatsaleṣu /",
    "T09bsa032_u:3674": " abhyāsayogena hi sajjanasya svabhāvatāmeva guṇā vrajanti // Jm_25.23 //",
    "T09bsa032_u:3675": " anugrahītavyamavaiṣi yattu vanocitaṃ māṃ bhavanāśrayeṇa /",
    "T09bsa032_u:3676": " tenālamanyaddhi sukhaṃ narāṇāmanyādṛśaṃ jātyucitaṃ mṛgāṇām // Jm_25.24 //",
    "T09bsa032_u:3677": " (Vaidya 173)",
    "T09bsa032_u:3678": " cikīrṣite te yadi matpriyaṃ tu vyādhavrataṃ vīra vimuñca tasmāt /",
    "T09bsa032_u:3679": " tiryaktvabhavājjaḍacetaneṣu kṛpaiva śocyeṣu mṛgeṣu yuktā // Jm_25.25 //",
    "T09bsa032_u:3680": " sukhāśraye duḥkhavinodane ca samānacittānavagaccha sattvān /",
    "T09bsa032_u:3681": " ityātmanaḥ syādanabhīpsitaṃ yanna tatpareṣvācarituṃ kṣamaṃ te // Jm_25.26 //",
    "T09bsa032_u:3682": " kīrtikṣayaṃ sādhujanādvigarhāṃ duḥkhaṃ ca pāpaprabhavaṃ viditvā /",
    "T09bsa032_u:3683": " pāpaṃ dviṣatpakṣamivoddharasva nopekṣituṃ vyādhiriva kṣamaṃ te // Jm_25.27 //",
    "T09bsa032_u:3684": " lakṣmīniketaṃ yadapāśrayeṇa prāpto 'si lokābhimataṃ nṛpatvam /",
    "T09bsa032_u:3685": " tānyeva puṇyāni vivardhayethā na karśanīyo hyupakāripakṣaḥ // Jm_25.28 //",
    "T09bsa032_u:3686": " kālopacārasubhagairvipulaiḥ pradānaiḥ śīlena sādhujanasaṃgataniścayena /",
    "T09bsa032_u:3687": " bhūteṣu cātmani yathā hitabuddhisiddhyā puṇyāni saṃcinu yaśaḥ sukhasādhanāni // Jm_25.29 //",
    "T09bsa032_u:3688": " iti sa mahātmā taṃ rājānaṃ dṛḍhaṃ sāṃparāyikeṣvartheṣvanugṛhya saṃpratigṛhītavacanastena rājñā sabahumānamabhivīkṣyamāṇastameva vanāntaṃ praviveśa",
    "T09bsa032_u:3689": " tadevaṃ jighāṃsumapyāpadgatamanukampanta eva mahākārūṇikā nopekṣanta iti karuṇāvarṇe 'pi vācyam /",
    "T09bsa032_u:3690": " tathāgatamahātmye satkṛtya dharmaśravaṇe /",
    "T09bsa032_u:3691": " avaireṇa vairapraśamananidarśane ca kṣāntikathāyāmapyupaneyam /",
    "T09bsa032_u:3692": " evaṃ tiryaggatānāmapi mahātmanāṃ vadhakeṣvapi sānukrodhā pravṛttirdṛṣṭā /",
    "T09bsa032_u:3693": " ko manuṣyabhūtaḥ pravrajitapratijño vā sattveṣvanukrośavikalaṃ śobheteti prāṇiṣu sānukrośenāryeṇa bhavitavyam /",
    "T09bsa032_u:3694": " iti śarabhajātakaṃ pañcaviṃśatitamam /",
    "T09bsa032_u:3695": " (Vaidya 174)",
    "T09bsa032_u:3696": " 26. Rurujātakam",
    "T09bsa032_u:3697": " paraduḥkhameva duḥkhaṃ sāghūnām /",
    "T09bsa032_u:3698": " taddhi na sahante nātmaduḥkham /",
    "T09bsa032_u:3699": " tadyathānuśrūyate -",
    "T09bsa032_u:3700": " bodhisattvaḥ kila sālabakulapiyālahintālatamālanaktamālavidulaniculakṣipabahule śiṃśapātiniśaśamīpalāśaśākakuśavaṃśaśaravaṇagahane",
    "T09bsa032_u:3701": " kadambasarjārjunadhavakhadirakuṭajanicite vividhavallīpratānāvaguṇṭhitabahutaruviṭape",
    "T09bsa032_u:3702": " rurupṛṣatasṛmaracamaragajagavaya mahiṣahariṇanyaṅkuvarāhadvīpitarakṣuvyāghravṛkasiṃharkṣādimṛgavicarite",
    "T09bsa032_u:3703": " manuṣyasaṃpātavirahite mahatyaraṇyavanapradeśe tatpakāñcanojjvalavarṇaḥ sukumāraromā",
    "T09bsa032_u:3704": " nānāvidhapadmarāgendranīlamarakatavaiḍūryaruciravarṇabinduvidyotitavicitragātraḥ",
    "T09bsa032_u:3705": " snigdhābhinīlavimalavipulanayano manīmayairivāparuṣaprabhairviṣāṇakṣurapradeśaiḥ",
    "T09bsa032_u:3706": " paramadarśanīyarūpo ratnākara iva pādacārī rurumṛgo babhūva /",
    "T09bsa032_u:3707": " sa jānānaḥ svasya vapuṣo 'tilobhanīyatāṃ tanukāruṇyatāṃ ca janasya nirjanasaṃpāteṣu vanagahaneṣvabhireme,",
    "T09bsa032_u:3708": " paṭuvijñānatvācca tatra tatra vyādhajanaviracitāni yantrakūṭavāgurāpāśāvapātalepakāṣṭhanivāpabhojanāni",
    "T09bsa032_u:3709": " samyak pariharannanugāminaṃ ca mṛgasārthamavabodhayannācārya iva piteva ca mṛgāṇāmādhipatyaṃ cakāra /",
    "T09bsa032_u:3710": " rūpavijñānasaṃpattiḥ kriyāsauṣṭhavasaṃskṛtā /",
    "T09bsa032_u:3711": " svahitānveṣiṇi jane kutra nāma na pūjyate // Jm_26.1 //",
    "T09bsa032_u:3712": " atha sa kadācinmahātmā tasmin vanagahane vāsopagatastatsamīpavāhinyā navāmbupurṇayā mahavegayā nadyā hriyamāṇasya puruṣasyākranditaśabdaṃ śuśrāva",
    "T09bsa032_u:3713": " hriyamāṇamanāthamaplavaṃ saritodīrṇajalaughavegayā /",
    "T09bsa032_u:3714": " abhidhāvata dīnavatsalāḥ kṛpaṇaṃ tārayituṃ javena mām // Jm_26.2 //",
    "T09bsa032_u:3715": " na vilambitumatra śakyate śramadoṣavidheyabāhunā /",
    "T09bsa032_u:3716": " na ca gādhamavāpyate kvacittadayaṃ māṃ samayo 'bhidhāvitum // Jm_26.3 //",
    "T09bsa032_u:3717": " atha bodhisattvastena tasya karuṇenākranditaśabdena hṛdiva samabhihanyamāno mā bhairmā",
    "T09bsa032_u:3718": " bhairiti janmaśatābhyastāṃ bhayaviṣādadainyaśramāpanodinīmāmreḍitābhiniṣpīḍitaspaṣṭapadāmuccairmānuṣīṃ",
    "T09bsa032_u:3719": " vācaṃ visṛjaṃstasmādvanagahanādviniṣpapāt /",
    "T09bsa032_u:3720": " dūrata eva ca taṃ puruṣamiṣṭamivopāyanamānīyamānaṃ salilaughena dadarśa /",
    "T09bsa032_u:3721": " (Vaidya 175)",
    "T09bsa032_u:3722": " tatastaduttāraṇaniścitātmā svaṃ prāṇasaṃdehamacintayitvā /",
    "T09bsa032_u:3723": " sa tāṃ nadīṃ bhīmarayāṃ jagāhevimokṣobhayan vīra ivārisenām // Jm_26.4 //",
    "T09bsa032_u:3724": " āvṛtya mārga vapuṣātha tasya māmāśrayasveti tamabhyuvāca /",
    "T09bsa032_u:3725": " trāsāturatvācchramavihvalāṅgaḥ sa pṛṣṭhamevādhiruroha tasya // Jm_26.5 //",
    "T09bsa032_u:3726": " saṃsādyamāno 'pi nareṇa tena vivartyamāno 'pi nadīrayeṇa /",
    "T09bsa032_u:3727": " sattvocchrayādaskhalitoruvīryaḥ kūlaṃ yayau tasya manonukūlam // Jm_26.6 //",
    "T09bsa032_u:3728": " prāpayya tīramatha taṃ puruṣaṃ pareṇa prītyudgamena vinivartitakhedaduḥkham /",
    "T09bsa032_u:3729": " svenoṣmaṇā samapanīya ca śītamasya gaccheti taṃ sa visasarja nivedya mārgam // Jm_26.7 //",
    "T09bsa032_u:3730": " atha sa puruṣaḥ snigdhabāndhavasuhṛjjanadurlabhena tena tasyādbhutenābhyupapattisaumukheyan",
    "T09bsa032_u:3731": " samāvarjitahṛdayastayā cāsya rūpaśobhayā samutthāpyamānavismayabahumānaḥ praṇamyainaṃ tattatpriyamuvāca -",
    "T09bsa032_u:3732": " ā bālyātsaṃbhṛtasnehaḥ suhṛdvāndhava eva vā /",
    "T09bsa032_u:3733": " nālaṃ kartumidaṃ karma madarthe yatkṛtaṃ tvayā // Jm_26.8 //",
    "T09bsa032_u:3734": " tvadīyāstadime prāṇāstvadarthe yadi nāma me /",
    "T09bsa032_u:3735": " svalpe 'pi viniyujyeran sa me syadatyanugrahaḥ // Jm_26.9 //",
    "T09bsa032_u:3736": " tadājñāsaṃpradānena kartumarhasyanugraham /",
    "T09bsa032_u:3737": " viniyogakṣamatvaṃ me bhavān yatrāvagacchati // Jm_26.10 //",
    "T09bsa032_u:3738": " athainaṃ bodhisattvaḥ saṃrādhayān pratyuvāca -",
    "T09bsa032_u:3739": " na citrarūpā sujane kṛtajñatā nisargasiddhaiva hi tasya sā sthitiḥ /",
    "T09bsa032_u:3740": " jagattu dṛṣṭvā samudīrṇavikriyaṃ kṛtajñatāpyadya guṇeṣu gaṇyate // Jm_26.11 //",
    "T09bsa032_u:3741": " (Vaidya 176)",
    "T09bsa032_u:3742": " yatastvāṃ bravīmi kṛtamidamanusmaratā bhavatā nāyamarthaḥ kasmaicinnivedyaḥ īdṛśenāsmi sattvaviśeṣeṇottārita iti /",
    "T09bsa032_u:3743": " āmiṣabhūtamatilobhanīyamidaṃ hi me rūpam /",
    "T09bsa032_u:3744": " paśya /",
    "T09bsa032_u:3745": " tanughṛṇāni bahulaulyādanibhṛtāni ca prāyeṇa mānuṣahṛdayāni /",
    "T09bsa032_u:3746": " tadātmani guṇāṃścaiva māṃ ca rakṣitumarhasi /",
    "T09bsa032_u:3747": " na hi mitreṣvabhidrohaḥ kvacidbhavati bhūtaye // Jm_26.12 //",
    "T09bsa032_u:3748": " mā caivamucyamāno manyupraṇayavirasaṃ hṛdayaṃ kārṣiḥ /",
    "T09bsa032_u:3749": " mṛgā hi vayamanabhyastamānusopacāraśāṭhyāḥ / api ca /",
    "T09bsa032_u:3750": " tatkṛtaṃ vañcanādakṣairmithyāvinayapaṇḍitaiḥ /",
    "T09bsa032_u:3751": " yena bhāvavinīto 'pi janaḥ sāśaṅkamīkṣyate // Jm_26.13 //",
    "T09bsa032_u:3752": " tadetatpriyaṃ bhavatā saṃpādyamānamicchāmīti /",
    "T09bsa032_u:3753": " sa tatheti pratiśrutya praṇamya pradakṣiṇīkṛtya ca taṃ mahāsattvaṃ svagṛhamabhyajagāma /",
    "T09bsa032_u:3754": " tena khalu samayena tatrānyatamasya rājño devī satyasvapnā babhūva /",
    "T09bsa032_u:3755": " sā yaṃ yamātiśayikaṃ svapnaṃ dadarśa,",
    "T09bsa032_u:3756": " sa tathaivābhavat /",
    "T09bsa032_u:3757": " sā kathācinnidrāvaśamupagatā pratyuṣasamaye svapnaṃ paśyati sma sarvaratnasamāhāramiva",
    "T09bsa032_u:3758": " śriyā jvalantaṃ siṃhāsanasthaṃ rurumṛgaṃ sarājikayā parṣadā parivṛtaṃ vispaṣṭākṣarapadanyasena",
    "T09bsa032_u:3759": " mānuṣeṇa vacasā dharmaṃ deśayantam /",
    "T09bsa032_u:3760": " vismayā kṣiptahṛdayā ca bhartuḥ prabodhapaṭahadhvaninā saha sā vyabudhyata /",
    "T09bsa032_u:3761": " yathāprastāvaṃ ca samupetya rājānaṃ labdhaprasarapraṇayasaṃmānā -",
    "T09bsa032_u:3762": " sā mismayotphullatarekṣaṇaśrīḥ prītyā samutkampikapolaśobhā /",
    "T09bsa032_u:3763": " upāyaneneva nṛpaṃ dadarśa tenādbhutasvapnanivedanena // Jm_26.14 //",
    "T09bsa032_u:3764": " nivedya ca taṃ svapnātiśayaṃ rājñe sādaraṃ punaruvāca -",
    "T09bsa032_u:3765": " tatsādhu tāvatkiryatāṃ mṛgasya tasyopalambhaṃ prati deva yatnaḥ /",
    "T09bsa032_u:3766": " antaḥpuraṃ ratnamṛgeṇa tena tārāmṛgeṇeva nabho virājet // Jm_26.15 //",
    "T09bsa032_u:3767": " atha sa rājā dṛṣṭapratyayastasyāḥ svapnadarśanasya pratigṛhya tadvacanaṃ tatpriyakāmyayā ratnamṛgādhigamalobhācca tasya mṛgasyānveṣaṇārthaṃ sarvaṃ vyādhagaṇaṃ samādideśa /",
    "T09bsa032_u:3768": " pratyahaṃ ca puravare goṣaṇāmiti kārayāmāsa -",
    "T09bsa032_u:3769": " (Vaidya 177)",
    "T09bsa032_u:3770": " hemacchavirmaṇiśatairiva citragātraḥ khyāto mṛgaḥ śrutiṣu dṛṣṭacaraśca kaiścit /",
    "T09bsa032_u:3771": " yastaṃ pradarśayati tasya dadāti rājā grāmottamaṃ paridaśā rucirāḥ striyaśca // Jm_26.16 //",
    "T09bsa032_u:3772": " atha sa puruṣastāṃ ghoṣaṇāṃ punaḥ punarupaśrutya -",
    "T09bsa032_u:3773": " dāridryaduḥkhagaṇanaparikhinnacetāḥ smṛtvā ca taṃ rurumṛgasya mahopakāram /",
    "T09bsa032_u:3774": " lobhena tena ca kṛtena vikṛṣyamāṇo dolāyamānahṛdayo vimamarśa tattat // Jm_26.17 //",
    "T09bsa032_u:3775": " kiṃ nu khalu karomi?",
    "T09bsa032_u:3776": " guṇaṃ paśyāmyuta dhanasamṛddhim?",
    "T09bsa032_u:3777": " kṛtamanupālayāmyuta kuṭumbatantram?",
    "T09bsa032_u:3778": " paralokamudbhāvayāmyatheyamam?",
    "T09bsa032_u:3779": " sadvṛttamanugacchāmyutāho lokavṛttam?",
    "T09bsa032_u:3780": " śriyamanugacchāmyutāhosvitsādhudayitāṃ śriyam?",
    "T09bsa032_u:3781": " tadātvaṃ paśyāmyutāyatimiti /",
    "T09bsa032_u:3782": " athāsya lobhākulitamaterevamabhūt - śakyamadhigatavipuladhanasamṛddhinā svajanamitrātithipraṇayijanasaṃmānanapareṇa sukhānyanubhavatā paro 'pi lokaḥ saṃpādayitum /",
    "T09bsa032_u:3783": " iti niścitamatirvismṛtya taṃ rurumṛgasyopakāraṃ samupetya rājānamuvāca - ahaṃ deva taṃ mṛgavaramadhivāsaṃ cāsya jānāmi /",
    "T09bsa032_u:3784": " tadājñāpaya kasmai pradarśayāmyenamiti /",
    "T09bsa032_u:3785": " tacchrutvā sa rājā pramuditamanāḥ - mamaivainaṃ bhadra pradarśayetyuktvā mṛgayāprayāṇānurūpaṃ",
    "T09bsa032_u:3786": " veṣamāsthāya mahatā balakāyena parivṛtaḥ puravarānnirgamya tena puruṣeṇādeśyamānamārgastaṃ",
    "T09bsa032_u:3787": " nadītīramupajagāma /",
    "T09bsa032_u:3788": " parikṣipya ca tadvanagahanaṃ samagreṇa balakāyena dhanvī hastāvāpi vyavasitāptapuruṣaparivṛtaḥ sa rājā tenaiva puruṣeṇādeśyamānamārgastadvanagahanamanupraviveśa",
    "T09bsa032_u:3789": " atha sa puruṣastaṃ rurumṛgaṃ viśvastasthitamālokya pradarśayāmāsa rājñe - ayamayaṃ deva sa mṛgavaraḥ /",
    "T09bsa032_u:3790": " paśyatvenaṃ devaḥ,",
    "T09bsa032_u:3791": " prayatnaśca bhavatviti /",
    "T09bsa032_u:3792": " tasyonnāmayato bāhuṃ mṛgasaṃdarśanādarāt /",
    "T09bsa032_u:3793": " prakoṣṭhānnyapatatpāṇirvinikṛtta ivāsinā // Jm_26.18 //",
    "T09bsa032_u:3794": " āsādya vastūni hi tādṛśāni kriyāviśeṣairabhisaṃskṛtāni /",
    "T09bsa032_u:3795": " labdhaprayāmāṇi vipakṣamāndyātkarmāṇi sadyaḥ phalatāṃ vrajanti // Jm_26.19 //",
    "T09bsa032_u:3796": " atha sa rājā tatpradarśitena mārgeṇa rurusaṃdarśanakutūhale nayane vicikṣepa /",
    "T09bsa032_u:3797": " vane 'tha tasminnavameghanīle jvalattanuṃ ratnanidhānalakṣmyā /",
    "T09bsa032_u:3798": " (Vaidya 178)",
    "T09bsa032_u:3799": " guṇairuruṃ taṃ sa ruruṃ dadarśa śātahnadaṃ vahnimivābhramakṣe // Jm_26.20 //",
    "T09bsa032_u:3800": " tadrūpaśobhāhṛtamānaso 'tha sa bhūmipastadgrahaṇātilobhāt /",
    "T09bsa032_u:3801": " kṛtvā dhanurbāṇavidaṣṭamaurvi bibhitsayā cainamupāruroha // Jm_26.21 //",
    "T09bsa032_u:3802": " atha bodhisattvaḥ samantato janakolāhalamupaśrutya vyaktaṃ samantātparivṛtto 'smīti",
    "T09bsa032_u:3803": " niścitamatirvyaddhukāmamupārūḍhaṃ cāvetya rājānaṃ nāyamapayānakāla iti viditvā viśadapadākṣareṇa",
    "T09bsa032_u:3804": " mānuṣeṇa vacasā rājānamābabhāṣe -",
    "T09bsa032_u:3805": " tiṣṭha tāvanmahārāja mā māṃ vyātsīrnararṣabha /",
    "T09bsa032_u:3806": " kautūhalamidaṃ tāvadvinodayitumarhasi // Jm_26.22 //",
    "T09bsa032_u:3807": " asminnirjanasaṃpāte nirataṃ gahane vane /",
    "T09bsa032_u:3808": " asāvatra mṛgo 'stīti ko nu te māṃ nyavedayat // Jm_26.23 //",
    "T09bsa032_u:3809": " atha sa rājā tasyādbhūtena mānuṣeṇābhivyāhāreṇa bhṛśataramāvarjitahṛdayastamasmai puruṣaṃ śarāgreṇa nirdideśa - ayamasyātyadbhutasya no darśayiteti",
    "T09bsa032_u:3810": " atha bodhisattvastaṃ puruṣaṃ pratyabhijñāya vigarhamāṇa uvāca - kaṣṭaṃ bhoḥ /",
    "T09bsa032_u:3811": " satya eva pravādo 'yamudakaughagataṃ kila /",
    "T09bsa032_u:3812": " dārveva varamuddhatu nākṛtajñamatiṃ janam // Jm_26.24 //",
    "T09bsa032_u:3813": " pariśramasya tasyeyamodṛśī pratyupakriyā /",
    "T09bsa032_u:3814": " ātmano 'pi na dṛṣṭo 'yaṃ hitasyāpanayaḥ katham // Jm_26.25 //",
    "T09bsa032_u:3815": " atha sa rājā kiṃ nu khalvayamevaṃ vijugupsata iti samutpannakautūhalaḥ sāvegastaṃ rurumuvāca -",
    "T09bsa032_u:3816": " anirbhinnārthagambhīramanārabhyavigarhitam /",
    "T09bsa032_u:3817": " tvadidaṃ samupaśrutya sākampamiva me manaḥ // Jm_26.26 //",
    "T09bsa032_u:3818": " mṛgātiśaya tadbrūhi kamārabhyeti bhāṣase /",
    "T09bsa032_u:3819": " manuṣyamamanuṣyaṃ vā pakṣiṇaṃ mṛgameva vā // Jm_26.27 //",
    "T09bsa032_u:3820": " bodhisattva uvāca -",
    "T09bsa032_u:3821": " nāyaṃ vigarhādara eva rājan kutsārhametattvavagamya karma /",
    "T09bsa032_u:3822": " nāyaṃ punaḥ kartumiti vyavasyettīkṣṇākṣaraṃ tena mayaivamuktam // Jm_26.28 //",
    "T09bsa032_u:3823": " (Vaidya 179)",
    "T09bsa032_u:3824": " ko hi kṣate kṣāramivāvasiñced rūkṣākṣaraṃ viskhaliteṣu vākyam /",
    "T09bsa032_u:3825": " priye tu putre 'pi cikitsakasya pravartate vyādhivaśāccikitsā // Jm_26.29 //",
    "T09bsa032_u:3826": " yamuhyamānaṃ salilena hāriṇā kṛpavaśadabhyupapannavāhanam /",
    "T09bsa032_u:3827": " tato bhayaṃ māṃ nṛvaredamāgataṃ na khalvasatsaṃgatamasti bhūtaye // Jm_26.30 //",
    "T09bsa032_u:3828": " atha sa rājā taṃ puruṣaṃ tīkṣṇayā dṛṣṭyā nirbhartsanarūkṣamavekṣyovāca - satyamare re purā tvamanenaivamāpanno 'bhyuddhṛta iti?",
    "T09bsa032_u:3829": " atha sa puruṣaḥ samāpatitabhayaviṣādasvedavaivarṇyadainyo hrīmandaṃ satyamityavocat /",
    "T09bsa032_u:3830": " atha sa rājā dhik tvāmityenamavabhartysayan dhanuṣi śaraṃ saṃdhāyābravīt - mā tāvadbhoḥ",
    "T09bsa032_u:3831": " evaṃvidhenāpi pariśrameṇa mṛdūkṛtaṃ yasya na nāma cetaḥ /",
    "T09bsa032_u:3832": " tulyākṛtīnāmayaśodhvajena kiṃ jīvatānena narādhamena // Jm_26.31 //",
    "T09bsa032_u:3833": " ityuktvā muṣṭimābadhya tadvadhārthaṃ dhanuḥ pracakarṣa /",
    "T09bsa032_u:3834": " atha bodhisattvaḥ karuṇayā mahatyā samuparudhyamānahṛdayastadantarā sthitvā rājānamuvāca - alamalaṃ mahārāja hataṃ hatvā /",
    "T09bsa032_u:3835": " yadeva lobhadviṣataḥ pratāraṇāṃ vigarhitāmapyayamabhyupeyivān /",
    "T09bsa032_u:3836": " hatastadeveha yaśaḥparikṣayād dhruvaṃ paratrāpi ca dharmasaṃkṣayāt // Jm_26.32 //",
    "T09bsa032_u:3837": " asahyaduḥkhodayapītamānasāḥ patanti caivaṃ vyasaneṣu mānuṣāḥ /",
    "T09bsa032_u:3838": " pralobhyamānāḥ phalasampadāśayā pataṃgamūrkhā iva dīpaśobhayā // Jm_26.33 //",
    "T09bsa032_u:3839": " ataḥ kṛpāmatra kurūṣva mā ruṣaṃ yadīpsitaṃ caivamanena kiṃcana /",
    "T09bsa032_u:3840": " kiruṣva tenainamavandhyasāhasaṃ sthitaṃ tvadājñāpravaṇaṃ hi me śiraḥ // Jm_26.34 //",
    "T09bsa032_u:3841": " (Vaidya 180)",
    "T09bsa032_u:3842": " atha sa rājā tena tasyāpakāriṇyapi sadayatvenākṛtakena ca tatpratyupakārādareṇa paramavismitamatirjātaprasādaḥ sabahumānamudīkṣamāṇastaṃ ruruvaramuvāca - sādhu sādhu mahābhāga",
    "T09bsa032_u:3843": " pratyakṣogrāpakāre 'pi dayā yasyeyamīdṛśī /",
    "T09bsa032_u:3844": " guṇato mānuṣastvaṃ hi vayamākṛtimānuṣāḥ // Jm_26.35 //",
    "T09bsa032_u:3845": " yenānukampyastu tavaiṣa jālmo hetuśca naḥ sajjanadarśanasya /",
    "T09bsa032_u:3846": " dadāmi tenepsitamarthamasmai rājye tavāsmiṃśca yatheṣṭacāram // Jm_26.36 //",
    "T09bsa032_u:3847": " rururuvāca - pratigṛhīto 'yaṃ mayāvandhyo mahārājaprasādaḥ /",
    "T09bsa032_u:3848": " tadājñāpaya yāvadiha saṃgamanaprayojanena tavopayogaṃ gacchāma iti /",
    "T09bsa032_u:3849": " atha sa rājā taṃ ruruṃ gurumiva rathavaramāropya mahatā satkāreṇa puravaraṃ praveśya",
    "T09bsa032_u:3850": " kṛtātithisatkāraṃ mahati siṃhāsane niveśya samutsāhayamānaḥ sāntaḥpuro 'mātyagaṇaparivṛtaḥ",
    "T09bsa032_u:3851": " prītibahumānasaumyamudīkṣamāṇo dharmaṃ papraccha -",
    "T09bsa032_u:3852": " dharmaṃ prati manuṣyāṇāṃ bahudhā buddhayo gatāḥ /",
    "T09bsa032_u:3853": " niścayastava dharme tu yathā taṃ vaktumarhasi // Jm_26.37 //",
    "T09bsa032_u:3854": " atha bodhisattvastasya rājñaḥ saparṣatkasya sphuṭamadhuracitrākṣareṇa vacasā dharmaṃ deśayāmāsa -",
    "T09bsa032_u:3855": " dayāṃ sattveṣu manye 'haṃ dharmaṃ saṃkṣepato nṛpa /",
    "T09bsa032_u:3856": " hiṃsāsteyanivṛttyādiprabhedaṃ vividhakriyam // Jm_26.38 //",
    "T09bsa032_u:3857": " paśya mahārāja,",
    "T09bsa032_u:3858": " ātmanīva dayā syāccetsvajane vā yathā jane /",
    "T09bsa032_u:3859": " kasya nāma bhaveccittamadharmapraṇayāśivam // Jm_26.39 //",
    "T09bsa032_u:3860": " dayāviyogāttu janaḥ paramāmeti vikriyām /",
    "T09bsa032_u:3861": " manovākkāyavispandaiḥ svajane 'pi jane yathā // Jm_26.40 //",
    "T09bsa032_u:3862": " dharmārthī na tyajedasmād dayāmiṣṭaphalodayām /",
    "T09bsa032_u:3863": " suvṛṣṭiriva sasyāni guṇān sā hi prasūyate // Jm_26.41 //",
    "T09bsa032_u:3864": " dayākrāntaṃ cittaṃ na bhavati paradroharabhasaṃ",
    "T09bsa032_u:3865": " śucau tasmin vāṇī vrajati vikṛtaṃ naiva ca tanuḥ /",
    "T09bsa032_u:3866": " vivṛddhā tasyaivaṃ parahitaruciḥ prītyanusṛtān",
    "T09bsa032_u:3867": " pradānakṣāntyādīñjanayati guṇān kīrtyanuguṇān // Jm_26.42 //",
    "T09bsa032_u:3868": " (Vaidya 181)",
    "T09bsa032_u:3869": " dayālurnodvegaṃ janayati pareṣāmupaśamād",
    "T09bsa032_u:3870": " dayāvān viśvāsyo bhavati jagatāṃ bāndhava iva /",
    "T09bsa032_u:3871": " na saṃrambhakṣobhaḥ prabhavati dayādhīrahṛdaye",
    "T09bsa032_u:3872": " na kopāgniścitte jvalati hi dayātoyaśiśire // Jm_26.43 //",
    "T09bsa032_u:3873": " saṃkṣepeṇa dayāmataḥ sthiratayā paśyanti dharmaṃ buddhāḥ",
    "T09bsa032_u:3874": " ko nāmāsti guṇaḥ sa sādhudayito yo nānuyāto dayām /",
    "T09bsa032_u:3875": " tasmātputra ivātmanīva ca dayāṃ nītvā prakarṣaṃ jane",
    "T09bsa032_u:3876": " sadvṛttena haranmanāṃsi jagatāṃ rājatvamudbhāvaya // Jm_26.44 //",
    "T09bsa032_u:3877": " atha sa rājā samabhinandya tattasya vacanaṃ sayaurajānapado dharmaparāyaṇo babhūva /",
    "T09bsa032_u:3878": " abhayaṃ ca sarvamṛgapakṣiṇāṃ dattvān /",
    "T09bsa032_u:3879": " tadevaṃ paraduḥkhameva duḥkhaṃ sādhūnām /",
    "T09bsa032_u:3880": " taddhi na sahante nātmaduḥkhamiti /",
    "T09bsa032_u:3881": " karuṇāvarṇe 'pi vācyam /",
    "T09bsa032_u:3882": " sajjanamāhātmye khalajanakutsāyāmapyupaneyamiti /",
    "T09bsa032_u:3883": " // iti rurujātakaṃ ṣaḍiṃvaśatitamam //",
    "T09bsa032_u:3884": " (Vaidya 182)",
    "T09bsa032_u:3885": " 27. Mahākapijātakam",
    "T09bsa032_u:3886": " dviṣatāmapi mānasānyāvarjayanti sadvṛttānuvartinaḥ /",
    "T09bsa032_u:3887": " tadyathānuśrūyate -",
    "T09bsa032_u:3888": " bodhisattvaḥ kila śrīmati himavatkukṣau vividharasaviryavipākaguṇairbahubhiroṣadhiviśeṣaiḥ",
    "T09bsa032_u:3889": " parigṛhītabhūmibhāge nāṇāvidhapuṣpaphalapallavapatraviṭaparaparacanairmahīruhaśatairākīrṇe",
    "T09bsa032_u:3890": " sphaṭikadalāmalasalilaprasravaṇe vividhapakṣigaṇanādanādite vānarayūthādhipatirbabhūva /",
    "T09bsa032_u:3891": " tadavasthamapi cainaṃ tyāgakāruṇyābhyāsātpratipakṣasevāvirodhitānīverṣyāmātsaryakrauryāṇi nopajagmuḥ /",
    "T09bsa032_u:3892": " sa tatra mahāntaṃ nyagrodhapādapaṃ parvataśikharamiva vyomollikhantamadhipatimiva",
    "T09bsa032_u:3893": " tasya vanasya meghasaṃghātamiva pratyandhakāraviṭapamākīrṇaparṇatayā tālaphalādhikatarapramāṇaiḥ",
    "T09bsa032_u:3894": " paramasvādubhirmanojñavarṇagandhaiḥ phalaviśeṣairānamyamānaśākhaṃ niśritya vijahāra /",
    "T09bsa032_u:3895": " tiryaggatānāmapi bhāgyaśeṣaṃ satāṃ bhavatyeva sukhāśrayāya /",
    "T09bsa032_u:3896": " kartavyasaṃbandhi suhṛjjanānāṃ videśagānāmiva vittaśeṣam // Jm_27.1 //",
    "T09bsa032_u:3897": " tasya tu vanaspaterekā śākhā tatsamīpagāṃ nimnagāmabhi praṇatābhavat /",
    "T09bsa032_u:3898": " atha bodhisattvo dīrghadarśitvāttadvānarayūthaṃ samanuśaśāsa - asyāṃ nyogrodhaśākhāyāmaphalāyāmakṛtāyāṃ na vaḥ kena cidanyataḥ phalamupabhoktavyamiti",
    "T09bsa032_u:3899": " atha kadācittasyāṃ śākhāyāṃ pipīlikābhiḥ parṇapuṭāvacchāditaṃ taruṇatvānnātimahadekaṃ phalaṃ na te vānarā dadṛśuḥ /",
    "T09bsa032_u:3900": " tatkrameṇābhivardhamānaṃ varṇagandharasamārdavopapannaṃ paripākavaśācchithilabandhanaṃ tasyāṃ nadyāṃ nipapāta /",
    "T09bsa032_u:3901": " anupūrveṇa vāhyamāna nadīstrotasā 'nyatamasya rājñaḥ sāntaḥpurasya tasyāṃ nadyāṃ salilakrīḍāmanubhavato jālakaraṇḍakapārśve vyāsajyata /",
    "T09bsa032_u:3902": " tatsnānamālyāsavavāsagandha saṃśleṣasaṃpiṇḍitamaṅganānām /",
    "T09bsa032_u:3903": " visarpiṇā svena tiraścakāra ghrāṇābhirāmeṇa guṇodayena // Jm_27.2 //",
    "T09bsa032_u:3904": " tadgandhamattāḥ kṣāṇamaṅganāstā dīrghīkṛtocchvāsavikuñcitākṣyaḥ /",
    "T09bsa032_u:3905": " bhutvātha kautūhalacañcalāni vicikṣipurdikṣu vilocanāni // Jm_27.3 //",
    "T09bsa032_u:3906": " (Vaidya 183)",
    "T09bsa032_u:3907": " kaūtuhalaprasṛtalolataranayanāstu tā yoṣitastannyagrodhaphalaṃ paripakvatālaphalādhikatarapramāṇaṃ",
    "T09bsa032_u:3908": " jālakaraṇḍakapārśvato vilagnamavekṣya kimidamiti tadāvarjitanayanāḥ samapdyanta saha rājñā /",
    "T09bsa032_u:3909": " atha sa rājā tatphalamānāyya prātyayikavaidyajanaparidṛṣṭaṃ svayamāsvādayāmāsa /",
    "T09bsa032_u:3910": " adbhūtena rasenātha nṛpastasya visiṣmiye /",
    "T09bsa032_u:3911": " adbhūtena raseneva prayogaguṇahāriṇā // Jm_27.4 //",
    "T09bsa032_u:3912": " apūrvavarṇagandhābhyāṃ tasyākalitavismayaḥ /",
    "T09bsa032_u:3913": " yayau tadrasasaṃrāgātparāṃ vismayavikriyām // Jm_27.5 //",
    "T09bsa032_u:3914": " atha tasya rājñaḥ svādurasabhojanasamucitasyāpi tadrasasaṃrāgavaśagasyaitada bhavat -",
    "T09bsa032_u:3915": " yo nāma nāmūni phalāni bhuṅkte sa kāni rājyasya phalāni bhuṅkte /",
    "T09bsa032_u:3916": " yasyānnametattu ca eva rājā vinaiva rājatvapariśrameṇa // Jm_27.6 //",
    "T09bsa032_u:3917": " sa tatprabhavānveṣaṇakṛtamatiḥ svabuddhyā vimamarśavyaktamayaṃ taruvara ito nātidūre",
    "T09bsa032_u:3918": " nadītīrasaṃniviṣṭaśca yasyedaṃ phalaṃ tathā hyanupahatavarṇagandharasamadīrghakālasalilasaṃparkādaparikṣatamajarjaraṃ",
    "T09bsa032_u:3919": " ca yataḥ śakyamasya prabhavo 'dhigantumiti niścayamupetya tadrasatṛṣṇayā ākṛṣyamāṇo",
    "T09bsa032_u:3920": " viramya jalakrīḍāyāḥ samyak puravare sve rakṣāvidhānaṃ saṃdiśya yātrāsajjena mahatā",
    "T09bsa032_u:3921": " balakāyena parivṛtastāṃ nadīmanusasāra /",
    "T09bsa032_u:3922": " krameṇa cotsādayan saśvāpadagaṇāni vanagahanāni samanubhavaṃ ścatrāṇi rasāntarāṇi",
    "T09bsa032_u:3923": " paśyannakṛtrimaramaṇīyaśobhāni vanāntarāṇi saṃtrāsayan paṭaharasitairavanyagajamṛgān",
    "T09bsa032_u:3924": " mānuṣajanadurgamaṃ tasya vanaspateḥ samīpamupajagāma /",
    "T09bsa032_u:3925": " taṃ meghavṛndamiva toyabharāvasannamāsannaśailamapi śailavadīkṣyamāṇam /",
    "T09bsa032_u:3926": " dūrāddadarśa nṛpatiḥ sa vanaspatīndramullokyamānamadhirājamivānyavṛkṣaiḥ // Jm_27.7 //",
    "T09bsa032_u:3927": " paripakvasahakāraphalasurabhitareṇa ca nirhāriṇā atimanojñena gandhena pratyudgata iva tasya pādapasya ayaṃ sa vanaspatiriti niścayamupajagāma",
    "T09bsa032_u:3928": " samupetya cainaṃ dadarśa tatphalopabhogavyāpṛtairanekavānaraśatairākīrṇaviṭapam /",
    "T09bsa032_u:3929": " atha sa rājā samabhilaṣitārthavipralopinastān vānarān pratyabhikruddhamatiḥ - hata hataitān /",
    "T09bsa032_u:3930": " vidhvaṃsayata vināśayata sarvān vānarajālmāniti saparuṣākṣaraṃ svān puruṣānādideśa /",
    "T09bsa032_u:3931": " atha te rājapuruṣāḥ sajyacāpabāṇavyagrakarāgrā vānarāvabhartsanamukharāḥ samudyataloṣṭadaṇḍaśastrāścāpare (Vaidya 184)",
    "T09bsa032_u:3932": " paradurgamivābhiroddhukāmāstaṃ vanaspatimabhisasruḥ /",
    "T09bsa032_u:3933": " atha bodhisattvastumulaṃ tadrājabalamanilajavākalitamivārṇavajalamanibhṛtakalakalārāvamabhipatadālokyāśanivarṣeṇeva",
    "T09bsa032_u:3934": " samantato vikīryamāṇaṃ taruvaraṃ śaraloṣṭadaṇḍaśastravarṣeṇa bhayavirasavirāvamātraparāyaṇaṃ",
    "T09bsa032_u:3935": " ca vikṛtadīnamukhamunmukhaṃ vānaragaṇamavekṣya mahatyā karuṇayā samākramyamāṇacetāstyaktaviṣādadainyasaṃtrāsaḥ",
    "T09bsa032_u:3936": " samāśvāsya tadvānarayūthaṃ tatparitrāṇavyavasitamatirabhiruhya tasya vanaspateḥ śikharaṃ",
    "T09bsa032_u:3937": " tatsamāsannaṃ giritaṭaṃ laṅghayitumiyeṣa /",
    "T09bsa032_u:3938": " athānekapraskandanakramaprāpyamapi taṃ giritaṭaṃ sa mahāsattvaḥ svavīryātiśayātkhaga ivādhiruroha /",
    "T09bsa032_u:3939": " dvābhyāmapi laṅghanakramābhyāṃ gamyaṃ naiva tadanyavānarāṇām /",
    "T09bsa032_u:3940": " vegena yadantaraṃ tarasvī pratatārālpamivaikavikrameṇa // Jm_27.8 //",
    "T09bsa032_u:3941": " kṛpayābhivivardhitaḥ sa tasya vyavasāyaḥ paṭutāṃ jagāma śauryāt /",
    "T09bsa032_u:3942": " sa ca yatnaviśeṣamasya cakre manasaivātha jagāma yatnataikṣṇyāt // Jm_27.9 //",
    "T09bsa032_u:3943": " adhiruhya ca gireruccataraṃ tātapradeśaṃ tadantarālādhikapramāṇayā mahatyā virūḍhayā 'śithilamūlayā dṛḍhayā vetralatayā gāḍhamābadhya caraṇau punastaṃ vanaspatiṃ pracaskandaḥ /",
    "T09bsa032_u:3944": " viprakṛṣṭatvāttu tasyāntarālasya caraṇabandhanavyākulatvācca sa mahāsattvaḥ kathaṃcittasya vanaspateragraśākhāṃ karābhyāṃ samāsasāda /",
    "T09bsa032_u:3945": " tataḥ samālambya dṛḍhaṃ sa śākhāmātatya tāṃ vetralatāṃ ca yatnāt /",
    "T09bsa032_u:3946": " svasaṃjñayā yūthamathādideśa drumādataḥ śighramabhirpayāyāt // Jm_27.10 //",
    "T09bsa032_u:3947": " atha te vānarā bhayāturatvādapayānamārgamāsādya capalataragatayastadākramaṇanirviśaṅkāstayā svastyapacakramuḥ /",
    "T09bsa032_u:3948": " bhayāturaistasya tu vānaraistairākramyamāṇaṃ caraṇaiḥ prasaktam /",
    "T09bsa032_u:3949": " gātraṃ yayau svaiḥ piśitairviyogaṃ na tveva dhairyātiśayena cetaḥ // Jm_27.11 //",
    "T09bsa032_u:3950": " (Vaidya 185)",
    "T09bsa032_u:3951": " taddṛṣṭvā sa rājā te ca rājapuruṣāḥ parāṃ vismayavaktavyatāmupajagmuḥ /",
    "T09bsa032_u:3952": " evaṃvidhā vikramabuddhisampadātmānapekṣā ca dayā pareṣu /",
    "T09bsa032_u:3953": " āścaryabuddhiṃ janayecchrutāpi pratyakṣataḥ kiṃ punarīkṣyamāṇā // Jm_27.12 //",
    "T09bsa032_u:3954": " atha sa rājā tān puruṣān samādideśabhayodbhrāntavānaragaṇacaraṇakṣobhitakṣataśarīraściramekakramāvasthānācca",
    "T09bsa032_u:3955": " dṛḍhaṃ pariśrānto vyaktamayaṃ vānarādhipatiḥ na cāya mataḥ śakṣyati svayamātmānaṃ saṃhartum,",
    "T09bsa032_u:3956": " tacchrīghramasyādhaḥ paṭavitānaṃ vitatya vitralateyaṃ ca nyagrodhaśākhā śārābhyāṃ yugapatpracchidyetāmiti /",
    "T09bsa032_u:3957": " te tathā cakruḥ /",
    "T09bsa032_u:3958": " athainaṃ sa rājā śanakairvitānādavatārya murchayā vraṇavedanāklamopajātayā samākramyamāṇacetasaṃ mṛduni śayanīye saṃveśayāmāsa /",
    "T09bsa032_u:3959": " sadyaḥkṣatapraśamanayogyaiśca sarpirādibhirasya vraṇānyabhyajya mandībhūtapariśramaṃ samāśvastamenamabhyupagamya sa rājā sakautūhalavismayabahumānaḥ kuśalaparipraśnapūrvakamuvāca -",
    "T09bsa032_u:3960": " gatvā svayaṃ saṃkramatāmamīṣāṃ svajīvite tyaktadayena bhutvā /",
    "T09bsa032_u:3961": " samuddhṛtā ye kapayastvayeme ko nu tvameṣāṃ tava vā ka ete // Jm_27.13 //",
    "T09bsa032_u:3962": " śrotuṃ vayaṃ cedidamarharūpāstattāvadācakṣva kapipradhāna /",
    "T09bsa032_u:3963": " na hyalpasauhārdanibandhanānāmevaṃ manāṃsi prataranti kartum // Jm_27.14 //",
    "T09bsa032_u:3964": " atha bodhisattvastasya rājñastadabhyupapattisaumukhyaṃ pratipūjayannātmanivedanamanuguṇena krameṇa cakāra -",
    "T09bsa032_u:3965": " ebhirmadājñāpratipattidakṣairāropito mayyadhipatvabhāraḥ /",
    "T09bsa032_u:3966": " putreṣvivaitesṣvavabaddhahārdastaṃ voḍhumevāhamabhiprapannaḥ // Jm_27.15 //",
    "T09bsa032_u:3967": " iyaṃ mahārāja samaṃ mamaibhiḥ saṃbandhajātiścirakālarūḍhā /",
    "T09bsa032_u:3968": " samānajātitvamayī ca maitrī jñāteyajātā sahavāsayogāt // Jm_27.16 //",
    "T09bsa032_u:3969": " (Vaidya 186)",
    "T09bsa032_u:3970": " tacchrutvā sa rājā paraṃ vismayamupetya punarenamuvāca -",
    "T09bsa032_u:3971": " adhipārthamamātyādi na tadarthaṃ mahīpatiḥ /",
    "T09bsa032_u:3972": " iti kasmātsvabhṛtyārthamātmānaṃ tyaktavān bhavān // Jm_27.17 //",
    "T09bsa032_u:3973": " bodhisattva uvāca - kāmamevaṃ pravṛttā,",
    "T09bsa032_u:3974": " mahārāja, rājanītiḥ /",
    "T09bsa032_u:3975": " duranuvartyā tu māṃ pratibhāti /",
    "T09bsa032_u:3976": " asaṃstutasyāpyaviṣahyatīvramupekṣituṃ duḥkhamatīva duḥkham /",
    "T09bsa032_u:3977": " prāgeva bhaktyunmukhamānasamya gatasya bandhupriyatāṃ janasya // Jm_27.18 //",
    "T09bsa032_u:3978": " idaṃ ca dṛṣṭvā vyasanārtidainyaṃ śākhāmṛgān pratyabhivardhamānam /",
    "T09bsa032_u:3979": " svakāryacintāvasaroparodhi prādudruvanmāṃ sahasaiva duḥkham // Jm_27.19 //",
    "T09bsa032_u:3980": " ānamyamānāni dhanūṃsi dṛṣṭvā viniṣpataddīptaśilīmukhāni /",
    "T09bsa032_u:3981": " bhīmasvanajyānyavicintya vegādasmāttaroḥ śailamimaṃ gato 'smi // Jm_27.20 //",
    "T09bsa032_u:3982": " vaiśeṣikatrāsaparītacittairākṛṣyamāṇo 'hamatha svayūthyaiḥ /",
    "T09bsa032_u:3983": " ālakṣitāyāmaguṇāṃ sumūlāṃ svapādayorvetralatāṃ nibadhya // Jm_27.21 //",
    "T09bsa032_u:3984": " prāskandamasmātpunareva śailādimaṃ drumaṃ tārayituṃ svayūthyān /",
    "T09bsa032_u:3985": " tataḥ karābhyāṃ samavāpamasya prasāritaṃ prasāritaṃ pāṇimivāgraśākhām // Jm_27.22 //",
    "T09bsa032_u:3986": " samātatāṅgaṃ latayā tayā ca śākṣāgrahastena ca pādapasya /",
    "T09bsa032_u:3987": " amī madadhyākramaṇe viśaṅkā niśritya māṃ svasti gatāḥ svayūthyāḥ // Jm_27.23 //",
    "T09bsa032_u:3988": " atha sa rājā pramodyajātaṃ tasyāmapyavasthāyāṃ taṃ mahāsattvamavekṣya paraṃ vismayamudvahan punarenamuvāca -",
    "T09bsa032_u:3989": " (Vaidya 187)",
    "T09bsa032_u:3990": " paribhūyātmanaḥ saukhyaṃ paravyasanamāpatat /",
    "T09bsa032_u:3991": " ityātmani samāropya prāptaḥ ko bhavatā guṇaḥ // Jm_27.24 //",
    "T09bsa032_u:3992": " bodhisattva uvāca -",
    "T09bsa032_u:3993": " kāmaṃ śarīraṃ kṣitipa kṣataṃ me manaḥ parasvāsthyamupāgataṃ tu /",
    "T09bsa032_u:3994": " akāri yeṣāṃ ciramādhipatyaṃ teṣāṃ mayārtirvinivartiteti // Jm_27.25 //",
    "T09bsa032_u:3995": " jitvāhave vidviṣataḥ sadarpān gātreṣvalaṃkāravadudvahanti /",
    "T09bsa032_u:3996": " vīrā yathā vikramacihnaśobhāṃ prītyā tathemāṃ rujamudvahāmi // Jm_27.26 //",
    "T09bsa032_u:3997": " praṇāmasatkārapuraḥsarasya bhaktiprayuktasya samānajātyaiḥ /",
    "T09bsa032_u:3998": " eśvaryalabdhasya sukhakramasya saṃprāptāmānṛṇyamidaṃ mayādya // Jm_27.27 //",
    "T09bsa032_u:3999": " tanmāṃ tapatyeṣa na duḥkhayogaḥ suhṛdviyogaḥ sukhaviplavo vā /",
    "T09bsa032_u:4000": " krameṇa cānena amabhyupeto mahotsavābhyāgama eṣa mṛtyuḥ // Jm_27.28 //",
    "T09bsa032_u:4001": " pūrvopakārānṛṇatātmatuṣṭiḥ saṃtāpaśāntirvimalaṃ yaśaśca /",
    "T09bsa032_u:4002": " pūjā nṛpānnirbhayatā ca mṛtyoḥ kṛtajñabhāvād grahaṇaṃ ca satsu // Jm_27.29 //",
    "T09bsa032_u:4003": " ete guṇāḥ sadguṇavāsavṛkṣa prāptā mayaitad vyasanaṃ prapadya /",
    "T09bsa032_u:4004": " eṣāṃ vipakṣāṃstu samabhyupaiti dayāvihīno nṛpatiḥ śriteṣu // Jm_27.30 //",
    "T09bsa032_u:4005": " guṇairvihīnasya vipannakīrterdoṣodayairāvasathīkṛtasya /",
    "T09bsa032_u:4006": " gatirbhavettasya ca nama kānyā jvālākulebhyo narakānalebhyaḥ // Jm_27.31 //",
    "T09bsa032_u:4007": " (Vaidya 188)",
    "T09bsa032_u:4008": " taddarśito 'yaṃ guṇadoṣayoste mayā prabhāvaḥ prathitaprabhāva /",
    "T09bsa032_u:4009": " dharmeṇa tasmādanuśādhi rājyaṃ strīcañcalapremaguṇā hi lakṣmīḥ // Jm_27.32 //",
    "T09bsa032_u:4010": " yugyaṃ balaṃ jānapadānamātyān paurānanāthāñchramaṇān dvijātīn /",
    "T09bsa032_u:4011": " sarvān sukhena prayateta yoktuṃ hitānukūlena piteva rājā // Jm_27.33 //",
    "T09bsa032_u:4012": " evaṃ hi dharmārthayaśaḥsamṛddhiḥ syātte sukhāyeha paratra caiva /",
    "T09bsa032_u:4013": " prajānukampārjitayā tvamasmādrājarṣilakṣmyā nararāja rāja // Jm_27.34 //",
    "T09bsa032_u:4014": " iti nṛpamanuśiṣya śisyavad bahumatavākprayatena tena saḥ /",
    "T09bsa032_u:4015": " rugabhibhavanasaṃhṛtakriyāṃ tanumapahāya yayau triviṣṭapam // Jm_27.35 //",
    "T09bsa032_u:4016": " tedevaṃ dviṣatāmapi manāṃsyāvarjayanti sadvṛttānuvartinaḥ,",
    "T09bsa032_u:4017": " iti lokaṃ samāvarjayitukāmena sadvṛttānuvartinā bhavitavyam /",
    "T09bsa032_u:4018": " na samarthāstathā svārthamapi pratipattuṃ sattvā yathā parārthaṃ pratipannavān sa bhagavāniti tathāgatavarṇe 'pi vācyam /",
    "T09bsa032_u:4019": " satkṛtya dharmaśravaṇe karuṇāvarṇe rājāvavāde ca /",
    "T09bsa032_u:4020": " evaṃ rājñā prajāsu dayāpannena bhavitavyam /",
    "T09bsa032_u:4021": " kṛtajñakathāyāmapyupaneyam /",
    "T09bsa032_u:4022": " evaṃ kṛtajñāḥ santo bhavantīti /",
    "T09bsa032_u:4023": " // iti mahākapijātakaṃ saptaviṃśatitamam //",
    "T09bsa032_u:4024": " (Vaidya 189)",
    "T09bsa032_u:4025": " 28. Kṣāntijātakam",
    "T09bsa032_u:4026": " sātmībhūtakṣamāṇāṃ pratisaṃkhyānamahatāṃ nāviṣahyaṃ nāma kiṃcidasti /",
    "T09bsa032_u:4027": " tadyathānuśrūyate -",
    "T09bsa032_u:4028": " bodhisattvaḥ kilānekadoṣavyasanopasṛṣṭamarthakāmapradhānatvādanaupaśamikaṃ rāgadveṣamohāmarṣasaṃrambhamadamānamātsaryādidoṣarajasāmāpātaṃ",
    "T09bsa032_u:4029": " pātanaṃ hrīdharmaparigrahasyāyatana lobhāsadgrāhasya kukāryasaṃbādhatvātkṛśavakāśaṃ",
    "T09bsa032_u:4030": " dharmasyāvetya gṛhavāsaṃ parigrahaviṣayaparivarjanācca taddoṣavivekasukhāṃ pravrajyāmanupaśyan",
    "T09bsa032_u:4031": " śīlaśrutapraśamavinayaniyamānasastāpaso babhūva /",
    "T09bsa032_u:4032": " tamaskhalitasamādānaṃ kṣāntivarṇavādinaṃ tadanurūpadharmākhyānakramaṃ vyatītya sve nāmagotre kṣāntivādinamityeva lokaḥ svabuddhipūrvakaṃ saṃjajñe",
    "T09bsa032_u:4033": " eśvaryavidyātapasāṃ samṛddhirlabdhaprayāmaśca kalāsu saṅgaḥ /",
    "T09bsa032_u:4034": " śarīravākceṣṭitavikriyāśca nāmāparaṃ saṃjanayanti puṃsām // Jm_28.1 //",
    "T09bsa032_u:4035": " jānan sa tu kṣāntiguṇaprabhāvaṃ tenātmavallokamalaṃkariṣyan /",
    "T09bsa032_u:4036": " cakāra yatkṣāntikathāḥ prasaktaṃ tatkṣāntivādīti tato vijajñe // Jm_28.2 //",
    "T09bsa032_u:4037": " svabhāvabhūtā mahatī kṣamā ca parāpakāreṣvavikāradhīrā /",
    "T09bsa032_u:4038": " tadarthayuktāśca kathāviśeṣāḥ kīrtyā muniṃ taṃ prathayāṃbabhūvuḥ // Jm_28.3 //",
    "T09bsa032_u:4039": " atha sa mahātmā praviviktaramaṇīyaṃ samartusulabhapuṣpaphalaṃ padmotpalālaṃkṛtavimalasalilāśayamudyānaramyaśobhaṃ vanapradeśamadhyāsanāttapovanamaṅgalyatāmānināya",
    "T09bsa032_u:4040": " nivasanti hi yatraiva santaḥ sadguṇabhūṣaṇāḥ /",
    "T09bsa032_u:4041": " tanmaṅgalyaṃ manojñaṃ ca tattīrthaṃ tattapovanam // Jm_28.4 //",
    "T09bsa032_u:4042": " sa tatra bahumanyamānastadadhyuṣitairdevatāviśeṣairabhigamyamānaśca śreyobhilāṣiṇāguṇavatsalena",
    "T09bsa032_u:4043": " janena kṣāntipratisaṃyuktābhiḥ śrutihṛdayalhādinībhirdharmyābhiḥ kathābhisatasya",
    "T09bsa032_u:4044": " janakāyasya paramanugrahaṃ cakāra /",
    "T09bsa032_u:4045": " atha kadācittatastyo rājā grīṣmakālaprabhāvādabhilaṣaṇīyatarāṃ salilakrīḍāṃ prati samutsukamatirudyānaguṇātiśayaniketabhūtaṃ taṃ vanapradeśaṃ sāntaḥpuraḥ samabhijagāma /",
    "T09bsa032_u:4046": " sa tadvanaṃ nandanaramyaśobhamākīrṇamantaḥpurasundarībhiḥ /",
    "T09bsa032_u:4047": " (Vaidya 190)",
    "T09bsa032_u:4048": " alaṃcakāreva caran vilāsī vibhūtimatyā lalitānuvṛttyā // Jm_28.5 //",
    "T09bsa032_u:4049": " vimānadeśeṣu latāgṛheṣu latāgṛheṣu puṣpaprahāseṣu mahīruheṣu /",
    "T09bsa032_u:4050": " toyeṣu conmīlitapaṅkajeṣu reme svabhāvātiśayairvadhūnām // Jm_28.6 //",
    "T09bsa032_u:4051": " mālyāsavasnānavilepanānāṃ saṃmodagandhākulitairdvirephaiḥ /",
    "T09bsa032_u:4052": " dadarśa kāsāṃcidupohyamānā jātasmitastrāsavilāsaśobhāḥ // Jm_28.7 //",
    "T09bsa032_u:4053": " pratyagraśobhairapi karṇapūraiḥ paryāptamālyairapi mūrdhajaiśca /",
    "T09bsa032_u:4054": " tṛptiryathāsītkusumairna tāsāṃ tathaiva nāsāṃ lalitairnṛpasya // Jm_28.8 //",
    "T09bsa032_u:4055": " vimānadeśeṣu viṣajyamānā vilambamānāḥ kamalākareṣu /",
    "T09bsa032_u:4056": " dadarśa rājā bhramarāyamāṇāḥ puṣpadrumeṣu pramadākṣimālāḥ // Jm_28.9 //",
    "T09bsa032_u:4057": " madapragalbhānyapi kokilānāṃ rutāni nṛtyāni ca barhiṇānām /",
    "T09bsa032_u:4058": " dvirephagītāni ca nābhirejustatrāṅganājalpitanṛttagītaiḥ // Jm_28.10 //",
    "T09bsa032_u:4059": " payodadhīrastanitairmṛdaṅgairudīrṇakekāstatabarhacakrāḥ /",
    "T09bsa032_u:4060": " natā iva svena kalaguṇena cakrurmayūrāḥ kṣitipasya sevām // Jm_28.11 //",
    "T09bsa032_u:4061": " sa tatra sāntaḥpura udyānavanavihārasukhaṃ prakāmamanubhūya krīḍāprasaṅgaparikhedānmadapariṣvaṅgācca śrīmati vimānapradeśe mahārhaśayanīyavaragato nidrāvaśamupajagāma /",
    "T09bsa032_u:4062": " atha tā yoṣitaḥ prastāvāntaragatamavetya rājānaṃ vanaśobhābhirākṣipyamāṇahṛdayāstaddarśanāvitṛptā",
    "T09bsa032_u:4063": " yathāprītikṛtasamavāyāḥ samākulabhūṣaṇatinādasaṃmiśrakalapralāpāḥ samantataḥ prasasruḥ /",
    "T09bsa032_u:4064": " (Vaidya 191)",
    "T09bsa032_u:4065": " tāścchatravālavyajanāsanādyaiḥ preṣyādhṛtaiḥ kāñcanabhakticitraiḥ /",
    "T09bsa032_u:4066": " eśvaryacihnairanugamyamānāḥ striyaḥ svabhāvānibhṛtaṃ viceruḥ // Jm_28.12 //",
    "T09bsa032_u:4067": " tāḥ prāpya rūpāṇi mahīruhāṇāṃ puṣpāṇi cārūṇi ca pallavāni /",
    "T09bsa032_u:4068": " preṣyāprayatnānatipatya lobhādālebhire svena parākrameṇa // Jm_28.13 //",
    "T09bsa032_u:4069": " mārgopalabdhān kusumābhirāmān gulmāṃścalatpallavinaśca vṛkṣān /",
    "T09bsa032_u:4070": " paryāptapuṣpābharaṇasrajo 'pi lobhādanālupya na tā vyatīyuḥ // Jm_28.14 //",
    "T09bsa032_u:4071": " atha tā vanaramaṇīyatayākṣipyamāṇahṛdayā rājayoṣitastadvanamanuvicarantyaḥ kṣāntivādina āśramapadamupajagmuḥ /",
    "T09bsa032_u:4072": " viditatapaḥprabhāvamāhātmyāstu tasya muneḥ strījanādhikṛtā rājño vāllabhyād durāsadatvācca tāsāṃ naināstato vārayituṃ prasehire /",
    "T09bsa032_u:4073": " abhisaṃskāraramaṇīyatarayā cāśramapadaśriyā samākṛṣyamāṇā iva tā yoṣitaḥ praviśyāśramapadaṃ",
    "T09bsa032_u:4074": " dadṛśustatra taṃ munivaraṃ praśamasaumyadarśanamatigāmbhīryātiśayād durāsadamabhijvalantamiva",
    "T09bsa032_u:4075": " tapaḥśriyā dhyānābhiyogādudāraviṣayasaṃnikarṣe 'pyakṣubhitendriyanaibhṛtyaśobhaṃ",
    "T09bsa032_u:4076": " sākṣāddharmamiva maṅgalyaṃ puṇyadarśanaṃ vṛkṣamūle baddhāsanamāsīnam /",
    "T09bsa032_u:4077": " atha tā rājastriyastasya tapastejasākrāntasattvāḥ saṃdarśanādeva tyaktavibhramavilāsauddhatyā vinayanibhṛtamabhigamyainaṃ paryupāsāṃcakrire",
    "T09bsa032_u:4078": " sa tāsāṃ svāgatādipriyavacanapuraḥsaramatithijanamanoharamupacāravidhiṃ pravartya",
    "T09bsa032_u:4079": " tatparipraśnopapāditaprastāvābhiḥ strījanasukhagrahaṇārthābhirdṛṣṭāntavatībhiḥ kathābhirdharmātithyamāsāṃ cakāra /",
    "T09bsa032_u:4080": " agarhitāṃ jātimavāpya mānūṣīmanūnabhāvaṃ paṭubhistathendriyaiḥ /",
    "T09bsa032_u:4081": " avaśyamṛtyurna karoti yaḥ śubhaṃ pramādabhākpratyahameṣa vañcyate // Jm_28.15 //",
    "T09bsa032_u:4082": " kulena rūpeṇa vayoguṇena vā balaprakarṣeṇa dhanodayena vā /",
    "T09bsa032_u:4083": " paratra nāpnoti sukhāni kaścana pradānaśīlādiguṇairasaṃskṛtaḥ // Jm_28.16 //",
    "T09bsa032_u:4084": " (Vaidya 192)",
    "T09bsa032_u:4085": " kulādihīno 'pi hi pāpaniḥspṛhaḥ pradānaśīlādiguṇābhipattimān /",
    "T09bsa032_u:4086": " paratra saukhyairabhisāryate dhruvaṃ ghanāgame sindhujalairivārṇavaḥ // Jm_28.17 //",
    "T09bsa032_u:4087": " kulasya rūpasya vayoguṇasya vā balaprakarṣasya dhanocchrayasya vā /",
    "T09bsa032_u:4088": " ihāpyalaṃkāravidhirguṇādaraḥ samṛddhisūcaiva tu hemamālikā // Jm_28.18 //",
    "T09bsa032_u:4089": " alaṃkriyante kusumairmahīruhāstaḍidguṇaistoyavilambino ghanāḥ /",
    "T09bsa032_u:4090": " sarāṃsi mattabhramaraiḥ saroruhairguṇairviśeṣādhigataistu dehinaḥ // Jm_28.19 //",
    "T09bsa032_u:4091": " arogatāyurdhanarūpajātibhirnikṛṣṭamadhyottamabhedacitratā /",
    "T09bsa032_u:4092": " janasya ceyaṃ na khalu svabhāvataḥ parāśrayādvā trividhā tu karmaṇaḥ // Jm_28.20 //",
    "T09bsa032_u:4093": " avetya caivaṃ niyatāṃ jagatsthitiṃ calaṃ vināśapravaṇaṃ ca jīvitam /",
    "T09bsa032_u:4094": " jahīta pāpāni śubhakramāśayādayaṃ hi panthā yaśase sukhāya ca // Jm_28.21 //",
    "T09bsa032_u:4095": " manaḥpradoṣastu parātmanorhitaṃ vinirdahannagniriva pravartate /",
    "T09bsa032_u:4096": " ataḥ prayatnena sa pāpabhīruṇā janena varjyaḥ pratipakṣaśaṃśrayāt // Jm_28.22 //",
    "T09bsa032_u:4097": " yathā sametya jvalito 'pi pāvakastaṭāntasaṃsaktajalāṃ mahānadīm /",
    "T09bsa032_u:4098": " praśāntimāyātimanojvalastathā śritasya lokadvitayakṣamāṃ kṣamām // Jm_28.23 //",
    "T09bsa032_u:4099": " iti kṣāntyā pāpaṃ pariharati taddhetvabhibhavād",
    "T09bsa032_u:4100": " ataścāyaṃ vairaṃ na janayati maitryāśrayabalāt /",
    "T09bsa032_u:4101": " (Vaidya 193)",
    "T09bsa032_u:4102": " priyaḥ pūjyaścāsmādbhavati sukhabhāgeva ca tataḥ",
    "T09bsa032_u:4103": " prayātyante ca dyāṃ svagṛhamiva puṇyāśrayaguṇāt // Jm_28.24 //",
    "T09bsa032_u:4104": " api ca bhavatyaḥ kṣāntirnāmaiṣā -",
    "T09bsa032_u:4105": " śubhasvabhāvātiśayaḥ prasiddhaḥ puṇyena kīrtyā ca parā vivṛddhiḥ /",
    "T09bsa032_u:4106": " atoyasaṃparkakṛtā viśuddhistaistairguṇaughaiśca parā samṛddhiḥ // Jm_28.25 //",
    "T09bsa032_u:4107": " paroparodheṣu sadānabhijñā vyavasthitiḥ sattvavatāṃ manojñā /",
    "T09bsa032_u:4108": " guṇābhinirvārtitacārusaṃjñā kṣameti lokārthakarī kṛpājñā // Jm_28.26 //",
    "T09bsa032_u:4109": " alaṃkriyā śaktisamanvitānāṃ tapodhanānāṃ balasapadagryā /",
    "T09bsa032_u:4110": " vyāpādadāvānalavāridhārā pretyeha ca kṣāntiranarthaśāntiḥ // Jm_28.27 //",
    "T09bsa032_u:4111": " kṣamāmaye varmaṇi sajjanānāṃ vikuṇṭhitā durjanavākyabāṇāḥ /",
    "T09bsa032_u:4112": " prāyaḥ praśaṃsākusumatvametya tatkīrtimālāvayavā bhavanti // Jm_28.28 //",
    "T09bsa032_u:4113": " hantīti yā dharmavipakṣamāyāṃ prāhuḥ sukhaṃ civa vimokṣamāyām /",
    "T09bsa032_u:4114": " tasmānna kuryātka iva kṣamāyāṃ prayatnamekāntahitakṣamāyām // Jm_28.29 //",
    "T09bsa032_u:4115": " iti sa mahātmā tāsāṃ dharmātithyaṃ cakāra /",
    "T09bsa032_u:4116": " atha sa rājā nidrāklamavinodanātprativibuddhaḥ sāvaśeṣamadagurunayano madanānuvṛttyā kutra devya iti śayanapālikāḥ sabhrūkṣepaṃ paryapṛcchat",
    "T09bsa032_u:4117": " etā deva vanāntarāṇyupaśobhayamānāstadvibhūtiṃ paśyantīti copalabhya śayanapālikābhyaḥ",
    "T09bsa032_u:4118": " sa rājā devījanasya visrambhaniryantraṇahasitakathitadravaviceṣṭitadarśanotsukamatirutthāya",
    "T09bsa032_u:4119": " śayanādyuvatidhṛtacchatravyajanottarīyakhaṅgaḥ sakañcukairvetradaṇḍapāṇibhirantapurāvacaraiḥ",
    "T09bsa032_u:4120": " kṛtānuyātrastadvanamanuvicacāra /",
    "T09bsa032_u:4121": " sa tatra yuvatijanānaibhṛtyaviracitāṃ vividhakusumastabakapallavanikaprapaddhatiṃ tāmbūlarasarāgavicitrāmanusaraṃstadāśramapadamabhijagāma /",
    "T09bsa032_u:4122": " dṛṣṭaiva tu sa rājā kṣāntivādinaṃ tamṛṣivaraṃ devijanaparivṛtaṃ pūrvavairānuśayadoṣānmadaparibhramitasmṛtitvādīrṣyāparābhūtamatitvācca paraṃ kopamupajagāma /",
    "T09bsa032_u:4123": " pratisaṃkhyānabalavaikalyācca (Vaidya 194)",
    "T09bsa032_u:4124": " bhraṣṭavinayopacārasauṣṭhavaḥ saṃrambhapāpmābhibhavādāpatitasvedavaivarṇyavepathurbhrūbhaṅgajihmavivṛttasthirābhitāmranayano",
    "T09bsa032_u:4125": " viraktakāntilāvaṇyaśobhaḥ pracalatkanakavalayau parimṛdnan sāṅgalivibhūṣaṇau pāṇī",
    "T09bsa032_u:4126": " tamṛṣivaramadhikṣipaṃstattaduvāca / haṃho -",
    "T09bsa032_u:4127": " asmattejaḥ khalīkṛtya paśyannantaḥpurāṇi naḥ /",
    "T09bsa032_u:4128": " muniveṣapraticchannaḥ ko 'yaṃ vaitaṃsikāyate // Jm_28.30 //",
    "T09bsa032_u:4129": " tacchrutvā varṣavarāḥ sasaṃbhramāvegā rājanamūcuḥ - deva mā maivam /",
    "T09bsa032_u:4130": " cirakālasaṃbhṛtavrataniyamatapobhāvitātmā munirayaṃ kṣāntivādī nāmeti /",
    "T09bsa032_u:4131": " upahatādhyāśayatvāttu sa rājā tatteṣāṃ vacanamapratigṛhṇannuvāca - kaṣṭaṃ bhoḥ",
    "T09bsa032_u:4132": " cirātprabhṛti kolo 'yamevametena vañcyate /",
    "T09bsa032_u:4133": " kuhanājihmabhāvena tāpasākumbhasātmanā // Jm_28.31 //",
    "T09bsa032_u:4134": " tadayamasya tāpasanepathyāvacchāditaṃ māyaśāṭhyasaṃbhṛtaṃ kuhakasvabhāvaṃ prakāṣayāmītyuktvā pratihārīhastādasimādāya hantumutpatitaniścayastamṛṣivaraṃ sapatnavacabhijagāma /",
    "T09bsa032_u:4135": " atha tā devyaḥ parijananiveditābhyagamanamālokya rājānaṃ krodhasaṃkṣiptasaumyabhāvaṃ",
    "T09bsa032_u:4136": " vitānībhūtahṛdayāḥ sasaṃbhramāvegacañcalanayanāḥ samutthāyābhivādya ca tamṛṣivaraṃ",
    "T09bsa032_u:4137": " samudyatāñjalikuḍmalāḥ śarannalinya iva samudgataikapaṅkajānanamukulā rājānamabhijagmuḥ /",
    "T09bsa032_u:4138": " tattāsāṃ samudācāralīlāvinayasauṣṭham /",
    "T09bsa032_u:4139": " na tasya śamayāmāsa krodhāgnijvalitaṃ manaḥ // Jm_28.32 //",
    "T09bsa032_u:4140": " labdhataraprāṇaprasarāstu tā devyaḥ sasaṃrambhavikārasamudācārarūkṣakramaṃ sāyudhamabhipatantaṃ",
    "T09bsa032_u:4141": " tamudīkṣya rājānaṃ tamṛṣivaraṃ prati vivartitābhinivisṭadṛṣṭiṃ samāvṛṇvatya ūcuḥ",
    "T09bsa032_u:4142": " - deva mā mā khalu sāhasaṃ kārṣīḥ /",
    "T09bsa032_u:4143": " kṣāntivādī bhagavānayamiti /",
    "T09bsa032_u:4144": " praduṣṭabhāvāttu sa rājā samāvarjitabhāvā nūnamanenemā iti suṣṭhutaraṃ kopamupetya",
    "T09bsa032_u:4145": " sphuṭaraṃ bhrūbhaṅgairasūyāsamāveśatīkṣṇaistiryagavekṣitaistattāsāṃ praṇayaprāgalbhyamavabhartsya",
    "T09bsa032_u:4146": " saroṣamavekṣamāṇaḥ strījanādhikṛtāñchiraḥkampādākampamānakuṇḍalamukuṭaviṭapastā yoṣito",
    "T09bsa032_u:4147": " 'bhivīkṣamāṇa uvāca -",
    "T09bsa032_u:4148": " vadatyeva kṣamāmeṣa na tvenāṃ pratipadyate /",
    "T09bsa032_u:4149": " tathā hi yoṣitsaṃparkatṛṣṇā na kṣāntavānayam // Jm_28.33 //",
    "T09bsa032_u:4150": " vāganyathānyaiva śarīreceṣṭā duṣṭāśayaṃ mānasamanyathaiva /",
    "T09bsa032_u:4151": " tapovane ko 'yamasaṃyatātmā dambhavratāḍambaradhīramāste // Jm_28.34 //",
    "T09bsa032_u:4152": " (Vaidya 195)",
    "T09bsa032_u:4153": " atha tā devyastasmin rājani krodhasaṃrambhakarkaśahṛdaye pratyāhatapraṇayāḥ prajānānāśca",
    "T09bsa032_u:4154": " tasya rājñaścaṇḍatāṃ duranuneyatāṃ ca vaimanasyadainyākrāntamanasaḥ strījanādhikṛtairbhayaviṣādavyākulitairhastasaṃjñābhirapasāryamāṇā",
    "T09bsa032_u:4155": " vrīḍāvanatavadanāstamṛṣivaryaṃ samanuśocantyastato 'pacakramuḥ /",
    "T09bsa032_u:4156": " asmannimittamaparādhavivarjite 'pi dānte tapasvini guṇapratite 'pyamuṣmin /",
    "T09bsa032_u:4157": " ko vetti kāmapi vivṛtya vikāralīlaṃ kenāpi yāsyapi pathā kṣitipasya roṣaḥ // Jm_28.35 //",
    "T09bsa032_u:4158": " kṣitīśavṛttiṃ pratilabdhakīrtiṃ tanuṃ munerasya tapastanuṃ ca /",
    "T09bsa032_u:4159": " amūnyanāgāṃsi ca no manāṃsi tulyaṃ hi hanyādapi nāma rājā // Jm_28.36 //",
    "T09bsa032_u:4160": " iti tāsu devīṣvanuśocitaviniḥśvasitamātraparāyaṇāsvapayātāsu sa rājā tamṛṣīvaraṃ saṃtarjayan roṣavaśanniṣkṛṣya khaṅgaṃ svayameva cchettumupacakrame",
    "T09bsa032_u:4161": " nirvikāradhīramasaṃbhrāntasvasthaceṣṭitaṃ ca taṃ mahāsattvamāsādyamānamapyavekṣya saṃrambhitaramenamuvāca -",
    "T09bsa032_u:4162": " dāṇḍājinikatānena prakarṣaṃ gamitā yathā /",
    "T09bsa032_u:4163": " udvahan kapaṭāṭopaṃ munivanmāmapīkṣate // Jm_28.37 //",
    "T09bsa032_u:4164": " atha bodhisattvaḥ kṣāntiparicayādavicalitadhṛtistenāsatkāraprayogeṇa taṃ rājānaṃ",
    "T09bsa032_u:4165": " roṣasaṃrambhavirūpaceṣṭitaṃ bhraṣṭavinayopacāraśriyaṃ vismṛtātmahitāhitapathamāgatavismayaḥ",
    "T09bsa032_u:4166": " kṣaṇamabhivīkṣya karūṇāyamānaḥ samuneṣyanniyatamīdṛśaṃ kiṃciduvāca -",
    "T09bsa032_u:4167": " bhāgyāparādhajanito 'pyapamānayogaḥ saṃdṛśyate jagati tena na me 'tra cintā /",
    "T09bsa032_u:4168": " dūḥkhaṃ tu me yaducitābhigatesu vṛttirvācāpi na tvayi mayā kriyate yathārham // Jm_28.38 //",
    "T09bsa032_u:4169": " api ca mahārāja,",
    "T09bsa032_u:4170": " asatpravṛttān pathi saṃniyokṣyatā bhavadvidhānāṃ jagadarthakāriṇām /",
    "T09bsa032_u:4171": " na yuktarūpaṃ sahasā pravartituṃ vimarśamārgo 'pyanugamyatāṃ yataḥ // Jm_28.39 //",
    "T09bsa032_u:4172": " (Vaidya 196)",
    "T09bsa032_u:4173": " ayuktavatsādhvapi kiṃcidīkṣyate prakāśate 'sādhvapi kiṃcidanyathā /",
    "T09bsa032_u:4174": " na kāryatattvaṃ sahasaiva lakṣyate vimarśamaprāpya viśeṣahetubhiḥ // Jm_28.40 //",
    "T09bsa032_u:4175": " vimṛśya kāryaṃ tvavagamya tattvataḥ prapadya dharmeṇa ca nītivartmanā /",
    "T09bsa032_u:4176": " mahānti dharmārthasukhāni sādhayajanasya taireva na hīyate nṛpaḥ // Jm_28.41 //",
    "T09bsa032_u:4177": " vinīya tasmādaticāpalānmati yaśasyamevārhasi karma sevitum /",
    "T09bsa032_u:4178": " abhiprathante hyabhilakṣitātmanāmadṛṣṭapūrvāścariteṣvatikramāḥ // Jm_28.42 //",
    "T09bsa032_u:4179": " tapovane tvadbhujavīryarakṣite pareṇa yannāma kṛtaṃ na marṣayeḥ /",
    "T09bsa032_u:4180": " hitakramonmāthi yadāryagarhitaṃ svayaṃ mahīnātha kathaṃ vyavasyasi // Jm_28.43 //",
    "T09bsa032_u:4181": " striyo 'bhiyātā yadi te mamāśramaṃ yadṛcchayāntaḥpuraraikṣibhiḥ saha /",
    "T09bsa032_u:4182": " vyatikramastatra ca no bhavetkiyān ruṣāyadevaṃ gamito 'si vikriyām // Jm_28.44 //",
    "T09bsa032_u:4183": " athāpyayaṃ syādaparādha eva me kṣamā tu śobheta tathāpi te nṛpa /",
    "T09bsa032_u:4184": " kṣamā hi śaktasya paraṃ vibhūṣaṇaṃ guṇānurakṣānipūnatvasūcanāt // Jm_28.45 //",
    "T09bsa032_u:4185": " kapolaloladyutinīlakuṇḍale na mauliratnadyutayaḥ pṛthagvidhāḥ /",
    "T09bsa032_u:4186": " tathābhyalaṃkartumalaṃ nṛpānyathā kṣameti naināmavamantumarhasi // Jm_28.46 //",
    "T09bsa032_u:4187": " tyajākṣamāṃ nityamasaṃśrayakṣamāṃ kṣamāmivārakṣitumarhasi kṣamām /",
    "T09bsa032_u:4188": " tapodhaneṣvabhyuditā hi vṛttayaḥ kṣitīśvarāṇāṃ bahumānapeśalāḥ // Jm_28.47 //",
    "T09bsa032_u:4189": " (Vaidya 197)",
    "T09bsa032_u:4190": " ityanunīyamāno 'pi sa rājā tena munivareṇānārjavopahatamatistamanyathaivābhiśaṅkamānaḥ punaruvāca -",
    "T09bsa032_u:4191": " na tāpasacchadma bibharti cedbhavān sthito 'si vā sve niyamavrate yadi /",
    "T09bsa032_u:4192": " kṣamopadeśavyapadeśasaṃgataṃ kimarthamasmādabhayaṃ prayācase // Jm_28.48 //",
    "T09bsa032_u:4193": " bodhisattva uvāca - śrūyatāṃ mahārāja yadartho 'yaṃ mama prayatnaḥ /",
    "T09bsa032_u:4194": " anāgasaṃ pravrajitamavadhīd brāhmaṇaṃ nṛpaḥ /",
    "T09bsa032_u:4195": " iti te matkṛte mā bhūdyaśo vācyavijarjaram // Jm_28.49 //",
    "T09bsa032_u:4196": " martavyamiti bhūtānāmayaṃ naiyamiko vidhiḥ /",
    "T09bsa032_u:4197": " iti me na bhayaṃ tasmātsvaṃ vṛttaṃ canupaśyataḥ // Jm_28.50 //",
    "T09bsa032_u:4198": " sukhodarkasya dharmasya pīḍā mā bhuttathaiva tu /",
    "T09bsa032_u:4199": " kṣamāmityavadaṃ tubhyaṃ śreyobhigamanakṣamām // Jm_28.51 //",
    "T09bsa032_u:4200": " guṇānāmākaratvācca doṣāṇāṃ ca nivāraṇāt /",
    "T09bsa032_u:4201": " prābhṛtātiśayaprītyā kathayāmi kṣamāmaham // Jm_28.52 //",
    "T09bsa032_u:4202": " atha sa rājā sūnṛtānyapi tānyanādṛtya tasya munervacanakusumāni sāsūyaṃ tamṛṣivaramuvāca",
    "T09bsa032_u:4203": " - drakṣyāma idānīṃ te kṣāntyanurāgamityuktvā nivāraṇārthamiṣadabhiprasāritamabhyucchritapratanudīrghāṅgaliṃ",
    "T09bsa032_u:4204": " tasya munerdakṣiṇaṃ pāṇiṃ niśitenāsinā kamalamiva nāladeśād vyayojayat /",
    "T09bsa032_u:4205": " chinne 'grahaste 'pi tu tasya nāsīdduḥkhaṃ tathā kṣāntidṛḍhavratasya /",
    "T09bsa032_u:4206": " sukhocitasyāpratikāraghoraṃ chetturyathāgāmi samīkṣya duḥkham // Jm_28.53 //",
    "T09bsa032_u:4207": " atha bodhisattvaḥ kaṣṭamatikrānto 'yaṃ svahitamaryādāmapātrībhūto 'nunayasyeti vaidya pratyākhyātamānuramivainaṃ samanuśocaṃstūṣṇīṃbabhūva /",
    "T09bsa032_u:4208": " athainaṃ sa rājā saṃtarjayan punaruvāca -",
    "T09bsa032_u:4209": " evaṃ cācchidyamānasya nāśameṣyati te tanuḥ /",
    "T09bsa032_u:4210": " muñca dambhavrataṃ cedaṃ khalabuddhipralambhanam // Jm_28.54 //",
    "T09bsa032_u:4211": " bodhisattvastvanunayākṣamamenaṃ viditvāyaṃ ca nāmāsya nirbandha iti nainaṃ kiṃciduvāca /",
    "T09bsa032_u:4212": " atha sa rājā tasya mahātmano dvitīyaṃ pāṇibhūmau bāhu karṇanāsaṃ caraṇau tathaiva nicakarta /",
    "T09bsa032_u:4213": " patati tu niśite 'pyasau śarīre na munivaraḥ sa śuśoca no cukopa /",
    "T09bsa032_u:4214": " parividitaśarīrayantraniṣṭhaḥ paricitayā ca jane kṣamānuvṛttyā // Jm_28.55 //",
    "T09bsa032_u:4215": " (Vaidya 198)",
    "T09bsa032_u:4216": " gātracchede 'pyakṣatakṣāntidhīraṃ cittaṃ tasya prekṣamāṇasya sādhoḥ /",
    "T09bsa032_u:4217": " nāsīd duḥkhaṃ prītiyogānnṛpaṃ tu bhraṣṭaṃ dharmādvikṣya saṃtāpamāpa // Jm_28.56 //",
    "T09bsa032_u:4218": " pratisaṃkhyānamahatāṃ na tathā karuṇātmanām /",
    "T09bsa032_u:4219": " bādhate duḥkhamutpannaṃ parāneva yathāśritam // Jm_28.57 //",
    "T09bsa032_u:4220": " ghoraṃ tu tatkarmaḥ nṛpaḥ sa kṛtvā sadyo jvareṇānugato 'gnineva /",
    "T09bsa032_u:4221": " vinirgataścopavanāntadeśād gāṃ cāvadīrṇāṃ sahasā viveśa // Jm_28.58 //",
    "T09bsa032_u:4222": " nimagne tu tasmin rājani bhīmaśabdamavadīrṇāyāṃ vahnijvālākulāyāṃ samudbhūte mahati",
    "T09bsa032_u:4223": " kolāhale samantataḥ prakṣubhite vyākule rājakule tasya rājño 'mātyā jānānāstasya",
    "T09bsa032_u:4224": " munestapaḥprabhāvamāhātmyaṃ tatkṛtaṃ ca rājño dharaṇītalanimajjanaṃ manyamānāḥ purāyamṛṣivarastasya",
    "T09bsa032_u:4225": " rājño doṣātsarvamidaṃ janapadaṃ nirdahatīti jātabhayāśaṅkāḥ samabhigamya tamṛṣivaramabhipraṇamya",
    "T09bsa032_u:4226": " kṣamayamāṇāḥ kṛtāñjalayo vijñāpayāmāsuḥ -",
    "T09bsa032_u:4227": " imāmavasthāṃ gamito 'si yena nṛpeṇe mohādaticāpalena /",
    "T09bsa032_u:4228": " śāpānalasyendhanatāṃ sa eva prayātu te mā puramasya kṣākṣīḥ // Jm_28.59 //",
    "T09bsa032_u:4229": " strībālavṛddhāturavipradīnānanāgaso nārhasi dagdhumatra /",
    "T09bsa032_u:4230": " tatsādhu deśaṃ kṣitipasya tasya svaṃ caiva dharmaṃ guṇapakṣa rakṣa // Jm_28.60 //",
    "T09bsa032_u:4231": " athaitān bodhisattvaḥ samāśvāsayannuvāca - mā bhaiṣṭa āyuṣmantaḥ /",
    "T09bsa032_u:4232": " sapāṇipādamasinā karṇanāsamanāgasaḥ /",
    "T09bsa032_u:4233": " chinnavān yo 'pi tāvanme vane nivasata sataḥ // Jm_28.61 //",
    "T09bsa032_u:4234": " kathaṃ tasyāpi duḥkhāya cintayedapi madvidhaḥ /",
    "T09bsa032_u:4235": " ciraṃ jīvatvasau rājā mā cainaṃ pāpamāgamat // Jm_28.62 //",
    "T09bsa032_u:4236": " maraṇavyādhiduḥkhārte lobhadveṣavaśīkṛte /",
    "T09bsa032_u:4237": " dagdhe duścaritaiḥ śocye kaḥ kopaṃ kartumarhati // Jm_28.63 //",
    "T09bsa032_u:4238": " syāllabhyarūpastu yadi kramo 'yaṃ mayyeva pacyeta tadasya pāpam /",
    "T09bsa032_u:4239": " (Vaidya 199)",
    "T09bsa032_u:4240": " duḥkhānubandho hi sukhocitānāṃ bhavatyadīrgho 'pyaviṣahyatīkṣṇaḥ // Jm_28.64 //",
    "T09bsa032_u:4241": " trātuṃ na śakyastu mayā yadevaṃ vinirdahannātmahitaṃ sa rājā /",
    "T09bsa032_u:4242": " utsṛjya tāmātmagatāmaśaktiṃ rājñe kariṣyāmi kimityasūyām // Jm_28.65 //",
    "T09bsa032_u:4243": " ṛte 'pi rājño maraṇādiduḥkhaṃ jātena sarveṇa niṣevitavyam /",
    "T09bsa032_u:4244": " janmaiva tenātra na marṣaṇīyaṃ tannāsti cetkiṃ ca kutaśca duḥkham // Jm_28.66 //",
    "T09bsa032_u:4245": " kalpānanalpān bahudhā vinaṣṭaṃ śarīrakaṃ janmaparaṃparāsu /",
    "T09bsa032_u:4246": " jahyāṃ kathaṃ tatpralaye titikṣāṃ tṛṇasya hetoriva ratnajāṭam // Jm_28.67 //",
    "T09bsa032_u:4247": " vane vasan pravrajitapratijñaḥ kṣamābhidhāyī nacirānmariṣyan /",
    "T09bsa032_u:4248": " kimakṣamāyāṃ praṇayaṃ kariṣye tadbhaiṣṭa mā svasti ca vo 'stu yāt // Jm_28.68 //",
    "T09bsa032_u:4249": " iti sa munivaro 'nuśiṣya tān samamupanīya ca sādhuśiṣyatām /",
    "T09bsa032_u:4250": " avicalitadhṛtiḥ kṣamāśrayātsamadhiruroha divaṃ kṣamāśrayāt // Jm_28.69 //",
    "T09bsa032_u:4251": " tadevaṃ sātmībhūtakṣamāṇāṃ pratisaṃkhyānamahatāṃ nāviṣahyaṃ nāmāstīti kṣāntiguṇasaṃvarṇane munimupanīya vācyam /",
    "T09bsa032_u:4252": " cāpalākṣāntidoṣanidarśane rājānamupanīya kāmādinavakathāyāmapi vācyam - evaṃ kāmahetorduścaritamāsevya vinipātabhāgino bhavantīti /",
    "T09bsa032_u:4253": " saṃpadāmanityatāsaṃdarśane ceti /",
    "T09bsa032_u:4254": " // iti kṣāntijātakamaṣṭāviṃśatitamam //",
    "T09bsa032_u:4255": " (Vaidya 200)",
    "T09bsa032_u:4256": " 29. Brahmajātakam",
    "T09bsa032_u:4257": " mithyādṛṣṭiparamāṇyavadyānīti viśesānukampyāḥ satāṃ dṛṣṭivyasanagatāḥ /",
    "T09bsa032_u:4258": " tadyathānuśrūyate -",
    "T09bsa032_u:4259": " bodhisattvaḥ kilāyaṃ bhagavān dhyānābhyāsopacitasya kuśalasya karmaṇo vipākaprabhāvād brahmaloke janma pratilebhe /",
    "T09bsa032_u:4260": " tasya tanmahadapi dhyānaviśeṣādhigataṃ brāhmaṃ sukhaṃ pūrvajanmasu kāruṇyaparicayānnaiva parahitakaraṇavyāpāranirutsukaṃ manaścakāra /",
    "T09bsa032_u:4261": " viṣayasukhenāpi parāṃ pramādavaktavyatāṃ vrajati lokaḥ /",
    "T09bsa032_u:4262": " dhyānasukhairapi tu satāṃ na tiraskriyate parahitecchā // Jm_29.1 //",
    "T09bsa032_u:4263": " atha kadācitsa mahātmā karuṇāśrayabhūtaṃ vividhadūḥkhavyasanaśatopasṛṣṭamutkliṣṭavyāpādavihiṃsākāmadhātuṃ",
    "T09bsa032_u:4264": " kāmadhātuṃ vyalokayan dadarśa videharājamaṅgadinnaṃ nāma kumitrasaṃparkadoṣādasanmanaskāraparicayācca",
    "T09bsa032_u:4265": " mithyādṛṣṭigahane paribhramantam /",
    "T09bsa032_u:4266": " nāsti paralokaḥ,",
    "T09bsa032_u:4267": " kutaḥ śubhaśubhānāṃ karmaṇāṃ vipāka ityevaṃ sa niścayamupetya praśāntadharmakriyautsukyaḥ",
    "T09bsa032_u:4268": " pradānaśīlādisukṛtapratipattivimukhaḥ saṃrūḍhaparibhavabuddhirdhārmikeṣvaśraddhārūkṣamatirdharmaśāstreṣu",
    "T09bsa032_u:4269": " parihāsacittaḥ parlokakathāsu śithilavinayopacāragauravabahumānaḥ śramaṇabrāhmaṇeṣu",
    "T09bsa032_u:4270": " kāmasukhaparāyaṇo babhūva /",
    "T09bsa032_u:4271": " śubhāśubhaṃ karma sukhāsukhodayaṃ dhruvaṃ paratreti virūḍhaniścayaḥ /",
    "T09bsa032_u:4272": " apāsya pāpa yatate śubhāśrayo yatheṣṭamaśraddhatayā tu gamyate // Jm_29.2 //",
    "T09bsa032_u:4273": " atha sa mahātmā devarṣistasya rājñastena dṛṣṭivyasanopanipātenāpāyikena lokānarthākarabhūtena",
    "T09bsa032_u:4274": " samāvarjitānukampastasya rājño viṣayasukhākalitamateḥ śrīmati pravivikte vimānadeśe",
    "T09bsa032_u:4275": " 'vatiṣṭhamānasyābhijvalan brahmalokātpurastātsamavatatāra /",
    "T09bsa032_u:4276": " atha sa rājā tamagniskandhamiva jvalantaṃ vidyutsamūhamiva cāvabhāsamānaṃ dinakarakīraṇasaṃghātamiva",
    "T09bsa032_u:4277": " ca parayā dīptyā virocamānamabhivīkṣya tattejasābhibhūtamatiḥ sasaṃbhramaḥ prāñjalirena",
    "T09bsa032_u:4278": " pratyutthāya sabahumānamudīkṣamāṇa ityuvāca -",
    "T09bsa032_u:4279": " karoti te bhūriva saṃparigrahaṃ nabho 'pi padmopamapāda pādayoḥ /",
    "T09bsa032_u:4280": " vibhāsi saurīmiva codvahan prabhāṃ vilocanānandanarūpa ko bhavān // Jm_29.3 //",
    "T09bsa032_u:4281": " bodhisattva uvāca -",
    "T09bsa032_u:4282": " jitvā dṛptau śāstravamukhyāviva saṃkhye rāgadveṣau cittasamādānabalena /",
    "T09bsa032_u:4283": " (Vaidya 201)",
    "T09bsa032_u:4284": " brāhmaṃ lokaṃ ye 'bhigatā bhūmipa teṣāṃ devarṣīṇāmanyatamaṃ māṃ tvamavehi // Jm_29.4 //",
    "T09bsa032_u:4285": " ityukte sa rājā svāgatādipriyavacanapuraḥsaraṃ pādyārghyasatkāramasmai samupahṛtya savismayamenamabhivīkṣamāṇa uvāca - āścaryarūpaḥ khalu te maharṣe ṛddhiprabhāvaḥ /",
    "T09bsa032_u:4286": " prāsādabhittiṣvaviṣajyamānaścaṃkramyase vyomni yathaiva bhūmau /",
    "T09bsa032_u:4287": " śatahradonmeṣasamṛddhadīpte pracakṣva tatkena taveyamṛddhiḥ // Jm_29.5 //",
    "T09bsa032_u:4288": " bodhisattva uvāca -",
    "T09bsa032_u:4289": " dhyānasya śīlasya ca nirmalasya varasya caivendriyasaṃvarasya /",
    "T09bsa032_u:4290": " sātmīkṛtasyānyabhaveṣu rājannevaṃprakārā phalasiddhireṣā // Jm_29.6 //",
    "T09bsa032_u:4291": " rājovāca - kiṃ satyamevedamasti paraloka iti?",
    "T09bsa032_u:4292": " brahmovāca - āma /",
    "T09bsa032_u:4293": " asti mahārāja paralokaḥ /",
    "T09bsa032_u:4294": " rājovāca - kathaṃ punaridaṃ mārṣa śakyamasmābhirapi śraddhātuṃ syāt?",
    "T09bsa032_u:4295": " bodhisattva uvāca - sthūlametanmahārāja pratyakṣādipramāṇayuktigrāhyamāptajananidarśitakramaṃ parīkṣākramagamyaṃ ca /",
    "T09bsa032_u:4296": " paśyatu bhavān /",
    "T09bsa032_u:4297": " candrārkanakṣatravibhūṣaṇā dyaustiryagvikalpāśca bahuprakārāḥ /",
    "T09bsa032_u:4298": " pratyakṣarūpaḥ paraloka eṣa mā te 'tra saṃdehajaḍā matirbhūt // Jm_29.7 //",
    "T09bsa032_u:4299": " jātismarāḥ santi ca tatra tatra dhyānābhiyogātsmṛtipāṭavācca /",
    "T09bsa032_u:4300": " ato 'pi lokaḥ parato 'numeyaḥ sākṣyaṃ ca nanvatra kṛtaṃ mayaiva // Jm_29.8 //",
    "T09bsa032_u:4301": " yadbuddhipūrvaiva ca buddhisiddhirlokaḥ paro 'stīti tato 'pyavehi /",
    "T09bsa032_u:4302": " ādyā hi yā garbhagatasya buddhiḥ sānantaraṃ pūrvakajanmabuddheḥ // Jm_29.9 //",
    "T09bsa032_u:4303": " jñeyāvabodhaṃ ca vadanti buddhiṃ janmādibuddherviṣayo 'sti tasmāt /",
    "T09bsa032_u:4304": " (Vaidya 202)",
    "T09bsa032_u:4305": " na caihiko 'sau nayanādyabhāvātsiddhau yadiyastu paraḥ sa lokaḥ // Jm_29.10 //",
    "T09bsa032_u:4306": " pitryaṃ svabhāvaṃ vyatiricya dṛṣṭaḥ śīlādibhedaśca yataḥ prajānām /",
    "T09bsa032_u:4307": " nākasmikasyāsti ca yatprasiddhirjātyantarābhyāsamayaḥ sa tasmāt // Jm_29.11 //",
    "T09bsa032_u:4308": " paṭutvahīne 'pi matiprabhāve jaḍaprakāreṣvapi cendriyeṣu /",
    "T09bsa032_u:4309": " vinopadeśātpratipadyate yatprasūtamātraḥ stanapānayatnam // Jm_29.12 //",
    "T09bsa032_u:4310": " āhārayogyāsu kṛtaśramatvaṃ taddarśayatyasya bhavāntareṣu /",
    "T09bsa032_u:4311": " abhyāsasiddhirhi paṭukaroti śikṣāgaṇaṃ karmasu teṣu teṣu // Jm_29.13 //",
    "T09bsa032_u:4312": " tatra cetparalokasaṃpratyayāparicayātsyādiyamāśaṅkā bhavataḥ -",
    "T09bsa032_u:4313": " yatsaṃkucanti vikasanti ca apṅkajāti kāmaṃ tadanyabhavaceṣṭisiddhireṣā /",
    "T09bsa032_u:4314": " no cettadiṣṭamatha kiṃ stanapānayatnaṃ jātyantarīyakapariśramajaṃ karoṣi // Jm_29.14 //",
    "T09bsa032_u:4315": " sā cāśaṅkā nānuvidheyā niyamāniyamadarśanātprayatnānupapattyupapattibhyāṃ ca /",
    "T09bsa032_u:4316": " dṛṣṭo hi kālaniyamaḥ kamalaprabodhe saṃmīlane ca na punaḥ stanapānayatne /",
    "T09bsa032_u:4317": " yatnaśca nāsti kamale stanape tu dṛṣṭaḥ sūryaprabhāva iti padmavikāsahetuḥ // Jm_29.15 //",
    "T09bsa032_u:4318": " tadevaṃ mahārāja samyagupaparīkṣamāṇena śakyametacchraddhātum - asti paraloka iti /",
    "T09bsa032_u:4319": " atha sa rājā mithyādṛṣṭiparigrahābhiniviṣṭabuddhitvādupacitapāpatvācca tāṃ paralokakathāṃ śrutvā asukhāyamāna uvāca - bho maharṣe,",
    "T09bsa032_u:4320": " lokaḥ paro yadi na bālavibhīṣikaiṣā grāhyaṃ mayaitaditi vā yadi manyase tvam /",
    "T09bsa032_u:4321": " teneha naḥ pradiśa niṣkaśatāni pañca tatte sahasramahamanyabhave pradāsye // Jm_29.16 //",
    "T09bsa032_u:4322": " (Vaidya 203)",
    "T09bsa032_u:4323": " atha bodhisattvastadasya prāgalbhyaparicayanirviśaṅkaṃ mithyādṛṣṭiviṣodgārabhūtamasamudācāravacanaṃ yukteneva krameṇa pratyuvāca -",
    "T09bsa032_u:4324": " ihāpi tāvaddhanasaṃpadarthinaḥ prayuñjate naiva dhanaṃ durātmani /",
    "T09bsa032_u:4325": " na ghasmare nānipuṇe na cālase gataṃ hi yattatra tadantameti tat // Jm_29.17 //",
    "T09bsa032_u:4326": " yameva paśyanti tu savyapatrapaṃ śamābhijātaṃ vyavahāranaipuṇam /",
    "T09bsa032_u:4327": " ṛṇaṃ prayacchanti raho 'pi tadvidhe tadarpaṇaṃ hyabhyudayāvahaṃ dhanam // Jm_29.18 //",
    "T09bsa032_u:4328": " kramaśca tāvadvidha eva gamyatāmṛṇaprayoge nṛpa pāralaukike /",
    "T09bsa032_u:4329": " tvayi tvasaddarśanaduṣṭaceṣṭite dhanaprayogasya gatirna vidyate // Jm_29.19 //",
    "T09bsa032_u:4330": " kudṛṣṭidoṣaprabhavairhi dāruṇairnipātitaṃ tvāṃ narake svakarmabhiḥ /",
    "T09bsa032_u:4331": " vicetasaṃ niṣkasahasrakāraṇādrujāturaṃ kaḥ praticodayettataḥ // Jm_29.20 //",
    "T09bsa032_u:4332": " na tatra candrārkakarairdigaṅganā vibhānti saṃkṣiptatamo 'vaguṇṭhanāḥ /",
    "T09bsa032_u:4333": " na caiva tārāgaṇabhūṣaṇaṃ nabhaḥ saraḥ prabuddhaiḥ kumudairivekṣyate // Jm_29.21 //",
    "T09bsa032_u:4334": " paratra yasminnivasanti nāstikā ghanaṃ tamastatra himaśca mārutaḥ /",
    "T09bsa032_u:4335": " karoti yo 'stīnyapi dārayan rujaṃ tamātmavān kaḥ praviśeddhanepsayā // Jm_29.22 //",
    "T09bsa032_u:4336": " dhanāndhakāre paṭudhūmadurdine bhramanti kecinnarakodare ciram /",
    "T09bsa032_u:4337": " svavadhracīrapravikarṣaṇāturāḥ parasparapraskhalanārtanādinaḥ // Jm_29.23 //",
    "T09bsa032_u:4338": " (Vaidya 204)",
    "T09bsa032_u:4339": " viśīryamāṇaiścarṇairmuhurmahurjvalatkukūle narake tathāpare /",
    "T09bsa032_u:4340": " diśaḥ pradhāvanti tadunmumukṣayā na cāntamāyāntyaśubhasya nāyuṣaḥ // Jm_29.24 //",
    "T09bsa032_u:4341": " ātakṣya takṣāṇa ivāpareṣāṃ gātrāni raudrā viniyamya yāmyāḥ /",
    "T09bsa032_u:4342": " nistakṣṇuvantyeva śitāgraśastrāḥ sārdreṣu dāruṣviva labdhaharṣāḥ // Jm_29.25 //",
    "T09bsa032_u:4343": " samutkṛttasarvatvaco vedanārtā vimāṃsīkṛtāḥ kecidapyasthiśeṣāḥ /",
    "T09bsa032_u:4344": " na cāyānti nāśaṃdhṛtā duṣkṛtaiḥ svaistathā cāpare khaṇḍaśaśchidyamānāḥ // Jm_29.26 //",
    "T09bsa032_u:4345": " jvalitapṛthukhalīnapūrṇavaktrāḥ sthiradahanāsu mahīṣvayomayīṣu /",
    "T09bsa032_u:4346": " jvalanakapilayoktratotravaśyāściramapare valato rathān vahanti // Jm_29.27 //",
    "T09bsa032_u:4347": " saṃghātaparvatasamāgamapiṣṭadehāḥ /",
    "T09bsa032_u:4348": " kecittadākramaṇacūrṇitamūrtayo 'pi /",
    "T09bsa032_u:4349": " duḥkhe mahatyavikale 'pi ca no mriyante yāvatparikṣayamupaiti na karma pāpam // Jm_29.28 //",
    "T09bsa032_u:4350": " droṇiṣu kecijjvalanojjvalāsu lauhairmahadbhirmusalairjvaladbhiḥ /",
    "T09bsa032_u:4351": " samāni pañcāpi samāśatāni saṃcūrṇyamānā visṛjanti nāsūn // Jm_29.29 //",
    "T09bsa032_u:4352": " tīkṣṇāyasajvalitakaṇṭakakarkaśeṣu tapteṣu vidrumanibheṣvapare drumeṣu /",
    "T09bsa032_u:4353": " pāṭyanta ūrdhvamadha eva ca kṛṣyamāṇāḥ krūrai ravairapuruṣaiḥ puruṣairyamasya // Jm_29.30 //",
    "T09bsa032_u:4354": " jvaliteṣu taptatapanīyanibheṣvaṅgārarāśiṣu mahatsvapare /",
    "T09bsa032_u:4355": " upabhuñjate svacaritasya phalaṃ vispanditārasitamatrabalāḥ // Jm_29.31 //",
    "T09bsa032_u:4356": " (Vaidya 205)",
    "T09bsa032_u:4357": " kecittīkṣṇaiḥ śaṅkaśatairātatajihvā jvālāmālādīptatarāyāṃ vasudhāyām /",
    "T09bsa032_u:4358": " rāraṭyante tīvrarujāviṣṭaśarīrāḥ pratyāyyante te ca tadānīṃ paralokam // Jm_29.32 //",
    "T09bsa032_u:4359": " āveṣṭyante lohapaṭṭairjvaladbhirniṣkāthyante lohakumbhīṣvathānye /",
    "T09bsa032_u:4360": " kecittīkṣṇaiḥ śastravarṣaiḥ kṣatāṅgā nistvaṅmāṃsā vyālasaṃghaiḥ kriyante // Jm_29.33 //",
    "T09bsa032_u:4361": " kecitklāntā vahnisaṃsparśatīkṣṇaṃ kṣāraṃ toyaṃ vaitaraṇyāṃ viśanti /",
    "T09bsa032_u:4362": " saṃśīryante yatra māṃsāni teṣāṃ no tu prāṇā duṣkṛtairdhāryamāṇā // Jm_29.34 //",
    "T09bsa032_u:4363": " aśucikuṇapamabhyupeyivāṃso hradamiva dāhapariśramārtacittāḥ /",
    "T09bsa032_u:4364": " atulamanubhavanti tatra duḥkhaṃ krimiśatajarjaritāsthibhiḥ śarīraiḥ // Jm_29.35 //",
    "T09bsa032_u:4365": " jvalanaparigatā jvalaccharīrāściramapare 'nubhavanti dāhaduḥkham /",
    "T09bsa032_u:4366": " jvalanaparigatāyasaprakāśāḥ svakṛtadhṛtā na ca bhasmasādbhavanti // Jm_29.36 //",
    "T09bsa032_u:4367": " pāṭyante krakacairjvaladbhirapare kecinniśātaiḥ kṣuraiḥ",
    "T09bsa032_u:4368": " kecinmudgaravegapiṣṭaśirasaḥ kūjanti śokāturāḥ /",
    "T09bsa032_u:4369": " pacyante pṛthuśūlabhinnavapuṣaḥ kecidvidhūme 'nale",
    "T09bsa032_u:4370": " pāyyante jvalitāgnivarṇamapare lauhaṃ rasanto rasam // Jm_29.37 //",
    "T09bsa032_u:4371": " apare śvabhirbhṛśabalaiḥ śabalairabhipatya tīkṣṇadaśanairdaśanaiḥ /",
    "T09bsa032_u:4372": " pariluptamāṃsatanavastanavaḥ prapatanti dīnavirutā virutāḥ // Jm_29.38 //",
    "T09bsa032_u:4373": " evaṃprakāramasukhaṃ nirayeṣu ghoraṃ prāpto bhaviṣyati (bhavān)",
    "T09bsa032_u:4374": " svakṛtapraṇunnaḥ /",
    "T09bsa032_u:4375": " (Vaidya 206)",
    "T09bsa032_u:4376": " śokāturaṃ śramaviṣādaparītacittaṃ yācedṛṇaṃ ka iva nāma tadā bhavantam // Jm_29.39 //",
    "T09bsa032_u:4377": " lauhīṣu durjanakalevarasaṃkulāsu kumbhīṣvabhijvalitavahnidurāsadāsu /",
    "T09bsa032_u:4378": " prakvāthavegavaśagaṃ vivaśaṃ bhramantaṃ yācedṛṇaṃ ka iva nāma tadā bhavantam // Jm_29.40 //",
    "T09bsa032_u:4379": " yaccāyasajvalitakilanibaddhadehaṃ nirdhūmavahnikapile vasudhātale vā /",
    "T09bsa032_u:4380": " nirdahyamānavapuṣaṃ karuṇaṃ rudantaṃ yācedṛṇaṃ ka iva nāma tadā bhavantam // Jm_29.41 //",
    "T09bsa032_u:4381": " prāptaṃ parābhavaṃ taṃ duḥkhāni mahānti kastadānubhavantam /",
    "T09bsa032_u:4382": " yācedṛṇaṃ bhavantaṃ prativacanamapi pradātumaprabhavantam // Jm_29.42 //",
    "T09bsa032_u:4383": " viśasyamānaṃ himamārutena vā nikūjitavye 'pi vipannavikramam /",
    "T09bsa032_u:4384": " vidāryamāṇa bhṛśamārtinādinaṃ paratra kastvārhati yācituṃ dhanam // Jm_29.43 //",
    "T09bsa032_u:4385": " vihiṃsyamāna puruṣairyamasya vā viceṣṭamānaṃ jvalite 'thavānale /",
    "T09bsa032_u:4386": " śvavāyasairvyāhṛtamāṃsaśoṇitaṃ paratra kastvā dhanayācñayā tudet // Jm_29.44 //",
    "T09bsa032_u:4387": " vadhavikartanatāḍanapāṭanairdahanatakṣaṇapeṣāṇabhedanaiḥ /",
    "T09bsa032_u:4388": " viśasanairvividhaiśca sadāturaḥ kathamṛṇaṃ pratidāsyasi me tadā // Jm_29.45 //",
    "T09bsa032_u:4389": " atha sa rājā,",
    "T09bsa032_u:4390": " tāṃ nirayakathāmatibhīṣaṇāṃ samupaśrutya jātasaṃvegastyaktamithyādṛṣṭyanurāgo labdhasaṃpratyayaḥ paraloke,",
    "T09bsa032_u:4391": " tamṛṣivaraṃ praṇamyovāca -",
    "T09bsa032_u:4392": " niśamya tāvannareṣu yātanāṃ bhayādidaṃ vidravatīva me manaḥ /",
    "T09bsa032_u:4393": " kathaṃ bhaviṣyāmi na tāṃ sameyivān vitakravahnirdahatīva māṃ punaḥ // Jm_29.46 //",
    "T09bsa032_u:4394": " (Vaidya 207)",
    "T09bsa032_u:4395": " mayā hyasaddarśananaṣṭacetasā kuvarmanā yātamadīrghadarśinā /",
    "T09bsa032_u:4396": " tadatra me sādhugatirgatirbhavān parāyaṇaṃ tvaṃ śaraṇaṃ ca me mune // Jm_29.47 //",
    "T09bsa032_u:4397": " yathaiva me dṛṣṭitamastvayoddhṛtaṃ divākareṇeva samudyatā tamaḥ /",
    "T09bsa032_u:4398": " tathaiva mārgaṃ tvamṛṣe pracakṣva me bhajeya yenāhamito na durgatim // Jm_29.48 //",
    "T09bsa032_u:4399": " athainaṃ bodhisattvaḥ saṃvignamānasamṛjūbhūtadṛṣṭiṃ dharmapratipattipātrabhūtamavekṣya piteva putramācārya iva ca śiṣyamanukampamāna iti samanuśaśāsa",
    "T09bsa032_u:4400": " suśiṣyavṛttyā śramaṇadvijeṣu pūrve guṇaprema yathā vicakruḥ /",
    "T09bsa032_u:4401": " nṛpāḥ svavṛttyā ca dayāṃ prajāsu kīrtikṣamaḥ sa tridivasya panthāḥ // Jm_29.49 //",
    "T09bsa032_u:4402": " adharmamasmād bhṛśadurjayaṃ jayan kadaryabhāvaṃ ca durutaraṃ taran /",
    "T09bsa032_u:4403": " upaihi ratnātiśayojjvalaṃ jvalan divaspateḥ kāñcanagopuraṃ puram // Jm_29.50 //",
    "T09bsa032_u:4404": " manasyasaddarśanasaṃstute 'stu te rucisthiraṃ sajjanasaṃmataṃ matam /",
    "T09bsa032_u:4405": " jahīhi taṃ bāliśarañjanaijanaiḥ pravedito 'dharmaviniścayaśca yaḥ // Jm_29.51 //",
    "T09bsa032_u:4406": " tvayā hi saddarśanasādhunādhunā narendra vṛttena yiyāsatā satā /",
    "T09bsa032_u:4407": " yadaiva citte guṇarūkṣatā kṣatā tadaiva te mārgakṛtāspadaṃ padam // Jm_29.52 //",
    "T09bsa032_u:4408": " kuruṣva tasmād guṇasādhanaṃ dhanaṃ śivāṃ ca loke svahitodayāṃ dayām /",
    "T09bsa032_u:4409": " sthiraṃ ca śīlendriyasaṃvaraṃ varaṃ paratra hi syādaśivaṃ na tena te // Jm_29.53 //",
    "T09bsa032_u:4410": " (Vaidya 208)",
    "T09bsa032_u:4411": " svapuṇyalakṣmyā nṛpa dīptayāptayā sukṛtsu śuklatvamanojñayājñayā /",
    "T09bsa032_u:4412": " carātmano 'rthapratisaṃhitaṃ hitaṃ jagadvyathāṃ kīrtimanoharaṃ haran // Jm_29.54 //",
    "T09bsa032_u:4413": " tvamatra sanmānasasārathī rathī sva eva deho guṇasūratho rathaḥ /",
    "T09bsa032_u:4414": " arūkṣatākṣo damadānacakravān samanvitaḥ puṇyamanīṣayeṣayā // Jm_29.55 //",
    "T09bsa032_u:4415": " yatendriyāśvaḥ smṛtiraśmisaṃpadā matipratodaḥ śrutivistarāyudhaḥ /",
    "T09bsa032_u:4416": " hrayupaskaraḥ saṃnaticārukūbaraḥ kṣamāyugo dākṣagatirdhṛtisthiraḥ // Jm_29.56 //",
    "T09bsa032_u:4417": " asadvacaḥsaṃyamanādakūjano manojñavāṅ mandagabhīranisvanaḥ /",
    "T09bsa032_u:4418": " amuktasaṃdhirniyamāvikhaṇḍanādasatkriyājihmavivarjanārjavaḥ // Jm_29.57 //",
    "T09bsa032_u:4419": " anena yānena yaśaḥpatākinā dayānuyātreṇa śamoccaketunā /",
    "T09bsa032_u:4420": " caran parātmārthamamohabhāsvatā na jātu rājannirayaṃ gamiṣyasi // Jm_29.58 //",
    "T09bsa032_u:4421": " iti sa mahātmā tasya rājñastadasaddarśanāndhakāraṃ bhāsvarairvacanakiraṇairvyavadhūya prakāśya cāsmai sugatimārgaṃ tatraivāntardadhe /",
    "T09bsa032_u:4422": " atha sa rājā samupalabdhaparalokavṛttāntatattvaḥ pratilabdhasamyagdarśanacetāḥ sāmātyapaurajānapado dānadamasaṃyamaparāyaṇo babhūva /",
    "T09bsa032_u:4423": " tadevaṃ mithyādṛṣṭiparamāṇyavadyānīti viśeṣeṇānukampyāḥ satāṃ dṛṣṭivyasanagatāḥ /",
    "T09bsa032_u:4424": " evaṃ saddharmaśravaṇaṃ paripūrṇāṃ śraddhāṃ paripūrayatītyevamapyupaneyam /",
    "T09bsa032_u:4425": " evaṃ parato dharmaśravaṇaṃ samyagdṛṣṭyutpādapratyayo bhavatītyevamapyupaneyam /",
    "T09bsa032_u:4426": " evamāsādanāmapi santastaddhitopadeśena pratinudanti kṣamāparicayānna pāruṣyeṇeti satpraśaṃsāyāṃ kṣāmāvarṇe 'pi vācyam /",
    "T09bsa032_u:4427": " saṃvegādevamāśu śreyobhimukhatā bhavatīti saṃvegakathāyāmapi vācyamiti /",
    "T09bsa032_u:4428": " // iti brahmajātakamekonatriṃśattamam //",
    "T09bsa032_u:4429": " (Vaidya 209)",
    "T09bsa032_u:4430": " 30. Hastijātakam",
    "T09bsa032_u:4431": " parahitodarkaṃ duḥkhamapi sādhavo lābhamiva bahu manyante /",
    "T09bsa032_u:4432": " tadyathānuśrūyate -",
    "T09bsa032_u:4433": " bodhisattvaḥ kila anyatamasmin nāgavane puṣpaphalapallavālakṣitaśikharairalaṃkṛta",
    "T09bsa032_u:4434": " iva tatra taruvarataruṇairvividhavīruttarutṛṇapihitabhūmibhāge vanarāmaṇīyakanibaddhahṛdayairanutkaṇṭhitamadhyāsyamāna",
    "T09bsa032_u:4435": " iva parvatasthalairāśrayabhūte vanacarāṇāṃ gambhīravipulasalilāśayasanāthe mahatā",
    "T09bsa032_u:4436": " nirvṛkṣakṣupasalilena kāntāreṇa samantatastiraskṛtajanānte mahākāya ekacaro hastī babhūva /",
    "T09bsa032_u:4437": " sa tatra taruparṇena bisena salilena ca /",
    "T09bsa032_u:4438": " abhireme tapasvīva saṃtoṣeṇa śamena ca // Jm_30.1 //",
    "T09bsa032_u:4439": " atha kadācitsa mahāsattvastasya vanasya paryante vicaran yatastatkāntāraṃ tato janaśabdamupaśuśrāva /",
    "T09bsa032_u:4440": " tasya cintā prādurabhūt - kiṃ nu khalvidam?",
    "T09bsa032_u:4441": " na tāvadanena pradeśena kaściddeśāntaragāmī mārgo 'sti /",
    "T09bsa032_u:4442": " evaṃ mahatkāntāraṃ ca vyatītya mṛgayāpi na yujyate prāgeva mahāsamārambhaparikhedamasmatsayūthyagrahaṇam /",
    "T09bsa032_u:4443": " vyaktaṃ tvete paribhraṣṭā mārgādvā mūḍhadaiśikā /",
    "T09bsa032_u:4444": " nirvāsitā vā kruddhena rājñā svenānayena vā // Jm_30.2 //",
    "T09bsa032_u:4445": " tathā hyamanojasko naṣṭaharṣoddhavadravaḥ /",
    "T09bsa032_u:4446": " kevalārtibalaḥ śabdaḥ śrūyate rudatāmiva // Jm_30.3 //",
    "T09bsa032_u:4447": " tajjñāsyāmi tāvadenamiti sa mahāsattvaḥ karuṇayā samākṛṣyamāṇo yataḥ sa jananirghoṣo babhūva tataḥ prasasāra /",
    "T09bsa032_u:4448": " viṣpaṣṭataravilāpaṃ ca viṣādadainyavirasaṃ tamākranditaśabdamupaśṛṇvan kāruṇyaparyutsukamanāḥ sa mahātmā drutataraṃ tato 'bhyagacchat /",
    "T09bsa032_u:4449": " nirgamya ca tasmādvanagahanānnirvṛkṣakṣupatvāttasya deśasya dūra evāvalokayan dadarśa saptamātrāṇi puruṣaśatāni kṣuttarṣapariśramamandāni tadvanamabhimukhāni prārthayamānāni /",
    "T09bsa032_u:4450": " te 'pi ca puruṣāstaṃ mahāsattvaṃ dadṛśurjaṅgamamiva himagiriśikharaṃ hīnārapuñjamiva śaradvalāhakamiva pavanabalāvarjitamabhimukhamāyāntam /",
    "T09bsa032_u:4451": " dṛṣṭvā ca viṣādadainyaparītā hantedānīṃ naṣṭā vayamiti bhayagrastamanaso 'pi kṣuttarṣapariśramavihatotsāhā nāpayānaprayatnaparā babhūvuḥ /",
    "T09bsa032_u:4452": " te viṣādaparītatvātkṣuttarṣaśramavihvalāḥ /",
    "T09bsa032_u:4453": " nāpayānasamudyogaṃ bhaye 'pi pratipedire // Jm_30.4 //",
    "T09bsa032_u:4454": " atha bodhisattvo bhītānavetyaitān - mā bhaiṣṭa,",
    "T09bsa032_u:4455": " bhaiṣṭa na vo bhayamasti matta iti samucchritena snigdhābhitāmrapṛthupuṣkareṇa kareṇa samāśvāsayannabhigamya karuṇāyamāṇaḥ papraccha - ke 'trabhavantaḥ?",
    "T09bsa032_u:4456": " kena cemāṃ daśāmanuprāptāḥ stha?",
    "T09bsa032_u:4457": " (Vaidya 210)",
    "T09bsa032_u:4458": " rajaḥsūryāṃśusaṃparkādvivarṇākṛtayaḥ kṛśāḥ /",
    "T09bsa032_u:4459": " śokaklamārtāḥ ke yūyamiha cābhigatāḥ kutaḥ // Jm_30.5 //",
    "T09bsa032_u:4460": " atha te puruṣāstasya tena mānuṣeṇābhivyāhāreṇābhayapradānābhivyañjakena cābhyupapattisaumukhyena pratyāgatahṛdayāḥ samabhipraṇamyainamūcuḥ -",
    "T09bsa032_u:4461": " kopotpātānileneha kṣiptāḥ kṣitipatervayam /",
    "T09bsa032_u:4462": " paśyatāṃ śokadīnānāṃ bandhūnāṃ dviradādhipa // Jm_30.6 //",
    "T09bsa032_u:4463": " asti no bhāgyaśeṣastu lakṣmībhimukhī dhruvam /",
    "T09bsa032_u:4464": " suhṛdvandhuviśiṣṭena yad dṛṣṭā bhavatā vayam // Jm_30.7 //",
    "T09bsa032_u:4465": " nistīrṇāmāpadaṃ cemāṃ vidmastvaddarśanotsavāt /",
    "T09bsa032_u:4466": " svapne 'pi tvadvidhaṃ dṛṣṭvā ko hi nāpadamuttaret // Jm_30.8 //",
    "T09bsa032_u:4467": " athainān sa dviradavara uvāca - atha kiyanto 'trabhavanta iti?",
    "T09bsa032_u:4468": " manuṣyā ūcuḥ -",
    "T09bsa032_u:4469": " sahasrametadvasudhādhipena tyaktaṃ nṛṇāmatra manojñagātra /",
    "T09bsa032_u:4470": " adṛṣṭaduḥkhā bahavastatastu kṣuttarṣaśokābhibhavādvinaṣṭāḥ // Jm_30.9 //",
    "T09bsa032_u:4471": " etāni tu syurdviradapradhāna saptāvaśeṣāṇi nṛṇāṃ śatāni /",
    "T09bsa032_u:4472": " nimajjatāṃ mṛtyumukhe tu yeṣāṃ mūrtastvamāśvāsa ivābhyupetaḥ // Jm_30.10 //",
    "T09bsa032_u:4473": " tacchrutvā tasya mahāsattvasya kāruṇyaparicayādaśrūṇi prāvartanta /",
    "T09bsa032_u:4474": " samanuśocaṃścainānniyatamīdṛśaṃ kiṃ ciduvāca - kaṣṭaṃ bhoḥ /",
    "T09bsa032_u:4475": " ghṛṇāvimuktā bata nirvyapatrapā nṛpasya buddhiḥ paralokanirvyathā /",
    "T09bsa032_u:4476": " aho taḍiccañcalayā nṛpaśriyā hṛtendriyāṇāṃ svahitānavekṣitā // Jm_30.11 //",
    "T09bsa032_u:4477": " avaiti manye na sa mṛtyumagrataḥ śṛṇoti pāpasya na vā durantatām /",
    "T09bsa032_u:4478": " aho batānāthatamā narāḍhipā vimarśamāndyādvacanakṣamā na ye // Jm_30.12 //",
    "T09bsa032_u:4479": " (Vaidya 211)",
    "T09bsa032_u:4480": " dehasyaikasya nāmarthe rogabhūtasya nāśinaḥ /",
    "T09bsa032_u:4481": " idaṃ sattveṣu nairghṛṇyaṃ dhigaho bata mūḍhatām // Jm_30.13 //",
    "T09bsa032_u:4482": " atha tasya dviradapatestān puruṣān karuṇāsnigdhamavekṣamāṇasya cintā prādurabhūt",
    "T09bsa032_u:4483": " evamamī kṣuttarṣaśramapīḍitāḥ paridurbalaśarīrā nirudakamapracchāyamanekayojanāyānaṃ",
    "T09bsa032_u:4484": " kāntāramapathyādanāḥ kathaṃ vyatiyāsyanti?",
    "T09bsa032_u:4485": " nāgavane 'pi ca kiṃ tadasti yenaiṣāmekāhamapi tāvadaparikleśena vārtā syāt?",
    "T09bsa032_u:4486": " śakyeyuḥ punarete madīyāni māṃsāni pātheyatāmupanīya dṛtibhiriva ca mamāntraiḥ salilamādāya kāntārametannistarituṃ nānyathā /",
    "T09bsa032_u:4487": " karomi tadidaṃ dehaṃ bahurogaśatālayam /",
    "T09bsa032_u:4488": " eṣāṃ duḥkhaparītānāmāpaduttaraṇaplavam // Jm_30.14 //",
    "T09bsa032_u:4489": " svargamokṣasukhaprāptisamarthaṃ janma mānuṣam /",
    "T09bsa032_u:4490": " durlabhaṃ ca tadeteṣāṃ maivaṃ vilayamāgamat // Jm_30.15 //",
    "T09bsa032_u:4491": " svagocarastasya mamābhyupetā dharmeṇa ceme 'tithayo bhavanti /",
    "T09bsa032_u:4492": " āpadgatā bandhuvivarjitāśca mayā viśeṣeṇa yato 'nukampyāḥ // Jm_30.16 //",
    "T09bsa032_u:4493": " cirasya tāvadvahurogabhājanaṃ sadāturatvādvividhaśramāśrayaḥ /",
    "T09bsa032_u:4494": " śarīrasaṃjño 'yamanarthavistaraḥ parārthakṛtye viniyogameṣyati // Jm_30.17 //",
    "T09bsa032_u:4495": " athainamanye kṣuttarṣaśramadharmaduḥkhāturaśarīrāḥ kṛtāñjalayaḥ sāśrunayanāḥ samabhipraṇamyārtatayā hastasaṃjñābhiḥ pānīyamayācanta /",
    "T09bsa032_u:4496": " tvaṃ no bandhurabandhūnāṃ tvaṃ gatiḥ śaraṇaṃ ca naḥ /",
    "T09bsa032_u:4497": " yathā vetsi mahābhāga tathā nastrātumarhasi // Jm_30.18 //",
    "T09bsa032_u:4498": " ityenamanye sakaruṇamūcuḥ /",
    "T09bsa032_u:4499": " apare tvenaṃ dhīrataramanasaḥ salilapradeśaṃ kāntāradurgottāraṇāya ca mārgaṃ papracchuḥ -",
    "T09bsa032_u:4500": " jalāśayaḥ śītajalā saridvā yadyatra vā nairjharamasti toyam /",
    "T09bsa032_u:4501": " chāyādrumaḥ śādvalamaṇḍalaṃ vā tannod vipānāmadhipa pracakṣva // Jm_30.19 //",
    "T09bsa032_u:4502": " (Vaidya 212)",
    "T09bsa032_u:4503": " kāntāraṃ śakyametacca nistartuṃ manyase yataḥ /",
    "T09bsa032_u:4504": " anukampāṃ puraskṛtya tāṃ diśaṃ sādhu nirdiśa // Jm_30.20 //",
    "T09bsa032_u:4505": " saṃbahulāni hi dinānyatra naḥ kāntāre paribhramatām /",
    "T09bsa032_u:4506": " tadarhasi naḥ svāminnistārayitumiti /",
    "T09bsa032_u:4507": " atha sa mahātmā taiḥ karuṇaiḥ prayācitaisteṣāṃ bhṛśataramākleditahṛdayo yatastatkāntāraṃ śakyaṃ nistartu babhūva,",
    "T09bsa032_u:4508": " tata esāṃ parvatasthalaṃ saṃdarśayannabhyucchritena bhujagavarabhogapīvareṇa kareṇovāca - asya parvatasthalasyādhastātpadmotpalālaṃkṛtavimalasalilamasti mahatsaraḥ /",
    "T09bsa032_u:4509": " tadanena mārgeṇa gacchata /",
    "T09bsa032_u:4510": " tatna ca vyapanītagharmatarṣaklamāstasyaiva nātīdūre 'smātparvatasthalātpatitasya hastinaḥ śarīraṃ drakṣyatha /",
    "T09bsa032_u:4511": " tasya māṃsāni pātheyatāmānīya dṛtibhiriva tasyāntraiḥ salilamupagṛhyānayaiva diśā yātavyam /",
    "T09bsa032_u:4512": " evamalpakṛcchreṇa kāntāramidaṃ vyatiyāsyatha /",
    "T09bsa032_u:4513": " iti sa mahātmā tān puruṣān samāśvāsanapūrvakaṃ tataḥ prasthāpya tato drutataramanyena",
    "T09bsa032_u:4514": " mārgeṇa tadgiriśikharamāruhya tasya janakāyasya nistāraṇāpekṣayā svaśarīraṃ tato",
    "T09bsa032_u:4515": " mumukṣurniyatamiti praṇidhimupabṛṃhayāmāsa -",
    "T09bsa032_u:4516": " nāyaṃ prayatnaḥ sugatiṃ mamāptuṃ naikātapatrāṃ manujendralakṣmīm /",
    "T09bsa032_u:4517": " sukhaprakarṣaikarasāṃ na ca dyāṃ brāhmīṃ śriyaṃ naiva na mokṣasaukhyam // Jm_30.21 //",
    "T09bsa032_u:4518": " yatvasti puṇyaṃ mama kiṃcidevaṃ kāntāramagnaṃ janamujjihīrṣoḥ /",
    "T09bsa032_u:4519": " saṃsārakāntāragatasya tena lokasya nistārayitā bhaveyam // Jm_30.22 //",
    "T09bsa032_u:4520": " iti viniścitya sa mahātmā pramodādagaṇitaprapātaniṣpeṣamaraṇaduḥkhaṃ svaśarīraṃ tasmād giritaṭādyathoddeśaṃ mumoca -",
    "T09bsa032_u:4521": " reje tataḥ sa nipatañcharadīva meghaḥ paryastabimba iva cāstagireḥ śaśāṅkaḥ /",
    "T09bsa032_u:4522": " tārkṣyasya pakṣapavanograjavāpaviddhaṃ śṛṇgaṃ gireriva ca tasya himottarīyam // Jm_30.23 //",
    "T09bsa032_u:4523": " ākampayannatha dharāṃ dharaṇīdharāṃśca mārasya ca prabhumadādhyuṣitaṃ ca cetaḥ /",
    "T09bsa032_u:4524": " nirghātapiṇḍitaravaṃ nipapāta bhūmāvāvarjayan vanalatā vanadevatāśca // Jm_30.24 //",
    "T09bsa032_u:4525": " (Vaidya 213)",
    "T09bsa032_u:4526": " asaṃśayaṃ tadvanasaṃśrayāstadā manassu visphāritavismayāḥ surāḥ /",
    "T09bsa032_u:4527": " vicikṣipurvyomni mudottanūruhāḥ samucchritaikāṅgulipallavān bhujān // Jm_30.25 //",
    "T09bsa032_u:4528": " sugandhibhiścandanacūrṇarañjitaiḥ prasaktamanye kusumairavākiran /",
    "T09bsa032_u:4529": " atāntavaiḥ kāñcanabhaktirājitaistamuttarīyairapare vibhūṣaṇaiḥ // Jm_30.26 //",
    "T09bsa032_u:4530": " stavaiḥ prasādagrathitaistathāpare samudyataiścāñjalipadmakuḍmalaiḥ /",
    "T09bsa032_u:4531": " śirobhirāvarjitacārumaulibhirnamaskiryābhiśca tamabhyapūjayan // Jm_30.27 //",
    "T09bsa032_u:4532": " sugandhinā puṣparajovikarṣaṇāttaraṃgamālāracanena vāyunā /",
    "T09bsa032_u:4533": " tamavyajan kecidathāmbare 'pare vitānamasyopadadhurghanairghanaiḥ // Jm_30.28 //",
    "T09bsa032_u:4534": " tamarcituṃ bhaktivaśena kecana vyarāsayan dyāṃ suradundubhisvanaiḥ /",
    "T09bsa032_u:4535": " akālajaiḥ puṣpaphalaiḥ sapallavairvyabhūṣayaṃstatra tarūnathāpare // Jm_30.29 //",
    "T09bsa032_u:4536": " diśaḥ saratkāntimayīṃ dadhuḥ śriyaṃ raveḥ karāḥ prāṃśutarā ivābhavan /",
    "T09bsa032_u:4537": " mudābhigantuṃ tamivāsa cārṇavaḥ kutūhalotkampitavīcivibhramaḥ // Jm_30.30 //",
    "T09bsa032_u:4538": " atha te puruṣāḥ krameṇa tatsaraḥ samupetya tasmin vinītadharmatarṣaklamā yathākathitaṃ tena mahātmanā tadavidūre hastiśarīraṃ naciramṛtaṃ dadṛśuḥ",
    "T09bsa032_u:4539": " teṣāṃ buddhirabhavat - aho yathāyaṃ sadṛśastasya dviradapaterhastī /",
    "T09bsa032_u:4540": " bhrātā nu tasyaiṣa mahādvipasya syād bāndhavo vānyatamaḥ suto vā /",
    "T09bsa032_u:4541": " (Vaidya 214)",
    "T09bsa032_u:4542": " tasyaiva khalvasya sitādriśobhaṃ saṃcūrṇitasyāpi vibhāti rūpam // Jm_30.31 //",
    "T09bsa032_u:4543": " kumudaśrīrivaikasya jyotsnā puñjīkṛteva ca /",
    "T09bsa032_u:4544": " chāyeva khalu tasyeyamādarśatalasaṃśritā // Jm_30.32 //",
    "T09bsa032_u:4545": " atha tatraikeṣāṃ nipuṇataramanupaśyatāṃ buddhirabhavat - yathā paśyāmaḥ sa eva khalvayaṃ",
    "T09bsa032_u:4546": " digvāreṇendrapratispardhirūpātiśayaḥ kuñjaravara āpadgatānāmabandhusuhṛdāmasmākaṃ",
    "T09bsa032_u:4547": " nistāraṇāpekṣayā giritaṭādasmānnipatita iti /",
    "T09bsa032_u:4548": " yaḥ sa nirghatavadabhūtkampayanniva medinīm /",
    "T09bsa032_u:4549": " vyaktamasyaiva patataḥ sa cāsmābhirdhvaniḥ śrutaḥ // Jm_30.33 //",
    "T09bsa032_u:4550": " etadvapuḥ khalu tadeva mṛṇālagauraṃ candraṃśuśuklatanujaṃ tanubinducitram /",
    "T09bsa032_u:4551": " kūrmopamāḥ sitanakhāścaraṇāsta ete vaṃśaḥ sa eva ca dhanurmadhurānato 'yam // Jm_30.34 //",
    "T09bsa032_u:4552": " tadeva cedaṃ madarājirājitaṃ sugandhivāyvāyatapīṇamānanam /",
    "T09bsa032_u:4553": " samunnataṃ śrimadanarpitāṅkaśaṃ śirastadetacca bṛhacchirodharam // Jm_30.35 //",
    "T09bsa032_u:4554": " viṣāṇayugmaṃ tadidaṃ madhuprabhaṃ sadarpacihnaṃ taṭareṇunāruṇam /",
    "T09bsa032_u:4555": " ādeśayan mārgamimaṃ ca yenaḥ sa eṣa dīrghāṅgalipuṣkaraḥ karaḥ // Jm_30.36 //",
    "T09bsa032_u:4556": " āścaryamatyadbhutarūpaṃ bata khalvidam /",
    "T09bsa032_u:4557": " adṛṣṭapūrvānvayaśīlabhaktiṣu kṣateṣu bhāgyairapariśruteṣvapi /",
    "T09bsa032_u:4558": " suhṛttvamasmāsu batedamīdṛśaṃ suhṛtsu vā bandhuṣu vāsya kīdṛśam // Jm_30.37 //",
    "T09bsa032_u:4559": " sarvathā namo 'stvasmai mahābhāgāya /",
    "T09bsa032_u:4560": " āpatparītān bhayaśokadīnānasmadvidhānabhyupapadyamānaḥ /",
    "T09bsa032_u:4561": " (Vaidya 215)",
    "T09bsa032_u:4562": " ko 'pyeṣa manye dviradāvabhāsaḥ siṣatsatāmudvahatīva vṛttam // Jm_30.38 //",
    "T09bsa032_u:4563": " kva śikṣito 'sāvatibhadratāmimāmupāsitaḥ ko nvamunā gururvane /",
    "T09bsa032_u:4564": " na rūpaśobhā ramate vinā guṇairjano yadityāha tadetadīkṣyate // Jm_30.39 //",
    "T09bsa032_u:4565": " aho svabhāvātiśayasya saṃpadā vidarśitānena yathārhabhadratā /",
    "T09bsa032_u:4566": " himādriśobhena mṛto 'pi khalvayaṃ kṛtātmatuṣṭirhasatīva varṣmaṇā // Jm_30.40 //",
    "T09bsa032_u:4567": " tatka idānīmasya snigdhabāndhavasuhṛtprativiśiṣṭavātsalyasyaivamabhyupapattisumukhasya svaiḥ prāṇairapyasmadarthamupakartumabhipravṛttasyāṭisādhuvṛttasya māṃsamupabhoktuṃ śakṣyati?",
    "T09bsa032_u:4568": " yuktaṃ tvasmābhiḥ pūjāvidhipūrvakamagnisatkāreṇāsyānṛṇyamupagantumiti /",
    "T09bsa032_u:4569": " atha tān bandhuvyasan eva śokānuvṛttipravaṇahṛdayān sāśrunayanān gadgadāyamānakaṇṭhānavekṣya",
    "T09bsa032_u:4570": " kāryāntaramavekṣamāṇā dhīrataramanasa ūcuranye - na khalvevamasmābhirayaṃ dviradavaraḥ",
    "T09bsa032_u:4571": " saṃpūjitaḥ satkṛto vā syāt /",
    "T09bsa032_u:4572": " abhiprāyasaṃpādanena tvayamasmābhiryuktaḥ pūjayitumiti paśyāmaḥ /",
    "T09bsa032_u:4573": " āsmannistāraṇāpekṣī sa hyasaṃstutabāndhavaḥ /",
    "T09bsa032_u:4574": " śarīraṃ tyaktavānevamiṣṭamiṣṭatarātithiḥ // Jm_30.41 //",
    "T09bsa032_u:4575": " abhiprāyamatastvasya yuktaṃ samanuvartitum /",
    "T09bsa032_u:4576": " anyathā hi bhavedvyartho nanu tasyāyamudyamaḥ // Jm_30.42 //",
    "T09bsa032_u:4577": " snehādudyatamātithyaṃ sarvasvaṃ tena khalvidam /",
    "T09bsa032_u:4578": " apratigrahaṇādvyarthāṃ kuryātko nvasya satkriyām // Jm_30.43 //",
    "T09bsa032_u:4579": " guroriva yatastaya vacasaḥ saṃpratigrahāt /",
    "T09bsa032_u:4580": " satkriyāṃ kartumarhāmaḥ kṣemamātmana eva ca // Jm_30.44 //",
    "T09bsa032_u:4581": " nistīrya cedaṃ vyasanaṃ samagraiḥ pratyekaśo vā punarasya pūjā /",
    "T09bsa032_u:4582": " kariṣyate nāgavarasya sarvaṃ bandhoratītasya yathaiva kṛtyam // Jm_30.45 //",
    "T09bsa032_u:4583": " (Vaidya 216)",
    "T09bsa032_u:4584": " atha te puruṣāḥ kāntāranistāraṇāpekṣayā tasya dviradapaterabhiprāyamanusmarantastadvacanamapratikṣipya",
    "T09bsa032_u:4585": " tasya mahāsattvasya māṃsānyādāya dṛtibhiriva ca tadantraiḥ salilaṃ tatpradarśitayā",
    "T09bsa032_u:4586": " diśā svasti tasmātkāntārādviniryayuḥ /",
    "T09bsa032_u:4587": " tadevaṃ parihitodarkaṃ duḥkhamapi sādhavo lābhamiva bahu manyante,",
    "T09bsa032_u:4588": " iti sādhu janapraśaṃsāyāṃ vācyam /",
    "T09bsa032_u:4589": " tathāgatavarṇe 'pi,",
    "T09bsa032_u:4590": " satkṛtya dharmaśravaṇe ca bhadraprakṛtiniṣpādanavarṇe 'pi vācyam - evaṃ bhadrā prakṛtirabhyastā janmāntareṣvanuvartata iti /",
    "T09bsa032_u:4591": " tyāgaparicayaguṇanidarśane 'pi vācyam - evaṃ dravyatyāgaparicayādātmasnehaparityāgamapyakṛcchreṇa karotīti /",
    "T09bsa032_u:4592": " yaccoktaṃ bhagavata parinirvāṇasamaye samupasthiteṣu divyakusumavāditrādiṣu - na khalu punarānanda etāvatā tathāgataḥ satkṛto bhavatīti,",
    "T09bsa032_u:4593": " taccaivaṃ nidarśayitavyam /",
    "T09bsa032_u:4594": " evamabhiprāyasaṃpādanātpūjā kṛtā bhavati na gandhamālyādyabhihāreṇeti /",
    "T09bsa032_u:4595": " // iti hastijātakaṃ triṃśattamam //",
    "T09bsa032_u:4596": " (Vaidya 217)",
    "T09bsa032_u:4597": " 31. Sutasomajātakam",
    "T09bsa032_u:4598": " śreyaḥ samādhatte yathātathāpyupanataḥ satsaṃgama iti sajjanāpāśrayeṇa śreyo 'rthinā bhavitavyam /",
    "T09bsa032_u:4599": " tadyathānuśrūyate -",
    "T09bsa032_u:4600": " bodhisattvabhūtaḥ kilāyaṃ bhagavān yaśaḥprakāśavaṃśe guṇaparigrahaprasaṅgātsātmībhūtaprajānurāge pratāpānatadṛptasāmante śrīmati kauravyarājakule janma pratilebhe tasya /",
    "T09bsa032_u:4601": " guṇaśatakiraṇamālinaḥ somapriyadarśanasya sutasya sutasoma ityevaṃ pitā nāma cakre /",
    "T09bsa032_u:4602": " sa śuklapakṣacandramā iva pratidinamabhivardhamānakāntilāvaṇyaḥ kālakramādavāpya",
    "T09bsa032_u:4603": " sāṅgeṣu sopavedeṣu ca vedeṣu vaicakṣaṇyaṃ dṛṣṭakramaḥ sottarakalānāṃ kalānāṃ lokyānāṃ",
    "T09bsa032_u:4604": " lokapremabahumānaniketabhūtaḥ samyagabhyupapattisaumukhyādabhivardhamānādarātparipālananiyamācca",
    "T09bsa032_u:4605": " bandhuriva guṇānāṃ babhūva /",
    "T09bsa032_u:4606": " śīlaśrutatyāgadayādamānāṃ tejaḥkṣamādhīdhṛtisaṃnatīnām /",
    "T09bsa032_u:4607": " anunnatihrīmatikāntikīrtidākṣiṇyamedhābalaśuklatānām // Jm_31.1 //",
    "T09bsa032_u:4608": " teṣāṃ ca teṣāṃ sa guṇodayānāmalaṃkṛtānāmiva yauvanena /",
    "T09bsa032_u:4609": " viśuddhataudāryamanoharāṇāṃ candraḥ kalānāmiva saṃśrayo 'bhūt // Jm_31.2 //",
    "T09bsa032_u:4610": " ataścainaṃ sa rājā lokaparipālanasāmarthyādakṣudrabhadraprakṛtitvācca yauvarājyavibhūtyā saṃyojayāmāsa /",
    "T09bsa032_u:4611": " vidvattayā tvāsuratīva tasya priyāṇi dharmyāṇi subhāṣitāni /",
    "T09bsa032_u:4612": " ānarca pūjātiśayairatastaṃ subhāṣitairenamupāgamadyaḥ // Jm_31.3 //",
    "T09bsa032_u:4613": " atha kadācitsa mahātmā kusumamāsaprabhāvaviracitakisalayalakṣmīmādhuryāṇi pravikasatkusumamanojñaprahasitāni",
    "T09bsa032_u:4614": " pravitatanavaśādvalakuthāstaraṇasanāthadharaṇītalāni kamalotpaladalāstīrṇanirmalanīlasalilāni",
    "T09bsa032_u:4615": " bhramadbhramaramadhukarīgaṇopagītānyanibhṛtaparabhṛtabarhigaṇāni mṛdusurabhiśiśirasukhapavanāni",
    "T09bsa032_u:4616": " manaḥprasādodbhāvanāni nagaropavanānyanuvicaran anyatamamudyānavanaṃ nātimahatā balakāyena",
    "T09bsa032_u:4617": " parivṛtaḥ krīḍārthamupanirjagāma /",
    "T09bsa032_u:4618": " (Vaidya 218)",
    "T09bsa032_u:4619": " sa tatra puṃskokilanādite vane manoharodyānavimānabhūṣite /",
    "T09bsa032_u:4620": " cacāra puṣpānatacitrapādape priyāsahāyaḥ sukṛtīva nandane // Jm_31.4 //",
    "T09bsa032_u:4621": " gītasvanairmadhuratūryaravānuviddhairnṛtyaiśca hāvacaturairlalitāṅgahāraiḥ /",
    "T09bsa032_u:4622": " strīṇāṃ madopahṛtayā ca vilāsalakṣmyā reme sa tatra vanacārutayā tayā ca // Jm_31.5 //",
    "T09bsa032_u:4623": " tatrasthaṃ cainamanyatamaḥ subhāṣitākhyāyī brāhmaṇaḥ samabhijagāma /",
    "T09bsa032_u:4624": " kṛtopacārasatkāraśca tadrūpaśobhāpahṛtamanāstatropaviveśa /",
    "T09bsa032_u:4625": " iti sa mahāsattvo yauvanānuvṛttyā puṇyasamṛddhiprabhāvopanataṃ krīḍāvidhimanubhavaṃstadāgamanādutpannabahumāna",
    "T09bsa032_u:4626": " eva tasmin brāhmaṇe subhāṣitaśravaṇādanavāptāgamanaphale sahasaivotpatitaṃ gītavāditrasvanoparodhi",
    "T09bsa032_u:4627": " kriḍāprasaṅgajanitapraharṣopahantṛ pramadājanabhayaviṣādajananaṃ kolāhalamupaśrutya",
    "T09bsa032_u:4628": " jñāyatāṃ kimetamditi sādaramantaḥ purāvacarān samādideśa /",
    "T09bsa032_u:4629": " athāsya dauvārikā bhayaviṣādadinavadanāḥ sasaṃbhramaṃ drutataramupetya nyavedayanta",
    "T09bsa032_u:4630": " - eṣa sa deva puruṣādaḥ kalmāṣavādaḥ saudāsaḥ sākṣādivāntako naraśatakadanakaraṇaparicayādrākṣasādhikakrūrataramatiratimānuṣabalavīryadarpo",
    "T09bsa032_u:4631": " rakṣaḥpratibhayaraudramūrtimūrtimāniva jagatsaṃtrāsa iti evābhivartate /",
    "T09bsa032_u:4632": " vidrutaṃ ca nastatsaṃtrāsagrastadhairyamudbhrāntarathaturagadviradavyākulayodhaṃ balam /",
    "T09bsa032_u:4633": " yataḥ pratiyatno bhavatu devaḥ,",
    "T09bsa032_u:4634": " prāptakālaṃ vā saṃpradhāryatāmiti /",
    "T09bsa032_u:4635": " atha sutasomo jānāno 'pi tānuvāca - bhoḥ ka eṣa saudāso nāma?",
    "T09bsa032_u:4636": " te taṃ procuḥ - kimetaddevasya na viditaṃ yathā sudāso nāma rājā babhūva /",
    "T09bsa032_u:4637": " sa mṛgayānirgato 'śvenāpahṛto vanagahanamanupraviṣṭaḥ siṃhyā sārdhaṃ yogamagamat /",
    "T09bsa032_u:4638": " āpannasattvā ca sā siṃhī saṃvṛttā /",
    "T09bsa032_u:4639": " kālāntareṇa ca kumāraṃ prasuṣuve /",
    "T09bsa032_u:4640": " sa vanacarairgṛhītaḥ sudāsāyopanītaḥ /",
    "T09bsa032_u:4641": " aputro 'hamiti ca kṛtvā sudāsena saṃvardhitaḥ /",
    "T09bsa032_u:4642": " pitari ca surapuramupagate svaṃ rājyaṃ pratilebhe /",
    "T09bsa032_u:4643": " sa mātṛdoṣādāmiṣeṣvabhisaktaḥ /",
    "T09bsa032_u:4644": " idamidaṃ rasavaraṃ māṃsamiti sa mānuṣaṃ māṃsamāsvādya svapaurāneva ca hatvā hatvā bhakṣayitumupacakrame /",
    "T09bsa032_u:4645": " atha paurāstadvadhāyodyogaṃ cakruḥ /",
    "T09bsa032_u:4646": " yato 'sau bhītaḥ saudāso nararudhirapiśitabalibhugbhyo bhutebhya upaśuśrāva - asmātsaṃkaṭānmukto 'haṃ rājñāṃ kumāraśatena bhūtayajñaṃ kariṣyāmīti",
    "T09bsa032_u:4647": " so 'yaṃ tasmātsaṃkaṭānmuktaḥ /",
    "T09bsa032_u:4648": " prasahya prasahya cānena rājakumārāpaharanaṃ kṛtam /",
    "T09bsa032_u:4649": " so 'yaṃ devamapyapahartuṃmāyātaḥ /",
    "T09bsa032_u:4650": " śrutvā devaṃ pramāṇamiti /",
    "T09bsa032_u:4651": " atha sa bodhisattvaḥ pūrvameva viditaśīladoṣavibhramaḥ saudāsasya kāruṇyāttaccikitsāvahitamatirāśaṃsamānaścātmani",
    "T09bsa032_u:4652": " tacchīlavikṛtapraśamanasāmarthyaṃ priyākhyāna iva ca saudāsābhiyānanivedane prītiṃ",
    "T09bsa032_u:4653": " pratisaṃvedayanniyatamityuvāca -",
    "T09bsa032_u:4654": " (Vaidya 219)",
    "T09bsa032_u:4655": " rājyāccyute 'sminnaramāṃsalobhādunmādavaktavya ivāsvatantre /",
    "T09bsa032_u:4656": " tyaktasvadharme hatapuṇyakīrtau śocyāṃ daśāmityanuvartamāne // Jm_31.6 //",
    "T09bsa032_u:4657": " ko vikramasyātra mamāvakāśa evaṃgatādvā bhayasaṃbhramasya /",
    "T09bsa032_u:4658": " ayatnasaṃrambhaparākrameṇa pāpmānamasya prasabhaṃ nihanmi // Jm_31.7 //",
    "T09bsa032_u:4659": " gatvāpi yo nāma mayānukampyo madgocaraṃ sa svayamabyupetaḥ /",
    "T09bsa032_u:4660": " yuktaṃ mayātithyamato 'sya kartumevaṃ hi santo 'tithiṣu pravṛttāḥ // Jm_31.8 //",
    "T09bsa032_u:4661": " tadyathādhikāramatrāvahitā bhavanti bhavantaḥ /",
    "T09bsa032_u:4662": " iti sa tānantaḥ purāvacarānanuśiṣya viṣādavipulatarapāriplavākṣamāgadgadavilulitakaṅṭhaṃ",
    "T09bsa032_u:4663": " mārgāvaraṇasodyamamāśvāsanapūrvakaṃ vinivartya yuvatijanaṃ yatastatkolāhalaṃ tataḥ prasasāra /",
    "T09bsa032_u:4664": " dṛṣṭvaiva ca vyāyatābaddhamalinavasanaparikaraṃ valkalapaṭṭaviniyataṃ reṇuparuṣapralambavyākulaśiroruhe",
    "T09bsa032_u:4665": " praruḍhaśmaśrujālāvanaddhāndhakāravadanaṃ roṣasaṃrambhavyāvṛttaraudranayanamudyatāsimacarmāṇaṃ",
    "T09bsa032_u:4666": " saudāsaṃ vidravadanupatantaṃ rājabalaṃ vigatabhayasādhvasaḥ samājuhāva - ayamahamare sutasomaḥ /",
    "T09bsa032_u:4667": " ita eva nivartasva /",
    "T09bsa032_u:4668": " kimanena kṛpaṇajanakadanakaraṇaprasaṅgeneti /",
    "T09bsa032_u:4669": " tatsamāhvānaśabdākalitadarpastu saudāsaḥ siṃha iva tato nyavartata /",
    "T09bsa032_u:4670": " nirāvaraṇapraharaṇamekākinaṃ prakṛtisaumyadarśanamabhivīkṣya ca bodhisattvamahamapi",
    "T09bsa032_u:4671": " tvāmeva mṛgayāmītyuktvā niviśaṅka sahasā saṃrambhadrutataramabhisṛtyainaṃ skandhamāropya pradudrāva /",
    "T09bsa032_u:4672": " bodhisattvo 'pi cainaṃ saṃrambhadarpoddhatamānasaṃ sasaṃbhramākulitamatiṃ rājabalavidrāvaṇāduparūḍhapraharṣāvalepaṃ sābhiśaṅkamavetya nāyamasyānuśiṣṭikāla ityupekṣāṃcakre /",
    "T09bsa032_u:4673": " saudāso 'pyabhimatārthaprasiddhyā paramiva lābhabhadhigamya pramuditamanāḥ svamāvāsadurgaṃ praviveśa /",
    "T09bsa032_u:4674": " hatapuruṣakalevarākulaṃ rudhirasamukṣitaraudrabhūtalam /",
    "T09bsa032_u:4675": " puruṣamiva ruṣāvabhartsayatsphuṭadahanairaśivaiḥ śivārutaiḥ // Jm_31.9 //",
    "T09bsa032_u:4676": " gṛdhradhvāṅkṣādhyāsanarūkṣāruṇaparṇaiḥ kīrṇaṃ vṛkṣairnaikacitādhūmavivarṇaiḥ /",
    "T09bsa032_u:4677": " (Vaidya 220)",
    "T09bsa032_u:4678": " rakṣaḥpretānartanabibhatsamaśāntaṃ dūrād dṛṣṭaṃ trāsajaḍaiḥ sārthikanetraiḥ // Jm_31.10 //",
    "T09bsa032_u:4679": " samavatārya ca tatra bodhisattvaṃ tadrūpasaṃpadā vinibadhyamānanayanaḥ pratataṃ vīkṣamāṇo viśaśrāma /",
    "T09bsa032_u:4680": " atha bodhisattvasya subhāṣitopāyanābhigataṃ brāhmaṇamakṛtasatkāraṃ tadudyānavinivartanapratīkṣiṇamāśāvabaddhahṛdayamanusmṛtya cintā prādurabhūt - kaṣṭaṃ bhoḥ",
    "T09bsa032_u:4681": " ubhāṣitopāyanavānāśayā duramāgataḥ /",
    "T09bsa032_u:4682": " sa maṃ hṛtamupaśrutya vipraḥ kiṃ nu kariṣyati // Jm_31.11 //",
    "T09bsa032_u:4683": " āśāvighātāgniparītacetā vaitānyatīvreṇa pariśrameṇa /",
    "T09bsa032_u:4684": " viniśvasiṣyatyanuśocya vā māṃ svabhāgyanindāṃ pratipatsyate vā // Jm_31.12 //",
    "T09bsa032_u:4685": " iti vicintayatastasya mahāsattvasya tadīyaduḥkhābhitaptamanasaḥ kāruṇyaparicayādaśrūṇi prāvartanta /",
    "T09bsa032_u:4686": " atha saudāsaḥ sāśrūnayanamabhivīkṣya bodhisattvaṃ samabhiprahasannuvācamā tavadbhoḥ /",
    "T09bsa032_u:4687": " dhīra ityasi vikhyātastaistaiśca bahubhirguṇaiḥ /",
    "T09bsa032_u:4688": " atha cāsmadvaśaṃ prāpya tvamapyaśrūṇi muñcasi // Jm_31.13 //",
    "T09bsa032_u:4689": " suṣṭhu khalvidamucyate -",
    "T09bsa032_u:4690": " āpatsu viphalaṃ dhairyaṃ śoke śrutamapārthakam /",
    "T09bsa032_u:4691": " na hi tadvidyate bhūtamāhataṃ yuanna kampate // Jm_31.14 //",
    "T09bsa032_u:4692": " iti / tatsatyaṃ tāvad brūhi -",
    "T09bsa032_u:4693": " prāṇān priyānatha dhanaṃ sukhasādhanaṃ vā bandhūnnarādhipatitāmathavānuśocan /",
    "T09bsa032_u:4694": " putrapriyaṃ pitaramaśrumukhān sutān vā smṛtveti sāśrūnayanatvamupāgato 'si // Jm_31.15 //",
    "T09bsa032_u:4695": " bodhisattva uvāca -",
    "T09bsa032_u:4696": " na prāṇān pitarau na caiva tanayān bandhūnna dārānna ca",
    "T09bsa032_u:4697": " naivaiśvaryasukhāni saṃsmṛtavato bāṣpodgamo 'yaṃ mama /",
    "T09bsa032_u:4698": " āśāvāṃstu subhāṣitairabhigataḥ śrutvā hṛtaṃ māṃ dvijo",
    "T09bsa032_u:4699": " nairāśyena sa dahyate dhruvamiti smṛtvāsmi sāsrekṣaṇaḥ // Jm_31.16 //",
    "T09bsa032_u:4700": " (Vaidya 221)",
    "T09bsa032_u:4701": " tasmādvisarjayitumarhasi tasya yāvadāśāvighātamathitaṃ hṛdayaṃ dvijasya /",
    "T09bsa032_u:4702": " saṃmānanāmbupariṣekanavikaromi tasmātsubhāṣitamadhūni ca saṃbibharmi // Jm_31.17 //",
    "T09bsa032_u:4703": " prāpyaivamānṛṇyamahaṃ divjasya gantāsmi bhūyo 'nṛṇatāṃ tavāpi /",
    "T09bsa032_u:4704": " ihāgamātprītikṛtakṣaṇābhyāṃ nirīkṣyamāṇo bhavadīkṣaṇābhyām // Jm_31.18 //",
    "T09bsa032_u:4705": " mā cāpayātavyanayo 'yamasyetyevaṃ viśaṅkākulamānaso bhūḥ /",
    "T09bsa032_u:4706": " anyo hi mārgo nṛpa madvidhānāmanyādṛśastvanyajanābhipannaḥ // Jm_31.19 //",
    "T09bsa032_u:4707": " saudāsa uvāca -",
    "T09bsa032_u:4708": " idaṃ tvayā hyādṛtamucyamānaṃ śraddheyatāṃ naiva kathaṃcideti /",
    "T09bsa032_u:4709": " ko nāma mṛtyorvadanādvimuktaḥ svasthaḥ sthitastatpunarabhyupeyām // Jm_31.20 //",
    "T09bsa032_u:4710": " duruttaraṃ mṛtyubhayaṃ vyatītya sukhe sthitaḥ śrīmati veśmani sve /",
    "T09bsa032_u:4711": " kiṃ nāma tatkāraṇamasti yena tvaṃ matsamīpaṃ punarabhyupeyāḥ // Jm_31.21 //",
    "T09bsa032_u:4712": " bodhisattva uvāca - kathamevaṃ mahadapi mamāgamanakāraṇamatrabhavānnābabhudhyate?",
    "T09bsa032_u:4713": " nanu mayā pratipannamāgamiṣyāmīti /",
    "T09bsa032_u:4714": " tadalaṃ māṃ khalajanasamatayaivaṃ pariśaṅkitum /",
    "T09bsa032_u:4715": " sutasomaḥ khalvaham /",
    "T09bsa032_u:4716": " lobhena mṛtyośca bhayena satyaṃ satyaṃ yadeke tṛṇavattyajanti /",
    "T09bsa032_u:4717": " satāṃ tu satyaṃ vasu jīvitaṃ ca kṛcchre 'pyatastanna parityajanti // Jm_31.22 //",
    "T09bsa032_u:4718": " na jīvitaṃ yatsukhamaihikaṃ vā satyāccyutaṃ rakṣati durgatibhyaḥ /",
    "T09bsa032_u:4719": " satyaṃ vijahyāditi kastadarthaṃ yaccākaraḥ stutiyaśaḥsukhānām // Jm_31.23 //",
    "T09bsa032_u:4720": " (Vaidya 222)",
    "T09bsa032_u:4721": " saṃdṛśyamānavyabhicāramārge tvadṛṣṭakalyāṇaparākrame vā /",
    "T09bsa032_u:4722": " śraddheyatāṃ naiti śubhaṃ tathā ca kiṃ vīkṣya śaṅkā tava mayyapīti // Jm_31.24 //",
    "T09bsa032_u:4723": " tvatto bhayaṃ yadi ca nāma mamābhaviṣyat saṅgaḥ sukheṣu karuṇāvikalaṃ mano vā /",
    "T09bsa032_u:4724": " vikhyātaraudracaritaṃ nanu vīramānī tvāmudyatapraharaṇāvaraṇo 'bhyupaiṣyam // Jm_31.25 //",
    "T09bsa032_u:4725": " tvatsaṃstavastvayamabhīpsita eva me syāt tasya dvijasya saphalaśramatāṃ vidhāya /",
    "T09bsa032_u:4726": " eṣyāmyahaṃ punarapi svayamantikaṃ te nāsmadvidhā hi vitathāṃ giramudgiranti // Jm_31.26 //",
    "T09bsa032_u:4727": " atha saudāsastad bodhisattvavacanaṃ vikalpitamivāmṛṣyamāṇaścintāmāpede - suṣṭhu khalvayaṃ satyavāditayā ca dharmikatayā ca vikatthate /",
    "T09bsa032_u:4728": " tatpaśyāmi tāvadasya satyānurāgaṃ dharmapriyatāṃ ca /",
    "T09bsa032_u:4729": " kiṃ ca tāvanmamānena naṣṭenāpi syāt?",
    "T09bsa032_u:4730": " asti hi me svabhujavīryapratāpādvaśīkṛtaṃ śatamātraṃ kṣatriyakumārāṇām /",
    "T09bsa032_u:4731": " tairyathopayācitaṃ bhūtayajñaṃ kariṣyāmīti vicintya bodhisattvamuvāca - tena hi gaccha /",
    "T09bsa032_u:4732": " drakṣyāmaste satyapratijñatāṃ dhārmikatāṃ ca /",
    "T09bsa032_u:4733": " gatvā kṛtvā ca tasya tvaṃ dvijasya yadabhīpsitam /",
    "T09bsa032_u:4734": " śīghramāyāhi yāvatte citāṃ sajjīkaromyaham // Jm_31.27 //",
    "T09bsa032_u:4735": " atha bodhisattvastathetyasmai pratiśrutya svabhavanamabhigataḥ pratinandyamānaḥ svena janena tamāhūya brāhmaṇaṃ tasmād gāthācatuṣṭayaṃ śuśrāva",
    "T09bsa032_u:4736": " tacchrutvā subhāṣitābhiprasāditamanāḥ sa mahāsattvaḥ saṃrādhayan priyavacanasatkārapuraḥsaraṃ sāhasrikīṃ gāthāṃ kṛtvā samabhilaṣitenārthena taṃ brāhmaṇaṃ pratipūjayāmāsa /",
    "T09bsa032_u:4737": " athainaṃ tasya pitā asthānātivyayanivāraṇodyatamatiḥ prastāvakramāgataṃ sānunayamityuvāca - tāta subhāṣitapratipūjane sādhu mātrāṃ jñātumarhasi",
    "T09bsa032_u:4738": " mahājanaḥ khalu te bhartavyaḥ,",
    "T09bsa032_u:4739": " kośasaṃpadapekṣiṇī ca rājaśrīḥ /",
    "T09bsa032_u:4740": " ataśca tvāṃ bravīmi -",
    "T09bsa032_u:4741": " śatena saṃpūjayituṃ subhāṣitaṃ paraṃ pramāṇaṃ na tataḥ paraṃ kṣamam /",
    "T09bsa032_u:4742": " atipradāturhi kiyacciraṃ bhaveddhaneśvarasyāpi dhaneśvaradyutiḥ // Jm_31.28 //",
    "T09bsa032_u:4743": " samarthamarthaḥ paramaṃ hi sādhanaṃ na tadvirodhena yataścaretpriyam /",
    "T09bsa032_u:4744": " (Vaidya 223)",
    "T09bsa032_u:4745": " narādhipaṃ śrīrna hi kośasaṃpadā vivarjitaṃ veśavadhūrivekṣate // Jm_31.29 //",
    "T09bsa032_u:4746": " bodhisattva uvāca -",
    "T09bsa032_u:4747": " arghapramāṇaṃ yadi nāmaṃ kartuṃ śakyaṃ bhaveddeva subhāṣitānām /",
    "T09bsa032_u:4748": " vyaktaṃ na te vācyapathaṃ vrajeya tanniṣkrayaṃ rājyamapi prayacchan // Jm_31.30 //",
    "T09bsa032_u:4749": " śrutvaiva yannāma manaḥ prasādaṃ śreyo 'nurāgaḥ sthiratāṃ ca yāti /",
    "T09bsa032_u:4750": " prajñā vivṛddhyā vitamaskatāṃ ca krayyaṃ nanu syādapi tatsvamāṃsaiḥ // Jm_31.31 //",
    "T09bsa032_u:4751": " dīpaḥ śrutaṃ mohatamaḥpramāthī caurādyahāryaṃ paramaṃ dhanaṃ ca /",
    "T09bsa032_u:4752": " saṃmohaśatruvyathanāya śastraṃ nayopadeṣṭā paramaśca mantrī // Jm_31.32 //",
    "T09bsa032_u:4753": " āpadgatasyāpyavikāri mitramapīḍanīśokarujaścikitsā /",
    "T09bsa032_u:4754": " balaṃ mahaddoṣabalāvamardi paraṃ nidhānaṃ yaśasaḥ śriyaśca // Jm_31.33 //",
    "T09bsa032_u:4755": " satsaṃgame prābhṛtaśībharasya sabhāsu vidvajjanarañjanasya /",
    "T09bsa032_u:4756": " parapravādadyutibhāskarasya spardhāvatāṃ kīrtimadāpahasya // Jm_31.34 //",
    "T09bsa032_u:4757": " prasannanetrānanavarṇarāgairasaṃskṛtairapyatiharṣalabdhaiḥ /",
    "T09bsa032_u:4758": " saṃrādnanavyagrakarāgradeśairvikhyāpyamānātiśayakramasya // Jm_31.35 //",
    "T09bsa032_u:4759": " vispaṣṭahetvarthanidarśanasya vicitraśāstrāgamapeśalasya /",
    "T09bsa032_u:4760": " mādhuryasaṃskāramanoharatvādakliṣṭamālyaprakaropamasya // Jm_31.36 //",
    "T09bsa032_u:4761": " (Vaidya 224)",
    "T09bsa032_u:4762": " vinītadīptapratibhojjvalasya prasahya kīrtipratibodhanasya /",
    "T09bsa032_u:4763": " vāksauṣṭhavasyāpi viśeṣaheturyogātprasannārthagatiḥ śrutaśrīḥ // Jm_31.37 //",
    "T09bsa032_u:4764": " śrutvā ca vairodhikadoṣamuktaṃ trivagamārgaṃ samupāśrayante /",
    "T09bsa032_u:4765": " śrutānusārapratipattisārāstarantyakṛcchreṇa ca janmadurgam // Jm_31.38 //",
    "T09bsa032_u:4766": " guṇairanekairiti viśrutāni prāptānyahaṃ prābhṛtavacchrutāni /",
    "T09bsa032_u:4767": " śaktaḥ kathaṃ nāma na pūjayamājñāṃ kathaṃ vā tava laṅghayeyam // Jm_31.38 //",
    "T09bsa032_u:4768": " yāsyāmi saudāsasamīpamasmādartho na me rājyapariśrameṇa /",
    "T09bsa032_u:4769": " nivṛttasaṃketaguṇopamarde labhyaśca yo doṣapathānuvṛttyā // Jm_31.40 //",
    "T09bsa032_u:4770": " athainaṃ pitā snehātsamutpatitasaṃbhramaḥ sādaramuvāca - tavaiva khalu tāta hitāvekṣiṇā mayaivamabhihitam /",
    "T09bsa032_u:4771": " tadalamatra te manyuvaśamanubhavitum /",
    "T09bsa032_u:4772": " dviṣantaste saudāsavarśaṃ gamiṣyanti /",
    "T09bsa032_u:4773": " athāpi pratijñātaṃ tvayā tatsamīpopagamanam,",
    "T09bsa032_u:4774": " ataḥ satyānurakṣī tatsaṃpādayitumicchasi,",
    "T09bsa032_u:4775": " tadapi te nāhamanujñāsyāmi /",
    "T09bsa032_u:4776": " apātakaṃ hi svaprāṇaparirakṣānimittaṃ gurujanārthaṃ cānṛtamārgo vedavihita iti /",
    "T09bsa032_u:4777": " tatparihāraśrameṇa tava ko 'rthaḥ?",
    "T09bsa032_u:4778": " arthakāmābhyāṃ ca virodhidṛṣṭaṃ dharmasaṃśrayamanayamiti vyasanamiti ca rājñāṃ pracakṣate nītikuśalāḥ /",
    "T09bsa032_u:4779": " tadalamanenāsmanmanastāpinā svārthanirapekṣeṇa te nirbandhena /",
    "T09bsa032_u:4780": " athāpyayaśasyaṃ mārṣa dharmavirodhi ceti pratijñāvisaṃvādanamanucitatvānna vyavasyati te matiḥ,",
    "T09bsa032_u:4781": " evamapīdaṃ tvadvimokṣaṇārthaṃ samudyaktaṃ sajjameva no hastyaśvarathapattikāyaṃ saṃpannamanuraktaṃ kṛtāstraśūrapuruṣamanekasamaranīrājitaṃ mahanmahaughabhīmaṃ balam /",
    "T09bsa032_u:4782": " tadanena parivṛtaḥ samabhigamyainaṃ vaśamānaya,",
    "T09bsa032_u:4783": " antakavaśaṃ vā prāpaya /",
    "T09bsa032_u:4784": " evamavyarthapratijñatā saṃpāditā syādātmarakṣā ceti /",
    "T09bsa032_u:4785": " bodhisattva uvāca - notsahe deva anyathā pratijñātumanyathā kartuṃ śocyeṣu vā vyasanapaṅkanimagneṣu narakābhimukheṣu suhṛtsu svajanapartiyakteṣvanātheṣu ca tadvidheṣu prahartum /",
    "T09bsa032_u:4786": " api ca,",
    "T09bsa032_u:4787": " dukṣaraṃ puruṣādo 'sāvudāraṃ cākaronmayi /",
    "T09bsa032_u:4788": " madvacaḥpratyayādyo māṃ vyasṛjadvaśamāgatam // Jm_31.41 //",
    "T09bsa032_u:4789": " (Vaidya 225)",
    "T09bsa032_u:4790": " labdhaṃ tatkāraṇāccedaṃ mayā tāta subhāṣitam /",
    "T09bsa032_u:4791": " upakārī viśeṣeṇa so 'nukampyo mayā yataḥ // Jm_31.42 //",
    "T09bsa032_u:4792": " alaṃ cātra devasya madatyayāśaṅkayā /",
    "T09bsa032_u:4793": " kā hi tasya śaktirasti māmevamabhigataṃ vihiṃsitumiti /",
    "T09bsa032_u:4794": " evamanunīya ca mahatmā pitaraṃ vinivāraṇasodyamaṃ ca vinivartya praṇayyijanamanuraktaṃ",
    "T09bsa032_u:4795": " ca balakāyamekākī vigatabhayadainayaḥ satyānurakṣī lokahitārthaṃ saudāsamabhivineṣyaṃstanniketamabhijagāma /",
    "T09bsa032_u:4796": " dūrādevāvalokya saudāsastaṃ mahāsattvamativismayādabhivṛddhabahumānaprasādaścirābhyāsavirūḍhakruratāmalinamatirapi vyaktamiti cintāmāpede -",
    "T09bsa032_u:4797": " āścaryāṇāṃ batāścaryamadbhutānāṃ tathādbhatam /",
    "T09bsa032_u:4798": " satyaudāryaṃ nṛpasyedamatimānuṣadaivatam // Jm_31.43 //",
    "T09bsa032_u:4799": " mṛtyuraudrasvabhāvaṃ māṃ vinītabhayasaṃbhramaḥ /",
    "T09bsa032_u:4800": " iti svayamupeto 'yaṃ hī dhairyaṃ sādhu satyatā // Jm_31.44 //",
    "T09bsa032_u:4801": " sthāne khalvasya vikhyātaṃ satyavāditayā yaśaḥ /",
    "T09bsa032_u:4802": " iti prāṇān svarājyaṃ ca satyārthaṃ yo 'yamatyajat // Jm_31.45 //",
    "T09bsa032_u:4803": " atha bodhisattvaḥ samabhigamyainaṃ vismayabahumānāvarjitamānasamuvāca -",
    "T09bsa032_u:4804": " prāptaṃ subhāṣitadhanaṃ pratipūjito 'rthī prītiṃ manaśca gamitaṃ bhavataḥ prabhāvāt /",
    "T09bsa032_u:4805": " prāptastadasmyayamaśāna yathepsitaṃ māṃ yajñāya vā mama paśuvratamādiśa tvam // Jm_31.46 //",
    "T09bsa032_u:4806": " saudāsa uvāca -",
    "T09bsa032_u:4807": " nātyeti kālo mama khādituṃ tvāṃ dhūmākulā tāvadiyaṃ citāpi /",
    "T09bsa032_u:4808": " vidhūmapakvaṃ viśitaṃ ca hṛdyaṃ śṛṇmastadetāni subhāṣitāni // Jm_31.47 //",
    "T09bsa032_u:4809": " bodhisattva uvāca kastavārtha itthaṃgatasya subhāṣitaśravanena?",
    "T09bsa032_u:4810": " imāmavasthāmudarasya hetoḥ prāpto 'si saṃtyaktaghṛṇaḥ prajāsu /",
    "T09bsa032_u:4811": " imāśca dharmaṃ pravadanti gāthāḥ sametyadharmeṇa yato na dharmaḥ // Jm_31.48 //",
    "T09bsa032_u:4812": " rakṣovikṛtavṛttasya saṃtyaktāryapathasya te /",
    "T09bsa032_u:4813": " nāṣti satyaṃ kuto dharmaḥ kiṃ śrutena kariṣyasi // Jm_31.49 //",
    "T09bsa032_u:4814": " (Vaidya 226)",
    "T09bsa032_u:4815": " atha saudāsastāmavasādanāmamṛṣyamāṇaḥ pratyuvāca - mā tāvadbhoḥ",
    "T09bsa032_u:4816": " ko 'sau nṛpaḥ kathaya yo na samudyatāstraḥ krīḍāvane vanamṛgīdayitānnihanti /",
    "T09bsa032_u:4817": " tdvannihanmi manujān yadi vṛttihetorādharmikaḥ kila tato 'smi na te mṛgaghnāḥ // Jm_31.50 //",
    "T09bsa032_u:4818": " bodhisattva uvāca -",
    "T09bsa032_u:4819": " dharme sthitā na khalu te 'pi namanti yeṣāṃ bhītadruteṣvapi mṛgeṣu śarāsanāni /",
    "T09bsa032_u:4820": " tebhyo 'pi nindyatama eva narāśanastu jātyucchritā hi puruṣā na ca bhakṣaṇīyāḥ // Jm_31.51 //",
    "T09bsa032_u:4821": " atha saudāsaḥ parikarkaśākṣaramapyabhidhīyamāno bodhisattvena tanmaitrīguṇaprabhāvādabhibhūtaraudrasvabhāvaḥ sukhāyamāna eva tadvacanamabhiprahasannuvāca - bhoḥ sutasoma",
    "T09bsa032_u:4822": " mukto mayā nāma sametya gehaṃ samantato rājyavibhūtiramyam /",
    "T09bsa032_u:4823": " yanmatsamīpaṃ punarāgatastvaṃ na nītimārge kuśalo 'si tasmāt // Jm_31.52 //",
    "T09bsa032_u:4824": " bodhisattva uvāca - naitadasti /",
    "T09bsa032_u:4825": " ahameva tu kuśalo nītimārge yadenaṃ na pratipattumicchāmi /",
    "T09bsa032_u:4826": " yaṃ nāma pratipannasya dharmādaikāntikī cyutiḥ /",
    "T09bsa032_u:4827": " na tu prasiddhiḥ saukhyasya tatra kiṃ nāma kauśalam // Jm_31.53 //",
    "T09bsa032_u:4828": " kiṃ ca bhūyaḥ,",
    "T09bsa032_u:4829": " ye nītimārgapratipattidhīrāḥ prāyeṇa te pretya patantyapāyān /",
    "T09bsa032_u:4830": " apāsya jihmāniti nītimārgān satyānurakṣī punarāgato 'smi // Jm_31.54 //",
    "T09bsa032_u:4831": " ataśca nītau kuśalo 'hameva tyaktvānṛtaṃ yo 'bhirato 'smi satye /",
    "T09bsa032_u:4832": " na tatsunītaṃ hi vadanti rajjñā yannānubadhnanti yaśaḥsukhārthāḥ // Jm_31.55 //",
    "T09bsa032_u:4833": " saudāsa uvāca -",
    "T09bsa032_u:4834": " prāṇān priyān svajanamaśrumukhaṃ ca hitvā rājyāśrayāṇi ca sukhāni mahoharāṇi /",
    "T09bsa032_u:4835": " (Vaidya 227)",
    "T09bsa032_u:4836": " kāmarthasiddhimanupaśyasi satyavākye tadrakṣaṇārthamapi māṃ yadupāgato 'si // Jm_31.56 //",
    "T09bsa032_u:4837": " bodhisattva uvāca - bahavaḥ satyavacanāśrayā guṇātiśayāḥ /",
    "T09bsa032_u:4838": " saṃkṣepastu śrūyatām -",
    "T09bsa032_u:4839": " malyaśriyaṃ hṛdyatayātiśete sarvān rasān svādutayā ca satyam /",
    "T09bsa032_u:4840": " śramādṛte puṇyaguṇaprasiddhyā tapāṃsi tīrthābhigamaśramāṃśca // Jm_31.57 //",
    "T09bsa032_u:4841": " kīrterjagadvyāptikṛtakṣaṇāyā mārgastrilokākramaṇāya satyam /",
    "T09bsa032_u:4842": " dvāraṃ praveśāya surālayasya saṃsāradurgottaraṇāya setuḥ // Jm_31.58 //",
    "T09bsa032_u:4843": " atha saudāsaḥ sādhu yuktamityabhipraṇamyainaṃ savismayamabhivīkṣamāṇaḥ punaruvāca -",
    "T09bsa032_u:4844": " anye na rā madvaśagā bhavanti dainyārpaṇāttrāsaviluptadhairyaḥ /",
    "T09bsa032_u:4845": " saṃtyajyase tvaṃ tu na dhairyalakṣmyā manye na te mṛtyubhayaṃ narendra // Jm_31.59 //",
    "T09bsa032_u:4846": " bodhisattva uvāca -",
    "T09bsa032_u:4847": " mahatāpi prayatnena yacchaktyaṃ nātivartitum /",
    "T09bsa032_u:4848": " pratīkārāsamarthena bhayaklaibyena tatra kim // Jm_31.60 //",
    "T09bsa032_u:4849": " iti parigaṇitalokasthitayo 'pi tu kāpuruṣāḥ",
    "T09bsa032_u:4850": " pāpaprasaṅgādanutapyamānāḥ śubheṣu karmasvakṛtaśramaśca /",
    "T09bsa032_u:4851": " āśaṅkamānāḥ paralokaduḥkhaṃ martavyasaṃtrāsajaḍā bhavanti // Jm_31.61 //",
    "T09bsa032_u:4852": " tadeva kartuṃ na tu saṃsmarāmi bhavedyato me manaso 'nutāpaḥ /",
    "T09bsa032_u:4853": " sātmīkṛtaṃ karma ca śuklamasmāddharmasthitaḥ ko maraṇādvibhīyāt // Jm_31.62 //",
    "T09bsa032_u:4854": " na ca smarāmyarthijanopayānaṃ yanna praharṣāya mamārthināṃ vā /",
    "T09bsa032_u:4855": " (Vaidya 228)",
    "T09bsa032_u:4856": " iti pradānaiḥ samavāptatuṣṭirdharme sthitaḥ ko maraṇādbibhīyāt // Jm_31.63 //",
    "T09bsa032_u:4857": " ciraṃ vicintyāpi ca naiva pāpe manaḥpadanyāsamapi smarāmi /",
    "T09bsa032_u:4858": " viśodhitasvargapatho 'hamevaṃ mṛtyoḥ kimarthaṃ bhayamabhyupeyām // Jm_31.64 //",
    "T09bsa032_u:4859": " vipreṣu bandhuṣu suhṛtsu samāṣriteṣu dīne jane yadiṣu cāśramabhūṣaṇeṣu /",
    "T09bsa032_u:4860": " nyastaṃ mayā bahu dhanaṃ dadatā yathārhaṃ kṛtyaṃ ca yasya yadabhūttadakāri tasya // Jm_31.65 //",
    "T09bsa032_u:4861": " śrīmanti kīrtanaśatāni niveśitāni /",
    "T09bsa032_u:4862": " satrājirāśramapadāni sabhāḥ prapāśca /",
    "T09bsa032_u:4863": " mṛtyorna me bhayamatastadavāptatuṣṭeryajñāya tatsamupaklpaya bhauṅkṣva vā mām // Jm_31.66 //",
    "T09bsa032_u:4864": " tadupaśrutya saudāsaḥ prasādāśruvyāptanayanaḥ samudbhiyamānaromāñcapiṭako vismṛtapāpasvabhāvatāmisraḥ sabahumānamavekṣya bodhisattvamuvāca - śāntaṃ pāpam /",
    "T09bsa032_u:4865": " adyādviṣaṃ sa khalu hāhahalaṃ prajānannāśīviṣaṃ prakupitaṃ jvaladāyasaṃ vā /",
    "T09bsa032_u:4866": " mūrdhāpi tasya śatadhā hṛdayaṃ ca yāyād yastvadvidhasya nṛpapuṃgava pāpamicchet // Jm_31.67 //",
    "T09bsa032_u:4867": " tadarhati bhavāṃstānyapi me subhāṣitāni vaktum /",
    "T09bsa032_u:4868": " anena hi te vacanakusumavarṣeṇābhiprasāditamanasaḥ suṣṭutaramabhivṛddhaṃ ca teṣu me kautūhalam / api ca bhoḥ /",
    "T09bsa032_u:4869": " dṛṣṭvā me caritacchāyāvairūpyaṃ dharmadarpaṇe /",
    "T09bsa032_u:4870": " api nāmāgatāvegaṃ syanme dharmotsukaṃ manaḥ // Jm_31.68 //",
    "T09bsa032_u:4871": " athainaṃ bodhisattvaḥ patrīkṛtāśayaṃ dharmaśravaṇapravaṇamānasamavetyovāca - tena hi dharmārthinā tadanurūpasamudācārasauṣṭhavena dharmaḥ śrotuṃ yuktam / paśya /",
    "T09bsa032_u:4872": " nīcaistarāsanasthānadvibodhya vinayaśriyam /",
    "T09bsa032_u:4873": " prītyarpitābhyāṃ cakṣurbhyāṃ vāṅmadhvāsvādayannivi // Jm_31.69 //",
    "T09bsa032_u:4874": " gauravāvarjitaikāgraprasannāmalamānasaḥ /",
    "T09bsa032_u:4875": " satkṛtya dharmaṃ śṛṇuyādbhiṣagvākyamivāturaḥ // Jm_31.70 //",
    "T09bsa032_u:4876": " (Vaidya 229)",
    "T09bsa032_u:4877": " atha saudāsaḥ svenottarīyeṇa samāstīryoccaistaraṃ śilātalaṃ tatra cādhiropya bodhisattvaṃ",
    "T09bsa032_u:4878": " svayamanāstaritāyamupaviśya bhūmau bodhisattvasya purastādānanodvīkṣaṇavyāpṛtanirīkṣaṇarataṃ",
    "T09bsa032_u:4879": " mahāsattvamuvāca - brūhīdānīṃ mārṣeti /",
    "T09bsa032_u:4880": " atha bodhisattvo navāmbhodharaninadamadhureṇa gambhīreṇāpūrayanniva tadvanaṃ vyāpinā svareṇovāca /",
    "T09bsa032_u:4881": " yadṛcchayāpyupānītaṃ sakṛtsajjanasaṃgatam /",
    "T09bsa032_u:4882": " bhavatyacalamatyantaṃ nābhyāsakramamīkṣate // Jm_31.71 //",
    "T09bsa032_u:4883": " tadupaśrutya saudāsaḥ sādhu sādhviti svaśiraḥ prakampyāṅgalīvīkṣepaṃ bodhisattvamuvāca - tatastataḥ?",
    "T09bsa032_u:4884": " atha bodhisattvo dvitīyāṃ gāthāmudājahāra -",
    "T09bsa032_u:4885": " na sajjanād duracaraḥ kvacidbhavedbhajeta sādhūn vinayakramānugaḥ /",
    "T09bsa032_u:4886": " spṛśantyayatnena hi tatsamīpagaṃ visarpiṇastadguṇapuṣpareṇavaḥ // Jm_31.72 //",
    "T09bsa032_u:4887": " saudāsa uvāca -",
    "T09bsa032_u:4888": " subhāṣitānyarcayatā sādho sarvātmanā tvayā /",
    "T09bsa032_u:4889": " sthāne khalu niyukto 'rthaḥ sthāne nāvekṣitaḥ śramaḥ // Jm_31.73 //",
    "T09bsa032_u:4890": " tatastataḥ?",
    "T09bsa032_u:4891": " bodhisattva uvāca -",
    "T09bsa032_u:4892": " rathā nṛpāṇāṃ maṇihemabhūṣaṇā vrajanti dehāśca jarāvirūpatām /",
    "T09bsa032_u:4893": " satāṃ tu dharmaṃ na jarābhivartate sthirānurāgā hi guṇeṣu sādhavaḥ // Jm_31.74 //",
    "T09bsa032_u:4894": " amṛtavarṣaṃ khalvidam /",
    "T09bsa032_u:4895": " aho saṃtarpitāḥ smaḥ /",
    "T09bsa032_u:4896": " tatastataḥ?",
    "T09bsa032_u:4897": " bodhisattva uvāca -",
    "T09bsa032_u:4898": " nabhaśca dure vasudhātalācca pārādavāraṃ ca mahārṇavasya /",
    "T09bsa032_u:4899": " astācalendrādudayastato 'pi dharmaḥ satāṃ dūratare 'satāṃ ca // Jm_31.75 //",
    "T09bsa032_u:4900": " atha saudāsaḥ prasādavismayābhyāmāvarjitapremabahumāno bodhisattvamuvāca -",
    "T09bsa032_u:4901": " citrābhidhānātiśayojjvalārthā gāthāstvadetā madhurā niśamya /",
    "T09bsa032_u:4902": " (Vaidya 230)",
    "T09bsa032_u:4903": " ānanditastatpratipūjanārthaṃ varānahaṃ te caturo dadāmi // Jm_31.76 //",
    "T09bsa032_u:4904": " tad vṛṇīṣva yadyanmatto 'bhikāṅkṣasīti /",
    "T09bsa032_u:4905": " athainaṃ bodhisattvaḥ savismayabahumāna uvāca kastvaṃ varapradānasya?",
    "T09bsa032_u:4906": " yasyāsti nātmanayapi te prabhutvamakāryasaṃrāgaparājitasya /",
    "T09bsa032_u:4907": " sa tvaṃ varaṃ dāsyasi kaṃ parasmai śubhapravṛterapavṛttabhāvaḥ // Jm_31.77 //",
    "T09bsa032_u:4908": " ahaṃ ca dehīti varaṃ vadeyaṃ manaśca ditsāthiśilaṃ tava syāt /",
    "T09bsa032_u:4909": " tamatyayaṃ kaḥ saghṛṇo 'bhyupeyādetāvadevālamalaṃ yato naḥ // Jm_31.78 //",
    "T09bsa032_u:4910": " atha saudāsaḥ kiṃcid vrīḍāvanatavadano bodhisattvamuvāca - alamatrabhavato māmevaṃ viśaṅkitum /",
    "T09bsa032_u:4911": " prāṇānapi parityajya dāsyāmyetānahaṃ varān /",
    "T09bsa032_u:4912": " visrabdhaṃ tad vṛṇīṣva tvaṃ yadyādicchasi bhūmipa // Jm_31.79 //",
    "T09bsa032_u:4913": " bodhisattva uvāca - tena hi",
    "T09bsa032_u:4914": " satyavarato bhava visarjaya sattvahiṃsāṃ bandīkṛtaṃ janamaśeṣamimaṃ vimuñca /",
    "T09bsa032_u:4915": " adyā na caiva naravīra manuṣyamāṃsametān varānanavarāṃścaturaḥ prayaccha // Jm_31.80 //",
    "T09bsa032_u:4916": " saudāsa uvāca -",
    "T09bsa032_u:4917": " dadāmi pūrvān bhavate varāṃstrīnanyaṃ caturthaṃ tu varaṃ vṛṇīṣva /",
    "T09bsa032_u:4918": " avaiṣi kiṃ na tvamidaṃ yathāhamīśo virantuṃ na manuṣyamāṃsāt // Jm_31.81 //",
    "T09bsa032_u:4919": " bodhisattva uvāca - hanta tavaitatsaṃvṛttam /",
    "T09bsa032_u:4920": " nanūktaṃ mayā kastvaṃ varapradānasyeti? api ca bhoḥ?",
    "T09bsa032_u:4921": " satyavratatvaṃ ca kathaṃ syadahiṃsakatā ca te /",
    "T09bsa032_u:4922": " aparityajato rājan manuṣyapaiśitāśitām // Jm_31.82 //",
    "T09bsa032_u:4923": " (Vaidya 231)",
    "T09bsa032_u:4924": " āha -",
    "T09bsa032_u:4925": " nanūktaṃ bhavatā pūrvaṃ dāsyāmyetānahaṃ varān /",
    "T09bsa032_u:4926": " prāṇānapi parityajya tadidaṃ jāyate 'nyathā // Jm_31.83 //",
    "T09bsa032_u:4927": " ahiṃsakatvaṃ ca kuto māṃsārthaṃ te ghnato narān /",
    "T09bsa032_u:4928": " satyevaṃ katame dattā bhavatā syurvarāstrayaḥ // Jm_31.84 //",
    "T09bsa032_u:4929": " saudāsa uvāca -",
    "T09bsa032_u:4930": " tyaktvā rājyaṃ vane kleśo yasya heturtādhṛto mayā /",
    "T09bsa032_u:4931": " hato dharmaḥ kṣatā kīrtistyakṣyāmi tadahaṃ katham // Jm_31.85 //",
    "T09bsa032_u:4932": " bodhisattva uvāca - ata eva tadbhavāṃstyaktumarhati /",
    "T09bsa032_u:4933": " dharmādarthātsukhātkīrtebhraṣṭo yasya kṛte bhavān /",
    "T09bsa032_u:4934": " anarthāyatanaṃ tādṛkkathaṃ na tyaktumarhasi // Jm_31.86 //",
    "T09bsa032_u:4935": " dattānuśayitā ceyamanaudāryahate jane /",
    "T09bsa032_u:4936": " nīcata sā kathaṃ nāma tvāmapyabhibhavediti // Jm_31.87 //",
    "T09bsa032_u:4937": " tadalaṃ te pāpmānamevānubhrāmitum /",
    "T09bsa032_u:4938": " avaboddhumarhasyātmānam /",
    "T09bsa032_u:4939": " saudāsaḥ khalvatrabhavān /",
    "T09bsa032_u:4940": " vaidyekṣitāni kuśalairupakalpitāni grāmyāṇyanūpajalajānyatha jāṅgalāni /",
    "T09bsa032_u:4941": " māṃsāni santi kuru tairhṛdayasya tuṣṭiṃ nindāvahādvirama sādhu manuṣyamāṃsāt // Jm_31.88 //",
    "T09bsa032_u:4942": " tūryasvanāna sajalatoyadanādadhīrān gītasvanaṃ ca niśi rājyasukhaṃ ca tattat /",
    "T09bsa032_u:4943": " bandhūn sutān parijanaṃ ca manonukūlaṃ hitvā kathaṃ nu ramase 'tra vane vivikte // Jm_31.89 //",
    "T09bsa032_u:4944": " cittasya nārhasi narendra vaśena gantuṃ dharmārthayoranuparodhapathaṃ bhajasva /",
    "T09bsa032_u:4945": " eṃko nṛpān yudhi vijitya samastasainyān mā cittavigrahavidhau parikātaro bhūḥ // Jm_31.80 //",
    "T09bsa032_u:4946": " lokaḥ paro 'pi manujādhipa nanvavekṣyastasmātpriyaṃ yadahitaṃ ca na tanniṣevyam /",
    "T09bsa032_u:4947": " yatsyāttu kīrtyanuparodhi manojñamārgaṃ tadvipriyaṃ sadapi bheṣajavadbhajasva // Jm_31.91 //",
    "T09bsa032_u:4948": " (Vaidya 232)",
    "T09bsa032_u:4949": " atha saudāsaḥ prasādāśruvyāptanayano gadgadāyamānakaṅṭhaḥ samabhisṛtyaiva bodhisattvaṃ pādayoḥ saṃpariṣvajyovāca -",
    "T09bsa032_u:4950": " guṇakusumarajobhiḥ puṇyagandhiḥ samantājjagadidamavakīrṇaṃ kāraṇe tvadyaśobhiḥ /",
    "T09bsa032_u:4951": " iti vicarati pāpe mṛtyudūtogravṛttau tvamiva hi ka ivānyaḥ sānukampo mayi syāt // Jm_31.92 //",
    "T09bsa032_u:4952": " śastā guruśca mama daivatameva ca tvaṃ mūrdhnā vacāṃsyahamamūni tavārcayāmi /",
    "T09bsa032_u:4953": " bhokṣye na caiva sutasoma manuṣyamāṃsaṃ yanmāṃ yathā vadasi tacca tathā kariṣye // Jm_31.93 //",
    "T09bsa032_u:4954": " nṛpātmajā yaṅanimittamāhṛtā mayā ca ye bandhanakhedapīḍitāḥ /",
    "T09bsa032_u:4955": " hatatviṣaḥ śokaparītamānasāstadehi muñcāva sahaiva tānapi // Jm_31.94 //",
    "T09bsa032_u:4956": " atha bodhisattvastathetyasmai pratiśrutya yatra te nṛpasutāstenāvaruddhāstatraivābhijagāma /",
    "T09bsa032_u:4957": " dṛṣṭai va ca te nṛpasutāḥ sutasomaṃ hanta muktā vayamiti paraṃ harṣamupajagmuḥ /",
    "T09bsa032_u:4958": " virejire te sutasomadarśanānnarendraputrāḥ sphuṭahāsakāntayaḥ /",
    "T09bsa032_u:4959": " śaranmukhe candrakaropabṛhitā vijṛmbhamāṇāḥ kumudākarā iva // Jm_31.95 //",
    "T09bsa032_u:4960": " athainānabhigamya bodhisattvaḥ samāśvāsayan priyavacanapuraḥsaraṃ ca pratisaṃmodya",
    "T09bsa032_u:4961": " saudāsasyādrohāya śapathaṃ kārayitvā bandhanādvimucya sārdhaṃ saudāsena taiśca nṛpatiputrairanugamyamānaḥ",
    "T09bsa032_u:4962": " svaṃ rājyamupetya yathārhakṛtasaṃskārāṃstān rājaputrān saudāsaṃ ca sveṣu sveṣu rājyeṣu pratiṣṭhāpayāmāsa /",
    "T09bsa032_u:4963": " tadevaṃ śreyaḥ samādhatte yathātathāpyupanataḥ satsaṃgama iti śreyo 'rthinā sajjanasamāśrayeṇa bhavitavyam /",
    "T09bsa032_u:4964": " evamasaṃstutahṛtpūrvajanmasvapyupakāraparatvād buddho bhagavāniti tathāgatavarṇe 'pi vācyam /",
    "T09bsa032_u:4965": " evaṃ saddharmaśravaṇaṃ doṣāpacayāya guṇasamādhānāya ca bhavatīti saddharmaśravaṇe 'pi vācyam /",
    "T09bsa032_u:4966": " śrutapraśaṃsāyāmapi vācyam - evamanekānuśaṃsaṃ śrutamiti /",
    "T09bsa032_u:4967": " satyakathāyāmapi vācyam - evaṃ sajjaneṣṭaṃ puṇyakīrtyākaraṃ satyavacanamityevaṃ svaprāṇasukheśvaryanirapekṣāḥ satyamanurakṣanti satpuruṣā iti",
    "T09bsa032_u:4968": " satyapraśaṃsāyāmapyupaneyaṃ karuṇāvarṇe 'pi ceti /",
    "T09bsa032_u:4969": " // iti sutasomajātakamekatriṃśattamam //",
    "T09bsa032_u:4970": " (Vaidya 233)",
    "T09bsa032_u:4971": " 32. Ayogṛhajātakam",
    "T09bsa032_u:4972": " rājalakṣmīrapi śreyomārgaṃ nāvṛṇoti saṃvignamānasānāmiti saṃvegaparicayaḥ kāryaḥ /",
    "T09bsa032_u:4973": " tadyathānuśrūyate -",
    "T09bsa032_u:4974": " bodhisattvabhūtaḥ kilāyaṃ bhagavān vyādhijarāmaraṇapriyaviprayogādivyasanaśatopanipātaṃ",
    "T09bsa032_u:4975": " duḥkhitamanāthamatrāṇamapariṇāyakaṃ lokamavekṣya karuṇayā samutsāhyamānastatparitrāṇavyavasitamatiratisādhusvabhāvastattatsaṃpādayamāno",
    "T09bsa032_u:4976": " vimukhasyāsaṃstutasyāpi ca lokasya hitaṃ sukhaviśeṣa ca kadācidanyatamasmin rājakule",
    "T09bsa032_u:4977": " prajānurāgasaumukhyādaskhalitābhivṛddhyā ca samṛddhyā samānatadṛptasāmantayā cābhivyajyamānamahābhāgye",
    "T09bsa032_u:4978": " vinayaślāghini janma pratilebhe /",
    "T09bsa032_u:4979": " sa jāyamāna eva tadrājakulaṃ tatsamānasukhaduḥkhaṃ ca puravaraṃ parayābhyudayaśriyā samyojayāmāsa /",
    "T09bsa032_u:4980": " pratigrahavyākulatuṣṭavipraṃ madoddhatābhyujjvalaveṣabhṛtyam /",
    "T09bsa032_u:4981": " anekatūryasvanapūrṇakūjamānandanṛttānayavṛttābhāvam // Jm_32.1 //",
    "T09bsa032_u:4982": " saṃsaktagītadravahāsanādaṃ parasparāśleṣavivṛddhaharṣam /",
    "T09bsa032_u:4983": " naraiḥ priyākhyānakadānatuṣṭairāśāsyamānābhyudayaṃ nṛpasya // Jm_32.2 //",
    "T09bsa032_u:4984": " vighaṭṭitadvāravimuktabandhanaṃ samuchritāgradhvajacitracatvaram /",
    "T09bsa032_u:4985": " vicūrṇapuṣpāsavasiktabhūtalaṃ babhāra ramyāṃ puramutsavaśriyam // Jm_32.3 //",
    "T09bsa032_u:4986": " mahāgṛhebhyaḥ pravikīryamāṇairhiraṇyavastrābharaṇādivarṣaiḥ /",
    "T09bsa032_u:4987": " lokaṃ tadā vyāptumivodyatā śrīrunmattagaṅgālalitaṃ cakāra // Jm_32.4 //",
    "T09bsa032_u:4988": " tena ca samayena tasya rājño jātā jātāḥ kumārā mriyante sma /",
    "T09bsa032_u:4989": " sa taṃ vidhimamānuṣakṛtamiti manyamānastasya tanayasya rakṣārthaṃ maṇikāñcanarajatabhakticitre",
    "T09bsa032_u:4990": " śrīmati sarvāyase prasūtibhavane bhūtavidyāparidṛṣṭena vedavihitena ca krameṇa vihitarakṣodhnapratīkāre",
    "T09bsa032_u:4991": " samucitaiśca kautukamaṅgalaiḥ kṛtasvastyayanaparigrahe jātakarmādisaṃskāravidhiṃ",
    "T09bsa032_u:4992": " saṃvardhanaṃ ca kārayāmāsa /",
    "T09bsa032_u:4993": " (Vaidya 234) tamapi ca mahāsattvaṃ sattvasaṃpatteḥ puṇyopacayaprabhāvātsusaṃvihitatvācca rakṣāyā nāmānuṣāḥ prasehire /",
    "T09bsa032_u:4994": " sa kālakramādavāptasaṃskārakarmā śrutābhijanācāramahadbhyo labdhavidvadyaśaḥsaṃmānanebhyaḥ",
    "T09bsa032_u:4995": " praśamavinayamedhāguṇāvarjitebhyo gurubhyaḥ samadhigatānekavidyaḥ pratyahamāpūryamāṇamūrtiryauvanakāntyā",
    "T09bsa032_u:4996": " nisargasiddhena ca vinayānurāgeṇa paraṃ premāspadaṃ svajanasya janasya ca babhūva /",
    "T09bsa032_u:4997": " asaṃstutamasaṃbandhaṃ durasthamapi sajjanam /",
    "T09bsa032_u:4998": " jano 'nveti suhṛtprītyā guṇaśrīstatra karaṇam // Jm_32.5 //",
    "T09bsa032_u:4999": " hāsabhūtena nabhasaḥ śaradvikacaraśminā /",
    "T09bsa032_u:5000": " saṃbandhasiddhirlokasya kā hi candramasā saha // Jm_32.6 //",
    "T09bsa032_u:5001": " atha sa mahāsattvaḥ puṇyaprabhāvasukhopanatairdivyakalpairanalpairapi ca viṣayairupalālyamānaḥ",
    "T09bsa032_u:5002": " snehabahumānasumukhena ca pitrā viśvāsananirviśaṅkaṃ dṛśyamānaḥ kadācitsvasmin puravare",
    "T09bsa032_u:5003": " pravitataramaṇīyaśobhāṃ kalakramopanatāṃ kaumudīvibhūtiṃ didṛkṣuḥ kṛtābhyanujñaḥ",
    "T09bsa032_u:5004": " pitrā kāñcanamaṇirajatabhakticitrālaṃkāraṃ samucchritanānāvidharāgapracalitojjvalapatākadhvajaṃ",
    "T09bsa032_u:5005": " haimabhāṇḍābhyalaṃkṛtavinītacaturaturaṃgaṃ dakṣadākṣiṇyanipuṇaśucivinītadhīrasārathiṃ",
    "T09bsa032_u:5006": " citrojjvalaveṣapraharaṇāvaraṇānuyātraṃ rathavaramadhiruhya manoṅatūryasvanapuraḥsarastatpuravaramanuvicaraṃstaddarśanākṣiptahṛdayasya",
    "T09bsa032_u:5007": " kautūhalalolacakṣuṣaḥ stutisabhājanāñjalipragrahapraṇāmāśīrvacanaprayogasavyāparasyotsavaramyataraveṣaracanasya",
    "T09bsa032_u:5008": " paurajānapadasya samudayaśobhāmālokya labdhapraharṣāvakāśe 'pi manasi kṛtasaṃvegaparicayatvātpūrvajanmasu smṛtiṃ pratilebhe /",
    "T09bsa032_u:5009": " kṛpaṇā bata lokasya calatvavirasā sthitiḥ /",
    "T09bsa032_u:5010": " yadiyaṃ kaumudīlakṣmīḥ smartavyaiva bhaviṣyati // Jm_32.7 //",
    "T09bsa032_u:5011": " evaṃvidhāyāṃ ca jagatpravṛttāvaho yathā nirbhayatā janānām /",
    "T09bsa032_u:5012": " yanmṛtyunādhiṣṭhitasarvamārgā niḥsaṃbhramā harṣamanubhramanti // Jm_32.8 //",
    "T09bsa032_u:5013": " avāryavīryeṣvariṣu sthiteṣu jighāṃsayā vyādhijarāntakeṣu /",
    "T09bsa032_u:5014": " avaśyagamye paralokadurge harṣāvakāśo 'tra sacetasaḥ kaḥ // Jm_32.9 //",
    "T09bsa032_u:5015": " svanānukṛtyeva mahārṇavānāṃ saṃrambharaudrāṇi jalāni kṛtvā /",
    "T09bsa032_u:5016": " meghāstaḍidbhāsurahemamālāḥ saṃbhūya bhūyo vilayaṃ vrajanti // Jm_32.10 //",
    "T09bsa032_u:5017": " (Vaidya 235)",
    "T09bsa032_u:5018": " taṭaiḥ samaṃ tadvinibaddhamūlān hṛtvā tarūṃllabdhajavaiḥ payobhiḥ /",
    "T09bsa032_u:5019": " bhavanti bhūyaḥ saritaḥ kramena śokopatāpādiva dinarūpāḥ // Jm_32.11 //",
    "T09bsa032_u:5020": " hṛtvāpi śṛṅgāṇi mahīdharāṇāṃ vegena vṛndāni ca toyadānām /",
    "T09bsa032_u:5021": " vighūrṇya codvartya ca sāgarāmbhaḥ prayāti nāśa pavanaprabhāvaḥ // Jm_32.12 //",
    "T09bsa032_u:5022": " diptoddhatārcirvikasatsphuliṅgaḥ saṃkṣipya kakṣaṃ kṣayameti vahniḥ /",
    "T09bsa032_u:5023": " krameṇa śobhāśca vanāntarāṇāmudyanti bhūyaśca tirobhavanti // Jm_32.13 //",
    "T09bsa032_u:5024": " kaḥ saṃprayogo na viyoganiṣṭhaḥ kāḥ saṃpado yā na vipatparaiti /",
    "T09bsa032_u:5025": " jagatpravṛttāviti cañcalāyāmapratyavekṣyaiva janasya harṣaḥ // Jm_32.14 //",
    "T09bsa032_u:5026": " iti sa parigaṇayan mahātmā saṃvegādvyāvṛttapramodauddhavena manasā ramaṇīyeṣvapi",
    "T09bsa032_u:5027": " puravaravibhūṣārthamabhiprasāriṣu lokacitreṣvaviṣajyamānabuddhiḥ krameṇa svabhavanamanuprāptamevātmānamapaśyat /",
    "T09bsa032_u:5028": " tadabhivṛddhasaṃvegaśca viṣayasukheṣvanāstho dharma ekaḥ śaraṇamiti tatpratipattiniścitamatiryathāprastāvamabhigamya rājānaṃ kṛtāñjalistapovanagamanāyānujñāmayācata",
    "T09bsa032_u:5029": " pravrajyāsaṃśrayātkartumicchāmi hitamātmanaḥ /",
    "T09bsa032_u:5030": " kṛtāṃ tatrābhyanujñāṃ ca tvayānugrahapaddhatim // Jm_32.15 //",
    "T09bsa032_u:5031": " tacchratvā priyatanayaḥ sa tasya rājā digdhena dvirada iveṣuṇābhividdhaḥ /",
    "T09bsa032_u:5032": " gambhīro 'pyudadhirivānilāvadhūtastacchokavyathitamanāḥ samācakampe // Jm_32.16 //",
    "T09bsa032_u:5033": " nivārayiṣyannatha taṃ sa rājā snehātpaṣvajya sabāṣpakaṇṭhaḥ /",
    "T09bsa032_u:5034": " uvāca kasmātsahasaiva tāta saṃtyaktumasmān matimityakārṣīḥ // Jm_32.17 //",
    "T09bsa032_u:5035": " (Vaidya 236)",
    "T09bsa032_u:5036": " tvadapriyeṇātmavināśahetuḥ kenāyamityākalitaḥ kṛtāntaḥ /",
    "T09bsa032_u:5037": " śokāśruparyākulalocanāni bhavantu kasya svajanānanāni // Jm_32.18 //",
    "T09bsa032_u:5038": " athāpi kiṃcitpariśaṅkitaṃ vā mayi vyalīkaṃ samupaśrutaṃ vā /",
    "T09bsa032_u:5039": " tadbrūhi yāvadviramāmi tasmātpaśyāmi na tvātmani kiṃcidīdṛk // Jm_32.19 //",
    "T09bsa032_u:5040": " bodhisattva uvāca -",
    "T09bsa032_u:5041": " ityabhisnehasumukhe vyalīkaṃ nāma kiṃ tvayi /",
    "T09bsa032_u:5042": " vipriyeṇa samarthaḥ syānmāmāsādayituṃ ca kaḥ // Jm_32.20 //",
    "T09bsa032_u:5043": " atha kiṃ tarhi naḥ parityuaktumicchasīti cābhihitaḥ sāśrunayanena rājñā sa mahāsattvastamuvāca - mṛtyubhayāt /",
    "T09bsa032_u:5044": " paśyatu devaḥ,",
    "T09bsa032_u:5045": " yāmeva rātriṃ prathamāmupaiti garbhe nivāsaṃ naravīra lokaḥ /",
    "T09bsa032_u:5046": " tataḥ prabhṛtyaskhalitaprayāṇaḥ sa pratyahaṃ mṛtyusamīpameti // Jm_32.21 //",
    "T09bsa032_u:5047": " nītau suyukto 'pi bale sthito 'pi nātyeti kaścinmaraṇaṃ jarāṃ vā /",
    "T09bsa032_u:5048": " upadrutaṃ sarvamitīdamābhyāṃ dharmārthamasmādvanamāśrayiṣye // Jm_32.22 //",
    "T09bsa032_u:5049": " vyūḍhānyudīrṇanaravājirathadvipāni sainyāni darparabhasāḥ kṣitipā jayanti /",
    "T09bsa032_u:5050": " jetuṃ kṛtā taripumekamapi tvaśaktāstanme matirbhavati dharmamabhiprapattum // Jm_32.23 //",
    "T09bsa032_u:5051": " hṛṣṭāśvakuñjarapadātirathairanīkairguptā vimokṣamupayāni nṛpā dviṣadbhyaḥ /",
    "T09bsa032_u:5052": " sārdhaṃ balairatibalasya tu mṛtyuśatrormanvādayo 'pi vivaśā vaśamabhyupetāḥ // Jm_32.24 //",
    "T09bsa032_u:5053": " (Vaidya 237)",
    "T09bsa032_u:5054": " saṃcūrṇya dantamusalaiḥ puragopurāṇi mattā dvipā yudhi rathāṃśca narān dvīpāṃśca /",
    "T09bsa032_u:5055": " naivāntakaṃ pratimukhābhigataṃ nudanti vaprāntalabdhavijayairapi tairviṣāṇaiḥ // Jm_32.25 //",
    "T09bsa032_u:5056": " dṛḍhacitravarmakavacāvaraṇān yudhi dārayantyapi vidūracarān /",
    "T09bsa032_u:5057": " iṣubhistadastrakuśalā dviṣataściravairiṇaṃ na tu kṛtāntamarim // Jm_32.26 //",
    "T09bsa032_u:5058": " siṃhā vikartanakarairnakharairdvipānāṃ kumbhāgramagnaśikharaiḥ praśamayya tejaḥ /",
    "T09bsa032_u:5059": " bhittvaiva ca śrutamanāṃsi ravaiḥ pareṣāṃ mṛtyuṃ sametya hatadarpabalāḥ svapanti // Jm_32.27 //",
    "T09bsa032_u:5060": " doṣānurūpaṃ praṇayanti daṇḍaṃ kṛtāparādheṣu nṛpāḥ pareṣu /",
    "T09bsa032_u:5061": " mahāparādhe yadi mṛtyuśatrau na daṇḍanītipravaṇā bhavanti // Jm_32.28 //",
    "T09bsa032_u:5062": " nṛpāśca sāmādibhirapyupāyaiḥ kṛtaparādhaṃ vaśamānayanti /",
    "T09bsa032_u:5063": " raudraścirābhyāsadṛḍhāvalepo mṛtyuḥ punarnānunayādisādhyaḥ // Jm_32.29 //",
    "T09bsa032_u:5064": " krodhānalajvalitaghoraviṣāgnigarbhairdaṃṣṭrāṅkarairabhidaśanti narān bhujaṃgāḥ /",
    "T09bsa032_u:5065": " daṃṣṭavyayatnavidhurāstu bhavanti mṛtyau vadhye 'pi nityamapakāravidhānadakṣe // Jm_32.30 //",
    "T09bsa032_u:5066": " daṣṭasya koparabhasairapi pannagaiśca mantrairviṣaṃ praśamayantyagadaiśca vaidyāḥ /",
    "T09bsa032_u:5067": " āśīviṣastvativīṣo 'yamariṣṭadaṃṣṭro mantragadādibhirasādhyabalaḥ kṛtāntaḥ // Jm_32.31 //",
    "T09bsa032_u:5068": " pakṣānilairlalitamīnakulaṃ vyudasya meghaughabhīmarasitaṃ jalamarṇavebhyaḥ /",
    "T09bsa032_u:5069": " (Vaidya 238)",
    "T09bsa032_u:5070": " sarpān haranti vitatagrahaṇāḥ suparṇā mṛtyuṃ punaḥ pramathituṃ na tathotsahante // Jm_32.32 //",
    "T09bsa032_u:5071": " bhītadrutānapi javātiśayena jitvā saṃsādya caikabhujavajravilāsavṛttyā /",
    "T09bsa032_u:5072": " vyāghrāḥ pibanti rudhirāṇi vane mṛgāṇāṃ naivaṃpravṛttipaṭavastu bhavanti mṛtyau // Jm_32.33 //",
    "T09bsa032_u:5073": " daṣṭrākarālamapi nāma mṛgaḥ sametya vaiyāghramānanamupaiti punarvimokṣam /",
    "T09bsa032_u:5074": " mṛtyormukhaṃ tu pṛthurogajarārtidaṃṣṭraṃ prāptasya kasya ca punaḥ śivatātirasti // Jm_32.34 //",
    "T09bsa032_u:5075": " pibanti nṝṇāṃ vikṛtogravigrahā śaujasāyūṃṣi dṛḍhagrahā grahāḥ /",
    "T09bsa032_u:5076": " bhavanti tu prastutamṛtyuvigrahā vipannadarpotkaṭatāparigrahāḥ // Jm_32.35 //",
    "T09bsa032_u:5077": " pūjāratadrohakṛte 'bhyupetān grahānniyacchanti sa siddhavidyāḥ /",
    "T09bsa032_u:5078": " tapobalasvastyayanauṣadhaiśca mṛtyugrahastvaprativāryaṃ eva // Jm_32.36 //",
    "T09bsa032_u:5079": " māyāvidhijñāśca mahāsamāje janasya cakṣuṃṣi vimohayanti /",
    "T09bsa032_u:5080": " ko 'pi prabhāvastvayamantakasyayadbhrāmyate tairapi nāsya cakṣuḥ // Jm_32.37 //",
    "T09bsa032_u:5081": " hatvā viṣāṇi ca tapobalasiddhamantrā vyādhīnnṛṇāmupaśamayya ca vaidyavaryāḥ /",
    "T09bsa032_u:5082": " dhanvantariprabhṛtayo 'pi gatā vināśaṃ dharmāya me namati tena matirvanānte // Jm_32.38 //",
    "T09bsa032_u:5083": " āvirbhavanti ca punaśca tirobhavanti gacchanti vānilapathena mahīṃ viśanti /",
    "T09bsa032_u:5084": " vidyādharā vividhamantrabalaprabhāvā mṛtyuṃ sametya tu bhavanti hataprabhāvāḥ // Jm_32.39 //",
    "T09bsa032_u:5085": " (Vaidya 239)",
    "T09bsa032_u:5086": " dṛptānapi pratinudantyasurān surendrā dṛptānapi pratinudantyasurāḥ surāṃśca /",
    "T09bsa032_u:5087": " mānādhirūḍhamatibhiḥ sumudīrṇasainyaistaiḥ saṃhatairapi tu mṛtyurajayya eva // Jm_32.40 //",
    "T09bsa032_u:5088": " imāmavetyāprativāryaraudratāṃ kṛtāntaśatrorbhavane na me matiḥ /",
    "T09bsa032_u:5089": " na manyunā snehaparikṣayeṇa vā prayāmi dharmāya tu niścito vanam // Jm_32.41 //",
    "T09bsa032_u:5090": " rājovāca - atha vane tava ka āśvāsaḥ evamapratikriye mṛtyubhaye sati dharmaparigrahe ca /",
    "T09bsa032_u:5091": " kiṃ tvā vane na samupaiṣyati mṛtyuśatrurdharme sthitāḥ kimṛṣayo na vane vinaṣṭāḥ /",
    "T09bsa032_u:5092": " sarvatra nāma niyataḥ krama eṣa tatra ko 'rtho vihāya bhavanaṃ vanasaṃśrayeṇa // Jm_32.42 //",
    "T09bsa032_u:5093": " bodhisattva uvāca -",
    "T09bsa032_u:5094": " kāmaṃ sthiteṣu bhavane ca vane ca mṛtyurdharmātmakesu viguṇeṣu ca tulyavṛttiḥ /",
    "T09bsa032_u:5095": " dharmātmanāṃ bhavati na tvanutāpahetudharmaśca nāma vana eva sukha prapattum // Jm_32.43 //",
    "T09bsa032_u:5096": " paśyatu devaḥ,",
    "T09bsa032_u:5097": " pramādamadakandarpalobhadveṣāspade gṛhe /",
    "T09bsa032_u:5098": " tadviruddhasya dharmasya ko 'vakāśaparigrahaḥ // Jm_32.44 //",
    "T09bsa032_u:5099": " vikṛṣyamāṇo bahubhiḥ kukarmabhiḥ parigrahopārjanarakṣaṇākulaḥ /",
    "T09bsa032_u:5100": " aśāntacetā vyasanodayāgamaiḥ kadā gṛhasthaḥ śamamārgameṣyati // Jm_32.45 //",
    "T09bsa032_u:5101": " vane tu saṃtyaktakukāryavistaraḥ parigrahakleśavivarjitaḥ sukhī /",
    "T09bsa032_u:5102": " śamaikakāryaḥ parituṣṭamānasaḥ sukhaṃ ca dharmaṃ ca yaśāṃsi cārcchati // Jm_32.46 //",
    "T09bsa032_u:5103": " (Vaidya 240)",
    "T09bsa032_u:5104": " dharmaśca rakṣati naraṃ na dhanaṃ balaṃ vā dharmaḥ sukhāya mahate na vibhutisiddhiḥ /",
    "T09bsa032_u:5105": " dharmātmanaśca mudameva karoti mṛtyurna hyasti durgatibhayaṃ niratasya dharme // Jm_32.47 //",
    "T09bsa032_u:5106": " kriyāviśeṣaśca yathā vyavasthitaḥ śubhasya pāpasya ca bhinnalakṣaṇaḥ /",
    "T09bsa032_u:5107": " tathā vipāko 'pyaśubhasya durgatiścitrasya dharmasya sukhāśrayā gatiḥ // Jm_32.48 //",
    "T09bsa032_u:5108": " ityanunīya sa mahātmā pitaraṃ kṛtābhyanujñaḥ pitrā tṛṇavadapāsya rājyalakṣmīṃ tapovanāśrayaṃ cakāra /",
    "T09bsa032_u:5109": " tatra ca dhyānānyapramāṇāni cotpādya teṣu ca pratiṣṭhāpya lokaṃ brahmalokamadhiroha /",
    "T09bsa032_u:5110": " tadevaṃ saṃvignamanasāṃ rājalakṣmīrapi śreyomārgaṃ nāvṛṇotīti saṃvegaparicayaḥ kāryaḥ /",
    "T09bsa032_u:5111": " maraṇasaṃjñāvarṇe 'pi vācyam - evamāśumaraṇasaṃjñā saṃvegāya bhavatīti /",
    "T09bsa032_u:5112": " tathā maraṇānusmṛtivarṇe 'nityatākathāyāmapyupaneyam - evamanityāḥ sarvasaṃskārā iti /",
    "T09bsa032_u:5113": " tathā sarvaloke 'nabhiratisaṃjñāyām - evamanāśvāsikaṃ saṃskṛtamiti /",
    "T09bsa032_u:5114": " evamatrāṇo 'yamasahāyaśca loka ityevamapi vācyam /",
    "T09bsa032_u:5115": " evaṃ vane dharmaḥ sukhaṃ pratipattuṃ na geha ityevamapyunneyam /",
    "T09bsa032_u:5116": " // iti ayogṛhajātakaṃ dvātriṃśattamam //",
    "T09bsa032_u:5117": " (Vaidya 241)",
    "T09bsa032_u:5118": " 33. Mahiṣajātakam",
    "T09bsa032_u:5119": " sati kṣantavye kṣamā syānnāsatītyapakāriṇāmapi sādhavo lābhamiva bahu manyante /",
    "T09bsa032_u:5120": " tadyathānuśrūyate -",
    "T09bsa032_u:5121": " bodhisattvaḥ kilānyatamasminnaraṇyapradeśe paṅkasaṃparkātparuṣavapurṇīlameghaviccheda iva pādacārī vanamahiṣavṛṣo babhūva /",
    "T09bsa032_u:5122": " sa tasyāṃ durlabhadharmasaṃjñāyāṃ saṃmohabahulāyāmapi tiryaggatau vartamānaḥ paṭuvijñānatvānna dharmacaryānirudyogamatirbabhūva /",
    "T09bsa032_u:5123": " cirānuvṛttyevaḥ nibaddhabhāvā na taṃ kadācitkaruṇā mumoca /",
    "T09bsa032_u:5124": " ko 'pi prabhāva sa tu karmaṇo vā tasyaiva vā yatsa tathā babhūva // Jm_33.1 //",
    "T09bsa032_u:5125": " ataśca nūnaṃ bhagavānavocadacintyatāṃ karmavipākayukteḥ /",
    "T09bsa032_u:5126": " kṛpātmakaḥ sannapi yatsa bheje tiryaggatiṃ tatra ca dharmasaṃjñām // Jm_33.2 //",
    "T09bsa032_u:5127": " vinā na karmāsti gatiprabandhaḥ śubhaṃ na cāniṣṭavipākamasti /",
    "T09bsa032_u:5128": " sa dharmasaṃjñīpi tu karmaleśāṃstāṃstān samāsādya tathā tathāsīt // Jm_33.3 //",
    "T09bsa032_u:5129": " athānyatamo duṣṭavānarastasya kālāntarābhivyaktāṃ prakṛtibhadratāṃ dayānuvṛttyā ca",
    "T09bsa032_u:5130": " vigatakrodhasaṃrambhatāmavetya nāsmādbhayamastīti taṃ mahāsattvaṃ tena tena vihiṃsākrameṇa",
    "T09bsa032_u:5131": " bhṛśataramabādhata /",
    "T09bsa032_u:5132": " dayāmṛduṣu durjanaḥ paṭutarāvalepodbhavaḥ",
    "T09bsa032_u:5133": " parāṃ vrajati vikriyāṃ na hi bhayaṃ tataḥ paśyati /",
    "T09bsa032_u:5134": " yatastu bhayaśaṅkayā sukṛśayāpi saṃspṛśyate",
    "T09bsa032_u:5135": " vinīta iva nīcakaiścarati tatra śāntoddhavaḥ // Jm_33.4 //",
    "T09bsa032_u:5136": " sa kadācittasya mahāsattvasya visrabdhaprasuptasya nidrāvaśādvā pracalāyataḥ sahasaivopari nipatati sma /",
    "T09bsa032_u:5137": " drumamiva kadācidenamadhiruhya bhṛśaṃ saṃcālayāmāsa /",
    "T09bsa032_u:5138": " kṣudhitasyāpi kadācidasya mārgamāvṛtya vyatiṣṭhata /",
    "T09bsa032_u:5139": " kāṣtheṇāpyenamekadā śravaṇayorghaṭṭayāmāsa /",
    "T09bsa032_u:5140": " salilāvagāhanasamutsukasyāpyasya kadācicchiraḥ samabhiruhya pāṇibhyāṃ nayane samāvavre /",
    "T09bsa032_u:5141": " apyenamadhiruhya samudyatadaṇḍaḥ (Vaidya 242)",
    "T09bsa032_u:5142": " prasahyaiva vāhayan yamasya līlāmanucakāra /",
    "T09bsa032_u:5143": " bodhisattvo 'pi mahasattvaḥ sarvaṃ tadasyāvinayaceṣṭitamupakāramiva manyamāno niḥsaṃkṣobhasaṃrambhamanyurmarṣayāmāsa /",
    "T09bsa032_u:5144": " svabhāva eva pāpānāṃ vinayonmārgasaṃśrayaḥ /",
    "T09bsa032_u:5145": " abhyāsāttatra ca satāmupakāra iva kṣamā // Jm_33.5 //",
    "T09bsa032_u:5146": " atha kilānyatamo yakṣastamasya paribhavamamṛṣyamāno bhāvaṃ vā jijñāsamānastasya mahāsattvasya",
    "T09bsa032_u:5147": " tena duṣṭakapinā vāhyamānaṃ taṃ mahiṣavṛṣabhaṃ mārge sthitvedamuvācamā tāvadbhoḥ",
    "T09bsa032_u:5148": " kiṃ parikrīto 'syanena duṣṭakapinā?",
    "T09bsa032_u:5149": " atha dyūte parājitaḥ?",
    "T09bsa032_u:5150": " utāho bhayamasmātkiṃcidāśaṅkase?",
    "T09bsa032_u:5151": " utāho balamātmagataṃ nāveṣi yadevamanena paribhūya vāhyase? nanu bhoḥ",
    "T09bsa032_u:5152": " vegāviddhaṃ tvadviṣāṇāgravajraṃ vajraṃ bhindyādvajravadvā nagendrān /",
    "T09bsa032_u:5153": " pādāśceme roṣasaṃrambhamuktā majjeyuste paṅkavacchailapṛṣṭhe // Jm_33.6 //",
    "T09bsa032_u:5154": " idaṃ ca śailopamasaṃhatasthiraṃ samagraśobhaṃ balasaṃpadā vapuḥ /",
    "T09bsa032_u:5155": " svabhāvasaujaskanirīkṣitorjitaṃ durāsadaṃ kesariṇo 'pi te bhavet // Jm_33.7 //",
    "T09bsa032_u:5156": " mathāna dhṛtvā tadimaṃ kṣureṇa vā viṣāṇakoṭyā madamasya voddhara /",
    "T09bsa032_u:5157": " kimasya jālamasya kaperaśaktavatprabādhanāduḥkhamidaṃ titikṣase // Jm_33.8 //",
    "T09bsa032_u:5158": " asajjanaḥ kutra yathā cikitsyate guṇānuvṛttyā sukhaśīlasaumyayā /",
    "T09bsa032_u:5159": " kaṭuṣṇarūkṣākṣi hi yatra siddhaye kaphātmako roga iva prasarpati // Jm_33.9 //",
    "T09bsa032_u:5160": " atha bodhisattvastaṃ yakṣamavekṣamāṇaḥ kṣamāpakṣapatitamarūkṣākṣaramityuvāca -",
    "T09bsa032_u:5161": " avaimyenaṃ calaṃ nūnaṃ sadā cāvinaye ratam /",
    "T09bsa032_u:5162": " ata eva mayā tvasya yuktaṃ marṣayituṃ nanu // Jm_33.10 //",
    "T09bsa032_u:5163": " pratikartumaśaktasya kṣamā kā hi balīyasi /",
    "T09bsa032_u:5164": " vinayācāraśīreṣu kṣantavyaṃ kiṃ ca sādhuṣu // Jm_33.11 //",
    "T09bsa032_u:5165": " (Vaidya 243)",
    "T09bsa032_u:5166": " śakta eva titikṣate durbalaskhalitaṃ yataḥ /",
    "T09bsa032_u:5167": " varaṃ paribhavastasmānna guṇānāṃ parābhavaḥ // Jm_33.12 //",
    "T09bsa032_u:5168": " asatkriyā hīnabalāścca nāma nirdeśakālaḥ paramo guṇānām /",
    "T09bsa032_u:5169": " guṇapriyastatra kimityapekṣya svadhairyabhedāya parākrameta // Jm_33.13 //",
    "T09bsa032_u:5170": " nityaṃ kṣamāyāśca nanu kṣamāyāḥ kālaḥ parāyattayā durāpaḥ /",
    "T09bsa032_u:5171": " pareṇa tasminnupapādite ca tatraiva kopapraṇa kopapraṇakramaḥ kaḥ // Jm_33.14 //",
    "T09bsa032_u:5172": " svāṃ dharmapīḍāmavicintya yo 'yaṃ matpāpaśuddhyarthimiva pravṛttaḥ /",
    "T09bsa032_u:5173": " na cetkṣamāmapyahamatra kuryāmanya kṛtaghno bata kīdṛśaḥ syāt // Jm_33.15 //",
    "T09bsa032_u:5174": " yakṣa uvāca - tena hi na tvamasyāḥ kacācitprabādhanāyā mokṣyase -",
    "T09bsa032_u:5175": " guṇeṣvabahumānasya durjanasyāvinītatām /",
    "T09bsa032_u:5176": " kṣamānairbhṛtyamatyaktvā kaḥ saṃkocayituṃ prabhuḥ // Jm_33.16 //",
    "T09bsa032_u:5177": " bodhisattva uvāca -",
    "T09bsa032_u:5178": " parasya pīḍāpraṇayena yatsukhaṃ nivāraṇaṃ syādasukhodayasya vā /",
    "T09bsa032_u:5179": " sukhārthinastanna niṣevituṃ kṣamaṃ na tadvipāko hi sukhaprasiddhaye // Jm_33.17 //",
    "T09bsa032_u:5180": " kśamāśrayādevamasau mayarthataḥ prabodhyamāno yadi nāvagacchati /",
    "T09bsa032_u:5181": " nivārayiṣyanti ta enamutpathādamarṣiṇo yānayamabhyupaiṣyati // Jm_33.18 //",
    "T09bsa032_u:5182": " asatkriyāṃ prāpya ca tadvidhājjanānna mādṛśe 'pyevamasau kariṣyati /",
    "T09bsa032_u:5183": " (Vaidya 244)",
    "T09bsa032_u:5184": " na labdhadoṣo hi punastathācaredataśca muktirmama sā bhaviṣayti // Jm_33.19 //",
    "T09bsa032_u:5185": " atha yakṣastaṃ mahāsattvaṃ prasādavismayabahumānāvarjitamatiḥ sādhu sādhviti saśiraḥprakampāṅgalivikṣepamabhisaṃrādhya tattatpriyamuvāca -",
    "T09bsa032_u:5186": " kutastiraścāmiyamīdṛśī sthitirguṇeṣvasau cādaravistaraḥ kutaḥ /",
    "T09bsa032_u:5187": " kayāpi buddhyā tvidamāsthito vapustapovane ko 'pi bhavāṃstapasyati // Jm_33.20 //",
    "T09bsa032_u:5188": " ityenamabhipraśasya taṃ cāsya duṣṭavānaraṃ pṛṣṭhādavadhūya samādiśya cāsya rakṣāvidhānaṃ tatraivāntardadhe /",
    "T09bsa032_u:5189": " tadevaṃ sati kṣantavye kṣamā syānnāsatītyapakāriṇamapi sādhavo lābhamiva bahu manyante iti kṣāntikathāyāṃ vācyam /",
    "T09bsa032_u:5190": " evaṃ tiryaggatānāṃ bodhisattvānāṃ pratisaṃkhyānasauṣṭhavaṃ dṛṣṭam /",
    "T09bsa032_u:5191": " ko nāma manuṣyabhūtaḥ pravrajitapratijño vā tadvikalaḥ śobheta?",
    "T09bsa032_u:5192": " ityevamapi vācyam /",
    "T09bsa032_u:5193": " tathagatavarṇe satkṛtya dharmaśravaṇe ceti /",
    "T09bsa032_u:5194": " iti mahiṣajātakaṃ trayastriṃśattamam //",
    "T09bsa032_u:5195": " (Vaidya 245)",
    "T09bsa032_u:5196": " 34. Śatapatrajātakam",
    "T09bsa032_u:5197": " protsāhyamāno 'pi sādhurnālaṃ pāpe pravartitumanabhyāsāt /",
    "T09bsa032_u:5198": " tadyathānuśrūyate -",
    "T09bsa032_u:5199": " bodhisattvaḥ kilānyatamasmin vanapradeśe nānāvidharāgaruciracitrapatraḥ śatapatro babhūva /",
    "T09bsa032_u:5200": " karuṇāparicayācca tadavastho 'pi na prāṇihiṃsākaluṣāṃ śatapatravṛttimanuvavarta /",
    "T09bsa032_u:5201": " bālaiḥ pravālaiḥ sa mahīruhāṇāṃ puṣpādhivāsairmadhubhiśca hyadyaiḥ /",
    "T09bsa032_u:5202": " phalaiśca nānārasagandhavarṇaiḥ saṃtoṣavṛttiṃ vibharāṃcakāra // Jm_34.1 //",
    "T09bsa032_u:5203": " dharmaṃ parebhyaḥ pravadan yathārhamārtān yathāśakti samuddharaṃśca /",
    "T09bsa032_u:5204": " nivārayaṃścāvinayādanāryānudbhāvayāmāsa parārthacaryām // Jm_34.2 //",
    "T09bsa032_u:5205": " iti paripālyamānastena mahāsattvena tasmin vanapradeśe sattvakāyaḥ sācāryaka iva bandhumāniva savidya iva rājanvāniva sukhamabhyavardhata /",
    "T09bsa032_u:5206": " dayāmahattvātparipālyamāno vṛddhiṃ yathāsau guṇato jagāma /",
    "T09bsa032_u:5207": " sa sattvakāyo 'pi tathaiva tena saṃrakṣyamāṇo guṇavṛddhimāpa // Jm_34.3 //",
    "T09bsa032_u:5208": " atha kadācitsa mahāsattvaḥ sattvānukampayā vanāntarāṇi samanuvicaraṃstīvravedanābhibhavādviceṣṭamānaṃ",
    "T09bsa032_u:5209": " digdhaviddhamivānyatamasmin vanapradeśe reṇusaṃparkavyākulamalinake sarasaṭaṃ sihaṃ dadarśa /",
    "T09bsa032_u:5210": " samabhigamya cainaṃ karuṇayā paricodyamānaḥ papraccha - kimidaṃ mṛgarāja?",
    "T09bsa032_u:5211": " bāḍhaṃ khalvakalyaśarīraṃ tvāṃ paśyāmī /",
    "T09bsa032_u:5212": " dvipeṣu darpātirasānuvṛttyā javaprasaṅgādathavā mṛgeṣu /",
    "T09bsa032_u:5213": " kṛtaṃ tavāsvāsthyamidaṃ śrameṇa vyādheṣuṇā vā rujayā kayācit // Jm_34.4 //",
    "T09bsa032_u:5214": " tad brūhi vācyaṃ mayi cedidaṃ te yadeva vā kṛtyamihocyatāṃ tat /",
    "T09bsa032_u:5215": " mamāsti yā mitragatā ca śaktistatsādhyasaukhyasya bhavān sukhī ca // Jm_34.5 //",
    "T09bsa032_u:5216": " (Vaidya 246)",
    "T09bsa032_u:5217": " siṃha uvāca - sādho pakṣivara na me śramajātamidamasvāsthyaṃ rujayā vyādheṣuṇā vā /",
    "T09bsa032_u:5218": " idaṃ tvasthiśakalaṃ galāntare vilagnaṃ śalyamiva māṃ bhṛśaṃ dunoti /",
    "T09bsa032_u:5219": " na hyenacchaknomya bhyavahartumudgarituṃ vā /",
    "T09bsa032_u:5220": " tadeṣa kālaḥ suhṛdām /",
    "T09bsa032_u:5221": " yathedānīṃ jānāsi,",
    "T09bsa032_u:5222": " tathā māṃ sukhinaṃ kuruṣveti /",
    "T09bsa032_u:5223": " atha bodhisattvaḥ paṭuvijñānatvādvicintya śalyoddharaṇopāyaṃ tadvacanaviṣkambhapramāṇaṃ kāṣṭhamādāya taṃ siṃhamuvāca - yā te śaktistayā samyak tāvatsvamukhaṃ nirvyādehīti /",
    "T09bsa032_u:5224": " sa tathā cakāra /",
    "T09bsa032_u:5225": " atha bodhisattvastadasya kāṣṭhaṃ dantapālyorantare samyagniveśya praviśya cāsya galamūlaṃ",
    "T09bsa032_u:5226": " tattiryagavasthitimasthiśakalaṃ vadanāgreṇābhihṛtyaikasmin pradeśe samutpāditaśaithilyamitarasmin",
    "T09bsa032_u:5227": " parigṛhya paryante vicakarṣa /",
    "T09bsa032_u:5228": " nirgacchanneva tattasya vadanaviṣkambhaṇakāṣṭhaṃ nipātayāmāsa /",
    "T09bsa032_u:5229": " sudṛṣṭakarmā nipuṇo 'pi śalyahṛnna tatprayatnādapi śalyamuddharet /",
    "T09bsa032_u:5230": " yadujjahārānabhiyogasiddhayā sa medhayā janmaśatānubaddhayā // Jm_34.6 //",
    "T09bsa032_u:5231": " uddhṛtya śalyena sahaiva tasya duḥkhaṃ ca tatsaṃjanitāṃ śucaṃ ca /",
    "T09bsa032_u:5232": " prītaḥ sa śalyoddharaṇādyathāsīt prītaḥ saśalyoddharaṇāttathāsīt // Jm_34.7 //",
    "T09bsa032_u:5233": " dharmatā hyeṣā sajjanasya /",
    "T09bsa032_u:5234": " prasādhya saukhyaṃ vyasanaṃ nivartya vā sahāpi duḥkhena parasya sajjanaḥ /",
    "T09bsa032_u:5235": " upaiti tāṃ prītiviśeṣasaṃpadaṃ na yāṃ svasaukhyeṣu sukhāgateṣvapi // Jm_34.8 //",
    "T09bsa032_u:5236": " iti sa mahāsattvastasya tadduḥkhamupaśamayya prītahṛdayastamāmantrya siṃhaṃ pratinanditastena yatheṣṭaṃ jagāma /",
    "T09bsa032_u:5237": " atha sa kadācitpravitataruciracitrapatraḥ śatapatraḥ paribhraman kiṃcitkvacit tadvidhamāhārajātamanāsādya",
    "T09bsa032_u:5238": " kṣudagniparigatatanustameva siṃhamacirahastasya hariṇataruṇasya māṃsamupabhuñjānaṃ",
    "T09bsa032_u:5239": " tadrudhirānurañjitavadananakharakesarāgraṃ saṃdhyāprabhāsamālabdhaṃ śaranmeghavicchedamiva dadarśa /",
    "T09bsa032_u:5240": " kṛtopakāro 'pi tu na prasehe vaktuṃ sa yācñāvirasākṣaraṃ tam /",
    "T09bsa032_u:5241": " viśāradasyāpi hi tasya lajjā tatkālamaunavratamādideśa // Jm_34.9 //",
    "T09bsa032_u:5242": " kāryānurodhāttu tathāpi tasya cakṣuṣpathe hrīvidhuraṃ cacāra /",
    "T09bsa032_u:5243": " (Vaidya 247)",
    "T09bsa032_u:5244": " sa cānupaśyannapi taṃ durātmā nimantraṇāmapyakaronna tasya // Jm_34.10 //",
    "T09bsa032_u:5245": " śilātale bījamiva prakīrṇaṃ hutaṃ ca śāntoṣmaṇi bhasmapuñje /",
    "T09bsa032_u:5246": " samaprakāraṃ phalayogakāle kṛtaṃ kṛtaghne vidule ca puṣpam // Jm_34.11 //",
    "T09bsa032_u:5247": " atha bodhisattvo nūnamayaṃ māṃ na pratyabhijānīta iti nirviśaṅkataraḥ samabhigamyainamarthivṛttyā prayuktayuktāśīrvādaḥ saṃvibhāgamayācata -",
    "T09bsa032_u:5248": " pathyamastu mṛgendrāya vikramārjitavṛttaye /",
    "T09bsa032_u:5249": " arthisaṃmānamicchāmi tvadyaśaḥpuṇyasādhanam // Jm_34.12 //",
    "T09bsa032_u:5250": " ityāśīrvādamadhuramapyucyamāno 'tha siṃhaḥ krauryamātsaryaparicayādanucitāryavṛttiḥ",
    "T09bsa032_u:5251": " kopāgnidīptayātipiṅgalayā didhakṣanniva vivartitayā dṛṣṭyā bodhisattvamīkṣamāṇa uvāca - mā tavadbhoḥ /",
    "T09bsa032_u:5252": " dayāklaibyaṃ na yo veda khādana visphurato mṛgān /",
    "T09bsa032_u:5253": " praviśya tasya me vaktraṃ yajjīvasi na tadbahu // Jm_34.13 //",
    "T09bsa032_u:5254": " māṃ punaḥ paribhūyaivamāsādayasi yācñayā /",
    "T09bsa032_u:5255": " jīvitena nu khinno 'si paraṃ lokaṃ didṛkṣase // Jm_34.14 //",
    "T09bsa032_u:5256": " atha bodhisattvastena tasya rūkṣākṣarakrameṇa pratyākhyānavacasā samupajātavrīḍastatraiva nabhaḥ samutpapāta /",
    "T09bsa032_u:5257": " pakṣiṇo vayamityarthataḥ pakṣavisphāraṇaśabdenainamuktvā pracakrāma /",
    "T09bsa032_u:5258": " athānyatamā vanadevatā tasya tamasatkāramasahamānā dhairyaprayāmajijñāsayā vā samutpatya taṃ mahāsattvamuvāca - pakṣivara,",
    "T09bsa032_u:5259": " kasmādimamasatkāramasya durātmanaḥ kṛtopakāraḥ /",
    "T09bsa032_u:5260": " san saṃvidyamānāyāṃ śaktāvapi marṣayasi?",
    "T09bsa032_u:5261": " ko 'rthaḥ kṛtaghnenānenaivamupekṣitena?",
    "T09bsa032_u:5262": " śaktastvamasya nayane vadanābhighātād visphūrjitaḥ pramathituṃ balaśālino 'pi /",
    "T09bsa032_u:5263": " daṃṣṭrāntarasthamapi cāmiṣamasya hartuṃ tanmṛṣyate kimayamasya balāvalepaḥ // Jm_34.15 //",
    "T09bsa032_u:5264": " atha bodhisattvastathāpyasatkāraviprakṛtaḥ protsāhyamāno 'pi tayā vanadevatayā svāṃ prakṛtibhadratāṃ pradarśayannuvāca - alamalamanena krameṇa",
    "T09bsa032_u:5265": " naiṣa mārgo 'smadvidhānām /",
    "T09bsa032_u:5266": " ārte pravṛttiḥ sādhūnāṃ kṛpayā na tu lipsayā /",
    "T09bsa032_u:5267": " tāmavaitu paro mā vā tatra kopasya ko vidhiḥ // Jm_34.16 //",
    "T09bsa032_u:5268": " vañcanā sā ca tasyaiva yanna vetti kṛtaṃ paraḥ /",
    "T09bsa032_u:5269": " ko hi pratyupakārārthī tasya bhūyaḥ kariṣyati // Jm_34.17 //",
    "T09bsa032_u:5270": " (Vaidya 248)",
    "T09bsa032_u:5271": " upakartā tu dharmeṇa paratastatphalena ca /",
    "T09bsa032_u:5272": " yogamāyāti niyamādihāpi yaśasaḥ śiryā // Jm_34.18 //",
    "T09bsa032_u:5273": " kṛtaśceddharma ityeva kastatrānuśayaḥ punaḥ /",
    "T09bsa032_u:5274": " atha pratyupakārārthamṛṇadānaṃ na tatkṛtam // Jm_34.19 //",
    "T09bsa032_u:5275": " upakṛtaṃ kila vetti na me parastadapakāramiti prakaroti yaḥ /",
    "T09bsa032_u:5276": " nanu viśodhya guṇaiḥ sa yaśastanuṃ dviradavṛttimabhipratipadyate // Jm_34.20 //",
    "T09bsa032_u:5277": " na vetti cedupakṛtamāturaḥ paro na yokṣyate 'pi sa guṇakāntayā śriyā /",
    "T09bsa032_u:5278": " sacetasaḥ punaratha ko bhavetkramaḥ samucchritaṃ pramathitumātmano yaśaḥ // Jm_34.21 //",
    "T09bsa032_u:5279": " idaṃ tvatra me yuktarūpaṃ pratibhāti -",
    "T09bsa032_u:5280": " yasmin sādhūpacīrṇe 'pi mitradharmo na lakṣyate /",
    "T09bsa032_u:5281": " aniṣṭhuramasaṃrabdhamapayāyācchanaistataḥ // Jm_34.22 //",
    "T09bsa032_u:5282": " atha sā devatā tatsubhāṣitaprasāditamanāḥ sādhu sādhviti punaruktamabhipraśasya tattatpriyamuvāca -",
    "T09bsa032_u:5283": " ṛte jaṭāvalkaladhāraṇaśramādbhavānṛṣistvaṃ viditāyatiryatiḥ /",
    "T09bsa032_u:5284": " na veṣamātraṃ hi munitvasiddhaye guṇairupetastviha tattvato muniḥ // Jm_34.23 //",
    "T09bsa032_u:5285": " ityabhilakṣya pratipūjyainaṃ tatraivāntardadhe /",
    "T09bsa032_u:5286": " tadevaṃ protsāhyamāno 'pi sādhurnālaṃ pāpe pravartitumanabhyāsāditi sajjanapraśaṃsāyāṃ vācyam /",
    "T09bsa032_u:5287": " evaṃ kṣāntikathāyāmapyupaneyam - evaṃ kṣamāparicayānna vairabahulo bhavati,",
    "T09bsa032_u:5288": " nāvadyabahulo bahujanapriyo manoṅaśceti /",
    "T09bsa032_u:5289": " evaṃ pratisaṃkhyānabahulāḥ svāṃ guṇaśobhāmanurakṣanti paṇḍitā iti pratisaṃkhyānavarṇe vācyam /",
    "T09bsa032_u:5290": " tathāgatamāhātmye ca bhadraprakṛtyabhyāsavarṇe ca - evaṃ bhadraprakṛtirabhyastā tiryaggatānāmapi na nivartata iti /",
    "T09bsa032_u:5291": " // iti śatapatrajātakaṃ catustriṃśattamam //",
    "T09bsa032_u:5292": " // kṛtiriyamāryaśūrapādānām //"
}