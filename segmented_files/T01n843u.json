{
    "T01n843u_001:0": " gaṇḍīstavaḥ",
    "T01n843u_001:1": " ācārya-āryadevakṛtaḥ",
    "T01n843u_001:2": " āpātālāntadevāḥ suranaragarūḍā daityagandharvayakṣāḥ",
    "T01n843u_001:3": " siddhā vidyādharādyā jaladhitaṭagatā nāgasattvāḥ samagrāḥ |",
    "T01n843u_001:4": " gaṇḍīśabdaṃ samantād rabhasitamanasaḥ svāsane'smin prasannāḥ",
    "T01n843u_001:5": " śrotuṃ [sādho]radhīrā vimalaguṇagaṇasyāsya trailokyabandhoḥ || 1 ||",
    "T01n843u_001:6": " līlāvāsitacāmaraiścaladaho kāñcīprapañcālasat",
    "T01n843u_001:7": " prāñcatkāñcanakiṅkiṇībhiraraṇat svāsīvahaṃsasvanāḥ |",
    "T01n843u_001:8": " tāruṇyāmalanīlanīrajadala śyāmāṅkamārāṅganā-",
    "T01n843u_001:9": " ścakrūryasya na mānasasya vikṛtiṃ buddhāya tasmai namaḥ || 2 ||",
    "T01n843u_001:10": " yeṣāmasti prasādo bhagavati sugate mārabhidyogayukte",
    "T01n843u_001:11": " ye vā sadyaḥ prasannāḥ sugatasutakṛte svasti yeṣāṃ ca bhaktiḥ |",
    "T01n843u_001:12": " gaṇḍīmāhatya cāsmin jagati śubhakarāṃ śākyasiṃhasya śāstuḥ",
    "T01n843u_001:13": " kṛtvā śuddhāntasaṃsthāṃ suvihitamanasaḥ śrotumāyānti sarve || 3 ||",
    "T01n843u_001:14": " buddhaṃ trailokyanāthaṃ suranaranamitaṃ pārasaṃsāratīraṃ",
    "T01n843u_001:15": " dhīraṃ gambhīravantaṃ sakalaguṇanidhiṃ dharmarājyābhiṣiktam |",
    "T01n843u_001:16": " tṛṣṇāmārāntakāraṃ kalikaluṣaharaṃ kāmalobhāntavantaṃ",
    "T01n843u_001:17": " taṃ vande śākyasiṃhaṃ praṇamitaśirasā sarvakālaṃ namāmi || 4 ||",
    "T01n843u_001:18": " ṛmpaṃ ṛmpaṃ ṛṛmpaṃ ṭama ṭama ṭaṭamaṃ tundatundaṃ tutundaṃ",
    "T01n843u_001:19": " saṃ saṃ saṃ saṃ saṃ saṃ saṃ samasamamasamaṃ durma durma drudurmam |",
    "T01n843u_001:20": " nāgirnāgirnanāgistakhitakhitakhitastatyajurye raṇe vai",
    "T01n843u_001:21": " kaiḥ kaiḥ kaiḥ kaiśca kaiḥ kairjagati bhayaharā kīrtyate dharmagaṇḍī || 5 ||",
    "T01n843u_001:22": " kuruta kuruta śrīpaṃ dhyānasannāhamagnaṃ",
    "T01n843u_001:23": " grasati na khalu yāvad durnivāraḥ kṛtāntaḥ |",
    "T01n843u_001:24": " iti vadati janaughe bodhitā bhikṣusaṅghāḥ",
    "T01n843u_001:25": " kṣapitaduritapakṣākīrṇaniḥśeṣadoṣāḥ || 6 ||",
    "T01n843u_001:26": " yasminnabhyudite'khilaṃ tribhuvanaṃ yātyastamastaṅgate",
    "T01n843u_001:27": " yena jñānagabhastihastavisarairhastaṃ yatastanyate |",
    "T01n843u_001:28": " saddharmāmalamaṇḍalo daśabalaḥ saṃsārarātryantakaḥ",
    "T01n843u_001:29": " pāyādvai munibhāskaraḥ suragaṇān buddhaḥ prajābāndhavaḥ || 7 ||",
    "T01n843u_001:30": " cittaṃ yena jitaṃ gajendracapalaṃ jñānākṣarairnāṅkuśai-",
    "T01n843u_001:31": " rnaṣṭaṃ rāgatamo'ndhakārapaṭalaṃ jñānāgninā nāgninā |",
    "T01n843u_001:32": " dhvastaṃ mārabalaṃ praśāntamatinā kṣāntyāyudhairnāyudhai-",
    "T01n843u_001:33": " staṃ vande praṇatārtināśanapaṭuṃ buddhaṃ prabuddhaṃ munim || 8 ||",
    "T01n843u_001:34": " tīrthyānāmāśu sainyaṃ jhaṭiti vighaṭayan nākaniṣṭhapratiṣṭhaṃ",
    "T01n843u_001:35": " bhūyiṣṭhābhiḥ prabhābhirbhuvanamavataraṃstrāsayan bhāsurābhiḥ |",
    "T01n843u_001:36": " lakṣmīḥ pātālamūle sthitakanakamahāgarbhasiṃhāsanasthā",
    "T01n843u_001:37": " gītajyotiḥ svayaṃ vo diśatu daśabalo darśitaprātihāryaḥ || 9 ||",
    "T01n843u_001:38": " pādāṅguṣṭhe niviṣṭāṃ kṣipati pṛthuśilādyaiḥ sa rājātigurvī",
    "T01n843u_001:39": " cograṃ grīṣmapratāpapraśamamupagato valgunā mantrapūtām |",
    "T01n843u_001:40": " tāmeva trāsyamāno vighaṭayati sukhaṃ śvāsaniḥśvāsavātān",
    "T01n843u_001:41": " lokaṃ siddhāḥ praṇemuḥ sa diśatu bhagavān sampadaṃ sarvadarśī || 10 ||",
    "T01n843u_001:42": " bhagnā mārādirūpāḥ pralayabhayakarā baddhasannaddhakakṣā",
    "T01n843u_001:43": " nānā tīkṣṇāgrahastāḥ karituragamukhāḥ siṃhanādaṃ nadantaḥ |",
    "T01n843u_001:44": " buddhatvaṃ yena nītāḥ kuvalayadaladṛśā[prekṣitā] bhikṣusaṅghāḥ",
    "T01n843u_001:45": " dharmaṃ kāntaṃ [nitānta]maghadalanapaṭuṃ tīrthikāṇāṃ śṛṇudhvam || 11 ||",
    "T01n843u_001:46": " cittaṃ yasyāṅganāyā ratitaraladṛśā'pāṅgabhaṅgaiḥ subhaṅgaiḥ",
    "T01n843u_001:47": " kṣobhaṃ naivāśu nītaṃ kucakalaśabharairhāralīḍhaiḥ sulīḍhaiḥ |",
    "T01n843u_001:48": " tasyaiṣā dharmagaṇḍī madhurakalaravaṃ rāvate bhikṣusaṅghaṃ",
    "T01n843u_001:49": " dharmaṃ kāntaṃ tadīyaṃ paramabhayakaraṃ tīrthikāṇāṃ śṛṇudhvam || 12 ||",
    "T01n843u_001:50": " yaḥ śrīmān dharmacakre pramuditamanasā dharmaratnaikamauli-",
    "T01n843u_001:51": " rbhūyāṃsaṃ pūrṇadehaṃ vikasitavadanaṃ dharmaratnodagirantam |",
    "T01n843u_001:52": " siṃhākrāntāsanasthaḥ kanakagirinibho dharmanādaṃ nadantaṃ",
    "T01n843u_001:53": " tasyeyaṃ dharmagaṇḍī praṇadati satataṃ saṃśṛṇudhvaṃ jinasya || 13 ||",
    "T01n843u_001:54": " mā mā mā mīyakaṇṭhairḍimaḍimagagatā gāgagāgairgalantaiḥ",
    "T01n843u_001:55": " nā nā nā nopanītaṃ nanu nanu nanu mā dhuryamādhuryakāntaiḥ |",
    "T01n843u_001:56": " gītaiḥ kāmāṅganānāṃ pracalitamabhavad yasya ceto na śarmi",
    "T01n843u_001:57": " tasyaiṣā dharmaketoḥ paṭupaṭaharavā rāraṭītyugragaṇḍī || 14 ||",
    "T01n843u_001:58": " kiṃ saṃvartapradattaprasavavanacarā dīrghasaṃrambhanādāḥ",
    "T01n843u_001:59": " kiṃ vā nirvāṭaghātaḥ kimuta bhagavatī hukṛtirvajrapāṇeḥ |",
    "T01n843u_001:60": " tatsarvaṃ vai janānāṃ pravacanamatayo draṣṭumantaḥpravṛttā",
    "T01n843u_001:61": " buddhasyodāramūrtestridaśabhayakaro gaṇḍivādaḥ sa eṣaḥ || 15 ||",
    "T01n843u_001:62": " ūrjāsaṃghātimārā vikṛtanakhamukhā raudrasiṃha[sva]rūpāḥ",
    "T01n843u_001:63": " pātāle ratnadīpe prakaṭamaṇigaṇāḥ śabditāḥ parvatendrāḥ |",
    "T01n843u_001:64": " devendrairmauliratnaiḥ praṇamitacaraṇasyāsya viśvaikabandho",
    "T01n843u_001:65": " rautyeṣā hanyamānā yatiṣu śubhavidaḥ śākyasiṃhasya gaṇḍī || 16 ||",
    "T01n843u_001:66": " kīrtirnātha pramathakamanaṅgo'stu vā tattvadīyā",
    "T01n843u_001:67": " dīnānāthoddharaṇa purato gīyate māraśatroḥ |",
    "T01n843u_001:68": " khindaṃ khindaṃ khikhindaṃ khuda khuda sukhadaṃ dattake dattutundaṃ",
    "T01n843u_001:69": " tundaṃ tundaṃ tutundaṃ dhvanipaṭupaṭahaiḥ siddhagandharvanāgaiḥ || 17 ||",
    "T01n843u_001:70": " mārairnānāprakārairvikṛtaśatamukhairbhūrivaktrairjvaladbhi-",
    "T01n843u_001:71": " rbhīmairaṭṭāṭṭahāsaiḥ palalakavalitaiḥ siṃhanādaṃ nadadbhiḥ |",
    "T01n843u_001:72": " kālākārairanekairgahanabhayakaraiḥ sarvato bhīṣayadbhi-",
    "T01n843u_001:73": " rvyāptaṃ ceto na yasya kṣaṇamapi niyataṃ mārabhaṅgaḥ sa vo'vyāt || 18 ||",
    "T01n843u_001:74": " rājā niṣkaṇṭarājyo bhavatu vasumatī sarvasasyābhipurṇā",
    "T01n843u_001:75": " kāle varṣantu meghā vyapagatavipadaḥ santu lokāḥ samastāḥ |",
    "T01n843u_001:76": " vīhāre karmapūrṇaṃ yadakhilanṛṇāṃ sarvavidhnopaśānti-",
    "T01n843u_001:77": " ranyonyaprītibhāvād bhavatu sukhamayo vītarāgāryasaṅghaḥ || 19 ||",
    "T01n843u_001:78": " śāstuḥ saddharmaratnaṃ sugatavarasutān prerayantī viśuddhayed",
    "T01n843u_001:79": " rāgadveṣairvimūḍhān viṣamapathagatān rāvayantī jayantī |",
    "T01n843u_001:80": " sattvānuttārayantī praśamaśaraśatairvidyamānārthavantaṃ",
    "T01n843u_001:81": " śāstuḥ saṃprītihāryaṃ vividhavararutaiḥ śāntikārī janasya || 20 ||",
    "T01n843u_001:82": " spheṭantaṃ vāranāryā vikaṭagaṇaghaṭāṭṭāṭṭahāsaṃ nadantaṃ",
    "T01n843u_001:83": " khelantaṃ visphurantaṃ jvaladanalaśikhākāntalīlāṃ dadantam |",
    "T01n843u_001:84": " bhantaṃ premaprakāmaṃ sphuṭaduruvacasaṃ kāmadhātvīśvaratvaṃ",
    "T01n843u_001:85": " taṃ vande vandanīyaṃ sakalabhayaharaṃ buddhavīraṃ suvīram || 21 ||",
    "T01n843u_001:86": " saṃpanne'ṅguṣṭhapadme jhaṭiti hṛdi tathā kaṇṭha evopakaṇṭhe",
    "T01n843u_001:87": " ḍhakkāsaṃkāśatālaiḥkalapaṭupaṭahaiḥ śaṅkhanirghoṣighoṣaiḥ |",
    "T01n843u_001:88": " hā hā hu hū kṛtā ye jhaṭiti kaṭakaṭairbhīmanādānumodaiḥ",
    "T01n843u_001:89": " kṣudraṃ ceto na caitat suravarajayino yasya tasmai namo'stu || 22 ||",
    "T01n843u_001:90": " garjantaṃ vāgviśeṣaṃ prakaṭapaṭuravairdivyagāndharvaśabdai-",
    "T01n843u_001:91": " rnānānāgendrayakṣaiḥ stuticaṭulaśataiḥ pūjyamānā mahadbhiḥ |",
    "T01n843u_001:92": " sāṃkhye māheśvarīyānasuragurutam.................................",
    "T01n843u_001:93": " .............................mārabhantī karakamalagatā śāntimārāraṭīti || 23 ||",
    "T01n843u_001:94": " dattvā sarvasvadānī kratukanakamayaṃ vārāṇānāṃ śataṃ vā",
    "T01n843u_001:95": " rājyaṃ putraṃ kalatraṃ svatanumapi śiraścakṣuṣāṃ vā sahasram |",
    "T01n843u_001:96": " yenā...........................bhirapi śatairvatsarāṇāṃ vyayatvāt",
    "T01n843u_001:97": " samyaksambodhiragrā sa jayati sugataḥ śāntaye sajjanānām || 24 ||",
    "T01n843u_001:98": " nānārūpavirūpadṛśyavikṛterbhūyo grased bhūtibhi-",
    "T01n843u_001:99": " rbodhairyoṣiti rodhanaprajanitajyotirjvala[dbandha]naiḥ |",
    "T01n843u_001:100": " mārasyānucarairna yasya sudhiyaḥ kiñcinmanaḥ kampitaṃ",
    "T01n843u_001:101": " nṛtyairvā sugatasya mārajayino gaṇḍī raṇatyadbhūtam || 25 ||",
    "T01n843u_001:102": " yasyā nādaṃ niśamya śravaṇasukhakaraṃ yānti tṛptiṃ samantāt",
    "T01n843u_001:103": " pretā bhūmīmukhādyāḥ pṛthutaravapuṣaḥ kṣutpipāsābhibhūtāḥ |",
    "T01n843u_001:104": " samyagabhaktyā prasannaiḥ suranaravapuṣaiḥ śrūyate cāturairyā",
    "T01n843u_001:105": " sā gaṇḍī pātu viśvaṃ daśabalabalinastasya mānā manojñā || 26 ||",
    "T01n843u_001:106": " nānāvādyakarīndravājimahiṣavyāghrādiśabdairyutaṃ",
    "T01n843u_001:107": " cañcatkuntasubāṇatomaragadācakrādiśastrodyatam |",
    "T01n843u_001:108": " bhagnaṃ sainyamanena yodhasahitaṃ mārasya yena kṣaṇāt",
    "T01n843u_001:109": " tasyeyaṃ karuṇānidherbhagavataḥ pāyājjagad gaṇḍikā || 27 ||",
    "T01n843u_001:110": " dharme saṃrambhacittāḥ prabhavahatavidhiḥ pāpataḥ sarvadaiva",
    "T01n843u_001:111": " dāne śīle kṣamāyāṃ paṭhati sakaruṇe sajjanāḥ saṃyatāḥ syuḥ |",
    "T01n843u_001:112": " ityevaṃ sarvasattvān sumadhuraraṇitairbodhayantī viśuddhā",
    "T01n843u_001:113": " tannaḥ puṇyairvacobhistrijagati sakalaṃ buddhavīrasya gaṇḍī || 28 ||",
    "T01n843u_001:114": " śṛṇvantī sāvadhānā praśamatataśarābhyāsanairnaiva śabdaṃ",
    "T01n843u_001:115": " sendrādānandavajrī svabhuvananṛpatestuṅgaveleva devān |",
    "T01n843u_001:116": " vandībhūtān munīndrān pravacanapaṭutākārasaṃrambhaśabdai-",
    "T01n843u_001:117": " ryā gaṇḍī daṇḍaghātakramamanuraṇanād dundubhīvad dhunoti || 29 ||",
    "T01n843u_001:118": " huṃkārī padmayonistripuravijayino vallabhaḥ śūlapāṇi-",
    "T01n843u_001:119": " rviṣṇuryad vajrapāṇiḥ surapatirasuradhvaṃsanaścakrapāṇiḥ |",
    "T01n843u_001:120": " ye vā cānye stuvanti pramatanijarave kṣobhabhāve kimāste",
    "T01n843u_001:121": " sarve tasyāṅaghrimūle vinayamupagatā geyamantraṃ stuvāmi || 30 ||",
    "T01n843u_001:122": " ajñān sarvajñanāthān munipadasahitān bhrāmayantī trilokaṃ",
    "T01n843u_001:123": " mārāṃścānyaprakārairvividhabhayakarān trāsayantī samastān |",
    "T01n843u_001:124": " pāpān protsārayantī viṣayaratidhiyaḥ paṇḍitān bodhayantī",
    "T01n843u_001:125": " proccaiḥ saṃruddhabodhyān pravadati bhuvane śākyasiṃhasya gaṇḍī || 31 ||",
    "T01n843u_001:126": " vyāghrayai dattvā svadehaṃ guṇaśatanivahaṃ puṇyasambhāralabdhaṃ",
    "T01n843u_001:127": " buddhatvaṃ yaḥ prayātaḥ pratihatadurito manmathonmādanārthī |",
    "T01n843u_001:128": " śāstā yaścādvitīyo bhavabhayabhiduro bhinnapāpābhisandhi-",
    "T01n843u_001:129": " stasyeyaṃ vai vicitrā stanati bhagavataḥ śākyasiṃhasya gaṇḍī || 32 ||",
    "T01n843u_001:130": " māyādevyāśca kukṣau janitajinavaraḥ śākyasiṃho munīndro",
    "T01n843u_001:131": " bhūmni prāyāttu madhye pravarasumuninā lokavṛkṣasya mūle |",
    "T01n843u_001:132": " devendrabrahmarudrāsuranaravibudhaiḥ snāpito yaḥ sa deva-",
    "T01n843u_001:133": " staṃ vande bhaktiratnaiḥ śaśadharakiraṇākṣodidehaṃ munīndram || 33 ||",
    "T01n843u_001:134": " mārairnānāprakārairasiparaśudhanurbāṇahastairjvaladbhi-",
    "T01n843u_001:135": " rbhīmāsyairduṣṭadaṃṣṭrairgajabhujagamukhaiḥ siṃhavaktraiḥ śvavaktraiḥ |",
    "T01n843u_001:136": " pratyañcenonamasya kṣaṇamapi śamitastasya buddhasya pādau",
    "T01n843u_001:137": " gantuṃ loko'pi sarvo dhruvamiti gatabhīścaiṣu gaṇḍī ninādyā || 34 ||",
    "T01n843u_001:138": " śrī gaṇḍīstavaḥ samāptaḥ |",
    "T01n843u_001:139": " kṛtiriyam ācārya-āryadevapādānām |"
}