{
  "SA15bsa061_u:0": "Vinītadevakṛtā Santānāntarasiddhiṭīkā",
  "SA15bsa061_u:1": "[mūlasahitā]",
  "SA15bsa061_u:2": "buddhipūrvāṃ kriyāṃ dṛṣṭvā svadehe 'nyatra tadgrahāt /",
  "SA15bsa061_u:3": "jñāyate yadi dhīścittamātre 'pyeṣa nayaḥ samaḥ //",
  "SA15bsa061_u:4": "cittamātramidaṃ sarvamuktavān yo jagadguruḥ /",
  "SA15bsa061_u:5": "santānāntarasiddhastaṃ praṇipatya vivicyate //",
  "SA15bsa061_u:6": "buddhipūrvāṃ kriyām ityādiślokenāsya prakaraṇasyābhidheyasambandhaprayojanāni darśitāni /",
  "SA15bsa061_u:7": "tatra santānāntarasattābhidheyam /",
  "SA15bsa061_u:8": "santānāntarasattāyāḥ siddhiḥ prayojanam /",
  "SA15bsa061_u:9": "tasya prayojanasyāpi prakaraṇenānena sādhyamānatvāttena sahāsyopāyopeyalakṣaṇasambandhaḥ /",
  "SA15bsa061_u:10": "kāryakāraṇādisambandhānāmasminnevāntarbhāvānna pṛthagvacanam /",
  "SA15bsa061_u:11": "bāhyārthavādinaḥ kila vijñānamātratāyāṃ santānāntarasattā nopapadyata iti codayanti /",
  "SA15bsa061_u:12": "tathāhi, ta evamāhuḥ - yeṣāṃ cittamātrameva sat,",
  "SA15bsa061_u:13": "asaṃśca bāhyārthaḥ,",
  "SA15bsa061_u:14": "na teṣāṃ prāṇyantarapratipattaye pratyakṣapramāṇamasti;",
  "SA15bsa061_u:15": "jñānamātrasya svāṃśamātrālambanatvāt,",
  "SA15bsa061_u:16": "vastutastu ālambanābhāvāt /",
  "SA15bsa061_u:17": "nāpyanumānam,",
  "SA15bsa061_u:18": "kāyavākkarmābhāvāt /",
  "SA15bsa061_u:19": "atha kāyavāgvijñaptibhyāṃ prāṇyantaramanumīyate cet;",
  "SA15bsa061_u:20": "vijñānamātratāpakṣe kāyavākkarmaṇorvijñaptī na staḥ /",
  "SA15bsa061_u:21": "nāpyāgamaḥ sambhavati,",
  "SA15bsa061_u:22": "tasya rūpaskandhāntarbhāvāt,",
  "SA15bsa061_u:23": "etasya ca pratikṣepāt /",
  "SA15bsa061_u:24": "tathāhi, āgamaḥ śabdātmako vā bhaved vyañjanasvabhāvo vā /",
  "SA15bsa061_u:25": "ubhayamapyetad bhavatpakṣe nāsti /",
  "SA15bsa061_u:26": "nāpi tadviṣaye rūpiṇa āgamasya prāmāṇyamiṣyate /",
  "SA15bsa061_u:27": "yato hyayaṃ viṣayaḥ pramāṇadvayaviṣayātīto mataḥ /",
  "SA15bsa061_u:28": "tathā sati, āgamādapi prāṇyantaraṃ pratipattuṃ na śakyata iti cet?",
  "SA15bsa061_u:29": "tathā vipratipannā bāhyārthāvādina evaṃ vaktavyāḥ /",
  "SA15bsa061_u:30": "vayamapi pratyakṣataḥ prāṇyantaraṃ naiva pratipadyāmahe /",
  "SA15bsa061_u:31": "na hi pratyakṣādarvāgdarśinaḥ prāṇyantaramavagacchanti /",
  "SA15bsa061_u:32": "nāpyāgamo vyañjanasvabhāvaḥ /",
  "SA15bsa061_u:33": "kintu praṇetṛvaśād yo vākyapadavyañjanaviśeṣapratibhāsijñānotpādaḥ saḥ /",
  "SA15bsa061_u:34": "sa tu pratipattṛsantāne sannapyupacāratastathāgatasya vā kapilasya vā kaṇādasya vā karturvacanamiti vyapadiśyate /",
  "SA15bsa061_u:35": "evaṃ sarve 'pi bauddhā vācakaṃ śabdasāmānyākāraṃ jñānaṃ manyante;",
  "SA15bsa061_u:36": "na cāsti śabdaviśeṣaḥ,",
  "SA15bsa061_u:37": "'tasya pūrvamadṛṣṭatvād' ityādihetubhiḥ viśeṣākārasya vācakatvabhāvapratiṣedhāt /",
  "SA15bsa061_u:38": "vayamapi nāgamataḥ prāṇyantarapratipattimabhyupagacchāmaḥ,",
  "SA15bsa061_u:39": "api tvanumānāt /",
  "SA15bsa061_u:40": "taccānumānaṃ kāyavākkarmaṇorabhāve 'pi yathā pravartate yaddarśayitumāha - buddhipūrvāmityādi /",
  "SA15bsa061_u:41": "eṣa tāvat samudāyārthaḥ /",
  "SA15bsa061_u:42": "avayavārthastūcyate /",
  "SA15bsa061_u:43": "buddhiḥ jñānam /",
  "SA15bsa061_u:44": "sā cātra gamanāgamanasaṃlāpecchārūpā parigṛhyate,",
  "SA15bsa061_u:45": "kriyāhetutvāt tasyāḥ /",
  "SA15bsa061_u:46": "sāsti pūrvaṃ yasyāḥ kriyāyāḥ sā buddhipūrvā /",
  "SA15bsa061_u:47": "pūrveti śabdenātra kāraṇasya nirdeśaḥ,",
  "SA15bsa061_u:48": "kāraṇasya pūrvavartitvāt /",
  "SA15bsa061_u:49": "yadi nāma bāhyārthavādibhiḥ svasantāne tāṃ buddhipūrvāṃ kriyāṃ pratyakṣānumānābhyāmupalabhya paścātparasantāne grahād vivakṣitarūpā dhīḥ vijñānaṃ gamyate,",
  "SA15bsa061_u:50": "tadā cittamātre 'pyeṣa nayaḥ samaḥ /",
  "SA15bsa061_u:51": "atra kriyetyupalakṣaṇam /",
  "SA15bsa061_u:52": "mukhakāntiraktimādīnāmapi cittāntarasya gamakatvāt /",
  "SA15bsa061_u:53": "yadīti vacanena vakṣyamāṇabidhinā parapakṣe 'numānābhāvaṃ darśayati // 1 //",
  "SA15bsa061_u:54": "anumānamabhyupagamya tulyatāṃ khyāpayannāha -",
  "SA15bsa061_u:55": "ātmani cittaspandanapūrvau kriyābhilāpau dṛṣṭvānyatra tayordarśanād yadi spandanamanumīyeta,",
  "SA15bsa061_u:56": "cittamātre 'pyeṣa nayaḥ samaḥ /",
  "SA15bsa061_u:57": "ataścittamātratāvādī api paracittamanumātuṃ śaknoti /",
  "SA15bsa061_u:58": "ātmanītyādi /",
  "SA15bsa061_u:59": "cittasya spandanaṃ cittaspandanam /",
  "SA15bsa061_u:60": "atra spandaneti śabdaścikīrṣāyāṃ vartate /",
  "SA15bsa061_u:61": "kriyābhilāpau tu kāyavāgvijñaptyoḥ /",
  "SA15bsa061_u:62": "tenāyamartho bhavati - ātmani jigamiṣāvivakṣāpūrvayoḥ kriyābhilāpayordarśanāt parasantāne 'pi tau kriyābhilāpau copalabhya cittaspandanamanumīyata iti cet?",
  "SA15bsa061_u:63": "cittamātratāvāde 'pyeṣa nayaḥ samaḥ /",
  "SA15bsa061_u:64": "tathā sati, so 'pi paracittamanumīyāt /",
  "SA15bsa061_u:65": "atra spandanetyaviśeṣeṇoktam,",
  "SA15bsa061_u:66": "tathāpi pūrvaṃ cittaspandanamiti prakṛtenābhisambandhanīyam /",
  "SA15bsa061_u:67": "tasmāt sāmānyaśabdā api prakaraṇasāmarthyād viśeṣeṣvavatiṣṭhante // 2 //",
  "SA15bsa061_u:68": "nanu bāhyārthavāde tu paracittanimittake kāyavākkarmaṇī liṅgatvena svīkriyete,",
  "SA15bsa061_u:69": "antarjñeyavāde tayorabhāvāt kathaṃ sāmyamiti cet? evamāha -",
  "SA15bsa061_u:70": "tacca kāyavāgvijñaptipratibhāsi jñānaṃ jñānāntaraspandanaviśeṣeṇa vinā bhavatītyevaṃ na matam /",
  "SA15bsa061_u:71": "taccetyādi /",
  "SA15bsa061_u:72": "antarjñeyavādināpi kāyavāgvijñāptipratibhāsi kāyavāgvijñaptakārakaṃ jñānaṃ paracittasya spandanaviśeṣeṇa vinā bhavatīti na manyate /",
  "SA15bsa061_u:73": "svajñānādanyad yajjñānaṃ tat jñānāntaram /",
  "SA15bsa061_u:74": "tatsamprayuktaṃ spandanaṃ jñānāntaraspandanam,",
  "SA15bsa061_u:75": "tasya viśeṣastena /",
  "SA15bsa061_u:76": "viśeṣeti vacanena cikīrṣā,",
  "SA15bsa061_u:77": "vivakṣā ca parigṛhyete // 3 //",
  "SA15bsa061_u:78": "bāhyārthavādimatamāśaṅkyate -",
  "SA15bsa061_u:79": "atha parajñānasya kriyāyā anupalambhāt paradhīranumātuṃ na yujyata iti cet?",
  "SA15bsa061_u:80": "na; tulyatvāt /",
  "SA15bsa061_u:81": "atha parajñānasya kriyāyetyādi /",
  "SA15bsa061_u:82": "na bhavatā kadāpi parajñānapūrvake kriyāvāgākārake jñāne upalabhyete /",
  "SA15bsa061_u:83": "bhavatā tatkathamanumīyeta iti pūrvapākṣāśaṅkā /",
  "SA15bsa061_u:84": "antarjñeyavādyāha - na;",
  "SA15bsa061_u:85": "tulyatvāditi /",
  "SA15bsa061_u:86": "naiṣa doṣaḥ /",
  "SA15bsa061_u:87": "yato hi, eṣa upālambho bhavatāmapi tulyaḥ // 4 //",
  "SA15bsa061_u:88": "tattulyatvaṃ darśayati -",
  "SA15bsa061_u:89": "paro 'pi parajñānapūrvau tau kadāpi na paśyati /",
  "SA15bsa061_u:90": "ataḥ tenāpi tanna jñāyate /",
  "SA15bsa061_u:91": "paro 'pītyādi /",
  "SA15bsa061_u:92": "bāhyārthavādyapi paracittaspandanapūrvakau tau kriyābhilāpau na kadāpi paśyati /",
  "SA15bsa061_u:93": "tasmāt tenāpi paracittaṃ na pratipadyate /",
  "SA15bsa061_u:94": "atyantāsambaddho hyeṣa upālambhaḥ /",
  "SA15bsa061_u:95": "na hi samarthanāya prasiddhasambandho 'nvekṣaṇīyaḥ,",
  "SA15bsa061_u:96": "api tu doṣasāmyādeva paro nigṛhītaḥ /",
  "SA15bsa061_u:97": "tasmānna doṣāntaramucyate // 5 //",
  "SA15bsa061_u:98": "atrāsti paracittānumānopāya iti bāhyārthavādimatamāśaṅkayāha -",
  "SA15bsa061_u:99": "ātmanaścittasya paravartinornimittatvānupapatteḥ paracittaṃ jñāyata it cet?",
  "SA15bsa061_u:100": "kiṃ na yujyate?",
  "SA15bsa061_u:101": "ātmanaścittasya paravartinorityādi /",
  "SA15bsa061_u:102": "yasmādātmanaścittaṃ santānāntaravartinoḥ kriyābhilāpayoḥ kāraṇatvena na yujyate,",
  "SA15bsa061_u:103": "tasmātparacittamanumīyata iti pūrvapakṣāśaṅkā /",
  "SA15bsa061_u:104": "siddhantabādyāha - kiṃ na yujyata it /",
  "SA15bsa061_u:105": "kathamātmanaścittaṃ paravartinornimittitvena nopapadyate? ucyatām // 6 //",
  "SA15bsa061_u:106": "paro 'yuktatvaṃ darśayitumāha -",
  "SA15bsa061_u:107": "svasamutthāpakacittasya pratisaṃvedanābhāvāt /",
  "SA15bsa061_u:108": "svasamutthāpakacittasya pratisaṃvedanābhāvāditi /",
  "SA15bsa061_u:109": "parasantānabartinau kriyābhilāpau ātmacittanimittakau vā syātām,",
  "SA15bsa061_u:110": "paracittanimittakau veti dvidhā parīkṣā /",
  "SA15bsa061_u:111": "na tāvadātmacittaminittakau,",
  "SA15bsa061_u:112": "yasmānna svasantāne tayorsamutthāpakacoittasya saṃvedanaṃ bhavati // 7 //",
  "SA15bsa061_u:113": "hetupasaṃharannāha -",
  "SA15bsa061_u:114": "ātmacittaśrayiṇoścātmani darśanāt /",
  "SA15bsa061_u:115": "ātmacittaśrayiṇoścetyādi /",
  "SA15bsa061_u:116": "ahaṃ gacchāmi,",
  "SA15bsa061_u:117": "ahaṃ vadāmīti ye svacittanimittake kāravākkarmaṇī te svasantāne upalabhyete /",
  "SA15bsa061_u:118": "ātmanaścittamāśrayata iti vigrahaḥ /",
  "SA15bsa061_u:119": "atra āśrayīti śabdo nimittake // 8 //",
  "SA15bsa061_u:120": "bhavatvātmacittanimittakayoḥ svasantāne darśanam /",
  "SA15bsa061_u:121": "tena kim? tasmādāha -",
  "SA15bsa061_u:122": "tāvapi yadi yathā syātāṃ tādṛśāvupalabhyeyātām /",
  "SA15bsa061_u:123": "tāvapītyādi /",
  "SA15bsa061_u:124": "paravartikriyābhilāpāvapi yadyātmacittaśrayiṇau syātām,",
  "SA15bsa061_u:125": "tadā tāvapi ātmani dṛśyeyātām // 9 //",
  "SA15bsa061_u:126": "atha tau kathaṃ dṛśyete? āha -",
  "SA15bsa061_u:127": "anyathā darśanādanyannimittaṃ sidhyatīti cet?",
  "SA15bsa061_u:128": "anyathetyādi /",
  "SA15bsa061_u:129": "ayaṃ gacchati,",
  "SA15bsa061_u:130": "ayaṃ vadatītyevaṃ vicchinnadeśe dṛśyete /",
  "SA15bsa061_u:131": "svacittanimittakatvābhāve sati sāmārthyāccittāntaraṃ sidhyatīti pūrvapakṣāśaṅkā // 10 //",
  "SA15bsa061_u:132": "siddhāntavādyāha -",
  "SA15bsa061_u:133": "aparasminnapi samānameva,",
  "SA15bsa061_u:134": "svasamutthāpakacittasya saṃvedanābhāvāt /",
  "SA15bsa061_u:135": "aparasminnapītyādi /",
  "SA15bsa061_u:136": "antarjñeyavāde 'pi svasantāne vicchinnadeśapratibhāsinoḥ kriyābhilāpapratibhāsijñānayoḥ samutthāpakacittasya pratisaṃvedanaṃ na bhavati // 11 //",
  "SA15bsa061_u:137": "hetorupasaṃhāro 'pi tukya iti darśayannāha -",
  "SA15bsa061_u:138": "svacittaspandananimittake vijñāptipratibhāsinī jñāne cāntarmukhapratibhāsinī pratīteḥ bahirmukhapratibhāsinī anyanimittāditpadyete /",
  "SA15bsa061_u:139": "svacittaspandananimittake vijñāptipratibhāsinī jñāne cetyādi /",
  "SA15bsa061_u:140": "ye svacittaspandananimittake kriyāvākpratibhāsinī jñāne te cāntarmukhapratibhāsinī 'ahaṃ gacchami,",
  "SA15bsa061_u:141": "ahaṃ vadāmi' ityātmasambaddhavijñaptipratibhāsinī pratīyete /",
  "SA15bsa061_u:142": "parasantānavartinī tu 'ayaṃ gacchami,",
  "SA15bsa061_u:143": "ayaṃ vadati' iti bahirmukhapratibhāsinī pratīyete /",
  "SA15bsa061_u:144": "tasmādanyanimittadutpadyeta iti siddham /",
  "SA15bsa061_u:145": "svacittasya spandanaṃ svacittaspandanam,",
  "SA15bsa061_u:146": "tannimittaṃ yasyeti vigrahaḥ // 12 //",
  "SA15bsa061_u:147": "bāhyārthavādī bahirmukhajñānayoḥ spandanakāraṇatve sandihati -",
  "SA15bsa061_u:148": "animitte eva bahirmukhapratibhāsinīti kinneṣyete cet?",
  "SA15bsa061_u:149": "animitte eva bahirmukhapratibhāsinītyādi /",
  "SA15bsa061_u:150": "ye bahirmukhapratibhāsinī jñāne te 'nimitte iti kinneṣyete?",
  "SA15bsa061_u:151": "na spandananimittale iti vākyaśeṣaḥ /",
  "SA15bsa061_u:152": "bahirmukhetiśabdo vicchinnālambane /",
  "SA15bsa061_u:153": "bahirmukhaṃ pratibhāsituṃ śīlaṃ yayoste bahirmukhapratibhāsinī /",
  "SA15bsa061_u:154": "nāsti nimittamanayoriti animitte /",
  "SA15bsa061_u:155": "bhavatu kila nimittāmātrasya pratiṣedhaḥ tathāpi prakaraṇavaśāt spandanamātrasya pratiṣedho draṣṭavyaḥ // 13 //",
  "SA15bsa061_u:156": "siddhāntavādyāha -",
  "SA15bsa061_u:157": "animittatve sarvasyānimittatvaṃ prasajyeta /",
  "SA15bsa061_u:158": "animittatva ityādi /",
  "SA15bsa061_u:159": "yadi vicchinnapratibhāsinī kriyāvāgākārake jñāne spandanābhāve 'pi vinā kiṃcana kriyāvāgākāraṃ bhavet,",
  "SA15bsa061_u:160": "tadā sarvāṇyapi kriyāvāgākārakāṇi jñānāni spandanena vinā bhaveyuḥ;",
  "SA15bsa061_u:161": "viśeṣābhāvādityabhiprāyaḥ // 14 //",
  "SA15bsa061_u:162": "tatra yadyevaṃ vicintyeta -",
  "SA15bsa061_u:163": "vicchinnāvicchinnakṛto bhedastvastyeva /",
  "SA15bsa061_u:164": "tena vicchinnapratibhāsinoḥ animittatvam,",
  "SA15bsa061_u:165": "itarayostu sanimittatvamiti /",
  "SA15bsa061_u:166": "ata āha - vicchinnāvicchinnapratibhāsakṛto bhedo na jñānayoḥ spandanatvanimittabhedavibhāgakṛt /",
  "SA15bsa061_u:167": "vicchinnavicchinnapratibhāsetyādi /",
  "SA15bsa061_u:168": "vicchinnaḥ pratibhāso vicchinnapratibhāsaḥ /",
  "SA15bsa061_u:169": "tena kṛto bhedo viśeṣalakṣaṇaḥ /",
  "SA15bsa061_u:170": "sa tu yato na jñānayoḥ spandanatvanimittasya bhedakaḥ;",
  "SA15bsa061_u:171": "bahirmukhapratibhāsinī spandananimittake na bhavataḥ,",
  "SA15bsa061_u:172": "itare tu spandananimittake iti /",
  "SA15bsa061_u:173": "vibhāgastvatra vibhajya sthāpanaṃ nikṣepo vā // 15 //",
  "SA15bsa061_u:174": "atha nimittatvabhedābhāve ko doṣaḥ syāt? āha -",
  "SA15bsa061_u:175": "tenāvicchinnapratibhāsinorapyanimittatvaṃ bhavet,",
  "SA15bsa061_u:176": "viśeṣābhāvāt /",
  "SA15bsa061_u:177": "tenāvicchinnetyādi /",
  "SA15bsa061_u:178": "yato hyatra bhinnabhūtayoḥ jñānayoḥ kriyāvākpratibhāsatve na kaścid viśeṣo 'sti /",
  "SA15bsa061_u:179": "tasmād viśeṣābhāvādubhayamapi spandanatvanimittakaṃ na bhavet,",
  "SA15bsa061_u:180": "atha vobhayamapi spandananimittakam // 16 //",
  "SA15bsa061_u:181": "tadevaṃ jñānadvayasya sāmyaṃ sādhayitvopasaṃharannāha -",
  "SA15bsa061_u:182": "tathā sati, avicchinnatvaviśiṣṭaḥ pratibhāsabheda eva spandanapūrvako na bhavati /",
  "SA15bsa061_u:183": "kintarhi? vicchinnasyāpi kriyāviśeṣasya pratibhāsa eva /",
  "SA15bsa061_u:184": "tathā sati, avicchinnatvaviśiṣṭaḥ pratibhāsabheda ityādi /",
  "SA15bsa061_u:185": "yasmādevaṃ jñānadvayasya sāmyam,",
  "SA15bsa061_u:186": "tasmād yo 'vicchinnatvaviśiṣṭaḥ kriyāvākpratibhāsaḥ sa kevalaṃ spandananimittako na bhavati /",
  "SA15bsa061_u:187": "kintarhi? vicchinnapratibhāsasyāpi kriyāviśeṣasya pratibhāsamātraṃ spandananimittakam /",
  "SA15bsa061_u:188": "vicchinno viśeṣo 'syāstīti padvigrahaḥ /",
  "SA15bsa061_u:189": "kriyāviśeṣetyanena kriyābhilāpau darśayati /",
  "SA15bsa061_u:190": "eveti śabdo mātrārthe draṣṭavyaḥ /",
  "SA15bsa061_u:191": "tenātrāyaṃ samudāyārthaḥ - vicchinnāvicchinnabhedamanapekṣya sāmānyena kriyābhilāpayoḥ pratibhāsamātraṃ spandananimittakam /",
  "SA15bsa061_u:192": "yato hi kaścid vicchinno 'pi pratibhāsa spandanapūrvako dṛśyate,",
  "SA15bsa061_u:193": "kaścittavavicchinno 'pi nātmaspandanapūrvaka iti // 17 //",
  "SA15bsa061_u:194": "tasyaiva hetorvyabhicāraṃ vyājena darśayati -",
  "SA15bsa061_u:195": "śaropalaprakṣepaṇayantranirmāṇaparapracālanādikriyāviśeṣapratibhāsināṃ vicchinnasyāpi pratibhāsasya spandanapūrvakatvāt /",
  "SA15bsa061_u:196": "śaropalaprakṣepaṇetayādi /",
  "SA15bsa061_u:197": "śarāścopalāśca śaropalam,",
  "SA15bsa061_u:198": "śaropalau ca /",
  "SA15bsa061_u:199": "tayoḥ śaropalayoḥ prakṣepaṇamiti vigrahaḥ /",
  "SA15bsa061_u:200": "śaropalaprakṣepaṇāni yantraṃ ca nirmāṇaṃ ca parapracālanaṃ cetivigrahaḥ /",
  "SA15bsa061_u:201": "ādiśabdena māyādīnāṃ saṃgrahaḥ /",
  "SA15bsa061_u:202": "teṣāṃ kriyāviśeṣastu yathāyogaṃ deśāntaragamanādilakṣaṇaḥ /",
  "SA15bsa061_u:203": "tatra upalayantrayoḥ kriyāviśeṣo deśāntaragamanalakṣaṇaḥ /",
  "SA15bsa061_u:204": "nirmāṇasya kriyāviśeṣaḥ kṛtyābhidhānalakṣaṇaḥ /",
  "SA15bsa061_u:205": "parapracālanasya kriyāviśeṣaḥ gatilakṣaṇaḥ /",
  "SA15bsa061_u:206": "yeṣāṃ jñānānāṃ śaraprakṣepaṇādikriyāviśeṣapratibhāso 'sti tāni tathā /",
  "SA15bsa061_u:207": "bhavatu eteṣāṃ kriyāviśeṣāṇāṃ vicchinnaḥ pratibhāsaḥ,",
  "SA15bsa061_u:208": "tathāpi spandanapūrvakatvam /",
  "SA15bsa061_u:209": "etaduktaṃ bhavati - vicchinnapratibhāso 'spandanapūrvakatvena na vyāpta iti // 18 //",
  "SA15bsa061_u:210": "avicchinnapratibhāse 'pi vyabhicāraṃ darśayannāha -",
  "SA15bsa061_u:211": "parakṛtacālanādīnāṃ cāvicchinnasyāpyatadpūrvakatvāt /",
  "SA15bsa061_u:212": "parakṛtacālanādīnāṃ cāvicchinnasyāpītyādi /",
  "SA15bsa061_u:213": "pareṇa kṛtaṃ cālanamiti samāsaḥ /",
  "SA15bsa061_u:214": "ādiśabdena bhrāmaṇādīnāṃ saṃgrahaḥ /",
  "SA15bsa061_u:215": "parakṛtacālanādināmavicchinnapratibhāsānāṃ nātmaspandanapūrvakatvaṃ dṛśyate /",
  "SA15bsa061_u:216": "etaduktaṃ bhavati - bhavantu ete svadehasambaddhāḥ,",
  "SA15bsa061_u:217": "tathāpi nātmaspandanapūrvakā iti // 19 //",
  "SA15bsa061_u:218": "tadevamubhayatrāpi vyabhicārasadbhāvaṃ sādhayitvopasaṃharannāha -",
  "SA15bsa061_u:219": "tena hyatra kriyāviśeṣamātreṇa spandanasya pratītiriti yujyate /",
  "SA15bsa061_u:220": "tena hyatra kriyāviśeṣamātreṇetyādi /",
  "SA15bsa061_u:221": "yasmādevamubhayatra vyabhicārasadbhāvaḥ sādhitaḥ,",
  "SA15bsa061_u:222": "tasmāt kriyāvākyapratibhāsamātreṇa paracittamanumātuṃ śakyate;",
  "SA15bsa061_u:223": "na tu vicchinnāvicchinnapratibhāsamātreṇa /",
  "SA15bsa061_u:224": "kriyāviśeṣeti śabdaḥ kāyavāgjñiptipratibhāsaṃ darśayati /",
  "SA15bsa061_u:225": "mātreti śabdo vicchinnāvicchinnayoḥ bhedaṃ nirākaroti // 20 //",
  "SA15bsa061_u:226": "tatra yadyevaṃ cintyeta -",
  "SA15bsa061_u:227": "śaraprakṣepaṇādikriyāviśeṣāṇāṃ pratibhāsāstu vicchinnapratibhāsatve 'pi spandanatvapūrvakāḥ;",
  "SA15bsa061_u:228": "tadanyā vicchinnapratibhāsāstu na tathā syuḥ?",
  "SA15bsa061_u:229": "tasmādāha - tatra yadi kasyacidapūrvakatvam,",
  "SA15bsa061_u:230": "na ko 'pi tatpūrvaka syāt;",
  "SA15bsa061_u:231": "viśeṣābhāvāt /",
  "SA15bsa061_u:232": "tatra yadi kasyacidapūrvakatvamityādi /",
  "SA15bsa061_u:233": "yadi vicchinnāvicchinnajñānayoranyatarat spandanatvanibandhanaṃ neṣyate,",
  "SA15bsa061_u:234": "tadā kimapi spandanatvapūrvakaṃ na syāt /",
  "SA15bsa061_u:235": "kathamiti cet?",
  "SA15bsa061_u:236": "āha - viśeṣābhāvāditi /",
  "SA15bsa061_u:237": "sugamametad // 21 ////",
  "SA15bsa061_u:238": "upasaṃharannāha -",
  "SA15bsa061_u:239": "ataḥ kriyāviśeṣasāmānyaṃ spandanaviśeṣasāmānyasya gamakam /",
  "SA15bsa061_u:240": "ataḥ kriyāviśeṣasāmānyamityādi /",
  "SA15bsa061_u:241": "yato hi yadi kasyacidatatpūrvakatvaṃ bhavet sarvasyātatpūrvakatvaṃ prasajyeta /",
  "SA15bsa061_u:242": "ataḥ kriyāviśeṣamutsṛjya kriyāviśeṣasāmānyena spandanaviśeṣasāmānyamanumīyate /",
  "SA15bsa061_u:243": "kriyāviśeṣetivacanaṃ kriyābhilāpau darśayati /",
  "SA15bsa061_u:244": "sāmānyamiti śabdaḥ bahirantarmukhakṛtaṃ bhedaṃ pariharati /",
  "SA15bsa061_u:245": "na hyevaṃ śakyate 'numātum - ṃrāgād vadatīti vā dveṣādvā mohādvā /",
  "SA15bsa061_u:246": "tasmādeṣo 'tra samudāyārthaḥ - kriyābhilāpamātreṇa spandanamātramanumeyam,",
  "SA15bsa061_u:247": "na tu spandanaviśeṣam;",
  "SA15bsa061_u:248": "viśeṣe liṅgasya vyabhiucāraditi // 22 //",
  "SA15bsa061_u:249": "bāhyārthavādena samānatāṃ darśayitumāha -",
  "SA15bsa061_u:250": "tatra yathā kriyāmupalabhya,",
  "SA15bsa061_u:251": "ātmani spandanānupalambhādanyatra spandapratītiḥ;",
  "SA15bsa061_u:252": "tathā kriyāpratibhāsopalambhane 'pi /",
  "SA15bsa061_u:253": "tatra yathā kriyāmupalabhyetyādi /",
  "SA15bsa061_u:254": "bāhyārthavādinā yadi kriyāmupalabhya,",
  "SA15bsa061_u:255": "ātmani spandanānupalambhāt sāmarthyādanyatra spandanamanumīyata iti cet /",
  "SA15bsa061_u:256": "antarjñeyavāde 'pi tattulyam;",
  "SA15bsa061_u:257": "kriyāpratibhāsamupalabhya,",
  "SA15bsa061_u:258": "ātmani spandanānupalambhāt sāmarthyādanyatra spandanamanumīyate // 23 //",
  "SA15bsa061_u:259": "bāhyārthavādinā vicchinnapratibhāsasyānimittakatvaṃ yatpūrva coditam,",
  "SA15bsa061_u:260": "tadapi samānamiti darśayitum āha -",
  "SA15bsa061_u:261": "samānametat;",
  "SA15bsa061_u:262": "paro 'pi parakriyābhilāpayornimittaṃ nāstīti kinnecchati?",
  "SA15bsa061_u:263": "samānametadityādi /",
  "SA15bsa061_u:264": "bāhyārthavādyapi prāṇyantarasaṃbaddhapratibhāsinau kriyābhilāpau animittakāviti necchati // 24 //",
  "SA15bsa061_u:265": "bāhyārthavādyanimittau nābhyupagacchati /",
  "SA15bsa061_u:266": "tadavaśyamabhyupagantavyamiti darśayitumāha - tenāvaśyaṃ tau spandananimittakatvāttadabhāve na bhavata iti vaktavyam /",
  "SA15bsa061_u:267": "tenāvaśyamityādi /",
  "SA15bsa061_u:268": "tathāvipratipannena bāhyārthavādināvaśyamiyamupapattirvaktavyā - tayoḥ kriyābhilāpayoḥ spandanajanyarūpatvāt spandanābhāve tau na bhavata iti // 25 //",
  "SA15bsa061_u:269": "athābhyupagatāpīyamupapattiḥ kiṃ tayeti cet? āha -",
  "SA15bsa061_u:270": "paro 'pi tayoḥ pratibhāsau tathaiva vadet /",
  "SA15bsa061_u:271": "ataḥ nānayoḥ parasparaṃ bhedaḥ /",
  "SA15bsa061_u:272": "paro 'pi tayoḥ pratibhāsau tathaivetyādi /",
  "SA15bsa061_u:273": "antarjñeyavādyapi tathaiva vadet - vicchinnapratibhāsijñāne spandanajanyarūpatvāttadabhāve na bhavata iti /",
  "SA15bsa061_u:274": "tathā sati nānayoḥ bāhyārthavādāntarjñeyavādayoḥ parasparaṃ bhedo 'sti /",
  "SA15bsa061_u:275": "etaduktaṃ bhavati - yathā bāhyārthavādī parasambaddhakriyābhilāpau spandanajanyarūpatvāt tadabhāve na bhavata iti vadati,",
  "SA15bsa061_u:276": "tathaivāntarjñeyavādyapi bāhirmukhapratibhāsijñāne spandanajanyatvāt tadabhāve na bhavata iti vadet /",
  "SA15bsa061_u:277": "tathā sati nānayoḥ parasparaṃ kaścidbhedo / 'stīti // 26 //",
  "SA15bsa061_u:278": "bāhyārthavādināmāśaṅkāmudbhāvayitumāha -",
  "SA15bsa061_u:279": "yadi tatra pratibhāsinyoḥ spandananimittakatvamucyate,",
  "SA15bsa061_u:280": "svapnāvasthāyāmapi kinnocyate?",
  "SA15bsa061_u:281": "yadi tatra pratibhāsinyorityādi /",
  "SA15bsa061_u:282": "kriyābhilāpapratibhāsijñānayoḥ spandananimittakatvaṃ vadan yogācāraḥ svapnāvasthāyāmapi tayoḥ spandananimittakatvaṃ kinna vadatīti pūrvapakṣāśaṅkā // 27 //",
  "SA15bsa061_u:283": "siddhāntavādyāha -",
  "SA15bsa061_u:284": "sarvaṃ samānam /",
  "SA15bsa061_u:285": "paro 'pi svapnopalabdhaparakriyāvācau spandananimittike iti kinna vadati?",
  "SA15bsa061_u:286": "sarvaṃ samānamityādi /",
  "SA15bsa061_u:287": "na kevalaṃ pūrvaṃ samānam /",
  "SA15bsa061_u:288": "kiṃ tarhi? etadapi pūrveṇa saha sarvaṃ samānamiti śeṣaḥ /",
  "SA15bsa061_u:289": "tāmeva samānatāṃ darśayitumāha - paro 'pi svapnopalabdhaparakriyāvācāvityādi /",
  "SA15bsa061_u:290": "bāhyārthavādyapi svapnāvasthāyāṃ yau parasambaddhau kriyābhilāpāvupalabhyete tau paracittanimittakāviti kinna vadati // 28 //",
  "SA15bsa061_u:291": "bāhyārthavādīnāmuttaramāśaṅkyāha -",
  "SA15bsa061_u:292": "tayorabhāvāditi cet?",
  "SA15bsa061_u:293": "tayorabhāvāditi cediti /",
  "SA15bsa061_u:294": "svapne tu kriyābhilāpāveva na staḥ /",
  "SA15bsa061_u:295": "tatkathamabhāvasya spandananimittakatā bhavedityucyet // 29 //",
  "SA15bsa061_u:296": "antarjñeyavādyāha -",
  "SA15bsa061_u:297": "tathopalabdhisāmyāt kinna staḥ?",
  "SA15bsa061_u:298": "tathopalabdhisāmyāt kinna staḥ iti /",
  "SA15bsa061_u:299": "yathā jāgradavasthāyāṃ kriyābhilāpayorupalabdhiḥ tathā svapnāvasthāyāmapi /",
  "SA15bsa061_u:300": "tasmāt kriyābhilāpayorupalabdhasāmyāt kasmānna tau staḥ // 30 //",
  "SA15bsa061_u:301": "bāhyārthavādīnāṃ matamāśaṅkyāha -",
  "SA15bsa061_u:302": "atha middhenopahatatvāt puruṣasyārthaśūnyaṃ vijñānaṃ jāyata iti cet /",
  "SA15bsa061_u:303": "atha middhenetyādi /",
  "SA15bsa061_u:304": "puruṣasya middhenopahatatvāt bhrāntirbhavati /",
  "SA15bsa061_u:305": "tasmādarthaśūnye vijñāne jāyete /",
  "SA15bsa061_u:306": "tena svapne tayorabhāva iti pūrvapakṣāśaṅkā // 31 //",
  "SA15bsa061_u:307": "siddhāntavādyāha -",
  "SA15bsa061_u:308": "paramate 'pi tasmādeva parādhipatyaśūnyaṃ vijñānamupajāyate /",
  "SA15bsa061_u:309": "paramata ityādi /",
  "SA15bsa061_u:310": "antarjñeyavādīnāṃ mate 'pitasmāt middhena bhrāntatvādeva parādhipatyarahite kriyābhilāpākāreke jñāne jāyete itīṣṭam // 32 //",
  "SA15bsa061_u:311": "evaṃ tāvat sautrāntikena saha samānatāṃ pratipādya vaibhāṣikamatāśaṅkyāha -",
  "SA15bsa061_u:312": "atha svapne 'pi jñānasyārthavattvāttadopalabhyamānānyapi santānāntarāṇyeva iti cet /",
  "SA15bsa061_u:313": "atha svapne 'pi jñānasyārthavattvādityādi /",
  "SA15bsa061_u:314": "svapne 'pi jñānasyārthavattvāt svapnāvasthāyāṃ yeṣāṃ prāṇināmupalabdhirbhavati te ca sattvāḥ santyeva satyataḥ /",
  "SA15bsa061_u:315": "tasmāt kathaṃ sāmyamiti pūrvapakṣāśaṅkā // 33 //",
  "SA15bsa061_u:316": "siddhāntavādyāha -",
  "SA15bsa061_u:317": "paraṃ prativigrahītuṃ yadi yuktyāgamarahitastathāvidho 'sadvādaḥ samāśriyeta,",
  "SA15bsa061_u:318": "tadā parābhimataṃ tasya parādhipatyaṃ na ko 'pi nivārayet /",
  "SA15bsa061_u:319": "paraṃ prativigrahītuṃ yadi yuktvāgamarahita ityādi /",
  "SA15bsa061_u:320": "yaḥ yuktyā āgamācca rahitaḥ sa yuktyāgamarahitaḥ /",
  "SA15bsa061_u:321": "yuktyāgamarahito 'sau vādo 'sādhutvādasadevādaḥ /",
  "SA15bsa061_u:322": "yadi vaibhāṣikāḥ yogācārān prativigrahītuṃ tamabhyupagaccheyuḥ,",
  "SA15bsa061_u:323": "anena ca mama parājaya iti /",
  "SA15bsa061_u:324": "na, ayuktatvāt /",
  "SA15bsa061_u:325": "tadā yogācārabhimataṃ sattvasya tathāvidhaparadhipatyamapi na kaścinnivārayet /",
  "SA15bsa061_u:326": "tathāhi, bhavadbhiḥ svapnāvasthāyāṃ ye sattvāḥ abhyupagatāḥ,",
  "SA15bsa061_u:327": "teṣāmevādhipatyādasmākaṃ vijñaptipratibhāsāḥ jāyanta iti vaktavyaṃ bhavet /",
  "SA15bsa061_u:328": "tena hi yad viṣamatvaṃ yuktyāgamarahitatvaṃ tadevaṃ draṣṭavyam /",
  "SA15bsa061_u:329": "na kutaścidāgamataḥ svapnadṛṣṭarūpasya sadbhāvaḥ prajñāyate /",
  "SA15bsa061_u:330": "yuktyāpi nopapadyate /",
  "SA15bsa061_u:331": "tathā sati svapnadṛṣṭarūpasya sapratighatvaṃ sanidarśanatvañca bhavet /",
  "SA15bsa061_u:332": "tena hi hastyādīnāṃ gavākṣādiṣu praveśo nopapadyeta,",
  "SA15bsa061_u:333": "taddeśasthairapi dṛśyo bhavet /",
  "SA15bsa061_u:334": "atha sanidarśanaṃ sapratighaṃ ca neṣyate,",
  "SA15bsa061_u:335": "tadā rūpameva tanna bhavet /",
  "SA15bsa061_u:336": "nāpyavijñaptiniyamaḥ,",
  "SA15bsa061_u:337": "tadanabhyupagamāt /",
  "SA15bsa061_u:338": "yadātmānaṃ bahirgataṃ prekṣate,",
  "SA15bsa061_u:339": "tadā santānasya dvitvamapi prasajyeta /",
  "SA15bsa061_u:340": "prāṇyantaradarśane 'pūrvasattvotpattitpattirapi prasajyeta /",
  "SA15bsa061_u:341": "svapnakṛtābrahmācaryāt pārājikatvamapi prasajyeta /",
  "SA15bsa061_u:342": "svapnadṛṣṭarūpasya sadbhāvābhyupagame tvevemādayo bahavo doṣā prasajyante // 34 //",
  "SA15bsa061_u:343": "evaṃ tāvat samānatāṃ prasādhya svapakṣe yuktyāgamarahitatvaṃ parihartumāha -",
  "SA15bsa061_u:344": "etat keṣāñcinmata eva sarvāṇi tathāvidhāni jñānāni santānāntarāyattāni /",
  "SA15bsa061_u:345": "viśeṣastu sākṣātparamparayā ca /",
  "SA15bsa061_u:346": "etat keṣāñcinmata ityādi /",
  "SA15bsa061_u:347": "etadityāveśenoktam /",
  "SA15bsa061_u:348": "keṣāzncid yogācārāṇāṃ mata eva jāgradavasthāvat svapne 'pi tathāvidhānī kriyāvāgākārajñānāni parasantānā yattāni bhavanti /",
  "SA15bsa061_u:349": "viśeṣastu etāvanmātram - jāgradavasthāyāṃ sākṣādāyattāni,",
  "SA15bsa061_u:350": "svapnāvasthāyāṃ tu prāyeṇa paramparayā // 35 //",
  "SA15bsa061_u:351": "svapne 'pi sākṣādvṛtteḥ sambhāvanāṃ pratipādayitumāha -",
  "SA15bsa061_u:352": "kadācit svapne 'pi tasya sākṣātsantānāntarāyattatā iṣṭaiva /",
  "SA15bsa061_u:353": "kadācit svapne 'pītyādi /",
  "SA15bsa061_u:354": "sugamametat // 36 //",
  "SA15bsa061_u:355": "sākṣādvṛttitvaṃ darśannāha -",
  "SA15bsa061_u:356": "devādyadhiṣṭhānataḥ satyasvapnadarśanāt /",
  "SA15bsa061_u:357": "devādyadhiṣṭhānata ityādi /",
  "SA15bsa061_u:358": "devādyadhiṣṭhānataḥ supriyavaṇijo vijñaptipratibhāsīni jñānāni jāyante ādītyanena yogipiśācādīnāmadhiṣṭhānāni saṃgṛhītāni // 37 //",
  "SA15bsa061_u:359": "svapakṣamupasaṃharannāha -",
  "SA15bsa061_u:360": "tasmādasya naitadasadvādasamāśrayaḥ /",
  "SA15bsa061_u:361": "tasmādasyetyādi /",
  "SA15bsa061_u:362": "tasmādasyaivaṃvādino yogācārasya nāsadvādasamāśrayaḥ // 38 //",
  "SA15bsa061_u:363": "punaścāparasmin samānatāṃ sādhayituṃ sautrāntikaṃ pṛcchati -",
  "SA15bsa061_u:364": "tāvattayā kriyayāpi taccittaṃ kathaṃ jñāyate?",
  "SA15bsa061_u:365": "tāvattayā kriyayetyādi /",
  "SA15bsa061_u:366": "vijñaptipratibhāsasya gamakatvamityabhimataṃ tāvadavasthāpyam /",
  "SA15bsa061_u:367": "muhurbhavataiva paryanuyujyate - kasmāt bhavatparikalpitayā tayā kriyayā paracittaṃ jñāyate // 39 //",
  "SA15bsa061_u:368": "tathā paryanuyoge sautrāntika āha -",
  "SA15bsa061_u:369": "cittasya kāryatvāt /",
  "SA15bsa061_u:370": "cittasya kāryatvāditi /",
  "SA15bsa061_u:371": "yasmāccittasya kāryam,",
  "SA15bsa061_u:372": "tasmāt sā gamikā // 40 //",
  "SA15bsa061_u:373": "siddhāntavādyāha -",
  "SA15bsa061_u:374": "tasya kāryatvaṃ tu cittantare 'pi tulyamiti kathanna jñāyate?",
  "SA15bsa061_u:375": "tasya kāryatvamityādi kriyā cittasya kāryatvāccittasya gamiketi cet?",
  "SA15bsa061_u:376": "cittasya tatkāryatvaṃ tu kriyāpratibhāsijñāne 'pi tulyatvāttena kriyāpratibhāsenāpi kasmāt paracittaṃ na jñāyate // 41 //",
  "SA15bsa061_u:377": "siddhāntavādī hetūpasaṃhāravyājena parapratibhāsijñānameva liṅgatvenābhyupagamayitumāha -",
  "SA15bsa061_u:378": "api ca, yadi tatkriyā svasattāmātreṇa svasantānaṃ pratyāyet,",
  "SA15bsa061_u:379": "tadānupalabhya mānenāpi syāttathā pratipattiḥ /",
  "SA15bsa061_u:380": "api ca, yadi tatkriyetyādi /",
  "SA15bsa061_u:381": "kiñceyaṃ kriyā sattāmātrāt paracittamavabodhayed ohosvit jñānāt?",
  "SA15bsa061_u:382": "yadi tāvad sattāmātrāditi,",
  "SA15bsa061_u:383": "tadā kriyāmanupalabhyamānenāpi prāṇinā paracitta pratipadyeta // 42 //",
  "SA15bsa061_u:384": "paramatamāśaṅkyāha -",
  "SA15bsa061_u:385": "na; jñānāpekṣatvālliṅgasyeti cet /",
  "SA15bsa061_u:386": "na; jñānāpekṣatvādityādi /",
  "SA15bsa061_u:387": "na hi liṅgaṃ sattāmātrāt gamakaṃ bhavati /",
  "SA15bsa061_u:388": "kiṃ tarhi? jñānāt /",
  "SA15bsa061_u:389": "tasmānnāyaṃ doṣaḥ // 43 //",
  "SA15bsa061_u:390": "siddhāntavādyāha -",
  "SA15bsa061_u:391": "tadā tatra kimanayā paramparayā - paracittāt kriyā,",
  "SA15bsa061_u:392": "kriyātaḥ jñānam,",
  "SA15bsa061_u:393": "jñānāttasya pratipattiriti /",
  "SA15bsa061_u:394": "tadā tatretyādi syānmatam - liṅga jñānamapekṣya gamakamiti /",
  "SA15bsa061_u:395": "hanta, tarhi na kiñcit prayojanamanayā paramparayā /",
  "SA15bsa061_u:396": "tāṃ paramparāṃ darśayannāha - paracittāt kriyetyādi /",
  "SA15bsa061_u:397": "paramparā tu paracittāt kriyā utpadyate,",
  "SA15bsa061_u:398": "kriyātaḥ jñānam,",
  "SA15bsa061_u:399": "jñānāttasya pratipattiriti // 44 //",
  "SA15bsa061_u:400": "kaśya punarnyāya iti cedāha -",
  "SA15bsa061_u:401": "paracittaprabhavadharmi kriyāpratibhāsijñānamevāsya gamakaṃ bhavati /",
  "SA15bsa061_u:402": "paracittaprabhavadharmītyādi /",
  "SA15bsa061_u:403": "paracittaprabhavadharmi kriyāpratibhāsijñānameva gamakamiti manvīta /",
  "SA15bsa061_u:404": "paracittaprabhavadharmo 'syāstīti vigrahaḥ // 45 //",
  "SA15bsa061_u:405": "kriyetyapi yujyeta,",
  "SA15bsa061_u:406": "kriyāpratibhāsijñānamityapi yujyeta /",
  "SA15bsa061_u:407": "kaścātra viśeṣaḥ? tasmād āha -",
  "SA15bsa061_u:408": "tasyādhigatistvantaśastadāśritatvāt /",
  "SA15bsa061_u:409": "tasyādhigatistvantaśa ityādi /",
  "SA15bsa061_u:410": "yato hyabhyupagatāyāmapi kriyāyāṃ paracittasyādhigatistu kriyāpratibhāsijñānādhīnaiva /",
  "SA15bsa061_u:411": "tasmāttadevāstu /",
  "SA15bsa061_u:412": "kimanayā parikalpitayā kriyayā // 46 //",
  "SA15bsa061_u:413": "evaṃ paraṃ nigṛhya svamatamākhyātumāha -",
  "SA15bsa061_u:414": "spandanamātrasāmānyāṃ kriyābhilāpajñānasāmānyasya kāraṇatvāt kāryeṇa lāraṇasya gatiḥ /",
  "SA15bsa061_u:415": "spandanamātrasāmānyaṃ kriyābhilāpajñānasāmānyasyetyādi /",
  "SA15bsa061_u:416": "kriyābhilāpajñānasya sāmānyaṃ kriyābhilāpajñānasāmānyam /",
  "SA15bsa061_u:417": "tasya kāraṇaṃ tvaviśeṣeṇa spandanamātramiṣṭam /",
  "SA15bsa061_u:418": "tathā sati kriyāpratibhāsijñānasāmānyaṃ spandanamātrasāmānyasya gamakamiṣyate /",
  "SA15bsa061_u:419": "ata eva uktam - kāryeṇa karaṇasya gati iti /",
  "SA15bsa061_u:420": "jñānasāmānyetyatra sāmānyeti śabdena vicchinnāvicchinnapratibhāsakṛtaviśeṣaḥ nirākṛtaḥ /",
  "SA15bsa061_u:421": "spandanamātretyatra mātreti śabdena rāgādikṛtaviśiṣṭaspandanaṃ nirākriyate // 47 //",
  "SA15bsa061_u:422": "evaṃ sāmānyena kāryakāraṇabhāvaṃ nirdiśya kāryasya bhedamupadarśayitumāha -",
  "SA15bsa061_u:423": "tatra ātmaspandananimittakasyāntarmukhavṛttiḥ,",
  "SA15bsa061_u:424": "anyasyānyathā /",
  "SA15bsa061_u:425": "prāyeṇādhikṛtya asau bhedaḥ /",
  "SA15bsa061_u:426": "tatra ātmaspandananimittakasyetyādi /",
  "SA15bsa061_u:427": "ātmaspandanātsamutthitaṃ yajjñānaṃ tasyāntarmukhapratibhāsatayā vṛttiḥ,",
  "SA15bsa061_u:428": "paraspandanātsamutthitasya tu bahirmukhapratibhāsatayā /",
  "SA15bsa061_u:429": "mukheti śabdo 'trālambane vartate /",
  "SA15bsa061_u:430": "prāyeṇādhikṛtyetyanena śaraprakṣepaṇādīnāaṃ parakṛtacālanādīnāṃ ca pradarśanam / 48 //",
  "SA15bsa061_u:431": "tatra syānmatam - bhavatu jāgradavasthāyāṃ kāryakāraṇabhāvaḥ,",
  "SA15bsa061_u:432": "svapnāvasthāyāṃ tu tatkathamiti cet?",
  "SA15bsa061_u:433": "āha -",
  "SA15bsa061_u:434": "etayoḥ saḥ kāryakāraṇabhāvaḥ svāpādyavasthāyāmitarasyāmapi ca samānaḥ /",
  "SA15bsa061_u:435": "etayoḥ saḥ kāryakāraṇabhāva ityādi /",
  "SA15bsa061_u:436": "yaścānantaroktaḥ kāryakāraṇabhāvaḥ,",
  "SA15bsa061_u:437": "saḥ svāpajāgradavasthayośca samānaḥ /",
  "SA15bsa061_u:438": "ādītyanena kāmaśokādibhirupahatāvasthānāṃ parigrahaḥ // 49 //",
  "SA15bsa061_u:439": "nanu svapne samutthāpakaspandanameva nāsti /",
  "SA15bsa061_u:440": "tatkathaṃ kāryakāraṇabhāvasya samānateti / tasmādāha -",
  "SA15bsa061_u:441": "bhrāntyavasthāyāṃ yathāsvaṃ pratyayaviśeṣopāśrayāt paraspandanādinimittodbhūtavijñānavāsanaiva kadācitparābhogādeḥ vyavahitādapi vṛttiṃ labhate,",
  "SA15bsa061_u:442": "na tu atyantāsadābhogāt /",
  "SA15bsa061_u:443": "bhrāntyavasthāyāmityādi /",
  "SA15bsa061_u:444": "bhrāntyavasthāyāmiti middhenopahatādyavasthāyām /",
  "SA15bsa061_u:445": "yathāsvamityanena svapnasya middhaviśeṣaḥ,",
  "SA15bsa061_u:446": "narakādeḥ karmavipākāvasthā ca parogṛhyate /",
  "SA15bsa061_u:447": "pratyayaviśeṣo middhādiḥ /",
  "SA15bsa061_u:448": "upāśrayaṇam upāśrayaḥ /",
  "SA15bsa061_u:449": "pratyayaviśeṣasya upāśrayaḥ pratyayaviśeṣopāśrayaḥ /",
  "SA15bsa061_u:450": "pratyayaviśeṣamupāśrayata iti yāvat /",
  "SA15bsa061_u:451": "paracittena saṃprayuktaṃ spandanaṃ paraspandanam /",
  "SA15bsa061_u:452": "ādītyanena mukhakāntiraktimādīnāṃ janakacittasya paroigrahaḥ paraspandanādi ca nimittaṃ ceti samāsaḥ /",
  "SA15bsa061_u:453": "nimittatvamatrādhipatipratyayatvamiti draṣṭavyam /",
  "SA15bsa061_u:454": "yasya kriyādipratibhāsivijñānasya tadanyasmāt spandanādinimittādudbhavituṃ śīlamasti tat paraspandādinimittodbhūtavijñānam /",
  "SA15bsa061_u:455": "tasya vāsanā śaktiḥ /",
  "SA15bsa061_u:456": "parābhogaḥ paramanaskāraḥ ādītyanena tatkālabhāvināṃ tadanyapratyayānāṃ parigrahaḥ /",
  "SA15bsa061_u:457": "vyavahitaḥ kālaviprakṛṣṭaḥ /",
  "SA15bsa061_u:458": "apīti śabdo 'vyavahite devādyadhiṣṭhānāt svapnadarśane 'pi /",
  "SA15bsa061_u:459": "tasyāḥ vṛttilābhaḥ kriyāpratibhāsivijñānajananayogyātmatayā samavadhānam /",
  "SA15bsa061_u:460": "evamuktaṃ bhavati - bhrāntyavasthāyāṃ pratyayaviśeṣasya upāśrayāt paraspandanādinimittadudbhūtavijñānavāsanā kadācit vyavahitād parābhogādapi vṛttiṃ labhate /",
  "SA15bsa061_u:461": "yasyāstu parābhogo 'tyantāsanna tasmād vṛttiṃ labhate // 50 //",
  "SA15bsa061_u:462": "evaṃ svapnāvasthāyāmapi kriyāpratibhāsijñānānāṃ spandananimittakatvaṃ sādhayitvā upasaṃhartum āha -",
  "SA15bsa061_u:463": "tasmāt sarvāvasthāsu kriyādivijñapteḥ cittaspandanamanumīyata eva /",
  "SA15bsa061_u:464": "tasmāt sarvāvasthāsvityādi yasmādevamavyabhicāritvaṃ sādhitam,",
  "SA15bsa061_u:465": "tasmāt svāpajāgradubhayorapyavasthayoḥ kriyāpratibhāsāt cittaspandanamanumīyata eveti sthitam /",
  "SA15bsa061_u:466": "ādi ityanena abhilāparaktimādivijñaptīnāṃ parigrahaḥ // 51 //",
  "SA15bsa061_u:467": "evaṃ svamataṃ nirdoṣīkṛtya paramate doṣamudbhāvayitumāha -",
  "SA15bsa061_u:468": "kriyātaḥ spandanapratipattau svāpa itarasmiñca syāt pratipattiratha vā naiva kadācana /",
  "SA15bsa061_u:469": "kriyātaḥ spandanapratipattāvityādi /",
  "SA15bsa061_u:470": "yamnate kriyātaḥ spandanasya pratipattiḥ,",
  "SA15bsa061_u:471": "tanmate svpnādāvapi kriyātaḥ spandanasya pratipattirbhavet /",
  "SA15bsa061_u:472": "atha svapne kriyātaḥ spandanasya pratipattirneṣyeta,",
  "SA15bsa061_u:473": "tadā tat jāgradavasthāyāmapi yujyeta na kadāciyt kriyātaḥ spandanasya pratipattirbhavediti vākyaśeṣaḥ // 52 //",
  "SA15bsa061_u:474": "kathamiti cet? tasmādāha -",
  "SA15bsa061_u:475": "paraspandanābhāve 'pi kriyālambanodayāt /",
  "SA15bsa061_u:476": "paraspandanābhāve 'pītyādi /",
  "SA15bsa061_u:477": "tathāhi, svapne paracittaspandanābhāve 'pi kriyālambanam udeti /",
  "SA15bsa061_u:478": "yasyābhāve 'pi yadutpadyate,",
  "SA15bsa061_u:479": "na tattasya gamakaṃ yuktaṃ // 53 //",
  "SA15bsa061_u:480": "pratividhātukāmo bāhyārthavādyāha -",
  "SA15bsa061_u:481": "bhavatvālambanodayaḥ, na tu kriyā /",
  "SA15bsa061_u:482": "kriyayā spandanaṃ gamyete /",
  "SA15bsa061_u:483": "bhrāntyavasthāyāṃ kriyaiva na bhavati /",
  "SA15bsa061_u:484": "arthaśūnyajñānodayānna doṣaḥ /",
  "SA15bsa061_u:485": "bhavatvālambanodayarityādi /",
  "SA15bsa061_u:486": "ālambanaṃ tu spandanābhāve 'pyutpadyate, na tu kriyā /",
  "SA15bsa061_u:487": "asmākaṃ mate kriyā spandanasya gamakam /",
  "SA15bsa061_u:488": "sā ca bhrāntyavasthāyāṃ na bhavati /",
  "SA15bsa061_u:489": "kathaṃ na bhavati?",
  "SA15bsa061_u:490": "āha - arthaśūnyajñānodayāditi /",
  "SA15bsa061_u:491": "yasmāt bhrāntyavasthāyāmarthaśūnyāni jñānāni utpadhyante,",
  "SA15bsa061_u:492": "tasmānnaiṣa doṣa iti pūrvapakṣāśaṅkā // 54 //",
  "SA15bsa061_u:493": "siddhantavādyāha -",
  "SA15bsa061_u:494": "sarvaprakāravyapadeśasāmyāt kadācijjñānamarthaśūnyam,",
  "SA15bsa061_u:495": "anyadānyathetyeṣo 'dhikāraḥ kuto labdhaḥ?",
  "SA15bsa061_u:496": "sarvaprakāravyapadeśasāmyādityādi /",
  "SA15bsa061_u:497": "yasya vyapadeśasya santi sarve prakārāḥ sa sarvaprakāravyapadeśaḥ /",
  "SA15bsa061_u:498": "sarvaprakāravyapadeśasāmye svapnāvasthāyāṃ jñānamarthaśūnyamutpadyate,",
  "SA15bsa061_u:499": "jāgradavasthāyāṃ tu sārthamityetat jñānam,",
  "SA15bsa061_u:500": "adhikāro vā bhavatā kuto labdhaḥ?",
  "SA15bsa061_u:501": "evamuktaṃ bhavati - jāgradavasthāvat svapnāvasthāyāmapi dṛśyākārādayaḥ sarve santi /",
  "SA15bsa061_u:502": "tatkathaṃ tatra jñānamarthaśūnyamiti // 55 //",
  "SA15bsa061_u:503": "paramatamāśaṅkitumāha -",
  "SA15bsa061_u:504": "atha middhādināvasthānyathābhāvaścet /",
  "SA15bsa061_u:505": "atha middhādinetyādi /",
  "SA15bsa061_u:506": "yathāsyāmavasthāyāṃ middhadinārthaśūnyajñānānāmutpattirbhavati,",
  "SA15bsa061_u:507": "tathā anyathābhāva it pūrvapakṣāśaṅkā // 56 //",
  "SA15bsa061_u:508": "siddhāntavādyāha -",
  "SA15bsa061_u:509": "yadyevaṃ sambhavet,",
  "SA15bsa061_u:510": "bhavatu avidyoipaplutatvāttathodayaḥ /",
  "SA15bsa061_u:511": "yadyevaṃ sambhavedityādi /",
  "SA15bsa061_u:512": "yadi bhrāntivaśādavasthānyathābhāvādarthaśūnyaṃ jñānaṃ jāyata iti abhyupāgamyeta,",
  "SA15bsa061_u:513": "tadā mahābhramarājñyā avidyāyāḥ sadbhāvāt tadvaśācca sarvāṇi jñānānyarthaśūnyāni jāyanta iti manyeran // 57 //",
  "SA15bsa061_u:514": "tathā sati ko guṇaḥ? āha -",
  "SA15bsa061_u:515": "tathā satyarthāntaravādahānyā ete 'nekāśakyanigūhanāvatārāḥ mahākṛcchrā uttareṇaikena nihatā bhavanti /",
  "SA15bsa061_u:516": "tathā satyarthāntaravādetyādi /",
  "SA15bsa061_u:517": "arthāntaraṃ vadatīti arthāntaravādaḥ /",
  "SA15bsa061_u:518": "arthāntaravādasyaiva hānyā arthāntaravādahānyā /",
  "SA15bsa061_u:519": "asya kṣemadharmebhyaścyutatvādayukto bhavati /",
  "SA15bsa061_u:520": "yasmārthāntaravādasya aneke avatārāḥ doṣāḥ parihāralakṣaṇenāśakyanigūhanāḥ santyamī anekāśakyanigūhanāvatārāḥ /",
  "SA15bsa061_u:521": "mahāntaḥ kṛcchrāḥ santyasyeti mahākṛcchrāḥ /",
  "SA15bsa061_u:522": "uttereṇaikeneti ekasmāduttarāt /",
  "SA15bsa061_u:523": "nihatāḥ nirākṛtāḥ /",
  "SA15bsa061_u:524": "aśakyanigūhanāvatāratvaṃ tu kṛte ekasya parihāre 'nyānyadoṣodbhavāt /",
  "SA15bsa061_u:525": "evamuktaṃ bhavati - yadāvidyopaplutatvāt sarveṣāṃ jñānānāmarthaśūnyatvamabhyupagamyate,",
  "SA15bsa061_u:526": "tadārthāntaravādasya ye 'nekāśakyanigūhanāvatārāsta uttareṇaikena nirākṛtā bhavanti // 58 //",
  "SA15bsa061_u:527": "evaṃ santānāntarasiddhiṃ parisamāpyāvaśiṣṭān durupālambhān parihartukāmaḥ paramatamāśaṅkitum āha -",
  "SA15bsa061_u:528": "nanu tayoḥ darśanāt kāyavāgvijñaptibhyāṃ svamutthāpakacittasyānumānamiti nyāyyam /",
  "SA15bsa061_u:529": "na tu santānāntarasambaddhavijñāptipratibhāsijñāne paravijñaptī bhavitumarhataḥ,",
  "SA15bsa061_u:530": "tayoranupādānopādeyatvāditi cet /",
  "SA15bsa061_u:531": "nanu tayoḥ darśanātkāyavāgvijñaptibhyāmityādi /",
  "SA15bsa061_u:532": "nanvityanenākṣamyatāṃ darśayati /",
  "SA15bsa061_u:533": "nanu kāyavāgvijñaptipratibhāsābhyāṃ tayoḥ samutthāpakacittasyānumānamiti nyāyyam /",
  "SA15bsa061_u:534": "tatra syānmatam - etadapi samānamiti /",
  "SA15bsa061_u:535": "ata āha - santānāntarasambaddhetyādi /",
  "SA15bsa061_u:536": "ye ca śrotṛsantānasambaddhavijñaptipratibhāsijñāne spandanasya gamake iti bhavadbhiriṣṭe,",
  "SA15bsa061_u:537": "kathaṃ te vaktuḥ vijñaptī syātām?",
  "SA15bsa061_u:538": "atra santāneti śrotuḥ santānaḥ /",
  "SA15bsa061_u:539": "tamapekṣya antareti śabdena vaktuḥ parigrahaḥ /",
  "SA15bsa061_u:540": "kasmānnārhataḥ?",
  "SA15bsa061_u:541": "ityāha - tayoḥ anupādānopādeyatvāditi /",
  "SA15bsa061_u:542": "ayamabhiprāyaḥ - śrotṛsantānapratibaddhavijñaptipratibhāsasya na vaktuḥ vivakṣayā sahopādānopādeyabhāvaḥ,",
  "SA15bsa061_u:543": "bhinnasantānaparyāppannatvāditi pūrvapakṣaḥ // 59 //",
  "SA15bsa061_u:544": "tatra siddhāntavādyāha -",
  "SA15bsa061_u:545": "nocyate paracittasamitthitavijñaptirūpatvāt tatra pratibhāsijñānena samutthāpakacittaṃ gamyata iti /",
  "SA15bsa061_u:546": "kiṃ tarhi? tasya kāryatvāt /",
  "SA15bsa061_u:547": "nocyata ityādi /",
  "SA15bsa061_u:548": "paracittena samutthitā paracittasamitthitā /",
  "SA15bsa061_u:549": "paracittasamitthitā ca vijñaptiśceti paracittasamutthitavijñaptiḥ /",
  "SA15bsa061_u:550": "sā yasya pratibhāsino jñānasya rūpaṃ svabhāvo 'sti tattathā /",
  "SA15bsa061_u:551": "tasya bhāvaḥ tattvam /",
  "SA15bsa061_u:552": "tasmāt paracittasamutthitavijñaptirūpatvāt /",
  "SA15bsa061_u:553": "tatra vijñapteḥ pratibhāso 'syāstīti pratibhāsi /",
  "SA15bsa061_u:554": "evamuktaṃ bhavati - yasmāt tatra pratibhāsi jñānaṃ paracittasamutthitavijñaptirūpam,",
  "SA15bsa061_u:555": "tasmāt samutthāpakacittaṃ gamyata iti vayamapi nābhyupagacchāmaḥ /",
  "SA15bsa061_u:556": "yadi nābhyupagamyate,",
  "SA15bsa061_u:557": "kiṃ tarhi abhyupagamyata iti cet?",
  "SA15bsa061_u:558": "āha - kiṃ tarhi?",
  "SA15bsa061_u:559": "tasya kāryatvād iti /",
  "SA15bsa061_u:560": "yasmād vijñaptipratibhāsijñānaṃ paracittasya kāryam,",
  "SA15bsa061_u:561": "tasmāt paracittaṃ gamyate /",
  "SA15bsa061_u:562": "atra paracittaṃ vaktuścittamabhipretam // 60 //",
  "SA15bsa061_u:563": "yadi śrotṛsantānājjāte kriyāvāgākārake jñāne vijñaptitvena neṣyete,",
  "SA15bsa061_u:564": "kā punaranyā vijñaptiścet / tasmādāha -",
  "SA15bsa061_u:565": "vijñaptiriti samutthāpakacittasantānājjāte kriyāvāgākārake jñāne eva /",
  "SA15bsa061_u:566": "vijñaptirityādi /",
  "SA15bsa061_u:567": "samutthāpakacittasantānājjāte ye kriyāvāgākārake jñāne te vijñaptitvena vyapadiśyete /",
  "SA15bsa061_u:568": "evamuktaṃ bhavati - vaktureva ye gamanābhilāpane kriyāvāgākārake jñāne te vijñaptīti ucyete // 61 //",
  "SA15bsa061_u:569": "samutthāpakacittaṃ svaparasantānagatayoḥ kriyāvāgākārakajñāneyoryathā kāraṇabhāvo bhavati taddarśayitumāha -",
  "SA15bsa061_u:570": "samutthāpakacittaṃ ca tayorevopādānakāraṇam,",
  "SA15bsa061_u:571": "santānāntarajñānayostu adhipatipratyayaḥ /",
  "SA15bsa061_u:572": "samutthāpakacittam ca tayorityādi /",
  "SA15bsa061_u:573": "upādānākāraṇamasādhāraṇakāraṇe vartate /",
  "SA15bsa061_u:574": "samutthāpakacittaṃ svasantānagatayoḥ kriyāvāgākārakayorevopādānakāraṇam,",
  "SA15bsa061_u:575": "parasantānasambaddhayostvadhipatipratyayaḥ /",
  "SA15bsa061_u:576": "taccopādānakāraṇaṃ paratamapekṣya upanyastam /",
  "SA15bsa061_u:577": "svamate tu upādānakāraṇamālayavijñānamiṣyate,",
  "SA15bsa061_u:578": "na tu vivakṣācittam // 62 //",
  "SA15bsa061_u:579": "evaṃ tāvat svasantānāgatayoḥ kriyāvāgākārakayorvijñaptivaṃ pratipāditam /",
  "SA15bsa061_u:580": "santānāntarasaṃbaddhayośca sādhayitumāha -",
  "SA15bsa061_u:581": "vijñapterūpādānātte janite /",
  "SA15bsa061_u:582": "tatsambandhenopacārād vijñaptī bhavataḥ /",
  "SA15bsa061_u:583": "vijñapterūpādānātte janite ityādi /",
  "SA15bsa061_u:584": "vijñapteryadupādānakāraṇaṃ tena te santānāntarasambaddhakriyāvāgākārake jñāne janite /",
  "SA15bsa061_u:585": "tajjanisambandhena tena hetunā upacārād vijñaptīti vyapadiśyete // 63 //",
  "SA15bsa061_u:586": "syānmatam - svasamutthāpakacittasya vijñāpanād vijñaptiḥ /",
  "SA15bsa061_u:587": "na hi śrotā vaktṛsantānājjāte kriyāvākpratibhāsijñāne upalabhate /",
  "SA15bsa061_u:588": "tathā hi, vaktā śrotā cobhāvapi svasvapratibhāsamanu bhavataḥ /",
  "SA15bsa061_u:589": "tatkathaṃ te 'nālambane vijñaptitvena svasamutthāpakasya gamake iti / tasmādāha -",
  "SA15bsa061_u:590": "bhavatu svaparayoḥ svasvapratibhāsasyānubhavaḥ,",
  "SA15bsa061_u:591": "taimirikadvayadṛṣṭadvicandravat /",
  "SA15bsa061_u:592": "tathāvidhavijñānasya hetuḥ vāsanotpādasvabhāvaviśeṣo 'nādikālikaikārthagrāhādhyavasāyitvāt,",
  "SA15bsa061_u:593": "ekahetusambhūtayoḥ svaparavijñaptijñānayoḥ vijñaptitvena upacāraḥ /",
  "SA15bsa061_u:594": "bhavatu svaparayorityādi /",
  "SA15bsa061_u:595": "svapareti vaktā śrotā ca /",
  "SA15bsa061_u:596": "svasya svasya pratibhāsasya anubhavaḥ svasvapratibhāsasyānubhavaḥ /",
  "SA15bsa061_u:597": "taimirikadvayena pratibhāsasyānubhavaḥ taimirikadvayadṛṣṭadvicandram /",
  "SA15bsa061_u:598": "tena tulyatvāt tadvat /",
  "SA15bsa061_u:599": "tathāvidhavijñānamiti ekārthagrāhādhyavasāyi vijñānaṃ matam /",
  "SA15bsa061_u:600": "tasya hetuḥ ekārthagrāhādhyavasāyasyānubhavitṛ pūrvavijñānam /",
  "SA15bsa061_u:601": "tajjanitā vāsanā śaktirūpā /",
  "SA15bsa061_u:602": "tasyā utpāda utpādavyayalakṣaṇaparamparāyā udayaḥ /",
  "SA15bsa061_u:603": "svarūpa utpādasvabhāvaḥ /",
  "SA15bsa061_u:604": "tasya viśeṣa ekārthagrāhādhyavasāyivijñānopajanane samarthātmani sthitiḥ /",
  "SA15bsa061_u:605": "anādiścāsau kālaśceti anādikālaḥ /",
  "SA15bsa061_u:606": "tasmādāgato 'nādikālikaḥ /",
  "SA15bsa061_u:607": "atha vānādikāle bhavo 'nādikālikaḥ /",
  "SA15bsa061_u:608": "na ādikālikaḥ anādikālikaḥ /",
  "SA15bsa061_u:609": "ekaścāsau arthaśceti ekārthaḥ /",
  "SA15bsa061_u:610": "gamanavāgādisvaparavijñaptyoḥ buddhyā ekīkaraṇam /",
  "SA15bsa061_u:611": "ekārthagrāheti ekārthagrāhijñānam /",
  "SA15bsa061_u:612": "ekārthagrāhādhyavasāyi iti adhyavasāyijñānam /",
  "SA15bsa061_u:613": "tathā hi, vaktā caivaṃ cintayati - yanmayā kathitaṃ tat śrotrā jñātam /",
  "SA15bsa061_u:614": "śrotāpyevaṃ cintayati - yadanena kathitaṃ tanmayā pratītam /",
  "SA15bsa061_u:615": "ityevaṃ ekārthagrāhādhyavasāyaḥ /",
  "SA15bsa061_u:616": "ekahetunā samutthāpakena ye sambhūte te ekahetusambhūte /",
  "SA15bsa061_u:617": "svaparavijñaptijñānayoḥ vaktṛśrotṛkriyāvāgākārakajñānayoḥ vijñaptitvenopacāraḥ vijñaptitvena vyapadeśaḥ /",
  "SA15bsa061_u:618": "evaṃ vaktā śrotā ca svasvapratibhāsamanubhavataḥ /",
  "SA15bsa061_u:619": "tathāpi tayoḥ ya ekahetusambhūte kriyāvāgākārakajñāne ta ekārthapratītiniyamād vijñaptitvena vyapadiśyete /",
  "SA15bsa061_u:620": "ekārthagrāhādhyavasāyastu tathāvidhavijñānasya heturvāsanotpādasvabhāvaviśeṣo 'nādikālikatvād /",
  "SA15bsa061_u:621": "taimirikadvayadṛṣṭadvicandravaditi dṛṣṭāntaḥ /",
  "SA15bsa061_u:622": "ekaḥ taimirikaḥ dvitīyaṃ taimirikaṃ 'paśya' iti “aparaṃ candraṃ' darśayati /",
  "SA15bsa061_u:623": "tena ca 'dṛśyate” ityucyate /",
  "SA15bsa061_u:624": "tatra 'mayā asmaidarśitaḥ' ityevaṃ darśakasyābhimāno bhavati /",
  "SA15bsa061_u:625": "śrotāpi 'anena mahyaṃ darśitaḥ iti cintayati /",
  "SA15bsa061_u:626": "tathāpi tau svasvapratibhāsaṃ prativittaḥ /",
  "SA15bsa061_u:627": "tadvadatrāpi ekārthapratītiniyamāt svaparavijñaptijñānayorvijñaptitvenopacāro bhavati // 64 //",
  "SA15bsa061_u:628": "tṛṇāvalambina iva bāhyārthabādinaḥ prāhuḥ -",
  "SA15bsa061_u:629": "kiñca kriyādipratibhāsivijñānāt kāryaliṅgājjātaṃ yatparacittajñānaṃ",
  "SA15bsa061_u:630": "tatparacittaṃ viṣayīkriyata āhosvinna?",
  "SA15bsa061_u:631": "viṣayīkaraṇe 'rthāntaraṃ syāt /",
  "SA15bsa061_u:632": "aviṣayatve tu kathaṃ jñānena paracittasattā pratīyate?",
  "SA15bsa061_u:633": "tatsvarūpājñāne",
  "SA15bsa061_u:634": "tatsiddherasambhavāditi cet?",
  "SA15bsa061_u:635": "kiñca kriyādipratibhāsītyādi /",
  "SA15bsa061_u:636": "kriyādipratibhāso 'sti yasya vijñānasya tat kriyādipratibhāsivijñānam /",
  "SA15bsa061_u:637": "tadeva kāryaliṅgam /",
  "SA15bsa061_u:638": "tasmājjātaṃ kriyādipratibhāsivijñānāt kāryaliṅgājjātaṃ yat paracittasya svarūpaṃ viṣayīkaroti āhosvinneti dvidhā parīkṣā /",
  "SA15bsa061_u:639": "prathamavikalpe doṣaṃ darśayotumāha - viṣayīkaraṇa ityādi /",
  "SA15bsa061_u:640": "yadi nāma viṣayīkaroti,",
  "SA15bsa061_u:641": "tadā tasya viṣayaḥ pṛthak syāt /",
  "SA15bsa061_u:642": "dvitīyavikalpamupadarśayannāha - aviṣayatve tvityādi /",
  "SA15bsa061_u:643": "atha na viṣayīkaroti,",
  "SA15bsa061_u:644": "tadā kathaṃ paracittasattā jñāyate?",
  "SA15bsa061_u:645": "kathaṃ na jñāyate?",
  "SA15bsa061_u:646": "āha - tatsvarūpājñāna ityādi /",
  "SA15bsa061_u:647": "tatsvarūpajñānādhīno hi bhāvopacāraḥ /",
  "SA15bsa061_u:648": "sa tu tadabhāve na bhavatīti pūrvapakṣaḥ // 65 //",
  "SA15bsa061_u:649": "siddhāntavādinaḥ -",
  "SA15bsa061_u:650": "eṣa prasaṅgo 'pi samaḥ /",
  "SA15bsa061_u:651": "eṣa prasaṅgo 'pi sama iti // 66 //",
  "SA15bsa061_u:652": "samatāṃ darśayitumāha -",
  "SA15bsa061_u:653": "kriyāvāgbhyāṃ paracittapratipattimatāmapi tatsvarūpaviṣayīkaraṇe svacittajñānavattadākārasyāpi jñānaṃ prasajyeta /",
  "SA15bsa061_u:654": "tadajñāne tu tena tatsvarūpasya grahaṇaṃ katham /",
  "SA15bsa061_u:655": "kriyāvāgbhyāmityādi /",
  "SA15bsa061_u:656": "kiñca yadā bāhyārthāvādibhiḥ kriyāvāgbhyāṃ liṅgābhyāṃ paracittaṃ jñāyate,",
  "SA15bsa061_u:657": "tadā tasya paracittasya svarūpaṃ viṣayīkriyata āhosvinna?",
  "SA15bsa061_u:658": "yadi nāma viṣayīkriyate,",
  "SA15bsa061_u:659": "tadā paracittasyākāro 'pi jñāyeta /",
  "SA15bsa061_u:660": "atha na viṣayīkriyate,",
  "SA15bsa061_u:661": "tadā tena jñānena pratipattrā vā kathaṃ jñāyeta? // 67 //",
  "SA15bsa061_u:662": "bāhyārthāvādināṃ matamāśaṅkitumāha -",
  "SA15bsa061_u:663": "atha liṅgāt sāmānyādhigateḥ nākārasya pratītiriti cet?",
  "SA15bsa061_u:664": "atha liṅgāt sāmānyādhigate ityādi /",
  "SA15bsa061_u:665": "yasmālliṅgaṃ sāmānyena vyāptam,",
  "SA15bsa061_u:666": "na tu viśeṣeṇa /",
  "SA15bsa061_u:667": "tasmātsāmānyameva jñāyate,",
  "SA15bsa061_u:668": "na viśeṣa iti pūrvapakṣāśaṅkā // 68 //",
  "SA15bsa061_u:669": "siddhāntavādyāha -",
  "SA15bsa061_u:670": "kiñca tatsāmānyaṃ paracittamevānyadvā 'hosvidavācyam /",
  "SA15bsa061_u:671": "kiñca tatsāmānyamityādi /",
  "SA15bsa061_u:672": "kiñca tatsāmānyaṃ paracittameva vā,",
  "SA15bsa061_u:673": "anyadvā,",
  "SA15bsa061_u:674": "āhosvidavācyamiti tridhā parīkṣā // 69 //",
  "SA15bsa061_u:675": "vikalpadvayaṃ nirākartumāha -",
  "SA15bsa061_u:676": "anyatvāvācyatvayorekatve tvanena tatsāmānyameva gṛhyeta,",
  "SA15bsa061_u:677": "na paracittam /",
  "SA15bsa061_u:678": "tatkathamanena tad gamyate /",
  "SA15bsa061_u:679": "anyatvāvācyayorekatva ityādi /",
  "SA15bsa061_u:680": "anyatvapakṣe sāmānyameva gṛhyeta,",
  "SA15bsa061_u:681": "na paracittam /",
  "SA15bsa061_u:682": "tasmāt kathamanena jñānena tat paracittaṃ jñāyate?",
  "SA15bsa061_u:683": "avācyatvapakṣe 'pi eṣa eva nayaḥ // 70 //",
  "SA15bsa061_u:684": "abhedapakṣaṃ nirākartumāha -",
  "SA15bsa061_u:685": "nāpi sāmānyaṃ paracittameva /",
  "SA15bsa061_u:686": "tathā sati tadākārastāpi jñānaṃ prasajyeta ityuktam /",
  "SA15bsa061_u:687": "nāpi sāmānyaṃ paracittamevetyādi /",
  "SA15bsa061_u:688": "nāpi sāmānyaṃ paracittasya svarūpam /",
  "SA15bsa061_u:689": "kasmāt? āha - athā satītyādi /",
  "SA15bsa061_u:690": "yadi paracittādananyasya sāmānyasya grahaṇamabhyupagamyate,",
  "SA15bsa061_u:691": "tadā paracittākārasyāpi jñānaṃ prasajyeta ityuktaṃ prāk // 71 //",
  "SA15bsa061_u:692": "syādetat - tathāstu,",
  "SA15bsa061_u:693": "ko doṣaḥ? ucyate -",
  "SA15bsa061_u:694": "na hyeṣā anumānaprakriyā /",
  "SA15bsa061_u:695": "na hyeṣā anumānaprakriyeti // 72 //",
  "SA15bsa061_u:696": "tadeva vivṛṇoti -",
  "SA15bsa061_u:697": "na hyanumānamarthasvarūpasya grāhakam /",
  "SA15bsa061_u:698": "pratyakṣavat pratibhāsāsaviśiṣṭatvādeḥ prasaṅgāt /",
  "SA15bsa061_u:699": "na hyanumānamarthasvarūpasyetyādi /",
  "SA15bsa061_u:700": "na hyanumānaṃ svalakṣaṇasya grāhakatveneṣyate /",
  "SA15bsa061_u:701": "pratyakṣeti tu vaidharmyadṛṣṭāntaḥ /",
  "SA15bsa061_u:702": "kathanna svalakṣaṇasya grāhakatveneṣyate cet?",
  "SA15bsa061_u:703": "āha - pratibhāsāviśiṣṭatvādeḥ prasaṅgāditi /",
  "SA15bsa061_u:704": "anumānasyāpi pratyakṣavat sphuṭābhatā syāt /",
  "SA15bsa061_u:705": "ādirityanena pratyakṣodbhūtadharmiṇo atītādiviṣayasya cāgrāhakatvamapi prasajyeta // 73 //",
  "SA15bsa061_u:706": "syādetat - pratibhāsāviśiṣṭatvābhyupagamyata eveti / āha -",
  "SA15bsa061_u:707": "tena nāsya prāmāṇyam /",
  "SA15bsa061_u:708": "tena nāsya prāmāṇyamiti /",
  "SA15bsa061_u:709": "pratibhāsāviśiṣṭatvādāvabhyupagate sati anumānenārthasvarūpasya grahaṇam /",
  "SA15bsa061_u:710": "tena bhavatu prāmāṇyamiti cet?",
  "SA15bsa061_u:711": "naiṣa nyāyaḥ // 74 //",
  "SA15bsa061_u:712": "yadi pramāṇasya svalakṣaṇagrahaṇanibandhanatvaṃ neṣyate,",
  "SA15bsa061_u:713": "tatkathamasya pramāṇyamiti cedāha -",
  "SA15bsa061_u:714": "tatsvarūpāgrahe 'pyabhipretārthāvisaṃvādāt prāmāṇyam /",
  "SA15bsa061_u:715": "tatsvarūpāgrahe 'pītyādi /",
  "SA15bsa061_u:716": "na hyanumānena viṣayasvarūpasya grahaṇam,",
  "SA15bsa061_u:717": "apitu abhipretārthāvisaṃvādakatvāt prāmāṇyamiṣyate /",
  "SA15bsa061_u:718": "kvacit granthe 'tena nāsya prāmāṇyam' iti pāṭhaḥ /",
  "SA15bsa061_u:719": "tatra tvevaṃ yojanīyam - yadā pratibhāsādayo 'bhinnāḥ,",
  "SA15bsa061_u:720": "tadā pramāṇameva na taditi /",
  "SA15bsa061_u:721": "yadi anumānena svalakṣaṇaṃ gṛhyeta,",
  "SA15bsa061_u:722": "tarhi pramāṇameva neṣyate /",
  "SA15bsa061_u:723": "katham? āha - tatsvarūpāgrahe 'pītyādi /",
  "SA15bsa061_u:724": "svarūpasyāgrahe 'pyabhipretārthāvisaṃvāditvādasya prāmāṇyam,",
  "SA15bsa061_u:725": "na tu svalakṣaṇagrahaṇāditi // 75 //",
  "SA15bsa061_u:726": "syādevam - svalakṣaṇasyāgrahaṇe 'pyaparāparānumānena paracittamanumīyate /",
  "SA15bsa061_u:727": "kathaṃ tadgrahaṇaṃ nivāryate? ata āha -",
  "SA15bsa061_u:728": "dhūmādiliṅgājjātamapi na vahnyādisvarūpaviṣayi,",
  "SA15bsa061_u:729": "dṛṣṭenāviśeṣaprasaṅgāt,",
  "SA15bsa061_u:730": "anumānasyātītādau niḥsvabhāvatāyāṃ cāpravṛtteḥ,",
  "SA15bsa061_u:731": "arthakriyāprasaṅgācca /",
  "SA15bsa061_u:732": "dhūmādiliṅgājjātamapītyādi /",
  "SA15bsa061_u:733": "na hi dhūmādiliṅgājjātamanumānaṃ vahnyādeḥ svarūpasya grāhakatveneṣyate /",
  "SA15bsa061_u:734": "katham? āha - dṛṣṭenāviśeṣaprasaṅgāditi /",
  "SA15bsa061_u:735": "yadyanumānaṃ svalakṣaṇaviṣayaṃ gṛhṇīyāt,",
  "SA15bsa061_u:736": "tadā pratyakṣeṇa tulyatvaṃ prasajyeta /",
  "SA15bsa061_u:737": "nāpyanumānamatītānāgataviṣayi,",
  "SA15bsa061_u:738": "vastunaḥ niḥsvabhāvatāviṣayi ca syāt /",
  "SA15bsa061_u:739": "pratyakṣapratibhāsasyevānumānavikalpapratibhāsasyāpyarthakriyākāritvaṃ syāt // 76 //",
  "SA15bsa061_u:740": "syādetat - paracittānumāne tasyāvisaṃvāditvameva nāsti / ata āha -",
  "SA15bsa061_u:741": "paracittānumāne 'pyabhipretārthāvisaṃvādo 'styeva /",
  "SA15bsa061_u:742": "paracittānumāne 'pītyādi // 77 //",
  "SA15bsa061_u:743": "avisaṃvāditvasyopapattiṃ darśayannāha -",
  "SA15bsa061_u:744": "tatpravartanadvāreṇa prāṇyantarasattāṃ pratipadya punaḥ punarvyavahārapravṛttau tadādhipatyādāgatārthasya prāpteḥ /",
  "SA15bsa061_u:745": "tatpravartanadvāreṇa prāṇyantaramityādi /",
  "SA15bsa061_u:746": "pravṛttivyāpārāt paracittasyānumānam /",
  "SA15bsa061_u:747": "taddvāreṇa prāṇyantarasattāṃ pratipadya yadi punaḥ punarvyavahārapravṛttimabhilāṣavyāyāmānyatrānyatragamanādikāṃ kuryāt,",
  "SA15bsa061_u:748": "tadā prāṇyantararādhipatyenāgato 'rthassaṃlāpādiḥ prāpyate /",
  "SA15bsa061_u:749": "atha vā punaḥ punarvyavahārapravṛttimabhilāṣavyāyāmadeśāntaragamanādikāṃ kuryāt,",
  "SA15bsa061_u:750": "tadā prāṇyantarādhipatyena agato 'rthaḥ saṃlāpāt /",
  "SA15bsa061_u:751": "atha vā punaḥ punarvyahāre pravartanamiti saṃlāpādanu gṛhapraveśaḥ,",
  "SA15bsa061_u:752": "tadanu āsanadānam,",
  "SA15bsa061_u:753": "tadanu cānnapānadānam,",
  "SA15bsa061_u:754": "tadanu ca śayyāsanaprajñapanam,",
  "SA15bsa061_u:755": "pādaprakṣālanodakadānam,",
  "SA15bsa061_u:756": "pādamardanamityādīni // 78 //",
  "SA15bsa061_u:757": "kiṃ punaruttaravyahārasādhanāya prāmāṇyamiṣyata iti cet? ata āha -",
  "SA15bsa061_u:758": "tanmātraphalacintakasya lokasya prāṇyantarānumāne pravṛtteśca /",
  "SA15bsa061_u:759": "tanmātraphalacintakasyetyādi /",
  "SA15bsa061_u:760": "tanmātraṃ phalamiti tanmātraphalam /",
  "SA15bsa061_u:761": "taditi śabdo 'rthakriyāyāṃ vartate /",
  "SA15bsa061_u:762": "mātreti śabdaḥ māne /",
  "SA15bsa061_u:763": "yo lokaḥ tanmātraphalaṃ cintayati saḥ tanmātraphalacintakaḥ pravṛttaḥ /",
  "SA15bsa061_u:764": "evamuktaṃ bhavati - yo laukikaprāṇyantarasattāmanuminoti,",
  "SA15bsa061_u:765": "saḥ prāṇyantaradhipatyādāgatām arthakriyāṃ prāpnoti /",
  "SA15bsa061_u:766": "ceti śabdena tanmātraṃ lokasya pravṛttiphalamityartho 'vasīyate // 79 //",
  "SA15bsa061_u:767": "kathametat? āha -",
  "SA15bsa061_u:768": "uttarārthaviśeṣapratibhāsijñānānubhavodayamātreṇa puruṣasya nirākāṅkṣatvāt /",
  "SA15bsa061_u:769": "uttarārthaviśeṣapratibhāsītyādi /",
  "SA15bsa061_u:770": "uttārārthaviśeṣo dāhapākādiḥ /",
  "SA15bsa061_u:771": "tathā pratibhāsituṃ śīlaṃ yasya jñānasya tattathā /",
  "SA15bsa061_u:772": "tasyānubhavaḥ uttarārthaviśeṣapratibhāsijñānānubhavaḥ /",
  "SA15bsa061_u:773": "tasyodaya eva udayamātram /",
  "SA15bsa061_u:774": "nirākāṅkṣa ityākāṅkṣārahitaḥ /",
  "SA15bsa061_u:775": "tasya bhāvaḥ tattvam /",
  "SA15bsa061_u:776": "tasmāt nirākāṅkṣatvāt /",
  "SA15bsa061_u:777": "evamuktaṃ bhavati - yadā puruṣasya vahnyupalabdheranu dāhādipratibhāsijñānānubhavodayaḥ,",
  "SA15bsa061_u:778": "tadaivāyaṃ nirākāṅkṣo bhavati // 80 //",
  "SA15bsa061_u:779": "bhavatu tanmātreṇaiva puruṣaḥ nirākāṅkṣaḥ,",
  "SA15bsa061_u:780": "kintu kathaṃ tanmātreṇa pūrvajñānasya prāmāṇyamiti cet? āha -",
  "SA15bsa061_u:781": "pūrvajñānena vyavahārasamāpteḥ kṛtārthatvaṃ pramāṇatvena siddhatvāt /",
  "SA15bsa061_u:782": "pūrvajñānenetyādi /",
  "SA15bsa061_u:783": "yasmād yathoktavidhinā pūrvajñānena vyavahāraparisamāptiḥ,",
  "SA15bsa061_u:784": "tasmād arthakriyākāritvaṃ pramāṇatvena vyavasthāpyate // 81 //",
  "SA15bsa061_u:785": "atra paro vyabhicāraṃ darśayannāha -",
  "SA15bsa061_u:786": "nanu svapne 'pi pūrvajñānāduttarārthapratibhāsijñānāputpadyate /",
  "SA15bsa061_u:787": "na tanmātreṇa pūrvajñānasya prāmāṇyaṃ yujyate,",
  "SA15bsa061_u:788": "tadānīṃ sarveṣāṃ jñānānāṃ bhrāntatvāt /",
  "SA15bsa061_u:789": "nanu svapne 'pītyādi /",
  "SA15bsa061_u:790": "svapne 'pi pūrvajñānanimittakamuttarārthakriyāpratibhāsijñānam utpadyate /",
  "SA15bsa061_u:791": "na tanmātreṇa pūrvajñānasya prāmāṇyaṃ yujyate /",
  "SA15bsa061_u:792": "kathaṃ na yujyate?",
  "SA15bsa061_u:793": "āha - tadānīṃ sarveṣāṃ jñānānāmityādi /",
  "SA15bsa061_u:794": "svapne sarvāṇi jñānāni bhrāntānyeveti pūrvapakṣaḥ // 82 //",
  "SA15bsa061_u:795": "siddhāntavādyāha -",
  "SA15bsa061_u:796": "tatra vijñaptijñānaṃ na kadāciccittaspandanādhipatyena vinā udbhavatītyataḥ tābhyāṃ te anumīyete /",
  "SA15bsa061_u:797": "bhrāntivaśāt kadācid vyavahite 'pyudeti,",
  "SA15bsa061_u:798": "na tu tadādhipatyarahitatvam /",
  "SA15bsa061_u:799": "viśeṣastvasti sākṣātparamparayā cetyuktam /",
  "SA15bsa061_u:800": "tatra vijñaptijñānamityādi /",
  "SA15bsa061_u:801": "kriyāvāgākārakaṃ jñānaṃ spandanādhipatyena vinā nodbhavati /",
  "SA15bsa061_u:802": "ityataḥ tābhyāṃ te anumīyete /",
  "SA15bsa061_u:803": "viśeṣastvasyeṣaḥ - tato 'pio upaplutāvasthāyāṃ vyavahitādhipatyāt paramparayā udayaḥ,",
  "SA15bsa061_u:804": "jāgradavasthāyāṃ tu avyahitatvena /",
  "SA15bsa061_u:805": "sarvametad vivecitaṃ prāgeva // 83 //",
  "SA15bsa061_u:806_0": "evaṃ vijñaptijñānānāmubhayorapyavasthayoḥ spandanāyattatvaṃ sādhayitvā svapnāvasthāyāṃ",
  "SA15bsa061_u:806_1": "vijñaptijñānād uttarakālabhāvijñānāni yathā spandanāyattāni bhavanti tathā pratipādayitumāha",
  "SA15bsa061_u:806_2": "- tatra yathā pūrvavijñaptijñānānāṃ paramparayā spandanādhipatyādudayaḥ tathā taduttarāvasthābhāvināmapi /",
  "SA15bsa061_u:807": "tatra yathā pūrvavijñaptijñānānāmityādi /",
  "SA15bsa061_u:808": "svapnāvasthāyāṃ yathā pūrvavijñaptijñānānāṃ paramparayā spandanadhīpatyādudayaḥ,",
  "SA15bsa061_u:809": "tathā taduttarāvasthābhāvināmapi /",
  "SA15bsa061_u:810": "tatra paramparā tvevam - jāgradavasthāyāṃ prathamaṃ tāvat paraspandanādhipatyād vijñaptijñāne,",
  "SA15bsa061_u:811": "tābhyāṃ prāṇyantarasattāyā anumānam,",
  "SA15bsa061_u:812": "prāṇyantarasattānumānāt praveśajñānam,",
  "SA15bsa061_u:813": "tadanu abhivādananamaskārajñāne,",
  "SA15bsa061_u:814": "tābhyāmapyanu saṃlāpāsanadānādijñānam,",
  "SA15bsa061_u:815": "tathā ca paṭhanapāṭhanasvādhyāyādijñānāni,",
  "SA15bsa061_u:816": "tatastāvat kālakrameṇa śayanajñānam,",
  "SA15bsa061_u:817": "tataḥ nidrāmupaiti /",
  "SA15bsa061_u:818": "nidrāpūrvabhāvanāvaśācca punarvijñaptijñānayorudayaḥ /",
  "SA15bsa061_u:819": "tataḥ punaḥ prāṇyantarasattāyā anumānam /",
  "SA15bsa061_u:820": "tataśca punaḥ praveśasaṃlāpādijñānānāmudayaḥ // 84 //",
  "SA15bsa061_u:821": "praveśādijñānānāṃ pāramparyeṇotpattiḥ /",
  "SA15bsa061_u:822": "tāmeva darśayannāha -",
  "SA15bsa061_u:823": "vijñaptijñānāśrayaspandanottarāvasthācittasantānādeva paramparayotpādaḥ /",
  "SA15bsa061_u:824": "vijñaptijñānāśrayetyādi /",
  "SA15bsa061_u:825": "jāgradavasthāyāṃ vijñaptijñānasyāśrayo yatparasantānavartispandanaṃ tasya uttarāvasthā,",
  "SA15bsa061_u:826": "yā pramātranumānasyottaravartisaṃlāpādivyavahārākārajñānajananasamarthā /",
  "SA15bsa061_u:827": "tadbhāvīni yāni cittāni vijñaptijñānāśrayaspandanottarāvasthācittasantānaḥ,",
  "SA15bsa061_u:828": "tasmād yathoktaprakāreṇa svapnāvasthāyāṃ praveśādijñānānāṃ paramparayotpādaḥ // 85 //",
  "SA15bsa061_u:829": "syānmatam - bhavatu paramparayotpādaḥ,",
  "SA15bsa061_u:830": "vyabhicārastu tadavastha eva / ata evāha -",
  "SA15bsa061_u:831": "tatrāpi yādṛganumānaṃ tādṛgavisaṃvādo vyavahāraścāpyastyeveti kenāpi na gṛhyete /",
  "SA15bsa061_u:832": "tatrā yādṛganumānamityādi /",
  "SA15bsa061_u:833": "svapnāvasthāyāmapi yādṛk yāvatkālaṃ paracittasya anumānaṃ tādṛk tāvatkālamātraṃ saṃlāpādirūpo 'visaṃvādo 'styeva /",
  "SA15bsa061_u:834": "anyo 'nyasaṃbaddho vyavahāraścāpi tāvatkālamrātramastyeva /",
  "SA15bsa061_u:835": "ityataḥ na kaścid vyabhicāradoṣaḥ /",
  "SA15bsa061_u:836": "anyaiścāsyaivānyathā vyākhyā kriyate /",
  "SA15bsa061_u:837": "ta evaṃ vyācakṣate - tatra svapnāvasthāyāmapi kāryaliṅgasya kāraṇe 'vyabhicārād yādṛk utpattidharmatayā paramparayā pūrvajñānasyānumānam,",
  "SA15bsa061_u:838": "tādṛk aprabuddhacittasyāpyarthakriyāpratibhāsodayalakṣaṇo 'visaṃvādo 'styeva /",
  "SA15bsa061_u:839": "kālaviprakṛṣṭākārānumānasyāvisaṃvādalakṣaṇasadbhāvādeva vyavahāraścāpi /",
  "SA15bsa061_u:840": "ityataḥ kenāpi na gṛhyata iti // 86 //",
  "SA15bsa061_u:841": "tathā parābhūto 'pi bāhyārthavādī dhṛtimatyajan punarācaṣṭe -",
  "SA15bsa061_u:842": "paracittānumānena tatsvarūpāgrahe 'pyavisaṃvādād bhavatu tathā prāmāṇyam /",
  "SA15bsa061_u:843": "sākṣāt paracittavidāṃ tu katham?",
  "SA15bsa061_u:844": "yadi tāvat paracittasya svarūpaṃ sākṣāt jānanti,",
  "SA15bsa061_u:845": "tadā tasyārthāntaragrahaṇaṃ syāt /",
  "SA15bsa061_u:846": "atha na jānanti,",
  "SA15bsa061_u:847": "kathaṃ te sākṣādvidaḥ?",
  "SA15bsa061_u:848": "paracittānumānenetyādi /",
  "SA15bsa061_u:849": "paracittānumānena tatsvarūpāgrahe 'pyavisaṃvādād bhavatu tasya prāmāṇyam,",
  "SA15bsa061_u:850": "ye tu sākṣāt paracittavidaḥ teṣāṃ tu katham?",
  "SA15bsa061_u:851": "yadi tāvat paracittasya svarūpaṃ sākṣājjānanti,",
  "SA15bsa061_u:852": "tadāsya pratyakṣasya grāhyamarthāntaraṃ syāt /",
  "SA15bsa061_u:853": "atha na jānanti,",
  "SA15bsa061_u:854": "tadā kathaṃ te yoginaḥ sākṣādvida iti matam // 87 //",
  "SA15bsa061_u:855": "hetumupasaṃharannāha -",
  "SA15bsa061_u:856": "kathaṃ nāma pratyakṣeṇārthasvarūpasyāgrahaṇaṃ ca bhavati /",
  "SA15bsa061_u:857": "atha na gṛhyate,",
  "SA15bsa061_u:858": "kathaṃ tarhi pramaṇamiti cet?",
  "SA15bsa061_u:859": "kathaṃ nāma pratyakṣeṇetyādi /",
  "SA15bsa061_u:860": "pratyakṣamarthasvarūpasya grāhakamitīṣyate /",
  "SA15bsa061_u:861": "yadi arthasvarūpaṃ na gṛhyate,",
  "SA15bsa061_u:862": "kīdṛk tatpratyakṣam?",
  "SA15bsa061_u:863": "arthasvarūpāgrahaṇe pramāṇatvaṃ nirākartumāha - atha na gṛhyate kathaṃ tarhi pramāṇamiti /",
  "SA15bsa061_u:864": "svarūpagrahaṇanibandhanaṃ hyasya pramāṇatvam /",
  "SA15bsa061_u:865": "iti pūrvapakṣāśaṅkā // 88 //",
  "SA15bsa061_u:866": "siddhāntavādinaḥ -",
  "SA15bsa061_u:867": "aprahīṇagrāhyagrāhakavikalpayogināṃ paracittajñānamapi vyavahāre 'visaṃvādādeva pramāṇam,",
  "SA15bsa061_u:868": "rūpādidarśanavat;",
  "SA15bsa061_u:869": "āśrayāparāvṛtteḥ /",
  "SA15bsa061_u:870": "aprahīṇagrāhyagrāhakavikalpayogināmityādi /",
  "SA15bsa061_u:871": "aprahīṇaḥ grāhyagrāhakavikalpo yeṣāṃ yogināṃ teṣāṃ tathā /",
  "SA15bsa061_u:872": "teṣāṃ yat paracittajñānaṃ tad vyavahāre 'visaṃvādādeva pramāṇam,",
  "SA15bsa061_u:873": "asmadādisambaddharūpādidarśanavat /",
  "SA15bsa061_u:874": "na tu svarūpagrahaṇāt /",
  "SA15bsa061_u:875": "aprahīṇagrāhyagrāhakavikalpasya hetum āha - āśrayāparāvṛtteriti /",
  "SA15bsa061_u:876": "tathā hi, teṣāmālayavijñānalakṣaṇamaparāvṛttam /",
  "SA15bsa061_u:877": "tasya parāvṛttiḥ grāhyagrāhakavikalpavāsanāyāḥ prahāṇam // 89 //",
  "SA15bsa061_u:878": "yadi paracittajñānaṃ na svarūpasya grāhakam,",
  "SA15bsa061_u:879": "kathaṃ tarhi tat sphuṭākārakaṃ bhavatīti cet? āha -",
  "SA15bsa061_u:880": "yogabalāddhi teṣāṃ jñānaṃ paracittakāraviśeṣānukāri sphuṭābhamupajāyate,",
  "SA15bsa061_u:881": "karmadevādyadhiṣṭhānabalāt satyasvapnadarśanavat /",
  "SA15bsa061_u:882": "yogabalāddhītyādi /",
  "SA15bsa061_u:883": "bhāvanābalāddhi yogināṃ paracittajñānaṃ paracittākāraviśeṣānukāri sphuṭamupajāyate,",
  "SA15bsa061_u:884": "yathā karmabalād devādyadhiṣṭhānabalācca satyasvapnadarśināṃ jñānaṃ sphuṭamarthākāramudeti // 90 //",
  "SA15bsa061_u:885": "yadyevaṃ cintyeta - bhavatu bhāvanābalādeva yogināṃ paracittajñānam,",
  "SA15bsa061_u:886": "tena cittasvarūpasyāgrahaṇaṃ tu kathamiti / āha -",
  "SA15bsa061_u:887": "teṣāmapi na paracittāviṣayitvena jñānamudeti /",
  "SA15bsa061_u:888": "te 'pi tadākārasadṛśasvacittapratibhāsameva jānantītyevamavadhāraṇād paracittavida iti vyavahāraḥ /",
  "SA15bsa061_u:889": "teṣāmapi na paracittaviṣayitvenetyādi /",
  "SA15bsa061_u:890": "tat bhāvanābalājjātamapi paracittasya svarūpaṃ viṣayīkartuṃ na samartham /",
  "SA15bsa061_u:891": "tathāvidhānāṃ yogināṃ grāhyagrāhakaviklpasyāprahīṇatvāt /",
  "SA15bsa061_u:892": "yadi yoginaḥ paracittasya svarūpaṃ na jānanti,",
  "SA15bsa061_u:893": "kathaṃ paracittavida ityavadhāryate cet?",
  "SA15bsa061_u:894": "āha - te 'pi svacittapratibhāsam ityādi /",
  "SA15bsa061_u:895": "yogino 'pi paracittākārasadṛśena svacittapratibhāsenaiva paracittaṃ jānanti [iti paracittavidaḥ] ityevamavadhāraṇaṃ kṛtvā vyavahāraḥ pravartate // 91 //",
  "SA15bsa061_u:896": "yadi tat svarūpaṃ na gṛhṇāti,",
  "SA15bsa061_u:897": "kathaṃ tarhi pratyakṣam?",
  "SA15bsa061_u:898": "kathaṃ ca prāmāṇyamiti cedāha -",
  "SA15bsa061_u:899": "tadākārānukārisphuṭābhatvāt tatpratyakṣam,",
  "SA15bsa061_u:900": "avisaṃvāaditvācca prāmāṇamiti matam /",
  "SA15bsa061_u:901": "tadākārānukārisphuṭābhatvāt tatpratyakṣamityādi /",
  "SA15bsa061_u:902": "yasmāt paracittasyākāraṃ sphuṭamanukaroti,",
  "SA15bsa061_u:903": "tasmāt pratyakṣamiti matam /",
  "SA15bsa061_u:904": "yasmāccāvisaṃvādi tasmāt pramāṇam // 92 //",
  "SA15bsa061_u:905": "prahīṇagrāhyagrāhakavikalpānāṃ tathāgatānāṃ yat paracittajñānam,",
  "SA15bsa061_u:906": "tat paracittasya svarūpaṃ viṣayīkaroti, āhosvinna /",
  "SA15bsa061_u:907": "yadi karoti,",
  "SA15bsa061_u:908": "tasyārtho 'rthāntaraṃ syāt /",
  "SA15bsa061_u:909": "atha na karoti,",
  "SA15bsa061_u:910": "tadā bhagavataḥ jñānamapyayathārtha syāditi cet? āha -",
  "SA15bsa061_u:911": "acintyo hi bhagavataḥ sarvārthādhigamaḥ,",
  "SA15bsa061_u:912": "sarvathā jñānabhidhānaviṣayātītatvāt /",
  "SA15bsa061_u:913": "acintyo hi bhagavataḥ sarvārthādhigama ityādi /",
  "SA15bsa061_u:914": "acintyo hi yogivaryāṇāṃ tathā gatānāṃ buddhagocaraḥ /",
  "SA15bsa061_u:915": "teṣāṃ tu na kevalaṃ paracittajñānamacintyam,",
  "SA15bsa061_u:916": "api tvaviśeṣeṇa sarvārthasarvākārajñānamapi acintyam /",
  "SA15bsa061_u:917": "kasmāt? āha - tadavasthāyāḥ sarvathā jñānabhidhānaviṣayātītatvāditi /",
  "SA15bsa061_u:918": "tathāgataḥ jñānādanyajñānenāvadhārayitumaśakyatvāt jñānaviṣayātītaḥ /",
  "SA15bsa061_u:919": "tasmād svarūpasya yathāvadanadhigamādeva abhidhānaviṣayātītaḥ /",
  "SA15bsa061_u:920": "tathāgatānāṃ punaḥ dvividhaṃ sarvārthajñānam /",
  "SA15bsa061_u:921": "ādarśajñānena sarvadharmasvabhāvatathatājñānam,",
  "SA15bsa061_u:922": "pratyavekṣaṇajñānena ca sarvavastujñānam /",
  "SA15bsa061_u:923": "tatra ādarśajñānaṃ grāhyagrāhakavikalpenāsamprayuktaṃ bhavati /",
  "SA15bsa061_u:924": "sarvadharmasvabhāvatathatāyāḥ vedanāt sarvārthajñānam,",
  "SA15bsa061_u:925": "lokottarajñānasvabhāvatvāt /",
  "SA15bsa061_u:926": "pratyavekṣaṇajñānaṃ lokottarajñānapṛṣṭhalabdhagrāhyagrāhakavikalpasaṃprayuktāt sarvasūkṣmāvṛtavyavahitavastūnāṃ sarvākāraṃ jānātītyataḥ laukikasarvākārajñānam,",
  "SA15bsa061_u:927": "lokottarajñānapṛṣṭhalabdhalaukikajñānasvabhāvatvāt /",
  "SA15bsa061_u:928": "tasmāt pratyavekṣaṇajñānaṃ sarvārthajñānanayena na virudhyate /",
  "SA15bsa061_u:929": "nāpi vitatham,",
  "SA15bsa061_u:930": "tasya grāhyagrāhakavikalpasadbhāvābhyupagamāt,",
  "SA15bsa061_u:931": "tasya cāvitathatvena darśanāt /",
  "SA15bsa061_u:932": "samatājñānamādarśajñānamālambate,",
  "SA15bsa061_u:933": "pratītyasamutpannavastumātraviṣayitvāt /",
  "SA15bsa061_u:934": "kṛtyānuṣṭhānajñānaṃ tu svasāmānyalakṣaṇaviṣayi /",
  "SA15bsa061_u:935": "evaṃ sati caturjñānasvabhāvaḥ tathāgataḥ /",
  "SA15bsa061_u:936": "tatra ādarśajñānaṃ lokottaram /",
  "SA15bsa061_u:937": "tatpṛṣṭhalabdhānyanyāni ca laukikāni /",
  "SA15bsa061_u:938": "tadevaṃ bhagavataḥ sarvārthajñānam eteṣu caturṣu yathāyogaṃ yojanīyam // 93 //",
  "SA15bsa061_u:939": "santānāntarasiddherhi vyākhyānād padavigrahaiḥ /",
  "SA15bsa061_u:940": "kuśalaṃ yanmayāvāptaṃ siddhiṃ tenāpnuyājjanaḥ //",
  "SA15bsa061_u:941": "santānāntarasaṃsiddhervāṅmātravivṛtiḥ kṛtā /",
  "SA15bsa061_u:942": "ṭīkā vinītadevena saṃbuddhatvābhilāṣiṇā //",
  "SA15bsa061_u:943": "ācāryavinītadevakṛtā santānāntarasiddhiṭīkā samāptā //"
}