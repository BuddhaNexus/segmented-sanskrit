{
    "GE09ram_02su:0": "Rāmāyaṇa, Ayodhyākāṇḍa, 1",
    "GE09ram_02su:1": "kasyacit tv atha kālasya rājā daśarathaḥ sutam /",
    "GE09ram_02su:2": "bharataṃ kekayīputram abravīd raghunandanaḥ // RamS_2,1.1 //",
    "GE09ram_02su:3": "ayaṃ kekayarājasya putro vasati putraka /",
    "GE09ram_02su:4": "tvāṃ netum āgato vīra yudhājin mātulas tava // RamS_2,1.2 //",
    "GE09ram_02su:5": "śrutvā daśarathasyaitad bharataḥ kekayīsutaḥ /",
    "GE09ram_02su:6": "gamanāyābhicakrāma śatrughnasahitas tadā // RamS_2,1.3 //",
    "GE09ram_02su:7": "āpṛcchya pitaraṃ śūro rāmaṃ cākliṣṭakāriṇam /",
    "GE09ram_02su:8": "mātḥṃś cāpi naraśreṣṭhaḥ śatrughnasahito yayau // RamS_2,1.4 //",
    "GE09ram_02su:9": "yudhājit prāpya bharataṃ saśatrughnaṃ praharṣitaḥ /",
    "GE09ram_02su:10": "svapuraṃ prāviśad vīraḥ pitā tasya tutoṣa ha // RamS_2,1.5 //",
    "GE09ram_02su:11": "sa tatra nyavasad bhrātrā saha satkārasatkṛtaḥ /",
    "GE09ram_02su:12": "mātulenāśvapatinā putrasnehena lālitaḥ // RamS_2,1.6 //",
    "GE09ram_02su:13": "tatrāpi nivasantau tau tarpyamāṇau ca kāmataḥ /",
    "GE09ram_02su:14": "bhrātarau smaratāṃ vīrau vṛddhaṃ daśarathaṃ nṛpam // RamS_2,1.7 //",
    "GE09ram_02su:15": "rājāpi tau mahātejāḥ sasmāra proṣitau sutau /",
    "GE09ram_02su:16": "ubhau bharataśatrughnau mahendravaruṇopamau // RamS_2,1.8 //",
    "GE09ram_02su:17": "sarva eva tu tasyeṣṭāś catvāraḥ puruṣarṣabhāḥ /",
    "GE09ram_02su:18": "svaśarīrād vinirvṛttāś catvāra iva bāhavaḥ // RamS_2,1.9 //",
    "GE09ram_02su:19": "teṣām api mahātejā rāmo ratikaraḥ pituḥ /",
    "GE09ram_02su:20": "svayambhūr iva bhūtānāṃ babhūva guṇavattaraḥ // RamS_2,1.10 //",
    "GE09ram_02su:21": "gate ca bharate rāmo lakṣmaṇaś ca mahābalaḥ /",
    "GE09ram_02su:22": "pitaraṃ devasaṃkāśaṃ pūjayāmāsatus tadā // RamS_2,1.11 //",
    "GE09ram_02su:23": "pitur ājñāṃ puraskṛtya paurakāryāṇi sarvaśaḥ /",
    "GE09ram_02su:24": "cakāra rāmo dharmātmā priyāṇi ca hitāni ca // RamS_2,1.12 //",
    "GE09ram_02su:25": "mātṛbhyo mātṛkāryāṇi kṛtvā paramayantritaḥ /",
    "GE09ram_02su:26": "gurūṇāṃ gurukāryāṇi kāle kāle 'nvavaikṣata // RamS_2,1.13 //",
    "GE09ram_02su:27": "evaṃ daśarathaḥ prīto brāhmaṇā naigamās tathā /",
    "GE09ram_02su:28": "rāmasya śīlavṛttena sarve viṣayavāsinaḥ // RamS_2,1.14 //",
    "GE09ram_02su:29": "sa hi nityaṃ praśāntātmā mṛdupūrvaṃ ca bhāṣate /",
    "GE09ram_02su:30": "ucyamāno 'pi paruṣaṃ nottaraṃ pratipadyate // RamS_2,1.15 //",
    "GE09ram_02su:31": "kathaṃcid upakāreṇa kṛtenaikena tuṣyati /",
    "GE09ram_02su:32": "na smaraty apakārāṇāṃ śatam apy ātmavattayā // RamS_2,1.16 //",
    "GE09ram_02su:33": "śīlavṛddhair jñānavṛddhair vayovṛddhaiś ca sajjanaiḥ /",
    "GE09ram_02su:34": "kathayann āsta vai nityam astrayogyāntareṣv api // RamS_2,1.17 //",
    "GE09ram_02su:35": "kalyāṇābhijanaḥ sādhur adīnaḥ satyavāg ṛjuḥ /",
    "GE09ram_02su:36": "vṛddhair abhivinītaś ca dvijair dharmārthadarśibhiḥ // RamS_2,1.18 //",
    "GE09ram_02su:37": "dharmārthakāmatattvajñaḥ smṛtimān pratibhāvanān /",
    "GE09ram_02su:38": "laukike samayācare kṛtakalpo viśāradaḥ // RamS_2,1.19 //",
    "GE09ram_02su:39": "śāstrajñaś ca kṛtajñaś ca puruṣāntarakovidaḥ /",
    "GE09ram_02su:40": "yaḥ pragrahānugrahayor yathānyāyaṃ vicakṣaṇaḥ // RamS_2,1.20 //",
    "GE09ram_02su:41": "āyakarmaṇy upāyajñaḥ saṃdṛṣṭavyayakarmavit /",
    "GE09ram_02su:42": "śraiṣṭhyaṃ śāstrasamūheṣu prāpto vyāmiśrakeṣv api // RamS_2,1.21 //",
    "GE09ram_02su:43": "arthadharmau ca saṃgṛhya sukhatantro na cālasaḥ /",
    "GE09ram_02su:44": "vaihārikāṇāṃ śilpānāṃ vijñātārthavibhāgavit // RamS_2,1.22 //",
    "GE09ram_02su:45": "ārohe vinaye caiva yukto vāraṇavājinām /",
    "GE09ram_02su:46": "dhanurvedavidāṃ śreṣṭho loke 'tirathasaṃmataḥ // RamS_2,1.23 //",
    "GE09ram_02su:47": "abhiyātā prahartā ca senānayaviśāradaḥ /",
    "GE09ram_02su:48": "apradhṛṣyaś ca saṃgrāme kruddhair api surāsuraiḥ /",
    "GE09ram_02su:49": "anasūyo jitakrodho na dṛpto na ca matsarī /",
    "GE09ram_02su:50": "na cāvamantā bhūtānāṃ na ca kālavaśānugaḥ // RamS_2,1.24 //*",
    "GE09ram_02su:51": "evaṃ śreṣṭhair guṇair yuktaḥ prajānāṃ pārthivātmajaḥ /",
    "GE09ram_02su:52": "saṃmatas triṣu lokeṣu vasudhāyāḥ kṣamāguṇaiḥ /",
    "GE09ram_02su:53": "buddhyā bṛhaspates tulyo vīryeṇāpi śacīpateḥ // RamS_2,1.25 //",
    "GE09ram_02su:54": "tathā sarvaprajākāntaiḥ prītisaṃjananaiḥ pituḥ /",
    "GE09ram_02su:55": "guṇair viruruce rāmo dīptaḥ sūrya ivāṃśubhiḥ // RamS_2,1.26 //",
    "GE09ram_02su:56": "tam evaṃvṛttasampannam apradhṛṣyaparākramam /",
    "GE09ram_02su:57": "lokapālopamaṃ nātham akāmayata medinī // RamS_2,1.27 //",
    "GE09ram_02su:58": "etais tu bahubhir yuktaṃ guṇair anupamaiḥ sutam /",
    "GE09ram_02su:59": "dṛṣṭvā daśaratho rājā cakre cintāṃ paraṃtapaḥ // RamS_2,1.28 //",
    "GE09ram_02su:60": "eṣā hy asya parā prītir hṛdi samparivartate /",
    "GE09ram_02su:61": "kadā nāma sutaṃ drakṣyāmy abhiṣiktam ahaṃ priyam // RamS_2,1.29 //",
    "GE09ram_02su:62": "vṛddhikāmo hi lokasya sarvabhūtānukampanaḥ /",
    "GE09ram_02su:63": "mattaḥ priyataro loke parjanya iva vṛṣṭimān // RamS_2,1.30 //",
    "GE09ram_02su:64": "yamaśakrasamo vīrye bṛhaspatisamo matau /",
    "GE09ram_02su:65": "mahīdharasamo dhṛtyāṃ mattaś ca guṇavattaraḥ // RamS_2,1.31 //",
    "GE09ram_02su:66": "mahīm aham imāṃ kṛtsnām adhitiṣṭhantam ātmajam /",
    "GE09ram_02su:67": "anena vayasā dṛṣṭvā yathā svargam avāpnuyām // RamS_2,1.32 //",
    "GE09ram_02su:68": "taṃ samīkṣya mahārājo yuktaṃ samuditair guṇaiḥ /",
    "GE09ram_02su:69": "niścitya sacivaiḥ sārdhaṃ yuvarājam amanyata // RamS_2,1.33 //",
    "GE09ram_02su:70": "nānānagaravāstavyān pṛthagjānapadān api /",
    "GE09ram_02su:71": "samānināya medinyāḥ pradhānān pṛthivīpatiḥ // RamS_2,1.34 //",
    "GE09ram_02su:72": "atha rājavitīrṇeṣu vividheṣv āsaneṣu ca /",
    "GE09ram_02su:73": "rājānam evābhimukhā niṣedur niyatā nṛpāḥ // RamS_2,1.35 //",
    "GE09ram_02su:74": "sa labdhamānair vinayānvitair nṛpaiḥ purālayair jānapadaiś ca mānavaiḥ /",
    "GE09ram_02su:75": "upopaviṣṭair nṛpatir vṛto babhau sahasracakṣur bhagavān ivāmaraiḥ //",
    "GE09ram_02su:76": "Rāmāyaṇa, Ayodhyākāṇḍa, 2",
    "GE09ram_02su:77": "tataḥ pariṣadaṃ sarvām āmantrya vasudhādhipaḥ /",
    "GE09ram_02su:78": "hitam uddharṣaṇaṃ cedam uvācāpratimaṃ vacaḥ // RamS_2,2.1 //",
    "GE09ram_02su:79": "dundubhisvanakalpena gambhīreṇānunādinā /",
    "GE09ram_02su:80": "svareṇa mahatā rājā jīmūta iva nādayan // RamS_2,2.2 //",
    "GE09ram_02su:81": "so 'ham ikṣvākubhiḥ pūrvair narendraiḥ paripālitam /",
    "GE09ram_02su:82": "śreyasā yoktukāmo 'smi sukhārham akhilaṃ jagat // RamS_2,2.3 //",
    "GE09ram_02su:83": "mayāpy ācaritaṃ pūrvaiḥ panthānam anugacchatā /",
    "GE09ram_02su:84": "prajā nityam atandreṇa yathāśakty abhirakṣatā // RamS_2,2.4 //",
    "GE09ram_02su:85": "idaṃ śarīraṃ kṛtsnasya lokasya caratā hitam /",
    "GE09ram_02su:86": "pāṇḍur asyātapatrasya chāyāyāṃ jaritaṃ mayā // RamS_2,2.5 //",
    "GE09ram_02su:87": "prāpya varṣasahasrāṇi bahūny āyūṃṣi jīvitaḥ /",
    "GE09ram_02su:88": "jīrṇasyāsya śarīrasya viśrāntim abhirocaye // RamS_2,2.6 //",
    "GE09ram_02su:89": "rājaprabhāvajuṣṭāṃ hi durvahām ajitendriyaiḥ /",
    "GE09ram_02su:90": "pariśrānto 'smi lokasya gurvīṃ dharmadhuraṃ vahan // RamS_2,2.7 //",
    "GE09ram_02su:91": "so 'haṃ viśramam icchāmi putraṃ kṛtvā prajāhite /",
    "GE09ram_02su:92": "saṃnikṛṣṭān imān sarvān anumānya dvijarṣabhān // RamS_2,2.8 //",
    "GE09ram_02su:93": "anujāto hi me sarvair guṇair jyeṣṭho mamātmajaḥ /",
    "GE09ram_02su:94": "puraṃdarasamo vīrye rāmaḥ parapuraṃjayaḥ // RamS_2,2.9 //",
    "GE09ram_02su:95": "taṃ candram iva puṣyeṇa yuktaṃ dharmabhṛtāṃ varam /",
    "GE09ram_02su:96": "yauvarājyena yoktāsmi prītaḥ puruṣapuṃgavam // RamS_2,2.10 //",
    "GE09ram_02su:97": "anurūpaḥ sa vo nātho lakṣmīvāṃl lakṣmaṇāgrajaḥ /",
    "GE09ram_02su:98": "trailokyam api nāthena yena syān nāthavattaram // RamS_2,2.11 //",
    "GE09ram_02su:99": "anena śreyasā sadyaḥ saṃyojyāham imāṃ mahīm /",
    "GE09ram_02su:100": "gatakleśo bhaviṣyāmi sute tasmin niveśya vai // RamS_2,2.12 //",
    "GE09ram_02su:101": "iti bruvantaṃ muditāḥ pratyanandan nṛpā nṛpam /",
    "GE09ram_02su:102": "vṛṣṭimantaṃ mahāmeghaṃ nardantam iva barhiṇaḥ // RamS_2,2.13 //",
    "GE09ram_02su:103": "tasya dharmārthaviduṣo bhāvam ājñāya sarvaśaḥ /",
    "GE09ram_02su:104": "ūcuś ca manasā jñātvā vṛddhaṃ daśarathaṃ nṛpam // RamS_2,2.14 //",
    "GE09ram_02su:105": "anekavarṣasāhasro vṛddhas tvam asi pārthiva /",
    "GE09ram_02su:106": "sa rāmaṃ yuvarājānam abhiṣiñcasva pārthivam // RamS_2,2.15 //",
    "GE09ram_02su:107": "iti tadvacanaṃ śrutvā rājā teṣāṃ manaḥpriyam /",
    "GE09ram_02su:108": "ajānann iva jijñāsur idaṃ vacanam abravīt // RamS_2,2.16 //",
    "GE09ram_02su:109": "kathaṃ nu mayi dharmeṇa pṛthivīm anuśāsati /",
    "GE09ram_02su:110": "bhavanto draṣṭum icchanti yuvarājaṃ mamātmajam // RamS_2,2.17 //",
    "GE09ram_02su:111": "te tam ūcur mahātmānaṃ paurajānapadaiḥ saha /",
    "GE09ram_02su:112": "bahavo nṛpa kalyāṇā guṇāḥ putrasya santi te // RamS_2,2.18 //",
    "GE09ram_02su:113": "divyair guṇaiḥ śakrasamo rāmaḥ satyaparākramaḥ /",
    "GE09ram_02su:114": "ikṣvākubhyo hi sarvebhyo 'py atirakto viśāmpate // RamS_2,2.19 //",
    "GE09ram_02su:115": "rāmaḥ satpuruṣo loke satyadharmaparāyaṇaḥ /",
    "GE09ram_02su:116": "dharmajñaḥ satyasaṃdhaś ca śīlavān anasūyakaḥ // RamS_2,2.20 //",
    "GE09ram_02su:117": "kṣāntaḥ sāntvayitā ślakṣṇaḥ kṛtajño vijitendriyaḥ /",
    "GE09ram_02su:118": "mṛduś ca sthiracittaś ca sadā bhavyo 'nasūyakaḥ // RamS_2,2.21 //",
    "GE09ram_02su:119": "priyavādī ca bhūtānāṃ satyavādī ca rāghavaḥ /",
    "GE09ram_02su:120": "bahuśrutānāṃ vṛddhānāṃ brāhmaṇānām upāsitā // RamS_2,2.22 //",
    "GE09ram_02su:121": "tenāsyehātulā kīrtir yaśas tejaś ca vardhate /",
    "GE09ram_02su:122": "devāsuramanuṣyāṇāṃ sarvāstreṣu viśāradaḥ // RamS_2,2.23 //",
    "GE09ram_02su:123": "yadā vrajati saṃgrāmaṃ grāmārthe nagarasya vā /",
    "GE09ram_02su:124": "gatvā saumitrisahito nāvijitya nivartate // RamS_2,2.24 //",
    "GE09ram_02su:125": "saṃgrāmāt punar āgamya kuñjareṇa rathena vā /",
    "GE09ram_02su:126": "paurān svajanavan nityaṃ kuśalaṃ paripṛcchati // RamS_2,2.25 //",
    "GE09ram_02su:127": "putreṣv agniṣu dāreṣu preṣyaśiṣyagaṇeṣu ca /",
    "GE09ram_02su:128": "nikhilenānupūrvyā ca pitā putrān ivaurasān // RamS_2,2.26 //",
    "GE09ram_02su:129": "śuśrūṣante ca vaḥ śiṣyāḥ kaccit karmasu daṃśitāḥ /",
    "GE09ram_02su:130": "iti naḥ puruṣavyāghraḥ sadā rāmo 'bhibhāṣate // RamS_2,2.27 //",
    "GE09ram_02su:131": "vyasaneṣu manuṣyāṇāṃ bhṛśaṃ bhavati duḥkhitaḥ /",
    "GE09ram_02su:132": "utsaveṣu ca sarveṣu piteva parituṣyati // RamS_2,2.28 //",
    "GE09ram_02su:133": "satyavādī maheṣvāso vṛddhasevī jitendriyaḥ /",
    "GE09ram_02su:134": "vatsaḥ śreyasi jātas te diṣṭyāsau tava rāghavaḥ /",
    "GE09ram_02su:135": "diṣṭyā putraguṇair yukto mārīca iva kaśyapaḥ // RamS_2,2.29 //",
    "GE09ram_02su:136": "balam ārogyam āyuś ca rāmasya viditātmanaḥ /",
    "GE09ram_02su:137": "āśaṃsate janaḥ sarvo rāṣṭre puravare tathā // RamS_2,2.30 //",
    "GE09ram_02su:138": "abhyantaraś ca bāhyaś ca paurajānapado janaḥ /",
    "GE09ram_02su:139": "striyo vṛddhās taruṇyaś ca sāyamprātaḥ samāhitāḥ // RamS_2,2.31 //",
    "GE09ram_02su:140": "sarvān devān namasyanti rāmasyārthe yaśasvinaḥ /",
    "GE09ram_02su:141": "teṣām āyācitaṃ deva tvatprasādāt samṛdhyatām // RamS_2,2.32 //",
    "GE09ram_02su:142": "rāmam indīvaraśyāmaṃ sarvaśatrunibarhaṇam /",
    "GE09ram_02su:143": "paśyāmo yauvarājyasthaṃ tava rājottamātmajam // RamS_2,2.33 //",
    "GE09ram_02su:144": "taṃ devadevopamam ātmajaṃ te sarvasya lokasya hite niviṣṭam /",
    "GE09ram_02su:145": "hitāya naḥ kṣipram udārajuṣṭaṃ mudābhiṣektuṃ varada tvam arhasi //",
    "GE09ram_02su:146": "Rāmāyaṇa, Ayodhyākāṇḍa, 3",
    "GE09ram_02su:147": "teṣām añjalipadmāni pragṛhītāni sarvaśaḥ /",
    "GE09ram_02su:148": "pratigṛhyābravīd rājā tebhyaḥ priyahitaṃ vacaḥ // RamS_2,3.1 //",
    "GE09ram_02su:149": "aho 'smi paramaprītaḥ prabhāvaś cātulo mama /",
    "GE09ram_02su:150": "yan me jyeṣṭhaṃ priyaṃ putraṃ yauvarājyastham icchatha // RamS_2,3.2 //",
    "GE09ram_02su:151": "iti pratyarcya tān rājā brāhmaṇān idam abravīt /",
    "GE09ram_02su:152": "vasiṣṭhaṃ vāmadevaṃ ca teṣām evopaśṛṇvatām // RamS_2,3.3 //",
    "GE09ram_02su:153": "caitraḥ śrīmān ayaṃ māsaḥ puṇyaḥ puṣpitakānanaḥ /",
    "GE09ram_02su:154": "yauvarājyāya rāmasya sarvam evopakalpyatām // RamS_2,3.4 //",
    "GE09ram_02su:155": "kṛtam ity eva cābrūtām abhigamya jagatpatim /",
    "GE09ram_02su:156": "yathoktavacanaṃ prītau harṣayuktau dvijarṣabhau // RamS_2,3.5 //",
    "GE09ram_02su:157": "tataḥ sumantraṃ dyutimān rājā vacanam abravīt /",
    "GE09ram_02su:158": "rāmaḥ kṛtātmā bhavatā śīghram ānīyatām iti // RamS_2,3.6 //",
    "GE09ram_02su:159": "sa tatheti pratijñāya sumantro rājaśāsanāt /",
    "GE09ram_02su:160": "rāmaṃ tatrānayāṃcakre rathena rathināṃ varam // RamS_2,3.7 //",
    "GE09ram_02su:161": "atha tatra samāsīnās tadā daśarathaṃ nṛpam /",
    "GE09ram_02su:162": "prācyodīcyāḥ pratīcyāś ca dākṣiṇātyāś ca bhūmipāḥ // RamS_2,3.8 //",
    "GE09ram_02su:163": "mlecchāś cāryāś ca ye cānye vanaśailāntavāsinaḥ /",
    "GE09ram_02su:164": "upāsāṃcakrire sarve taṃ devā iva vāsavam // RamS_2,3.9 //",
    "GE09ram_02su:165": "teṣāṃ madhye sa rājarṣir marutām iva vāsavaḥ /",
    "GE09ram_02su:166": "prāsādastho rathagataṃ dadarśāyāntam ātmajam // RamS_2,3.10 //",
    "GE09ram_02su:167": "gandharvarājapratimaṃ loke vikhyātapauruṣam /",
    "GE09ram_02su:168": "dīrghabāhuṃ mahāsattvaṃ mattamātaṃgagāminam // RamS_2,3.11 //",
    "GE09ram_02su:169": "candrakāntānanaṃ rāmam atīva priyadarśanam /",
    "GE09ram_02su:170": "rūpaudāryaguṇaiḥ puṃsāṃ dṛṣṭicittāpahāriṇam // RamS_2,3.12 //",
    "GE09ram_02su:171": "gharmābhitaptāḥ parjanyaṃ hlādayantam iva prajāḥ /",
    "GE09ram_02su:172": "na tatarpa samāyāntaṃ paśyamāno narādhipaḥ // RamS_2,3.13 //",
    "GE09ram_02su:173": "avatārya sumantras taṃ rāghavaṃ syandanottamāt /",
    "GE09ram_02su:174": "pituḥ samīpaṃ gacchantaṃ prāñjaliḥ pṛṣṭhato 'nvagāt // RamS_2,3.14 //",
    "GE09ram_02su:175": "sa taṃ kailāsaśṛṅgābhaṃ prāsādaṃ narapuṃgavaḥ /",
    "GE09ram_02su:176": "āruroha nṛpaṃ draṣṭuṃ saha sūtena rāghavaḥ // RamS_2,3.15 //",
    "GE09ram_02su:177": "sa prāñjalir abhipretya praṇataḥ pitur antike /",
    "GE09ram_02su:178": "nāma svaṃ śrāvayan rāmo vavande caraṇau pituḥ // RamS_2,3.16 //",
    "GE09ram_02su:179": "taṃ dṛṣṭvā praṇataṃ pārśve kṛtāñjalipuṭaṃ nṛpaḥ /",
    "GE09ram_02su:180": "gṛhyāñjalau samākṛṣya sasvaje priyam ātmajam // RamS_2,3.17 //",
    "GE09ram_02su:181": "tasmai cābhyudyataṃ śrīmān maṇikāñcanabhūṣitam /",
    "GE09ram_02su:182": "dideśa rājā ruciraṃ rāmāya paramāsanam // RamS_2,3.18 //",
    "GE09ram_02su:183": "tad āsanavaraṃ prāpya vyadīpayata rāghavaḥ /",
    "GE09ram_02su:184": "svayeva prabhayā merum udaye vimalo raviḥ // RamS_2,3.19 //",
    "GE09ram_02su:185": "tena vibhrājitā tatra sā sabhābhivyarocata /",
    "GE09ram_02su:186": "vimalagrahanakṣatrā śāradī dyaur ivendunā // RamS_2,3.20 //",
    "GE09ram_02su:187": "taṃ paśyamāno nṛpatis tutoṣa priyam ātmajam /",
    "GE09ram_02su:188": "alaṃkṛtam ivātmānam ādarśatalasaṃsthitam // RamS_2,3.21 //",
    "GE09ram_02su:189": "sa taṃ sasmitam ābhāṣya putraṃ putravatāṃ varaḥ /",
    "GE09ram_02su:190": "uvācedaṃ vaco rājā devendram iva kaśyapaḥ // RamS_2,3.22 //",
    "GE09ram_02su:191": "jyeṣṭhāyām asi me patnyāṃ sadṛśyāṃ sadṛśaḥ sutaḥ /",
    "GE09ram_02su:192": "utpannas tvaṃ guṇaśreṣṭho mama rāmātmajaḥ priyaḥ // RamS_2,3.23 //",
    "GE09ram_02su:193": "tvayā yataḥ prajāś cemāḥ svaguṇair anurañjitāḥ /",
    "GE09ram_02su:194": "tasmāt tvaṃ puṣyayogena yauvarājyam avāpnuhi // RamS_2,3.24 //",
    "GE09ram_02su:195": "kāmatas tvaṃ prakṛtyaiva vinīto guṇavān asi /",
    "GE09ram_02su:196": "guṇavaty api tu snehāt putra vakṣyāmi te hitam // RamS_2,3.25 //",
    "GE09ram_02su:197": "bhūyo vinayam āsthāya bhava nityaṃ jitendriyaḥ /",
    "GE09ram_02su:198": "kāmakrodhasamutthāni tyajethā vyasanāni ca // RamS_2,3.26 //",
    "GE09ram_02su:199": "parokṣayā vartamāno vṛttyā pratyakṣayā tathā /",
    "GE09ram_02su:200": "amātyaprabhṛtīḥ sarvāḥ prakṛtīś cānurañjaya // RamS_2,3.27 //",
    "GE09ram_02su:201": "tuṣṭānuraktaprakṛtir yaḥ pālayati medinīm /",
    "GE09ram_02su:202": "tasya nandanti mitrāṇi labdhvāmṛtam ivāmarāḥ /",
    "GE09ram_02su:203": "tasmāt putra tvam ātmānaṃ niyamyaiva samācara // RamS_2,3.28 //",
    "GE09ram_02su:204": "tac chrutvā suhṛdas tasya rāmasya priyakāriṇaḥ /",
    "GE09ram_02su:205": "tvaritāḥ śīghram abhyetya kausalyāyai nyavedayan // RamS_2,3.29 //",
    "GE09ram_02su:206": "sā hiraṇyaṃ ca gāś caiva ratnāni vividhāni ca /",
    "GE09ram_02su:207": "vyādideśa priyākhyebhyaḥ kausalyā pramadottamā // RamS_2,3.30 //",
    "GE09ram_02su:208": "athābhivādya rājānaṃ ratham āruhya rāghavaḥ /",
    "GE09ram_02su:209": "yayau svaṃ dyutimad veśma janaughaiḥ pratipūjitaḥ // RamS_2,3.31 //",
    "GE09ram_02su:210": "te cāpi paurā nṛpater vacas tacchrutvā tadā lābham iveṣṭam āpya /",
    "GE09ram_02su:211": "narendram āmantrya gṛhāṇi gatvā devān samānarcur atīva hṛṣṭāḥ //",
    "GE09ram_02su:212": "Rāmāyaṇa, Ayodhyākāṇḍa, 4",
    "GE09ram_02su:213": "gateṣv atha nṛpo bhūyaḥ paureṣu saha mantribhiḥ /",
    "GE09ram_02su:214": "mantrayitvā tataś cakre niścayajñaḥ sa niścayam // RamS_2,4.1 //",
    "GE09ram_02su:215": "śva eva puṣyo bhavitā śvo 'bhiṣecyas tu me sutaḥ /",
    "GE09ram_02su:216": "rāmo rājīvatāmrākṣo yauvarājya iti prabhuḥ // RamS_2,4.2 //",
    "GE09ram_02su:217": "athāntargṛham āviśya rājā daśarathas tadā /",
    "GE09ram_02su:218": "sūtam ājñāpayāmāsa rāmaṃ punar ihānaya // RamS_2,4.3 //",
    "GE09ram_02su:219": "pratigṛhya sa tadvākyaṃ sūtaḥ punar upāyayau /",
    "GE09ram_02su:220": "rāmasya bhavanaṃ śīghraṃ rāmam ānayituṃ punaḥ // RamS_2,4.4 //",
    "GE09ram_02su:221": "dvāḥsthair āveditaṃ tasya rāmāyāgamanaṃ punaḥ /",
    "GE09ram_02su:222": "śrutvaiva cāpi rāmas taṃ prāptaṃ śaṅkānvito 'bhavat // RamS_2,4.5 //",
    "GE09ram_02su:223": "praveśya cainaṃ tvaritaṃ rāmo vacanam abravīt /",
    "GE09ram_02su:224": "yad āgamanakṛtyaṃ te bhūyas tad brūhy aśeṣataḥ // RamS_2,4.6 //",
    "GE09ram_02su:225": "tam uvāca tataḥ sūto rājā tvāṃ draṣṭum icchati /",
    "GE09ram_02su:226": "śrutvā pramāṇam atra tvaṃ gamanāyetarāya vā // RamS_2,4.7 //",
    "GE09ram_02su:227": "iti sūtavacaḥ śrutvā rāmo 'tha tvarayānvitaḥ /",
    "GE09ram_02su:228": "prayayau rājabhavanaṃ punar draṣṭuṃ nareśvaram // RamS_2,4.8 //",
    "GE09ram_02su:229": "taṃ śrutvā samanuprāptaṃ rāmaṃ daśaratho nṛpaḥ /",
    "GE09ram_02su:230": "praveśayāmāsa gṛhaṃ vivikṣuḥ priyam uttamam // RamS_2,4.9 //",
    "GE09ram_02su:231": "praviśann eva ca śrīmān rāghavo bhavanaṃ pituḥ /",
    "GE09ram_02su:232": "dadarśa pitaraṃ dūrāt praṇipatya kṛtāñjaliḥ // RamS_2,4.10 //",
    "GE09ram_02su:233": "praṇamantaṃ samutthāpya taṃ pariṣvajya bhūmipaḥ /",
    "GE09ram_02su:234": "pradiśya cāsmai ruciram āsanaṃ punar abravīt // RamS_2,4.11 //",
    "GE09ram_02su:235": "rāma vṛddho 'smi dīrghāyur bhuktā bhogā mayepsitāḥ /",
    "GE09ram_02su:236": "annavadbhiḥ kratuśatais tatheṣṭaṃ bhūridakṣiṇaiḥ // RamS_2,4.12 //",
    "GE09ram_02su:237": "jātam iṣṭam apatyaṃ me tvam adyānupamaṃ bhuvi /",
    "GE09ram_02su:238": "dattam iṣṭam adhītaṃ ca mayā puruṣasattama // RamS_2,4.13 //",
    "GE09ram_02su:239": "anubhūtāni ceṣṭāni mayā vīra sukhāni ca /",
    "GE09ram_02su:240": "devarṣipitṛviprāṇām anṛṇo 'smi tathātmanaḥ // RamS_2,4.14 //",
    "GE09ram_02su:241": "na kiṃcin mama kartavyaṃ tavānyatrābhiṣecanāt /",
    "GE09ram_02su:242": "ato yat tvām ahaṃ brūyāṃ tan me tvaṃ kartum arhasi // RamS_2,4.15 //",
    "GE09ram_02su:243": "adya prakṛtayaḥ sarvās tvām icchanti narādhipam /",
    "GE09ram_02su:244": "atas tvāṃ yuvarājānam abhiṣekṣyāmi putraka // RamS_2,4.16 //",
    "GE09ram_02su:245": "api cādyāśubhān rāma svapnān paśyāmi dāruṇān /",
    "GE09ram_02su:246": "sanirghātā maholkāś ca patantīha mahāsvanāḥ // RamS_2,4.17 //",
    "GE09ram_02su:247": "avaṣṭabdhaṃ ca me rāma nakṣatraṃ dāruṇair grahaiḥ /",
    "GE09ram_02su:248": "āvedayanti daivajñāḥ sūryāṅgārakarāhubhiḥ // RamS_2,4.18 //",
    "GE09ram_02su:249": "prāyeṇa hi nimittānām īdṛśānāṃ samudbhave /",
    "GE09ram_02su:250": "rājā vā mṛtyum āpnoti ghorāṃ vāpadam ṛcchati // RamS_2,4.19 //",
    "GE09ram_02su:251": "tad yāvad eva me ceto na vimuhyati rāghava /",
    "GE09ram_02su:252": "tāvad evābhiṣiñcasva calā hi prāṇināṃ matiḥ // RamS_2,4.20 //",
    "GE09ram_02su:253": "adya candro 'bhyupagataḥ puṣyāt pūrvaṃ punar vasum /",
    "GE09ram_02su:254": "śvaḥ puṣyayogaṃ niyataṃ vakṣyante daivacintakāḥ // RamS_2,4.21 //",
    "GE09ram_02su:255": "tatra puṣye 'bhiṣiñcasva manas tvarayatīva mām /",
    "GE09ram_02su:256": "śvas tvāham abhiṣekṣyāmi yauvarājye paraṃtapa // RamS_2,4.22 //",
    "GE09ram_02su:257": "tasmāt tvayādya vratinā niśeyaṃ niyatātmanā /",
    "GE09ram_02su:258": "saha vadhvopavastavyā darbhaprastaraśāyinā // RamS_2,4.23 //",
    "GE09ram_02su:259": "suhṛdaś cāpramattās tvāṃ rakṣantv adya samantataḥ /",
    "GE09ram_02su:260": "bhavanti bahuvighnāni kāryāṇy evaṃvidhāni hi // RamS_2,4.24 //",
    "GE09ram_02su:261": "viproṣitaś ca bharato yāvad eva purād itaḥ /",
    "GE09ram_02su:262": "tāvad evābhiṣekas te prāptakālo mato mama // RamS_2,4.25 //",
    "GE09ram_02su:263": "kāmaṃ khalu satāṃ vṛtte bhrātā te bharataḥ sthitaḥ /",
    "GE09ram_02su:264": "jyeṣṭhānuvartī dharmātmā sānukrośo jitendriyaḥ // RamS_2,4.26 //",
    "GE09ram_02su:265": "kiṃ tu cittaṃ manuṣyāṇām anityam iti me matiḥ /",
    "GE09ram_02su:266": "satāṃ ca dharmanityānāṃ kṛtaśobhi ca rāghava // RamS_2,4.27 //",
    "GE09ram_02su:267": "ity uktaḥ so 'bhyanujñātaḥ śvobhāviny abhiṣecane /",
    "GE09ram_02su:268": "vrajeti rāmaḥ pitaram abhivādyābhyayād gṛham // RamS_2,4.28 //",
    "GE09ram_02su:269": "praviśya cātmano veśma rājñoddiṣṭe 'bhiṣecane /",
    "GE09ram_02su:270": "tasmin kṣaṇe vinirgatya mātur antaḥpuraṃ yayau // RamS_2,4.29 //",
    "GE09ram_02su:271": "tatra tāṃ pravaṇām eva mātaraṃ kṣaumavāsinīm /",
    "GE09ram_02su:272": "vāgyatāṃ devatāgāre dadarśa yācatīṃ śriyam // RamS_2,4.30 //",
    "GE09ram_02su:273": "prāg eva cāgatā tatra sumitrā lakṣmaṇas tathā /",
    "GE09ram_02su:274": "sītā cānāyitā śrutvā priyaṃ rāmābhiṣecanam // RamS_2,4.31 //",
    "GE09ram_02su:275": "tasmin kāle hi kausalyā tasthāv āmīlitekṣaṇā /",
    "GE09ram_02su:276": "sumitrayānvāsyamānā sītayā lakṣmaṇena ca // RamS_2,4.32 //",
    "GE09ram_02su:277": "śrutvā puṣyeṇa putrasya yauvarājyābhiṣecanam /",
    "GE09ram_02su:278": "prāṇāyāmena puruṣaṃ dhyāyamānā janārdanam // RamS_2,4.33 //",
    "GE09ram_02su:279": "tathā saniyamām eva so 'bhigamyābhivādya ca /",
    "GE09ram_02su:280": "uvāca vacanaṃ rāmo harṣayaṃs tām idaṃ tadā // RamS_2,4.34 //",
    "GE09ram_02su:281": "amba pitrā niyukto 'smi prajāpālanakarmaṇi /",
    "GE09ram_02su:282": "bhavitā śvo 'bhiṣeko me yathā me śāsanaṃ pituḥ // RamS_2,4.35 //",
    "GE09ram_02su:283": "sītayāpy upavastavyā rajanīyaṃ mayā saha /",
    "GE09ram_02su:284": "evam ṛtvigupādhyāyaiḥ saha mām uktavān pitā // RamS_2,4.36 //",
    "GE09ram_02su:285": "yāni yāny atra yogyāni śvobhāviny abhiṣecane /",
    "GE09ram_02su:286": "tāni me maṅgalāny adya vaidehyāś caiva kāraya // RamS_2,4.37 //",
    "GE09ram_02su:287": "etac chrutvā tu kausalyā cirakālābhikāṅkṣitam /",
    "GE09ram_02su:288": "harṣabāṣpakalaṃ vākyam idaṃ rāmam abhāṣata // RamS_2,4.38 //",
    "GE09ram_02su:289": "vatsa rāma ciraṃ jīva hatās te paripanthinaḥ /",
    "GE09ram_02su:290": "jñātīn me tvaṃ śriyā yuktaḥ sumitrāyāś ca nandaya // RamS_2,4.39 //",
    "GE09ram_02su:291": "kalyāṇe bata nakṣatre mayi jāto 'si putraka /",
    "GE09ram_02su:292": "yena tvayā daśaratho guṇair ārādhitaḥ pitā // RamS_2,4.40 //",
    "GE09ram_02su:293": "amoghaṃ bata me kṣāntaṃ puruṣe puṣkarekṣaṇe /",
    "GE09ram_02su:294": "yeyam ikṣvākurājyaśrīḥ putra tvāṃ saṃśrayiṣyati // RamS_2,4.41 //",
    "GE09ram_02su:295": "ity evam ukto mātredaṃ rāmo bhrātaram abravīt /",
    "GE09ram_02su:296": "prāñjaliṃ prahvam āsīnam abhivīkṣya smayann iva // RamS_2,4.42 //",
    "GE09ram_02su:297": "lakṣmaṇemāṃ mayā sārdhaṃ praśādhi tvaṃ vasuṃdharām /",
    "GE09ram_02su:298": "dvitīyaṃ me 'ntarātmānaṃ tvām iyaṃ śrīr upasthitā // RamS_2,4.43 //",
    "GE09ram_02su:299": "saumitre bhuṅkṣva bhogāṃs tvam iṣṭān rājyaphalāni ca /",
    "GE09ram_02su:300": "jīvitaṃ ca hi rājyaṃ ca tvadartham abhikāmaye // RamS_2,4.44 //",
    "GE09ram_02su:301": "ity uktvā lakṣmaṇaṃ rāmo mātarāv abhivādya ca /",
    "GE09ram_02su:302": "abhyanujñāpya sītāṃ ca jagāma svaṃ niveśanam // RamS_2,4.45 //",
    "GE09ram_02su:303": "Rāmāyaṇa, Ayodhyākāṇḍa, 5",
    "GE09ram_02su:304": "saṃdiśya rāmaṃ nṛpatiḥ śvobhāviny abhiṣecane /",
    "GE09ram_02su:305": "purohitaṃ samāhūya vasiṣṭham idam abravīt // RamS_2,5.1 //",
    "GE09ram_02su:306": "gacchopavāsaṃ kākutsthaṃ kārayādya tapodhana /",
    "GE09ram_02su:307": "śrīyaśorājyalābhāya vadhvā saha yatavratam // RamS_2,5.2 //",
    "GE09ram_02su:308": "tatheti ca sa rājānam uktvā vedavidāṃ varaḥ /",
    "GE09ram_02su:309": "svayaṃ vasiṣṭho bhagavān yayau rāmaniveśanam // RamS_2,5.3 //",
    "GE09ram_02su:310": "sa rāmabhavanaṃ prāpya pāṇḍurābhraghanaprabham /",
    "GE09ram_02su:311": "tisraḥ kakṣyā rathenaiva viveśa munisattamaḥ // RamS_2,5.4 //",
    "GE09ram_02su:312": "tam āgatam ṛṣiṃ rāmas tvarann iva sasaṃbhramaḥ /",
    "GE09ram_02su:313": "mānayiṣyan sa mānārhaṃ niścakrāma niveśanāt // RamS_2,5.5 //",
    "GE09ram_02su:314": "abhyetya tvaramāṇaś ca rathābhyāśaṃ manīṣiṇaḥ /",
    "GE09ram_02su:315": "tato 'vatārayāmāsa parigṛhya rathāt svayam // RamS_2,5.6 //",
    "GE09ram_02su:316": "sa cainaṃ praśritaṃ dṛṣṭvā sambhāṣyābhiprasādya ca /",
    "GE09ram_02su:317": "priyārhaṃ harṣayan rāmam ity uvāca purohitaḥ // RamS_2,5.7 //",
    "GE09ram_02su:318": "prasannas te pitā rāma yauvarājyam avāpsyasi /",
    "GE09ram_02su:319": "upavāsaṃ bhavān adya karotu saha sītayā // RamS_2,5.8 //",
    "GE09ram_02su:320": "prātas tvām abhiṣektā hi yauvarājye narādhipaḥ /",
    "GE09ram_02su:321": "pitā daśarathaḥ prītyā yayātiṃ nahuṣo yathā // RamS_2,5.9 //",
    "GE09ram_02su:322": "ity uktvā sa tadā rāmam upavāsaṃ yatavratam /",
    "GE09ram_02su:323": "mantravat kārayāmāsa vaidehyā sahitaṃ muniḥ // RamS_2,5.10 //",
    "GE09ram_02su:324": "tato yathāvad rāmeṇa sa rājño gurur arcitaḥ /",
    "GE09ram_02su:325": "abhyanujñāpya kākutsthaṃ yayau rāmaniveśanāt // RamS_2,5.11 //",
    "GE09ram_02su:326": "suhṛdbhis tatra rāmo 'pi tān anujñāpya sarvaśaḥ /",
    "GE09ram_02su:327": "sabhājito viveśātha tān anujñāpya sarvaśaḥ // RamS_2,5.12 //",
    "GE09ram_02su:328": "hṛṣṭanārīnarayutaṃ rāmaveśma tadā babhau /",
    "GE09ram_02su:329": "yathā mattadvijagaṇaṃ praphullanalinaṃ saraḥ // RamS_2,5.13 //",
    "GE09ram_02su:330": "sa rājabhavanaprakhyāt tasmād rāmaniveśanāt /",
    "GE09ram_02su:331": "nirgatya dadṛśe mārgaṃ vasiṣṭho janasaṃvṛtam // RamS_2,5.14 //",
    "GE09ram_02su:332": "vṛndavṛndair ayodhyāyāṃ rājamārgāḥ samantataḥ /",
    "GE09ram_02su:333": "babhūvur abhisaṃbādhāḥ kutūhalajanair vṛtāḥ // RamS_2,5.15 //",
    "GE09ram_02su:334": "janavṛndormisaṃgharṣaharṣasvanavatas tadā /",
    "GE09ram_02su:335": "babhūva rājamārgasya sāgarasyeva nisvanaḥ // RamS_2,5.16 //",
    "GE09ram_02su:336": "siktasaṃmṛṣṭarathyā hi tad ahar vanamālinī /",
    "GE09ram_02su:337": "āsīd ayodhyā nagarī samucchritagṛhadhvajā // RamS_2,5.17 //",
    "GE09ram_02su:338": "tadā hy ayodhyānilayaḥ sastrībālābalo janaḥ /",
    "GE09ram_02su:339": "rāmābhiṣekam ākāṅkṣann ākāṅkṣann udayaṃ raveḥ // RamS_2,5.18 //",
    "GE09ram_02su:340": "prajālaṃkārabhūtaṃ ca janasyānandavardhanam /",
    "GE09ram_02su:341": "utsuko 'bhūj jano draṣṭuṃ tam ayodhyāmahotsavam // RamS_2,5.19 //",
    "GE09ram_02su:342": "evaṃ taṃ janasambādhaṃ rājamārgaṃ purohitaḥ /",
    "GE09ram_02su:343": "vyūhann iva janaughaṃ taṃ śanai rājakulaṃ yayau // RamS_2,5.20 //",
    "GE09ram_02su:344": "sitābhraśikharaprakhyaṃ prāsādam adhiruhya saḥ /",
    "GE09ram_02su:345": "samiyāya narendreṇa śakreṇeva bṛhaspatiḥ // RamS_2,5.21 //",
    "GE09ram_02su:346": "tam āgatam abhiprekṣya hitvā rājāsanaṃ nṛpaḥ /",
    "GE09ram_02su:347": "papraccha sa ca tasmai tat kṛtam ity abhyavedayat // RamS_2,5.22 //",
    "GE09ram_02su:348": "guruṇā tv abhyanujñāto manujaughaṃ visṛjya tam /",
    "GE09ram_02su:349": "viveśāntaḥpuraṃ rājā siṃho giriguhām iva // RamS_2,5.23 //",
    "GE09ram_02su:350": "tad agryaveṣapramadājanākulaṃ mahendraveśmapratimaṃ niveśanam /",
    "GE09ram_02su:351": "vidīpayaṃś cāru viveśa pārthivaḥ śaśīva tārāgaṇasaṃkulaṃ nabhaḥ //",
    "GE09ram_02su:352": "Rāmāyaṇa, Ayodhyākāṇḍa, 6",
    "GE09ram_02su:353": "gate purohite rāmaḥ snāto niyatamānasaḥ /",
    "GE09ram_02su:354": "saha patnyā viśālākṣyā nārāyaṇam upāgamat // RamS_2,6.1 //",
    "GE09ram_02su:355": "pragṛhya śirasā pātrīṃ haviṣo vidhivat tadā /",
    "GE09ram_02su:356": "mahate daivatāyājyaṃ juhāva jvalite 'nale // RamS_2,6.2 //",
    "GE09ram_02su:357": "śeṣaṃ ca haviṣas tasya prāśyāśāsyātmanaḥ priyam /",
    "GE09ram_02su:358": "dhyāyan nārāyaṇaṃ devaṃ svāstīrṇe kuśasaṃstare // RamS_2,6.3 //",
    "GE09ram_02su:359": "vāgyataḥ saha vaidehyā bhūtvā niyatamānasaḥ /",
    "GE09ram_02su:360": "śrīmaty āyatane viṣṇoḥ śiśye naravarātmajaḥ // RamS_2,6.4 //",
    "GE09ram_02su:361": "ekayāmāvaśiṣṭāyāṃ rātryāṃ prativibudhya saḥ /",
    "GE09ram_02su:362": "alaṃkāravidhiṃ kṛtsnaṃ kārayāmāsa veśmanaḥ // RamS_2,6.5 //",
    "GE09ram_02su:363": "tatra śṛṇvan sukhā vācaḥ sūtamāgadhabandinām /",
    "GE09ram_02su:364": "pūrvāṃ saṃdhyām upāsīno jajāpa yatamānasaḥ // RamS_2,6.6 //",
    "GE09ram_02su:365": "tuṣṭāva praṇataś caiva śirasā madhusūdanam /",
    "GE09ram_02su:366": "vimalakṣaumasaṃvīto vācayāmāsa ca dvijān // RamS_2,6.7 //",
    "GE09ram_02su:367": "teṣāṃ puṇyāhaghoṣo 'tha gambhīramadhuras tadā /",
    "GE09ram_02su:368": "ayodhyāṃ pūrayāmāsa tūryaghoṣānunāditaḥ // RamS_2,6.8 //",
    "GE09ram_02su:369": "kṛtopavāsaṃ tu tadā vaidehyā saha rāghavam /",
    "GE09ram_02su:370": "ayodhyānilayaḥ śrutvā sarvaḥ pramudito janaḥ // RamS_2,6.9 //",
    "GE09ram_02su:371": "tataḥ paurajanaḥ sarvaḥ śrutvā rāmābhiṣecanam /",
    "GE09ram_02su:372": "prabhātāṃ rajanīṃ dṛṣṭvā cakre śobhāṃ parāṃ punaḥ // RamS_2,6.10 //",
    "GE09ram_02su:373": "sitābhraśikharābheṣu devatāyataneṣu ca /",
    "GE09ram_02su:374": "catuṣpatheṣu rathyāsu caityeṣv aṭṭālakeṣu ca // RamS_2,6.11 //",
    "GE09ram_02su:375": "nānāpaṇyasamṛddheṣu vaṇijām āpaṇeṣu ca /",
    "GE09ram_02su:376": "kuṭumbināṃ samṛddheṣu śrīmatsu bhavaneṣu ca // RamS_2,6.12 //",
    "GE09ram_02su:377": "sabhāsu caiva sarvāsu vṛkṣeṣv ālakṣiteṣu ca /",
    "GE09ram_02su:378": "dhvajāḥ samucchritāś citrāḥ patākāś cābhavaṃs tadā // RamS_2,6.13 //",
    "GE09ram_02su:379": "naṭanartakasaṃghānāṃ gāyakānāṃ ca gāyatām /",
    "GE09ram_02su:380": "manaḥkarṇasukhā vācaḥ śuśruvuś ca tatas tataḥ // RamS_2,6.14 //",
    "GE09ram_02su:381": "rāmābhiṣekayuktāś ca kathāś cakrur mitho janāḥ /",
    "GE09ram_02su:382": "rāmābhiṣeke samprāpte catvareṣu gṛheṣu ca // RamS_2,6.15 //",
    "GE09ram_02su:383": "bālā api krīḍamānā gṛhadvāreṣu saṃghaśaḥ /",
    "GE09ram_02su:384": "rāmābhiṣekasaṃyuktāś cakrur eva mithaḥ kathāḥ // RamS_2,6.16 //",
    "GE09ram_02su:385": "kṛtapuṣpopahāraś ca dhūpagandhādhivāsitaḥ /",
    "GE09ram_02su:386": "rājamārgaḥ kṛtaḥ śrīmān paurai rāmābhiṣecane // RamS_2,6.17 //",
    "GE09ram_02su:387": "prakāśakaraṇārthaṃ ca niśāgamanaśaṅkayā /",
    "GE09ram_02su:388": "dīpavṛkṣāṃs tathā cakrur anu rathyāsu sarvaśaḥ // RamS_2,6.18 //",
    "GE09ram_02su:389": "alaṃkāraṃ purasyaivaṃ kṛtvā tatpuravāsinaḥ /",
    "GE09ram_02su:390": "ākāṅkṣamāṇā rāmasya yauvarājyābhiṣecanam // RamS_2,6.19 //",
    "GE09ram_02su:391": "sametya saṃghaśaḥ sarve catvareṣu sabhāsu ca /",
    "GE09ram_02su:392": "kathayanto mithas tatra praśaśaṃsur janādhipam // RamS_2,6.20 //",
    "GE09ram_02su:393": "aho mahātmā rājāyam ikṣvākukulanandanaḥ /",
    "GE09ram_02su:394": "jñātvā yo vṛddham ātmānaṃ rāmaṃ rājye 'hbiṣekṣyati // RamS_2,6.21 //",
    "GE09ram_02su:395": "sarve hy anugṛhītāḥ sma yan no rāmo mahīpatiḥ /",
    "GE09ram_02su:396": "cirāya bhavitā goptā dṛṣṭalokaparāvaraḥ // RamS_2,6.22 //",
    "GE09ram_02su:397": "anuddhatamanā vidvān dharmātmā bhrātṛvatsalaḥ /",
    "GE09ram_02su:398": "yathā ca bhrātṛṣu snigdhas tathāsmāsv api rāghavaḥ // RamS_2,6.23 //",
    "GE09ram_02su:399": "ciraṃ jīvatu dharmātmā rājā daśaratho 'naghaḥ /",
    "GE09ram_02su:400": "yatprasādenābhiṣiktaṃ rāmaṃ drakṣyāmahe vayam // RamS_2,6.24 //",
    "GE09ram_02su:401": "evaṃvidhaṃ kathayatāṃ paurāṇāṃ śuśruvus tadā /",
    "GE09ram_02su:402": "digbhyo 'pi śrutavṛttāntāḥ prāptā jānapadā janāḥ // RamS_2,6.25 //",
    "GE09ram_02su:403": "te tu digbhyaḥ purīṃ prāptā draṣṭuṃ rāmābhiṣecanam /",
    "GE09ram_02su:404": "rāmasya pūrayāmāsuḥ purīṃ jānapadā janāḥ // RamS_2,6.26 //",
    "GE09ram_02su:405": "janaughais tair visarpadbhiḥ śuśruve tatra nisvanaḥ /",
    "GE09ram_02su:406": "parvasūdīrṇavegasya sāgarasyeva nisvanaḥ // RamS_2,6.27 //",
    "GE09ram_02su:407": "tatas tad indrakṣayasaṃnibhaṃ puraṃ didṛkṣubhir jānapadair upāgataiḥ /",
    "GE09ram_02su:408": "samantataḥ sasvanam ākulaṃ babhau samudrayādobhir ivārṇavodakam //",
    "GE09ram_02su:409": "Rāmāyaṇa, Ayodhyākāṇḍa, 7",
    "GE09ram_02su:410": "jñātidāsī yato jātā kaikeyyās tu sahoṣitā /",
    "GE09ram_02su:411": "prāsādaṃ candrasaṃkāśam āruroha yadṛcchayā // RamS_2,7.1 //",
    "GE09ram_02su:412": "siktarājapathāṃ kṛtsnāṃ prakīrṇakamalotpalām /",
    "GE09ram_02su:413": "ayodhyāṃ mantharā tasmāt prāsādād anvavaikṣata // RamS_2,7.2 //",
    "GE09ram_02su:414": "patākābhir varārhābhir dhvajaiś ca samalaṃkṛtām /",
    "GE09ram_02su:415": "siktāṃ candanatoyaiś ca śiraḥsnātajanair vṛtām // RamS_2,7.3 //",
    "GE09ram_02su:416": "avidūre sthitāṃ dṛṣṭvā dhātrīṃ papraccha mantharā /",
    "GE09ram_02su:417": "uttamenābhisaṃyuktā harṣeṇārthaparā satī // RamS_2,7.4 //",
    "GE09ram_02su:418": "rāmamātā dhanaṃ kiṃ nu janebhyaḥ samprayacchati /",
    "GE09ram_02su:419": "atimātraṃ praharṣo 'yaṃ kiṃ janasya ca śaṃsa me /",
    "GE09ram_02su:420": "kārayiṣyati kiṃ vāpi samprahṛṣṭo mahīpatiḥ // RamS_2,7.5 //",
    "GE09ram_02su:421": "vidīryamāṇā harṣeṇa dhātrī paramayā mudā /",
    "GE09ram_02su:422": "ācacakṣe 'tha kubjāyai bhūyasīṃ rāghave śriyam // RamS_2,7.6 //",
    "GE09ram_02su:423": "śvaḥ puṣyeṇa jitakrodhaṃ yauvarājyena rāghavam /",
    "GE09ram_02su:424": "rājā daśaratho rāmam abhiṣecayitānagham // RamS_2,7.7 //",
    "GE09ram_02su:425": "dhātryās tu vacanaṃ śrutvā kubjā kṣipram amarṣitā /",
    "GE09ram_02su:426": "kailāsaśikharākārāt prāsādād avarohata // RamS_2,7.8 //",
    "GE09ram_02su:427": "sā dahyamānā kopena mantharā pāpadarśinī /",
    "GE09ram_02su:428": "śayānām etya kaikeyīm idaṃ vacanam abravīt // RamS_2,7.9 //",
    "GE09ram_02su:429": "uttiṣṭha mūḍhe kiṃ śeṣe bhayaṃ tvām abhivartate /",
    "GE09ram_02su:430": "upaplutamahaughena kim ātmānaṃ na budhyase // RamS_2,7.10 //",
    "GE09ram_02su:431": "aniṣṭe subhagākāre saubhāgyena vikatthase /",
    "GE09ram_02su:432": "calaṃ hi tava saubhāgyaṃ nadyāḥ srota ivoṣṇage // RamS_2,7.11 //",
    "GE09ram_02su:433": "evam uktā tu kaikeyī ruṣṭayā paruṣaṃ vacaḥ /",
    "GE09ram_02su:434": "kubjayā pāpadarśinyā viṣādam agamat param // RamS_2,7.12 //",
    "GE09ram_02su:435": "kaikeyī tv abravīt kubjāṃ kaccit kṣemaṃ na manthare /",
    "GE09ram_02su:436": "viṣaṇṇavadanāṃ hi tvāṃ lakṣaye bhṛśaduḥkhitām // RamS_2,7.13 //",
    "GE09ram_02su:437": "mantharā tu vacaḥ śrutvā kaikeyyā madhurākṣaram /",
    "GE09ram_02su:438": "uvāca krodhasaṃyuktā vākyaṃ vākyaviśāradā // RamS_2,7.14 //",
    "GE09ram_02su:439": "sā viṣaṇṇatarā bhūtvā kubjā tasyā hitaiṣiṇī /",
    "GE09ram_02su:440": "viṣādayantī provāca bhedayantī ca rāghavam // RamS_2,7.15 //",
    "GE09ram_02su:441": "akṣemaṃ sumahad devi pravṛttaṃ tvadvināśanam /",
    "GE09ram_02su:442": "rāmaṃ daśaratho rājā yauvarājye 'bhiṣekṣyati // RamS_2,7.16 //",
    "GE09ram_02su:443": "sāsmy agādhe bhaye magnā duḥkhaśokasamanvitā /",
    "GE09ram_02su:444": "dahyamānānaleneva tvaddhitārtham ihāgatā // RamS_2,7.17 //",
    "GE09ram_02su:445": "tava duḥkhena kaikeyi mama duḥkhaṃ mahad bhavet /",
    "GE09ram_02su:446": "tvadvṛddhau mama vṛddhiś ca bhaved atra na saṃśayaḥ // RamS_2,7.18 //",
    "GE09ram_02su:447": "narādhipakule jātā mahiṣī tvaṃ mahīpateḥ /",
    "GE09ram_02su:448": "ugratvaṃ rājadharmāṇāṃ kathaṃ devi na budhyase // RamS_2,7.19 //",
    "GE09ram_02su:449": "dharmavādī śaṭho bhartā ślakṣṇavādī ca dāruṇaḥ /",
    "GE09ram_02su:450": "śuddhabhāve na jānīṣe tenaivam atisaṃdhitā // RamS_2,7.20 //",
    "GE09ram_02su:451": "upasthitaṃ prayuñjānas tvayi sāntvam anarthakam /",
    "GE09ram_02su:452": "arthenaivādya te bhartā kausalyāṃ yojayiṣyati // RamS_2,7.21 //",
    "GE09ram_02su:453": "apavāhya sa duṣṭātmā bharataṃ tava bandhuṣu /",
    "GE09ram_02su:454": "kālyaṃ sthāpayitā rāmaṃ rājye nihatakaṇṭake // RamS_2,7.22 //",
    "GE09ram_02su:455": "śatruḥ patipravādena mātreva hitakāmyayā /",
    "GE09ram_02su:456": "āśīviṣa ivāṅkena bāle paridhṛtas tvayā // RamS_2,7.23 //",
    "GE09ram_02su:457": "yathā hi kuryāt sarpo vā śatrur vā pratyupekṣitaḥ /",
    "GE09ram_02su:458": "rājñā daśarathenādya saputrā tvaṃ tathā kṛtā // RamS_2,7.24 //",
    "GE09ram_02su:459": "pāpenānṛtasāntvena bāle nityaṃ sukhocite /",
    "GE09ram_02su:460": "rāmaṃ sthāpayatā rājye sānubandhā hatā hy asi // RamS_2,7.25 //",
    "GE09ram_02su:461": "sā prāptakālaṃ kaikeyi kṣipraṃ kuru hitaṃ tava /",
    "GE09ram_02su:462": "trāyasva putram ātmānaṃ māṃ ca vismayadarśane // RamS_2,7.26 //",
    "GE09ram_02su:463": "mantharāyā vacaḥ śrutvā śayanāt sa śubhānanā /",
    "GE09ram_02su:464": "evam ābharaṇaṃ tasyai kubjāyai pradadau śubham // RamS_2,7.27 //",
    "GE09ram_02su:465": "dattvā tv ābharaṇaṃ tasyai kubjāyai pramadottamā /",
    "GE09ram_02su:466": "kaikeyī mantharāṃ hṛṣṭā punar evābravīd idam // RamS_2,7.28 //",
    "GE09ram_02su:467": "idaṃ tu manthare mahyam ākhyāsi paramaṃ priyam /",
    "GE09ram_02su:468": "etan me priyam ākhyātuḥ kiṃ vā bhūyaḥ karomi te // RamS_2,7.29 //",
    "GE09ram_02su:469": "rāme vā bharate vāhaṃ viśeṣaṃ nopalakṣaye /",
    "GE09ram_02su:470": "tasmāt tuṣṭāsmi yad rājā rāmaṃ rājye 'bhiṣekṣyati // RamS_2,7.30 //",
    "GE09ram_02su:471": "na me paraṃ kiṃcid itas tvayā punaḥ priyaṃ priyārhe suvacaṃ vaco varam /",
    "GE09ram_02su:472": "tathā hy avocas tvam ataḥ priyottaraṃ varaṃ paraṃ te pradadāmi taṃ vṛṇu //",
    "GE09ram_02su:473": "Rāmāyaṇa, Ayodhyākāṇḍa, 8",
    "GE09ram_02su:474": "mantharā tv abhyasūyyainām utsṛjyābharaṇaṃ ca tat /",
    "GE09ram_02su:475": "uvācedaṃ tato vākyaṃ kopaduḥkhasamanvitā // RamS_2,8.1 //",
    "GE09ram_02su:476": "harṣaṃ kim idam asthāne kṛtavaty asi bāliśe /",
    "GE09ram_02su:477": "śokasāgaramadhyastham ātmānaṃ nāvabudhyase // RamS_2,8.2 //",
    "GE09ram_02su:478": "subhagā khalu kausalyā yasyāḥ putro 'bhiṣekṣyate /",
    "GE09ram_02su:479": "yauvarājyena mahatā śvaḥ puṣyeṇa dvijottamaiḥ // RamS_2,8.3 //",
    "GE09ram_02su:480": "prāptāṃ sumahatīṃ prītiṃ pratītāṃ tāṃ hatadviṣam /",
    "GE09ram_02su:481": "upasthāsyasi kausalyāṃ dāsīva tvaṃ kṛtāñjaliḥ // RamS_2,8.4 //",
    "GE09ram_02su:482": "hṛṣṭāḥ khalu bhaviṣyanti rāmasya paramāḥ striyaḥ /",
    "GE09ram_02su:483": "aprahṛṣṭā bhaviṣyanti snuṣās te bharatakṣaye // RamS_2,8.5 //",
    "GE09ram_02su:484": "tāṃ dṛṣṭvā paramaprītāṃ bruvantīṃ mantharāṃ tataḥ /",
    "GE09ram_02su:485": "rāmasyaiva guṇān devī kaikeyī praśaśaṃsa ha // RamS_2,8.6 //",
    "GE09ram_02su:486": "dharmajño gurubhir dāntaḥ kṛtajñaḥ satyavāk śuciḥ /",
    "GE09ram_02su:487": "rāmo rājñaḥ suto jyeṣṭho yauvarājyam ato 'rhati // RamS_2,8.7 //",
    "GE09ram_02su:488": "bhrātḥn bhṛtyāṃś ca dīrghāyuḥ pitṛvat pālayiṣyati /",
    "GE09ram_02su:489": "saṃtapyase kathaṃ kubje śrutvā rāmābhiṣecanam // RamS_2,8.8 //",
    "GE09ram_02su:490": "bharataś cāpi rāmasya dhruvaṃ varṣaśatāt param /",
    "GE09ram_02su:491": "pitṛpaitāmahaṃ rājyam avāpsyati nararṣabhaḥ // RamS_2,8.9 //",
    "GE09ram_02su:492": "sā tvam abhyudaye prāpte vartamāne ca manthare /",
    "GE09ram_02su:493": "bhaviṣyati ca kalyāṇe kimarthaṃ paritapyase /",
    "GE09ram_02su:494": "kausalyāto 'tiriktaṃ ca sa tu śuśrūṣate hi mām // RamS_2,8.10 //",
    "GE09ram_02su:495": "kaikeyyā vacanaṃ śrutvā mantharā bhṛśaduḥkhitā /",
    "GE09ram_02su:496": "dīrgham uṣṇaṃ viniḥśvasya kaikeyīm idam abravīt // RamS_2,8.11 //",
    "GE09ram_02su:497": "anarthadarśinī maurkhyān nātmānam avabudhyase /",
    "GE09ram_02su:498": "śokavyasanavistīrṇe majjantī duḥkhasāgare // RamS_2,8.12 //",
    "GE09ram_02su:499": "bhavitā rāghavo rājā rāghavasya ca yaḥ sutaḥ /",
    "GE09ram_02su:500": "rājavaṃśāt tu bharataḥ kaikeyi parihāsyate // RamS_2,8.13 //",
    "GE09ram_02su:501": "na hi rājñaḥ sutāḥ sarve rājye tiṣṭhanti bhāmini /",
    "GE09ram_02su:502": "sthāpyamāneṣu sarveṣu sumahān anayo bhavet // RamS_2,8.14 //",
    "GE09ram_02su:503": "tasmāj jyeṣṭhe hi kaikeyi rājyatantrāṇi pārthivāḥ /",
    "GE09ram_02su:504": "sthāpayanty anavadyāṅgi guṇavatsv itareṣv api // RamS_2,8.15 //",
    "GE09ram_02su:505": "asāv atyantanirbhagnas tava putro bhaviṣyati /",
    "GE09ram_02su:506": "anāthavat sukhebhyaś ca rājavaṃśāc ca vatsale // RamS_2,8.16 //",
    "GE09ram_02su:507": "sāhaṃ tvadarthe samprāptā tvaṃ tu māṃ nāvabudhyase /",
    "GE09ram_02su:508": "sapatnivṛddhau yā me tvaṃ pradeyaṃ dātum icchasi // RamS_2,8.17 //",
    "GE09ram_02su:509": "dhruvaṃ tu bharataṃ rāmaḥ prāpya rājyam akaṇṭakam /",
    "GE09ram_02su:510": "deśāntaraṃ nāyayitvā lokāntaram athāpi vā // RamS_2,8.18 //",
    "GE09ram_02su:511": "bāla eva hi mātulyaṃ bharato nāyitas tvayā /",
    "GE09ram_02su:512": "saṃnikarṣāc ca sauhārdaṃ jāyate sthāvareṣv api // RamS_2,8.19 //",
    "GE09ram_02su:513": "goptā hi rāmaṃ saumitrir lakṣmaṇaṃ cāpi rāghavaḥ /",
    "GE09ram_02su:514": "aśvinor iva saubhrātraṃ tayor lokeṣu viśrutam // RamS_2,8.20 //",
    "GE09ram_02su:515": "tasmān na lakṣmaṇe rāmaḥ pāpaṃ kiṃcit kariṣyati /",
    "GE09ram_02su:516": "rāmas tu bharate pāpaṃ kuryād iti na saṃśayaḥ // RamS_2,8.21 //",
    "GE09ram_02su:517": "tasmād rājagṛhād eva vanaṃ gacchatu te sutaḥ /",
    "GE09ram_02su:518": "etaddhi rocate mahyaṃ bhṛśaṃ cāpi hitaṃ tava // RamS_2,8.22 //",
    "GE09ram_02su:519": "evaṃ te jñātipakṣasya śreyaś caiva bhaviṣyati /",
    "GE09ram_02su:520": "yadi ced bharato dharmāt pitryaṃ rājyam avāpsyati // RamS_2,8.23 //",
    "GE09ram_02su:521": "sa te sukhocito bālo rāmasya sahajo ripuḥ /",
    "GE09ram_02su:522": "samṛddhārthasya naṣṭārtho jīviṣyati kathaṃ vaśe // RamS_2,8.24 //",
    "GE09ram_02su:523": "abhidrutam ivāraṇye siṃhena gajayūthapam /",
    "GE09ram_02su:524": "pracchādyamānaṃ rāmeṇa bharataṃ trātum arhasi // RamS_2,8.25 //",
    "GE09ram_02su:525": "darpān nirākṛtā pūrvaṃ tvayā saubhāgyavattayā /",
    "GE09ram_02su:526": "rāmamātā sapatnī te kathaṃ vairaṃ na yātayet // RamS_2,8.26 //",
    "GE09ram_02su:527": "yadā hi rāmaḥ pṛthivīm avāpsyati dhruvaṃ pranaṣṭo bharato bhaviṣyati /",
    "GE09ram_02su:528": "ato hi saṃcintaya rājyam ātmaje parasya cādyaiva vivāsakāraṇam //",
    "GE09ram_02su:529": "Rāmāyaṇa, Ayodhyākāṇḍa, 9",
    "GE09ram_02su:530": "evam uktā tu kaikeyī krodhena jvalitānanā /",
    "GE09ram_02su:531": "dīrgham uṣṇaṃ viniḥśvasya mantharām idam abravīt // RamS_2,9.1 //",
    "GE09ram_02su:532": "adya rāmam itaḥ kṣipraṃ vanaṃ prasthāpayāmy aham /",
    "GE09ram_02su:533": "yauvarājyena bharataṃ kṣipram evābhiṣecaye // RamS_2,9.2 //",
    "GE09ram_02su:534": "idaṃ tv idānīṃ saṃpaśya kenopāyena manthare /",
    "GE09ram_02su:535": "bharataḥ prāpnuyād rājyaṃ na tu rāmaḥ kathaṃcana // RamS_2,9.3 //",
    "GE09ram_02su:536": "evam uktā tayā devyā mantharā pāpadarśinī /",
    "GE09ram_02su:537": "rāmārtham upahiṃsantī kaikeyīm idam abravīt // RamS_2,9.4 //",
    "GE09ram_02su:538": "hantedānīṃ pravakṣyāmi kaikeyi śrūyatāṃ ca me /",
    "GE09ram_02su:539": "yathā te bharato rājyaṃ putraḥ prāpsyati kevalam // RamS_2,9.5 //",
    "GE09ram_02su:540": "śrutvaivaṃ vacanaṃ tasyā mantharāyās tu kaikayī /",
    "GE09ram_02su:541": "kiṃcid utthāya śayanāt svāstīrṇād idam abravīt // RamS_2,9.6 //",
    "GE09ram_02su:542": "kathaya tvaṃ mamopāyaṃ kenopāyena manthare /",
    "GE09ram_02su:543": "bharataḥ prāpnuyād rājyaṃ na tu rāmaḥ kathaṃcana // RamS_2,9.7 //",
    "GE09ram_02su:544": "evam uktā tayā devyā mantharā pāpadarśinī /",
    "GE09ram_02su:545": "rāmārtham upahiṃsantī kubjā vacanam abravīt // RamS_2,9.8 //",
    "GE09ram_02su:546": "tava devāsure yuddhe saha rājarṣibhiḥ patiḥ /",
    "GE09ram_02su:547": "agacchat tvām upādāya devarājasya sāhyakṛt // RamS_2,9.9 //",
    "GE09ram_02su:548": "diśam āsthāya kaikeyi dakṣiṇāṃ daṇḍakān prati /",
    "GE09ram_02su:549": "vaijayantam iti khyātaṃ puraṃ yatra timidhvajaḥ // RamS_2,9.10 //",
    "GE09ram_02su:550": "sa śambara iti khyātaḥ śatamāyo mahāsuraḥ /",
    "GE09ram_02su:551": "dadau śakrasya saṃgrāmaṃ devasaṃghair anirjitaḥ // RamS_2,9.11 //",
    "GE09ram_02su:552": "tasmin mahati saṃgrāme rājā daśarathas tadā /",
    "GE09ram_02su:553": "apavāhya tvayā devi saṃgrāmān naṣṭacetanaḥ // RamS_2,9.12 //",
    "GE09ram_02su:554": "tatrāpi vikṣataḥ śastraiḥ patis te rakṣitas tvayā /",
    "GE09ram_02su:555": "tuṣṭena tena dattau te dvau varau śubhadarśane // RamS_2,9.13 //",
    "GE09ram_02su:556": "sa tvayoktaḥ patir devi yadeccheyaṃ tadā varau /",
    "GE09ram_02su:557": "gṛhṇīyām iti tat tena tathety uktaṃ mahātmanā /",
    "GE09ram_02su:558": "anabhijñā hy ahaṃ devi tvayaiva kathitaṃ purā // RamS_2,9.14 //*",
    "GE09ram_02su:559": "tau varau yāca bhartāraṃ bharatasyābhiṣecanam /",
    "GE09ram_02su:560": "pravrājanaṃ ca rāmasya tvaṃ varṣāṇi caturdaśa // RamS_2,9.15 //",
    "GE09ram_02su:561": "krodhāgāraṃ praviśyādya kruddhevāśvapateḥ sute /",
    "GE09ram_02su:562": "śeṣvān antarhitāyāṃ tvaṃ bhūmau malinavāsinī /",
    "GE09ram_02su:563": "mā smainaṃ pratyudīkṣethā mā cainam abhibhāṣathāḥ // RamS_2,9.16 //*",
    "GE09ram_02su:564": "dayitā tvaṃ sadā bhartur atra me nāsti saṃśayaḥ /",
    "GE09ram_02su:565": "tvatkṛte ca mahārājo viśed api hutāśanam // RamS_2,9.17 //",
    "GE09ram_02su:566": "na tvāṃ krodhayituṃ śakto na kruddhāṃ pratyudīkṣitum /",
    "GE09ram_02su:567": "tava priyārthaṃ rājā hi prāṇān api parityajet // RamS_2,9.18 //",
    "GE09ram_02su:568": "na hy atikramituṃ śaktas tava vākyaṃ mahīpatiḥ /",
    "GE09ram_02su:569": "mandasvabhāve budhyasva saubhāgyabalam ātmanaḥ // RamS_2,9.19 //",
    "GE09ram_02su:570": "maṇimuktāsuvarṇāni ratnāni vividhāni ca /",
    "GE09ram_02su:571": "dadyād daśaratho rājā mā sma teṣu manaḥ kṛthāḥ // RamS_2,9.20 //",
    "GE09ram_02su:572": "yau tau devāsure yuddhe varau daśaratho 'dadāt /",
    "GE09ram_02su:573": "tau smāraya mahābhāge so 'rtho mā tvām atikramet // RamS_2,9.21 //",
    "GE09ram_02su:574": "yadā tu te varaṃ dadyāt svayam utthāpya rāghavaḥ /",
    "GE09ram_02su:575": "vyavasthāpya mahārājaṃ tvam imaṃ vṛṇuyā varam // RamS_2,9.22 //",
    "GE09ram_02su:576": "rāmaṃ pravrājayāraṇye nava varṣāṇi pañca ca /",
    "GE09ram_02su:577": "bharataḥ kriyatāṃ rājā pṛthivyāṃ pārthivarṣabhaḥ // RamS_2,9.23 //",
    "GE09ram_02su:578": "evaṃ pravrājitaś caiva rāmo 'rāmo bhaviṣyati /",
    "GE09ram_02su:579": "bharataś ca hatāmitras tava rājā bhaviṣyati // RamS_2,9.24 //",
    "GE09ram_02su:580": "yena kālena rāmaś ca vanāt pratyāgamiṣyati /",
    "GE09ram_02su:581": "tena kālena putras te kṛtamūlo bhaviṣyati /",
    "GE09ram_02su:582": "saṃgṛhītamanuṣyaś ca suhṛdbhiḥ sārdham ātmavān // RamS_2,9.25 //*",
    "GE09ram_02su:583": "prāptakālaṃ tu te manye rājānaṃ vītasādhvasā /",
    "GE09ram_02su:584": "rāmābhiṣekasaṃkalpān nigṛhya vinivartaya // RamS_2,9.26 //",
    "GE09ram_02su:585": "anartham artharūpeṇa grāhitā sā tatas tayā /",
    "GE09ram_02su:586": "hṛṣṭā pratītā kaikeyī mantharām idam abravīt // RamS_2,9.27 //",
    "GE09ram_02su:587": "kubje tvāṃ nābhijānāmi śreṣṭhāṃ śreṣṭhābhidhāyinīm /",
    "GE09ram_02su:588": "pṛthivyām asi kubjānām uttamā buddhiniścaye // RamS_2,9.28 //",
    "GE09ram_02su:589": "tvam eva tu mamārtheṣu nityayuktā hitaiṣiṇī /",
    "GE09ram_02su:590": "nāhaṃ samavabudhyeyaṃ kubje rājñaś cikīrṣitam // RamS_2,9.29 //",
    "GE09ram_02su:591": "santi duḥsaṃsthitāḥ kubjā vakrāḥ paramapāpikāḥ /",
    "GE09ram_02su:592": "tvaṃ padmam iva vātena saṃnatā priyadarśanā // RamS_2,9.30 //",
    "GE09ram_02su:593": "uras te 'bhiniviṣṭaṃ vai yāvat skandhāt samunnatam /",
    "GE09ram_02su:594": "adhastāc codaraṃ śāntaṃ sunābham iva lajjitam // RamS_2,9.31 //",
    "GE09ram_02su:595": "jaghanaṃ tava nirghuṣṭaṃ raśanādāmaśobhitam /",
    "GE09ram_02su:596": "jaṅghe bhṛśam upanyaste pādau cāpy āyatāv ubhau // RamS_2,9.32 //",
    "GE09ram_02su:597": "tvam āyatābhyāṃ sakthibhyāṃ manthare kṣaumavāsini /",
    "GE09ram_02su:598": "agrato mama gacchantī rājahaṃsīva rājase // RamS_2,9.33 //",
    "GE09ram_02su:599": "tavedaṃ sthagu yad dīrghaṃ rathaghoṇam ivāyatam /",
    "GE09ram_02su:600": "matayaḥ kṣatravidyāś ca māyāś cātra vasanti te // RamS_2,9.34 //",
    "GE09ram_02su:601": "atra te pratimokṣyāmi mālāṃ kubje hiraṇmayīm /",
    "GE09ram_02su:602": "abhiṣikte ca bharate rāghave ca vanaṃ gate // RamS_2,9.35 //",
    "GE09ram_02su:603": "jātyena ca suvarṇena suniṣṭaptena sundari /",
    "GE09ram_02su:604": "labdhārthā ca pratītā ca lepayiṣyāmi te sthagu // RamS_2,9.36 //",
    "GE09ram_02su:605": "mukhe ca tilakaṃ citraṃ jātarūpamayaṃ śubham /",
    "GE09ram_02su:606": "kārayiṣyāmi te kubje śubhāny ābharaṇāni ca // RamS_2,9.37 //",
    "GE09ram_02su:607": "paridhāya śubhe vastre devateva cariṣyasi /",
    "GE09ram_02su:608": "candram āhvayamānena mukhenāpratimānanā /",
    "GE09ram_02su:609": "gamiṣyasi gatiṃ mukhyāṃ garvayantī dviṣajjanam // RamS_2,9.38 //*",
    "GE09ram_02su:610": "tavāpi kubjāḥ kubjāyāḥ sarvābharaṇabhūṣitāḥ /",
    "GE09ram_02su:611": "pādau paricariṣyanti yathaiva tvaṃ sadā mama // RamS_2,9.39 //",
    "GE09ram_02su:612": "iti praśasyamānā sā kaikeyīm idam abravīt /",
    "GE09ram_02su:613": "śayānāṃ śayane śubhre vedyām agniśikhām iva // RamS_2,9.40 //",
    "GE09ram_02su:614": "gatodake setubandho na kalyāṇi vidhīyate /",
    "GE09ram_02su:615": "uttiṣṭha kuru kalyāṇaṃ rājānam anudarśaya // RamS_2,9.41 //",
    "GE09ram_02su:616": "tathā protsāhitā devī gatvā mantharayā saha /",
    "GE09ram_02su:617": "krodhāgāraṃ viśālākṣī saubhāgyamadagarvitā // RamS_2,9.42 //",
    "GE09ram_02su:618": "anekaśatasāhasraṃ muktāhāraṃ varāṅganā /",
    "GE09ram_02su:619": "avamucya varārhāṇi śubhāny ābharaṇāni ca // RamS_2,9.43 //",
    "GE09ram_02su:620": "tato hemopamā tatra kubjā vākyavaśaṃ gatā /",
    "GE09ram_02su:621": "saṃviśya bhūmau kaikeyī mantharām idam abravīt // RamS_2,9.44 //",
    "GE09ram_02su:622": "iha vā māṃ mṛtāṃ kubje nṛpāyāvedayiṣyasi /",
    "GE09ram_02su:623": "vanaṃ tu rāghave prāpte bharataḥ prāpsyati kṣitim // RamS_2,9.45 //",
    "GE09ram_02su:624": "athaitad uktvā vacanaṃ sudāruṇaṃ nidhāya sarvābharaṇāni bhāminī /",
    "GE09ram_02su:625": "asaṃvṛtām āstaraṇena medinīṃ tadādhiśiśye patiteva kiṃnarī // RamS_2,9.46",
    "GE09ram_02su:626": "udīrṇasaṃrambhatamovṛtānanā tathāvamuktottamamālyabhūṣaṇā /",
    "GE09ram_02su:627": "narendrapatnī vimanā babhūva sā tamovṛtā dyaur iva magnatārakā //",
    "GE09ram_02su:628": "Rāmāyaṇa, Ayodhyākāṇḍa, 10",
    "GE09ram_02su:629": "ājñāpya tu mahārājo rāghavasyābhiṣecanam /",
    "GE09ram_02su:630": "priyārhāṃ priyam ākhyātuṃ viveśāntaḥpuraṃ vaśī // RamS_2,10.1 //",
    "GE09ram_02su:631": "tāṃ tatra patitāṃ bhūmau śayānām atathocitām /",
    "GE09ram_02su:632": "pratapta iva duḥkhena so 'paśyaj jagatīpatiḥ // RamS_2,10.2 //",
    "GE09ram_02su:633": "sa vṛddhas taruṇīṃ bhāryāṃ prāṇebhyo 'pi garīyasīm /",
    "GE09ram_02su:634": "apāpaḥ pāpasaṃkalpāṃ dadarśa dharaṇītale // RamS_2,10.3 //",
    "GE09ram_02su:635": "kareṇum iva digdhena viddhāṃ mṛgayuṇā vane /",
    "GE09ram_02su:636": "mahāgaja ivāraṇye snehāt parimamarśa tām // RamS_2,10.4 //",
    "GE09ram_02su:637": "parimṛśya ca pāṇibhyām abhisaṃtrastacetanaḥ /",
    "GE09ram_02su:638": "kāmī kamalapattrākṣīm uvāca vanitām idam // RamS_2,10.5 //",
    "GE09ram_02su:639": "na te 'ham abhijānāmi krodham ātmani saṃśritam /",
    "GE09ram_02su:640": "devi kenābhiyuktāsi kena vāsi vimānitā // RamS_2,10.6 //",
    "GE09ram_02su:641": "yad idaṃ mama duḥkhāya śeṣe kalyāṇi pāṃsuṣu /",
    "GE09ram_02su:642": "bhūmau śeṣe kimarthaṃ tvaṃ mayi kalyāṇacetasi /",
    "GE09ram_02su:643": "bhūtopahatacitteva mama cittapramāthinī // RamS_2,10.7 //*",
    "GE09ram_02su:644": "santi me kuśalā vaidyā abhituṣṭāś ca sarvaśaḥ /",
    "GE09ram_02su:645": "sukhitāṃ tvāṃ kariṣyanti vyādhim ācakṣva bhāmini // RamS_2,10.8 //",
    "GE09ram_02su:646": "kasya vā te priyaṃ kāryaṃ kena vā vipriyaṃ kṛtam /",
    "GE09ram_02su:647": "kaḥ priyaṃ labhatām adya ko vā sumahad apriyam // RamS_2,10.9 //",
    "GE09ram_02su:648": "avadhyo vadhyatāṃ ko vā vadhyaḥ ko vā vimucyatām /",
    "GE09ram_02su:649": "daridraḥ ko bhavatv āḍhyo dravyavān vāpy akiñcanaḥ // RamS_2,10.10 //",
    "GE09ram_02su:650": "ahaṃ caiva madīyāś ca sarve tava vaśānugāḥ /",
    "GE09ram_02su:651": "na te kaṃcid abhiprāyaṃ vyāhantum aham utsahe // RamS_2,10.11 //",
    "GE09ram_02su:652": "ātmano jīvitenāpi brūhi yan manasecchasi /",
    "GE09ram_02su:653": "yāvad āvartate cakraṃ tāvatī me vasuṃdharā // RamS_2,10.12 //",
    "GE09ram_02su:654": "tathoktā sā samāśvastā vaktukāmā tad apriyam /",
    "GE09ram_02su:655": "paripīḍayituṃ bhūyo bhartāram upacakrame // RamS_2,10.13 //",
    "GE09ram_02su:656": "nāsmi viprakṛtā deva kenacin na vimānitā /",
    "GE09ram_02su:657": "abhiprāyas tu me kaścit tam icchāmi tvayā kṛtam // RamS_2,10.14 //",
    "GE09ram_02su:658": "pratijñāṃ pratijānīṣva yadi tvaṃ kartum icchasi /",
    "GE09ram_02su:659": "atha tad vyāhariṣyāmi yad abhiprārthitaṃ mayā // RamS_2,10.15 //",
    "GE09ram_02su:660": "evam uktas tayā rājā priyayā strīvaśaṃ gataḥ /",
    "GE09ram_02su:661": "tām uvāca mahātejāḥ kaikeyīm īṣadutsmitaḥ // RamS_2,10.16 //",
    "GE09ram_02su:662": "avalipte na jānāsi tvattaḥ priyataro mama /",
    "GE09ram_02su:663": "manujo manujavyāghrād rāmād anyo na vidyate // RamS_2,10.17 //",
    "GE09ram_02su:664": "bhadre hṛdayam apy etad anumṛśyoddharasva me /",
    "GE09ram_02su:665": "etat samīkṣya kaikeyi brūhi yat sādhu manyase // RamS_2,10.18 //",
    "GE09ram_02su:666": "balam ātmani paśyantī na māṃ śaṅkitum arhasi /",
    "GE09ram_02su:667": "kariṣyāmi tava prītiṃ sukṛtenāpi te śape // RamS_2,10.19 //",
    "GE09ram_02su:668": "tena vākyena saṃhṛṣṭā tam abhiprāyam ātmanaḥ /",
    "GE09ram_02su:669": "vyājahāra mahāghoram abhyāgatam ivāntakam // RamS_2,10.20 //",
    "GE09ram_02su:670": "yathākrameṇa śapasi varaṃ mama dadāsi ca /",
    "GE09ram_02su:671": "tac chṛṇvantu trayastriṃśad devāḥ sendrapurogamāḥ // RamS_2,10.21 //",
    "GE09ram_02su:672": "candrādityau nabhaś caiva grahā rātryahanī diśaḥ /",
    "GE09ram_02su:673": "jagac ca pṛthivī caiva sagandharvā sarākṣasā // RamS_2,10.22 //",
    "GE09ram_02su:674": "niśācarāṇi bhūtāni gṛheṣu gṛhadevatāḥ /",
    "GE09ram_02su:675": "yāni cānyāni bhūtāni jānīyur bhāṣitaṃ tava // RamS_2,10.23 //",
    "GE09ram_02su:676": "satyasaṃdho mahātejā dharmajñaḥ susamāhitaḥ /",
    "GE09ram_02su:677": "varaṃ mama dadāty eṣa tan me śṛṇvantu devatāḥ // RamS_2,10.24 //",
    "GE09ram_02su:678": "iti devī maheṣvāsaṃ parigṛhyābhiśasya ca /",
    "GE09ram_02su:679": "tataḥ param uvācedaṃ varadaṃ kāmamohitam // RamS_2,10.25 //",
    "GE09ram_02su:680": "varau yau me tvayā deva tadā dattau mahīpate /",
    "GE09ram_02su:681": "tau tāvad aham adyaiva vakṣyāmi śṛṇu me vacaḥ // RamS_2,10.26 //",
    "GE09ram_02su:682": "abhiṣekasamārambho rāghavasyopakalpitaḥ /",
    "GE09ram_02su:683": "anenaivābhiṣekeṇa bharato me 'bhiṣicyatām // RamS_2,10.27 //",
    "GE09ram_02su:684": "nava pañca ca varṣāṇi daṇḍakāraṇyam āśritaḥ /",
    "GE09ram_02su:685": "cīrājinajaṭādhārī rāmo bhavatu tāpasaḥ // RamS_2,10.28 //",
    "GE09ram_02su:686": "bharato bhajatām adya yauvarājyam akaṇṭakam /",
    "GE09ram_02su:687": "adya caiva hi paśyeyaṃ prayāntaṃ rāghavaṃ vane // RamS_2,10.29 //",
    "GE09ram_02su:688": "tataḥ śrutvā mahārāja kaikeyyā dāruṇaṃ vacaḥ /",
    "GE09ram_02su:689": "vyathito vilavaś caiva vyāghrīṃ dṛṣṭvā yathā mṛgaḥ // RamS_2,10.30 //",
    "GE09ram_02su:690": "asaṃvṛtāyām āsīno jagatyāṃ dīrgham ucchvasan /",
    "GE09ram_02su:691": "aho dhig iti sāmarṣo vācam uktvā narādhipaḥ /",
    "GE09ram_02su:692": "moham āpedivān bhūyaḥ śokopahatacetanaḥ // RamS_2,10.31 //*",
    "GE09ram_02su:693": "cireṇa tu nṛpaḥ saṃjñāṃ pratilabhya suduḥkhitaḥ /",
    "GE09ram_02su:694": "kaikeyīm abravīt kruddhaḥ pradahann iva cakṣuṣā // RamS_2,10.32 //",
    "GE09ram_02su:695": "nṛśaṃse duṣṭacāritre kulasyāsya vināśini /",
    "GE09ram_02su:696": "kiṃ kṛtaṃ tava rāmeṇa pāpe pāpaṃ mayāpi vā // RamS_2,10.33 //",
    "GE09ram_02su:697": "sadā te jananītulyāṃ vṛttiṃ vahati rāghavaḥ /",
    "GE09ram_02su:698": "tasyaiva tvam anarthāya kiṃnimittam ihodyatā // RamS_2,10.34 //",
    "GE09ram_02su:699": "tvaṃ mayātmavināśāya bhavanaṃ svaṃ praveśitā /",
    "GE09ram_02su:700": "avijñānān nṛpasutā vyālī tīkṣṇaviṣā yathā // RamS_2,10.35 //",
    "GE09ram_02su:701": "jīvaloko yadā sarvo rāmasyeha guṇastavam /",
    "GE09ram_02su:702": "aparādhaṃ kam uddiśya tyakṣyāmīṣṭam ahaṃ sutam // RamS_2,10.36 //",
    "GE09ram_02su:703": "kausalyāṃ vā sumitrāṃ vā tyajeyam api vā śriyam /",
    "GE09ram_02su:704": "jīvitaṃ vātmano rāmaṃ na tv eva pitṛvatsalam // RamS_2,10.37 //",
    "GE09ram_02su:705": "parā bhavati me prītir dṛṣṭvā tanayam agrajam /",
    "GE09ram_02su:706": "apaśyatas tu me rāmaṃ naṣṭā bhavati cetanā // RamS_2,10.38 //",
    "GE09ram_02su:707": "tiṣṭhel loko vinā sūryaṃ sasyaṃ vā salilaṃ vinā /",
    "GE09ram_02su:708": "na tu rāmaṃ vinā dehe tiṣṭhet tu mama jīvitam // RamS_2,10.39 //",
    "GE09ram_02su:709": "tad alaṃ tyajyatām eṣa niścayaḥ pāpaniścaye /",
    "GE09ram_02su:710": "api te caraṇau mūrdhnā spṛśāmy eṣa prasīda me // RamS_2,10.40 //",
    "GE09ram_02su:711": "sa bhūmipālo vilapann anāthavat striyā gṛhīto hṛdaye 'timātrayā /",
    "GE09ram_02su:712": "papāta devyāś caraṇau prasāritāv ubhāv asaṃspṛśya yathāturas tathā //",
    "GE09ram_02su:713": "Rāmāyaṇa, Ayodhyākāṇḍa, 11",
    "GE09ram_02su:714": "atadarhaṃ mahārājaṃ śayānam atathocitam /",
    "GE09ram_02su:715": "yayātim iva puṇyānte devalokāt paricyutam // RamS_2,11.1 //",
    "GE09ram_02su:716": "anartharūpā siddhārthā abhītā bhayadarśinī /",
    "GE09ram_02su:717": "punar ākārayāmāsa tam eva varam aṅganā // RamS_2,11.2 //",
    "GE09ram_02su:718": "tvaṃ katthase mahārāja satyavādī dṛḍhavrataḥ /",
    "GE09ram_02su:719": "mama cemaṃ varaṃ kasmād vidhārayitum icchasi // RamS_2,11.3 //",
    "GE09ram_02su:720": "evam uktas tu kaikeyyā rājā daśarathas tadā /",
    "GE09ram_02su:721": "pratyuvāca tataḥ kruddho muhūrtaṃ vihvalann iva // RamS_2,11.4 //",
    "GE09ram_02su:722": "mṛte mayi gate rāme vanaṃ manujapuṃgave /",
    "GE09ram_02su:723": "hantānārye mamāmitre rāmaḥ pravrājito vanam // RamS_2,11.5 //",
    "GE09ram_02su:724": "yadi satyaṃ bravīmy etat tad asatyaṃ bhaviṣyati /",
    "GE09ram_02su:725": "akīrtir atulā loke dhruvaṃ paribhavaś ca me // RamS_2,11.6 //",
    "GE09ram_02su:726": "tathā vilapatas tasya paribhramitacetasaḥ /",
    "GE09ram_02su:727": "astam abhyagamat sūryo rajanī cābhyavartata // RamS_2,11.7 //",
    "GE09ram_02su:728": "sa triyāmā tathārtasya candramaṇḍalamaṇḍitā /",
    "GE09ram_02su:729": "rājño vilapamānasya na vyabhāsata śarvarī // RamS_2,11.8 //",
    "GE09ram_02su:730": "tathaivoṣṇaṃ viniḥśvasya vṛddho daśaratho nṛpaḥ /",
    "GE09ram_02su:731": "vilalāpārtavad duḥkhaṃ gaganāsaktalocanaḥ // RamS_2,11.9 //",
    "GE09ram_02su:732": "na prabhātaṃ tvayecchāmi mayāyaṃ racito 'ñjaliḥ /",
    "GE09ram_02su:733": "atha vā gamyatāṃ śīghraṃ nāham icchāmi nirghṛṇām /",
    "GE09ram_02su:734": "nṛśaṃsāṃ kaikeyīṃ draṣṭuṃ yatkṛte vyasanaṃ mahat // RamS_2,11.10 //*",
    "GE09ram_02su:735": "evam uktvā tato rājā kaikeyīṃ saṃyatāñjaliḥ /",
    "GE09ram_02su:736": "prasādayāmāsa punaḥ kaikeyīṃ cedam abravīt // RamS_2,11.11 //",
    "GE09ram_02su:737": "sādhuvṛttasya dīnasya tvadgatasya gatāyuṣaḥ /",
    "GE09ram_02su:738": "prasādaḥ kriyatāṃ devi bhadre rājño viśeṣataḥ // RamS_2,11.12 //",
    "GE09ram_02su:739": "śūnyena khalu suśroṇi mayedaṃ samudāhṛtam /",
    "GE09ram_02su:740": "kuru sādhu prasādaṃ me bāle sahṛdayā hy asi // RamS_2,11.13 //",
    "GE09ram_02su:741": "viśuddhabhāvasya hi duṣṭabhāvā tāmrekṣaṇasyāśrukalasya rājñaḥ /",
    "GE09ram_02su:742": "śrutvā vicitraṃ karuṇaṃ vilāpaṃ bhartur nṛśaṃsā na cakāra vākyam //",
    "GE09ram_02su:743": "tataḥ sa rājā punar eva mūrchitaḥ priyām atuṣṭāṃ pratikūlabhāṣiṇīm /",
    "GE09ram_02su:744": "samīkṣya putrasya vivāsanaṃ prati kṣitau visaṃjño nipapāta duḥkhitaḥ //",
    "GE09ram_02su:745": "Rāmāyaṇa, Ayodhyākāṇḍa, 12",
    "GE09ram_02su:746": "putraśokārditaṃ pāpā visaṃjñaṃ patitaṃ bhuvi /",
    "GE09ram_02su:747": "viveṣṭamānam udīkṣya saikṣvākam idam abravīt // RamS_2,12.1 //",
    "GE09ram_02su:748": "pāpaṃ kṛtveva kim idaṃ mama saṃśrutya saṃśravam /",
    "GE09ram_02su:749": "śeṣe kṣititale sannaḥ sthityāṃ sthātuṃ tvam arhasi // RamS_2,12.2 //",
    "GE09ram_02su:750": "āhuḥ satyaṃ hi paramaṃ dharmaṃ dharmavido janāḥ /",
    "GE09ram_02su:751": "satyam āśritya hi mayā tvaṃ ca dharmaṃ pracoditaḥ // RamS_2,12.3 //",
    "GE09ram_02su:752": "saṃśrutya śaibyaḥ śyenāya svāṃ tanuṃ jagatīpatiḥ /",
    "GE09ram_02su:753": "pradāya pakṣiṇo rājañ jagāma gatim uttamām // RamS_2,12.4 //",
    "GE09ram_02su:754": "tathā hy alarkas tejasvī brāhmaṇe vedapārage /",
    "GE09ram_02su:755": "yācamāne svake netre uddhṛtyāvimanā dadau // RamS_2,12.5 //",
    "GE09ram_02su:756": "saritāṃ tu patiḥ svalpāṃ maryādāṃ satyam anvitaḥ /",
    "GE09ram_02su:757": "satyānurodhāt samaye velāṃ svāṃ nātivartate // RamS_2,12.6 //",
    "GE09ram_02su:758": "samayaṃ ca mamāryemaṃ yadi tvaṃ na kariṣyasi /",
    "GE09ram_02su:759": "agratas te parityaktā parityakṣyāmi jīvitam // RamS_2,12.7 //",
    "GE09ram_02su:760": "evaṃ pracodito rājā kaikeyyā nirviśaṅkayā /",
    "GE09ram_02su:761": "nāśakat pāśam unmoktuṃ balir indrakṛtaṃ yathā // RamS_2,12.8 //",
    "GE09ram_02su:762": "udbhrāntahṛdayaś cāpi vivarṇavadano 'bhavat /",
    "GE09ram_02su:763": "sa dhuryo vai parispandan yugacakrāntaraṃ yathā // RamS_2,12.9 //",
    "GE09ram_02su:764": "vihvalābhyāṃ ca netrābhyām apaśyann iva bhūmipaḥ /",
    "GE09ram_02su:765": "kṛcchrād dhairyeṇa saṃstabhya kaikeyīm idam abravīt // RamS_2,12.10 //",
    "GE09ram_02su:766": "yas te mantrakṛtaḥ pāṇir agnau pāpe mayā dhṛtaḥ /",
    "GE09ram_02su:767": "taṃ tyajāmi svajaṃ caiva tava putraṃ saha tvayā // RamS_2,12.11 //",
    "GE09ram_02su:768": "tataḥ pāpasamācārā kaikeyī pārthivaṃ punaḥ /",
    "GE09ram_02su:769": "uvāca paruṣaṃ vākyaṃ vākyajñā roṣamūrchitā // RamS_2,12.12 //",
    "GE09ram_02su:770": "kim idaṃ bhāṣase rājan vākyaṃ gararujopamam /",
    "GE09ram_02su:771": "ānāyayitum akliṣṭaṃ putraṃ rāmam ihārhasi // RamS_2,12.13 //",
    "GE09ram_02su:772": "sthāpya rājye mama sutaṃ kṛtvā rāmaṃ vanecaram /",
    "GE09ram_02su:773": "niḥsapatnāṃ ca māṃ kṛtvā kṛtakṛtyo bhaviṣyasi // RamS_2,12.14 //",
    "GE09ram_02su:774": "sa nunna iva tīkṣṇeṇa pratodena hayottamaḥ /",
    "GE09ram_02su:775": "rājā pracodito 'bhīkṣṇaṃ kaikeyīm idam abravīt // RamS_2,12.15 //",
    "GE09ram_02su:776": "dharmabandhena baddho 'smi naṣṭā ca mama cetanā /",
    "GE09ram_02su:777": "jyeṣṭhaṃ putraṃ priyaṃ rāmaṃ draṣṭum icchāmi dhārmikam // RamS_2,12.16 //",
    "GE09ram_02su:778": "iti rājño vacaḥ śrutvā kaikeyī tadanantaram /",
    "GE09ram_02su:779": "svayam evābravīt sūtaṃ gaccha tvaṃ rāmam ānaya // RamS_2,12.17 //",
    "GE09ram_02su:780": "tataḥ sa rājā taṃ sūtaṃ sannaharṣaḥ sutaṃ prati /",
    "GE09ram_02su:781": "śokāraktekṣaṇaḥ śrīmān udvīkṣyovāca dhārmikaḥ // RamS_2,12.18 //",
    "GE09ram_02su:782": "sumantraḥ karuṇaṃ śrutvā dṛṣṭvā dīnaṃ ca pārthivam /",
    "GE09ram_02su:783": "pragṛhītāñjaliḥ kiṃcit tasmād deśād apākraman // RamS_2,12.19 //",
    "GE09ram_02su:784": "yadā vaktuṃ svayaṃ dainyān na śaśāka mahīpatiḥ /",
    "GE09ram_02su:785": "tadā sumantraṃ mantrajñā kaikeyī pratyuvāca ha // RamS_2,12.20 //",
    "GE09ram_02su:786": "sumantra rāmaṃ drakṣyāmi śīghram ānaya sundaram /",
    "GE09ram_02su:787": "sa manyamānaḥ kalyāṇaṃ hṛdayena nananda ca // RamS_2,12.21 //",
    "GE09ram_02su:788": "sumantraś cintayāmāsa tvaritaṃ coditas tayā /",
    "GE09ram_02su:789": "vyaktaṃ rāmo 'bhiṣekārtham ihāyāsyati dharmavit // RamS_2,12.22 //",
    "GE09ram_02su:790": "iti sūto matiṃ kṛtvā harṣeṇa mahatā punaḥ /",
    "GE09ram_02su:791": "nirjagāma mahātejā rāghavasya didṛkṣayā // RamS_2,12.23 //",
    "GE09ram_02su:792": "tataḥ purastāt sahasā vinirgato mahīpatīn dvāragatān vilokayan /",
    "GE09ram_02su:793": "dadarśa paurān vividhān mahādhanān upasthitān dvāram upetya viṣṭhitān //",
    "GE09ram_02su:794": "Rāmāyaṇa, Ayodhyākāṇḍa, 13",
    "GE09ram_02su:795": "te tu tāṃ rajanīm uṣya brāhmaṇā vedapāragāḥ /",
    "GE09ram_02su:796": "upatasthur upasthānaṃ saharājapurohitāḥ // RamS_2,13.1 //",
    "GE09ram_02su:797": "amātyā balamukhyāś ca mukhyā ye nigamasya ca /",
    "GE09ram_02su:798": "rāghavasyābhiṣekārthe prīyamāṇās tu saṃgatāḥ // RamS_2,13.2 //",
    "GE09ram_02su:799": "udite vimale sūrye puṣye cābhyāgate 'hani /",
    "GE09ram_02su:800": "abhiṣekāya rāmasya dvijendrair upakalpitam // RamS_2,13.3 //",
    "GE09ram_02su:801": "kāñcanā jalakumbhāś ca bhadrapīṭhaṃ svalaṃkṛtam /",
    "GE09ram_02su:802": "rāmaś ca samyagāstīrṇo bhāsvatā vyāghracarmaṇā // RamS_2,13.4 //",
    "GE09ram_02su:803": "gaṅgāyamunayoḥ puṇyāt saṃgamād āhṛtaṃ jalam /",
    "GE09ram_02su:804": "yāś cānyāḥ saritaḥ puṇyā hradāḥ kūpāḥ sarāṃsi ca // RamS_2,13.5 //",
    "GE09ram_02su:805": "prāgvāhāś cordhvavāhāś ca tiryagvāhāḥ samāhitāḥ /",
    "GE09ram_02su:806": "tābhyaś caivāhṛtaṃ toyaṃ samudrebhyaś ca sarvaśaḥ // RamS_2,13.6 //",
    "GE09ram_02su:807": "kṣaudraṃ dadhighṛtaṃ lājā darbhāḥ sumanasaḥ payaḥ /",
    "GE09ram_02su:808": "salājāḥ kṣīribhiś channā ghaṭāḥ kāñcanarājatāḥ /",
    "GE09ram_02su:809": "padmotpalayutā bhānti pūrṇāḥ paramavāriṇā // RamS_2,13.7 //*",
    "GE09ram_02su:810": "candrāṃśuvikacaprakhyaṃ pāṇḍuraṃ ratnabhūṣitam /",
    "GE09ram_02su:811": "sajjaṃ tiṣṭhati rāmasya vālavyajanam uttamam // RamS_2,13.8 //",
    "GE09ram_02su:812": "candramaṇḍalasaṃkāśam ātapatraṃ ca pāṇḍuram /",
    "GE09ram_02su:813": "sajjaṃ dyutikaraṃ śrīmad abhiṣekapuraskṛtam // RamS_2,13.9 //",
    "GE09ram_02su:814": "pāṇḍuraś ca vṛṣaḥ sajjaḥ pāṇḍurāśvaś ca susthitaḥ /",
    "GE09ram_02su:815": "prasrutaś ca gajaḥ śrīmān aupavāhyaḥ pratīkṣate // RamS_2,13.10 //",
    "GE09ram_02su:816": "aṣṭau kanyāś ca maṅgalyāḥ sarvābharaṇabhūṣitāḥ /",
    "GE09ram_02su:817": "vāditrāṇi ca sarvāṇi bandinaś ca tathāpare // RamS_2,13.11 //",
    "GE09ram_02su:818": "ikṣvākūṇāṃ yathā rājye saṃbhriyetābhiṣecanam /",
    "GE09ram_02su:819": "tathā jātīyam ādāya rājaputrābhiṣecanam // RamS_2,13.12 //",
    "GE09ram_02su:820": "te rājavacanāt tatra samavetā mahīpatim /",
    "GE09ram_02su:821": "apaśyanto 'bruvan ko nu rājño naḥ prativedayet // RamS_2,13.13 //",
    "GE09ram_02su:822": "na paśyāmaś ca rājānam uditaś ca divākaraḥ /",
    "GE09ram_02su:823": "yauvarājyābhiṣekaś ca sajjo rāmasya dhīmataḥ // RamS_2,13.14 //",
    "GE09ram_02su:824": "iti teṣu bruvāṇeṣu sārvabhaumān mahīpatīn /",
    "GE09ram_02su:825": "abravīt tān idaṃ sarvān sumantro rājasatkṛtaḥ // RamS_2,13.15 //",
    "GE09ram_02su:826": "ayaṃ pṛcchāmi vacanāt sukham āyuṣmatām aham /",
    "GE09ram_02su:827": "rājñaḥ saṃpratibuddhasya yac cāgamanakāraṇam // RamS_2,13.16 //",
    "GE09ram_02su:828": "ity uktvāntaḥpuradvāram ājagāma purāṇavit /",
    "GE09ram_02su:829": "āśirbhir guṇayuktābhir abhituṣṭāva rāghavam // RamS_2,13.17 //",
    "GE09ram_02su:830": "gatā bhagavatī rātrirahaḥ śivam upasthitam /",
    "GE09ram_02su:831": "budhyasva nṛpaśārdūla kuru kāryam anantaram // RamS_2,13.18 //",
    "GE09ram_02su:832": "brāhmaṇā balamukhyāś ca naigamāś cāgatā nṛpa /",
    "GE09ram_02su:833": "darśanaṃ pratikāṅkṣante pratibudhyasva rāghava // RamS_2,13.19 //",
    "GE09ram_02su:834": "stuvantaṃ taṃ tadā sūtaṃ sumantraṃ mantrakovidam /",
    "GE09ram_02su:835": "pratibudhya tato rājā idaṃ vacanam abravīt // RamS_2,13.20 //",
    "GE09ram_02su:836": "na caiva saṃprasupto 'ham ānayed āśu rāghavam /",
    "GE09ram_02su:837": "iti rājā daśarathaḥ sūtaṃ tatrānvaśāt punaḥ // RamS_2,13.21 //",
    "GE09ram_02su:838": "sa rājavacanaṃ śrutvā śirasā pratipūjya tam /",
    "GE09ram_02su:839": "nirjagāma nṛpāvāsān manyamānaḥ priyaṃ mahat // RamS_2,13.22 //",
    "GE09ram_02su:840": "prapanno rājamārgaṃ ca patākādhvajaśobhitam /",
    "GE09ram_02su:841": "sa sūtas tatra śuśrāva rāmādhikaraṇāḥ kathāḥ // RamS_2,13.23 //",
    "GE09ram_02su:842": "tato dadarśa ruciraṃ kailāsasadṛśaprabham /",
    "GE09ram_02su:843": "rāmaveśma sumantras tu śakraveśmasamaprabham // RamS_2,13.24 //",
    "GE09ram_02su:844": "mahākapāṭapihitaṃ vitardiśataśobhitam /",
    "GE09ram_02su:845": "kāñcanapratimaikāgraṃ maṇividrumatoraṇam // RamS_2,13.25 //",
    "GE09ram_02su:846": "śāradābhraghanaprakhyaṃ dīptaṃ meruguhopamam /",
    "GE09ram_02su:847": "dāmabhir varamālyānāṃ sumahadbhir alaṃkṛtam // RamS_2,13.26 //",
    "GE09ram_02su:848": "sa vājiyuktena rathena sārathir narākulaṃ rājakulaṃ vilokayan /",
    "GE09ram_02su:849": "tataḥ samāsādya mahādhanaṃ mahat prahṛṣṭaromā sa babhūva sārathiḥ //",
    "GE09ram_02su:850": "tad adrikūṭācalameghasaṃnibhaṃ mahāvimānottamaveśmasaṃghavat /",
    "GE09ram_02su:851": "avāryamāṇaḥ praviveśa sārathiḥ prabhūtaratnaṃ makaro yathārṇavam //",
    "GE09ram_02su:852": "Rāmāyaṇa, Ayodhyākāṇḍa, 14",
    "GE09ram_02su:853": "sa tadantaḥpuradvāraṃ samatītya janākulam /",
    "GE09ram_02su:854": "praviviktāṃ tataḥ kakṣyām āsasāda purāṇavit // RamS_2,14.1 //",
    "GE09ram_02su:855": "prāsakārmukabibhradbhir yuvabhir mṛṣṭakuṇḍalaiḥ /",
    "GE09ram_02su:856": "apramādibhir ekāgraiḥ svanuraktair adhiṣṭhitām // RamS_2,14.2 //",
    "GE09ram_02su:857": "tatra kāṣāyiṇo vṛddhān vetrapāṇīn svalaṃkṛtān /",
    "GE09ram_02su:858": "dadarśa viṣṭhitān dvāri stryadhyakṣān susamāhitān // RamS_2,14.3 //",
    "GE09ram_02su:859": "te samīkṣya samāyāntaṃ rāmapriyacikīrṣavaḥ /",
    "GE09ram_02su:860": "sahabhāryāya rāmāya kṣipram evācacakṣire // RamS_2,14.4 //",
    "GE09ram_02su:861": "prativeditam ājñāya sūtam abhyantaraṃ pituḥ /",
    "GE09ram_02su:862": "tatraivānāyayāmāsa rāghavaḥ priyakāmyayā // RamS_2,14.5 //",
    "GE09ram_02su:863": "taṃ vaiśravaṇasaṃkāśam upaviṣṭaṃ svalaṃkṛtam /",
    "GE09ram_02su:864": "dadarśa sūtaḥ paryaṅke sauvarṇe sottaracchade // RamS_2,14.6 //",
    "GE09ram_02su:865": "varāharudhirābheṇa śucinā ca sugandhinā /",
    "GE09ram_02su:866": "anuliptaṃ parārdhyena candanena paraṃtapam // RamS_2,14.7 //",
    "GE09ram_02su:867": "sthitayā pārśvataś cāpi vālavyajanahastayā /",
    "GE09ram_02su:868": "upetaṃ sītayā bhūyaś citrayā śaśinaṃ yathā // RamS_2,14.8 //",
    "GE09ram_02su:869": "taṃ tapantam ivādityam upapannaṃ svatejasā /",
    "GE09ram_02su:870": "vavande varadaṃ bandī niyamajño vinītavat // RamS_2,14.9 //",
    "GE09ram_02su:871": "prāñjalis tu sukhaṃ pṛṣṭvā vihāraśayanāsane /",
    "GE09ram_02su:872": "rājaputram uvācedaṃ sumantro rājasatkṛtaḥ // RamS_2,14.10 //",
    "GE09ram_02su:873": "kausalyā suprabhā deva pitā tvāṃ draṣṭum icchati /",
    "GE09ram_02su:874": "mahiṣyā saha kaikeyyā gamyatāṃ tatra māciram // RamS_2,14.11 //",
    "GE09ram_02su:875": "evam uktas tu saṃhṛṣṭo narasiṃho mahādyutiḥ /",
    "GE09ram_02su:876": "tataḥ saṃmānayāmāsa sītām idam uvāca ha // RamS_2,14.12 //",
    "GE09ram_02su:877": "devi devaś ca devī ca samāgamya madantare /",
    "GE09ram_02su:878": "mantrayete dhruvaṃ kiṃcid abhiṣecanasaṃhitam // RamS_2,14.13 //",
    "GE09ram_02su:879": "lakṣayitvā hy abhiprāyaṃ priyakāmā sudakṣiṇā /",
    "GE09ram_02su:880": "saṃcodayati rājānaṃ madarthaṃ madirekṣaṇā // RamS_2,14.14 //",
    "GE09ram_02su:881": "yādṛśī pariṣat tatra tādṛśo dūta āgataḥ /",
    "GE09ram_02su:882": "dhruvam adyaiva māṃ rājā yauvarājye 'bhiṣekṣyati // RamS_2,14.15 //",
    "GE09ram_02su:883": "hanta śīghram ito gatvā drakṣyāmi ca mahīpatim /",
    "GE09ram_02su:884": "saha tvaṃ parivāreṇa sukham āsva ramasva ca // RamS_2,14.16 //",
    "GE09ram_02su:885": "patisaṃmānitā sītā bhartāram asitekṣaṇā /",
    "GE09ram_02su:886": "ādvāram anuvavrāja maṅgalāny abhidadhyuṣī // RamS_2,14.17 //",
    "GE09ram_02su:887": "sa sarvān arthino dṛṣṭvā sametya pratinandya ca /",
    "GE09ram_02su:888": "tataḥ pāvakasaṃkāśam āruroha rathottamam // RamS_2,14.18 //",
    "GE09ram_02su:889": "muṣṇantam iva cakṣūṃṣi prabhayā hemavarcasam /",
    "GE09ram_02su:890": "kareṇuśiśukalpaiś ca yuktaṃ paramavājibhiḥ // RamS_2,14.19 //",
    "GE09ram_02su:891": "hariyuktaṃ sahasrākṣo ratham indra ivāśugam /",
    "GE09ram_02su:892": "prayayau tūrṇam āsthāya rāghavo jvalitaḥ śriyā // RamS_2,14.20 //",
    "GE09ram_02su:893": "sa parjanya ivākāśe svanavān abhinādayan /",
    "GE09ram_02su:894": "niketān niryayau śrīmān mahābhrād iva candramāḥ // RamS_2,14.21 //",
    "GE09ram_02su:895": "chattracāmarapāṇis tu lakṣmaṇo rāghavānujaḥ /",
    "GE09ram_02su:896": "jugopa bhrātaraṃ bhrātā ratham āsthāya pṛṣṭhataḥ // RamS_2,14.22 //",
    "GE09ram_02su:897": "tato halahalāśabdas tumulaḥ samajāyata /",
    "GE09ram_02su:898": "tasya niṣkramamāṇasya janaughasya samantataḥ // RamS_2,14.23 //",
    "GE09ram_02su:899": "sa rāghavas tatra kathāpralāpaṃ śuśrāva lokasya samāgatasya /",
    "GE09ram_02su:900": "ātmādhikārā vividhāś ca vācaḥ prahṛṣṭarūpasya pure janasya // RamS_2,14.24",
    "GE09ram_02su:901": "eṣa śriyaṃ gacchati rāghavo 'dya rājaprasādād vipulāṅgam iṣyan /",
    "GE09ram_02su:902": "ete vayaṃ sarvasamṛddhakāmā yeṣām ayaṃ no bhavitā praśāstā /",
    "GE09ram_02su:903": "lābho janasyāsya yad eṣa sarvaṃ prapatsyate rāṣṭram idaṃ cirāya //",
    "GE09ram_02su:904": "sa ghoṣavadbhiś ca hayaiḥ sanāgaiḥ puraḥsaraiḥ svastikasūtamāgadhaiḥ /",
    "GE09ram_02su:905": "mahīyamānaḥ pravaraiś ca vādakair abhiṣṭuto vaiśravaṇo yathā yayau //",
    "GE09ram_02su:906": "kareṇumātaṃgarathāśvasaṃkulaṃ mahājanaughaiḥ paripūrṇacatvaram /",
    "GE09ram_02su:907": "prabhūtaratnaṃ bahupaṇyasaṃcayaṃ dadarśa rāmo ruciraṃ mahāpatham //",
    "GE09ram_02su:908": "Rāmāyaṇa, Ayodhyākāṇḍa, 15",
    "GE09ram_02su:909": "sa rāmo ratham āsthāya samprahṛṣṭasuhṛjjanaḥ /",
    "GE09ram_02su:910": "apaśyan nagaraṃ śrīmān nānājanasamākulam // RamS_2,15.1 //",
    "GE09ram_02su:911": "sa gṛhair abhrasaṃkāśaiḥ pāṇḍurair upaśobhitam /",
    "GE09ram_02su:912": "rājamārgaṃ yayau rāmo madhyenāgarudhūpitam // RamS_2,15.2 //",
    "GE09ram_02su:913": "śobhamānam asaṃbādhaṃ taṃ rājapatham uttamam /",
    "GE09ram_02su:914": "saṃvṛtaṃ vividhaiḥ paṇyair bhakṣyair uccāvacair api // RamS_2,15.3 //",
    "GE09ram_02su:915": "āśīrvādān bahūñ śṛṇvan suhṛdbhiḥ samudīritān /",
    "GE09ram_02su:916": "yathārhaṃ cāpi sampūjya sarvān eva narān yayau // RamS_2,15.4 //",
    "GE09ram_02su:917": "pitāmahair ācaritaṃ tathaiva prapitāmahaiḥ /",
    "GE09ram_02su:918": "adyopādāya taṃ mārgam abhiṣikto 'nupālaya // RamS_2,15.5 //",
    "GE09ram_02su:919": "yathā sma lālitāḥ pitrā yathā pūrvaiḥ pitāmahaiḥ /",
    "GE09ram_02su:920": "tataḥ sukhataraṃ sarve rāme vatsyāma rājani // RamS_2,15.6 //",
    "GE09ram_02su:921": "alam adya hi bhuktena paramārthair alaṃ ca naḥ /",
    "GE09ram_02su:922": "yathā paśyāma niryāntaṃ rāmaṃ rājye pratiṣṭhitam // RamS_2,15.7 //",
    "GE09ram_02su:923": "ato hi na priyataraṃ nānyat kiṃcid bhaviṣyati /",
    "GE09ram_02su:924": "yathābhiṣeko rāmasya rājyenāmitatejasaḥ // RamS_2,15.8 //",
    "GE09ram_02su:925": "etāś cānyāś ca suhṛdām udāsīnaḥ kathāḥ śubhāḥ /",
    "GE09ram_02su:926": "ātmasaṃpūjanīḥ śṛṇvan yayau rāmo mahāpatham // RamS_2,15.9 //",
    "GE09ram_02su:927": "na hi tasmān manaḥ kaścic cakṣuṣī vā narottamāt /",
    "GE09ram_02su:928": "naraḥ śaknoty apākraṣṭum atikrānte 'pi rāghave // RamS_2,15.10 //",
    "GE09ram_02su:929": "sarveṣāṃ sa hi dharmātmā varṇānāṃ kurute dayām /",
    "GE09ram_02su:930": "caturṇāṃ hi vayaḥsthānāṃ tena te tam anuvratāḥ // RamS_2,15.11 //",
    "GE09ram_02su:931": "sa rājakulam āsādya mahendrabhavanopamam /",
    "GE09ram_02su:932": "rājaputraḥ pitur veśma praviveśa śriyā jvalan // RamS_2,15.12 //",
    "GE09ram_02su:933": "sa sarvāḥ samatikramya kakṣyā daśarathātmajaḥ /",
    "GE09ram_02su:934": "saṃnivartya janaṃ sarvaṃ śuddhāntaḥpuram abhyagāt // RamS_2,15.13 //",
    "GE09ram_02su:935": "tataḥ praviṣṭe pitur antikaṃ tadā janaḥ sa sarvo mudito nṛpātmaje /",
    "GE09ram_02su:936": "pratīkṣate tasya punaḥ sma nirgamaṃ yathodayaṃ candramasaḥ saritpatiḥ //",
    "GE09ram_02su:937": "Rāmāyaṇa, Ayodhyākāṇḍa, 16",
    "GE09ram_02su:938": "sa dadarśāsane rāmo niṣaṇṇaṃ pitaraṃ śubhe /",
    "GE09ram_02su:939": "kaikeyīsahitaṃ dīnaṃ mukhena pariśuṣyatā // RamS_2,16.1 //",
    "GE09ram_02su:940": "sa pituś caraṇau pūrvam abhivādya vinītavat /",
    "GE09ram_02su:941": "tato vavande caraṇau kaikeyyāḥ susamāhitaḥ // RamS_2,16.2 //",
    "GE09ram_02su:942": "rāmety uktvā ca vacanaṃ bāṣpaparyākulekṣaṇaḥ /",
    "GE09ram_02su:943": "śaśāka nṛpatir dīno nekṣituṃ nābhibhāṣitum // RamS_2,16.3 //",
    "GE09ram_02su:944": "tad apūrvaṃ narapater dṛṣṭvā rūpaṃ bhayāvaham /",
    "GE09ram_02su:945": "rāmo 'pi bhayam āpannaḥ padā spṛṣṭveva pannagam // RamS_2,16.4 //",
    "GE09ram_02su:946": "indriyair aprahṛṣṭais taṃ śokasaṃtāpakarśitam /",
    "GE09ram_02su:947": "niḥśvasantaṃ mahārājaṃ vyathitākulacetasam // RamS_2,16.5 //",
    "GE09ram_02su:948": "ūrmimālinam akṣobhyaṃ kṣubhyantam iva sāgaram /",
    "GE09ram_02su:949": "upaplutam ivādityam uktānṛtam ṛṣiṃ yathā // RamS_2,16.6 //",
    "GE09ram_02su:950": "acintyakalpaṃ hi pitus taṃ śokam upadhārayan /",
    "GE09ram_02su:951": "babhūva saṃrabdhataraḥ samudra iva parvaṇi // RamS_2,16.7 //",
    "GE09ram_02su:952": "cintayāmāsa ca tadā rāmaḥ pitṛhite rataḥ /",
    "GE09ram_02su:953": "kiṃsvid adyaiva nṛpatir na māṃ pratyabhinandati // RamS_2,16.8 //",
    "GE09ram_02su:954": "anyadā māṃ pitā dṛṣṭvā kupito 'pi prasīdati /",
    "GE09ram_02su:955": "tasya mām adya samprekṣya kimāyāsaḥ pravartate // RamS_2,16.9 //",
    "GE09ram_02su:956": "sa dīna iva śokārto viṣaṇṇavadanadyutiḥ /",
    "GE09ram_02su:957": "kaikeyīm abhivādyaiva rāmo vacanam abravīt // RamS_2,16.10 //",
    "GE09ram_02su:958": "kaccin mayā nāparādham ajñānād yena me pitā /",
    "GE09ram_02su:959": "kupitas tan mamācakṣva tvaṃ caivainaṃ prasādaya // RamS_2,16.11 //",
    "GE09ram_02su:960": "vivarṇavadano dīno na hi mām abhibhāṣate /",
    "GE09ram_02su:961": "śārīro mānaso vāpi kaccid enaṃ na bādhate /",
    "GE09ram_02su:962": "saṃtāpo vābhitāpo vā durlabhaṃ hi sadā sukham // RamS_2,16.12 //*",
    "GE09ram_02su:963": "kaccin na kiṃcid bharate kumāre priyadarśane /",
    "GE09ram_02su:964": "śatrughne vā mahāsattve mātḥṇāṃ vā mamāśubham // RamS_2,16.13 //",
    "GE09ram_02su:965": "atoṣayan mahārājam akurvan vā pitur vacaḥ /",
    "GE09ram_02su:966": "muhūrtam api neccheyaṃ jīvituṃ kupite nṛpe // RamS_2,16.14 //",
    "GE09ram_02su:967": "yatomūlaṃ naraḥ paśyet prādurbhāvam ihātmanaḥ /",
    "GE09ram_02su:968": "kathaṃ tasmin na varteta pratyakṣe sati daivate // RamS_2,16.15 //",
    "GE09ram_02su:969": "kaccit te paruṣaṃ kiṃcid abhimānāt pitā mama /",
    "GE09ram_02su:970": "ukto bhavatyā kopena yatrāsya lulitaṃ manaḥ // RamS_2,16.16 //",
    "GE09ram_02su:971": "etad ācakṣva me devi tattvena paripṛcchataḥ /",
    "GE09ram_02su:972": "kiṃnimittam apūrvo 'yaṃ vikāro manujādhipe // RamS_2,16.17 //",
    "GE09ram_02su:973": "ahaṃ hi vacanād rājñaḥ pateyam api pāvake /",
    "GE09ram_02su:974": "bhakṣayeyaṃ viṣaṃ tīkṣṇaṃ majjeyam api cārṇave /",
    "GE09ram_02su:975": "niyukto guruṇā pitrā nṛpeṇa ca hitena ca // RamS_2,16.18 //*",
    "GE09ram_02su:976": "tad brūhi vacanaṃ devi rājño yad abhikāṅkṣitam /",
    "GE09ram_02su:977": "kariṣye pratijāne ca rāmo dvir nābhibhāṣate // RamS_2,16.19 //",
    "GE09ram_02su:978": "tam ārjavasamāyuktam anāryā satyavādinam /",
    "GE09ram_02su:979": "uvāca rāmaṃ kaikeyī vacanaṃ bhṛśadāruṇam // RamS_2,16.20 //",
    "GE09ram_02su:980": "purā devāsure yuddhe pitrā te mama rāghava /",
    "GE09ram_02su:981": "rakṣitena varau dattau saśalyena mahāraṇe // RamS_2,16.21 //",
    "GE09ram_02su:982": "tatra me yācito rājā bharatasyābhiṣecanam /",
    "GE09ram_02su:983": "gamanaṃ daṇḍakāraṇye tava cādyaiva rāghava // RamS_2,16.22 //",
    "GE09ram_02su:984": "yadi satyapratijñaṃ tvaṃ pitaraṃ kartum icchasi /",
    "GE09ram_02su:985": "ātmānaṃ ca naraśreṣṭha mama vākyam idaṃ śṛṇu // RamS_2,16.23 //",
    "GE09ram_02su:986": "sa nideśe pitus tiṣṭha yathā tena pratiśrutam /",
    "GE09ram_02su:987": "tvayāraṇyaṃ praveṣṭavyaṃ nava varṣāṇi pañca ca // RamS_2,16.24 //",
    "GE09ram_02su:988": "sapta sapta ca varṣāṇi daṇḍakāraṇyam āśritaḥ /",
    "GE09ram_02su:989": "abhiṣekam imaṃ tyaktvā jaṭācīradharo vasa // RamS_2,16.25 //",
    "GE09ram_02su:990": "bharataḥ kosalapure praśāstu vasudhām imām /",
    "GE09ram_02su:991": "nānāratnasamākīrṇāṃ savājirathakuñjarām // RamS_2,16.26 //",
    "GE09ram_02su:992": "tad apriyam amitraghno vacanaṃ maraṇopamam /",
    "GE09ram_02su:993": "śrutvā na vivyathe rāmaḥ kaikeyīṃ cedam abravīt // RamS_2,16.27 //",
    "GE09ram_02su:994": "evam astu gamiṣyāmi vanaṃ vastum ahaṃ tv ataḥ /",
    "GE09ram_02su:995": "jaṭācīradharo rājñaḥ pratijñām anupālayan // RamS_2,16.28 //",
    "GE09ram_02su:996": "idaṃ tu jñātum icchāmi kimarthaṃ māṃ mahīpatiḥ /",
    "GE09ram_02su:997": "nābhinandati durdharṣo yathāpuram ariṃdamaḥ // RamS_2,16.29 //",
    "GE09ram_02su:998": "manyur na ca tvayā kāryo devi brūhi tavāgrataḥ /",
    "GE09ram_02su:999": "yāsyāmi bhava suprītā vanaṃ cīrajaṭādharaḥ // RamS_2,16.30 //",
    "GE09ram_02su:1000": "hitena guruṇā pitrā kṛtajñena nṛpeṇa ca /",
    "GE09ram_02su:1001": "niyujyamāno viśrabdhaṃ kiṃ na kuryād ahaṃ priyam // RamS_2,16.31 //",
    "GE09ram_02su:1002": "alīkaṃ mānasaṃ tv ekaṃ hṛdayaṃ dahatīva me /",
    "GE09ram_02su:1003": "svayaṃ yan nāha māṃ rājā bharatasyābhiṣecanam // RamS_2,16.32 //",
    "GE09ram_02su:1004": "ahaṃ hi sītāṃ rājyaṃ ca prāṇān iṣṭān dhanāni ca /",
    "GE09ram_02su:1005": "hṛṣṭo bhrātre svayaṃ dadyāṃ bharatāyāpracoditaḥ // RamS_2,16.33 //",
    "GE09ram_02su:1006": "kiṃ punar manujendreṇa svayaṃ pitrā pracoditaḥ /",
    "GE09ram_02su:1007": "tava ca priyakāmārthaṃ pratijñām anupālayan // RamS_2,16.34 //",
    "GE09ram_02su:1008": "tad āśvāsaya hīmaṃ tvaṃ kiṃ nv idaṃ yan mahīpatiḥ /",
    "GE09ram_02su:1009": "vasudhāsaktanayano mandam aśrūṇi muñcati // RamS_2,16.35 //",
    "GE09ram_02su:1010": "gacchantu caivānayituṃ dūtāḥ śīghrajavair hayaiḥ /",
    "GE09ram_02su:1011": "bharataṃ mātulakulād adyaiva nṛpaśāsanāt // RamS_2,16.36 //",
    "GE09ram_02su:1012": "daṇḍakāraṇyam eṣo 'ham ito gacchāmi satvaraḥ /",
    "GE09ram_02su:1013": "avicārya pitur vākyaṃ samāvastuṃ caturdaśa // RamS_2,16.37 //",
    "GE09ram_02su:1014": "sā hṛṣṭā tasya tadvākyaṃ śrutvā rāmasya kaikeyī /",
    "GE09ram_02su:1015": "prasthānaṃ śraddadhānā hi tvarayāmāsa rāghavam // RamS_2,16.38 //",
    "GE09ram_02su:1016": "evaṃ bhavatu yāsyanti dūtāḥ śīghrajavair hayaiḥ /",
    "GE09ram_02su:1017": "bharataṃ mātulakulād upāvartayituṃ narāḥ // RamS_2,16.39 //",
    "GE09ram_02su:1018": "tava tv ahaṃ kṣamaṃ manye notsukasya vilambanam /",
    "GE09ram_02su:1019": "rāma tasmād itaḥ śīghraṃ vanaṃ tvaṃ gantum arhasi // RamS_2,16.40 //",
    "GE09ram_02su:1020": "vrīḍānvitaḥ svayaṃ yac ca nṛpas tvāṃ nābhibhāṣate /",
    "GE09ram_02su:1021": "naitat kiṃcin naraśreṣṭha manyur eṣo 'panīyatām // RamS_2,16.41 //",
    "GE09ram_02su:1022": "yāvat tvaṃ na vanaṃ yātaḥ purād asmād abhitvaran /",
    "GE09ram_02su:1023": "pitā tāvan na te rāma snāsyate bhokṣyate 'pi vā // RamS_2,16.42 //",
    "GE09ram_02su:1024": "dhik kaṣṭam iti niḥśvasya rājā śokapariplutaḥ /",
    "GE09ram_02su:1025": "mūrchito nyapatat tasmin paryaṅke hemabhūṣite // RamS_2,16.43 //",
    "GE09ram_02su:1026": "rāmo 'py utthāpya rājānaṃ kaikeyyābhipracoditaḥ /",
    "GE09ram_02su:1027": "kaśayevāhato vājī vanaṃ gantuṃ kṛtatvaraḥ // RamS_2,16.44 //",
    "GE09ram_02su:1028": "tad apriyam anāryāyā vacanaṃ dāruṇodaram /",
    "GE09ram_02su:1029": "śrutvā gatavyatho rāmaḥ kaikeyīṃ vākyam abravīt // RamS_2,16.45 //",
    "GE09ram_02su:1030": "nāham arthaparo devi lokam āvastum utsahe /",
    "GE09ram_02su:1031": "viddhi mām ṛṣibhis tulyaṃ kevalaṃ dharmam āsthitam // RamS_2,16.46 //",
    "GE09ram_02su:1032": "yad atrabhavataḥ kiṃcic chakyaṃ kartuṃ priyaṃ mayā /",
    "GE09ram_02su:1033": "prāṇān api parityajya sarvathā kṛtam eva tat // RamS_2,16.47 //",
    "GE09ram_02su:1034": "na hy ato dharmacaraṇaṃ kiṃcid asti mahattaram /",
    "GE09ram_02su:1035": "yathā pitari śuśrūṣā tasya vā vacanakriyā // RamS_2,16.48 //",
    "GE09ram_02su:1036": "anukto 'py atrabhavatā bhavatyā vacanād aham /",
    "GE09ram_02su:1037": "vane vatsyāmi vijane varṣāṇīha caturdaśa // RamS_2,16.49 //",
    "GE09ram_02su:1038": "na nūnaṃ mayi kaikeyi kiṃcid āśaṃsase guṇam /",
    "GE09ram_02su:1039": "yad rājānam avocas tvaṃ mameśvaratarā satī // RamS_2,16.50 //",
    "GE09ram_02su:1040": "yāvan mātaram āpṛcche sītāṃ cānunayāmy aham /",
    "GE09ram_02su:1041": "tato 'dyaiva gamiṣyāmi daṇḍakānāṃ mahad vanam // RamS_2,16.51 //",
    "GE09ram_02su:1042": "bharataḥ pālayed rājyaṃ śuśrūṣec ca pitur yathā /",
    "GE09ram_02su:1043": "tathā bhavatyā kartavyaṃ sa hi dharmaḥ sanātanaḥ // RamS_2,16.52 //",
    "GE09ram_02su:1044": "sa rāmasya vacaḥ śrutvā bhṛśaṃ duḥkhahataḥ pitā /",
    "GE09ram_02su:1045": "śokād aśaknuvan bāṣpaṃ praruroda mahāsvanam // RamS_2,16.53 //",
    "GE09ram_02su:1046": "vanditvā caraṇau rāmo visaṃjñasya pitus tadā /",
    "GE09ram_02su:1047": "kaikeyyāś cāpy anāryāyā niṣpapāta mahādyutiḥ // RamS_2,16.54 //",
    "GE09ram_02su:1048": "sa rāmaḥ pitaraṃ kṛtvā kaikeyīṃ ca pradakṣiṇam /",
    "GE09ram_02su:1049": "niṣkramyāntaḥpurāt tasmāt svaṃ dadarśa suhṛjjanam // RamS_2,16.55 //",
    "GE09ram_02su:1050": "taṃ bāṣpaparipūrṇākṣaḥ pṛṣṭhato 'nujagāma ha /",
    "GE09ram_02su:1051": "lakṣmaṇaḥ paramakruddhaḥ sumitrānandavardhanaḥ // RamS_2,16.56 //",
    "GE09ram_02su:1052": "ābhiṣecanikaṃ bhāṇḍaṃ kṛtvā rāmaḥ pradakṣiṇam /",
    "GE09ram_02su:1053": "śanair jagāma sāpekṣo dṛṣṭiṃ tatrāvicālayan // RamS_2,16.57 //",
    "GE09ram_02su:1054": "na cāsya mahatīṃ lakṣmīṃ rājyanāśo 'pakarṣati /",
    "GE09ram_02su:1055": "lokakāntasya kāntatvaṃ śītaraśmer iva kṣapā // RamS_2,16.58 //",
    "GE09ram_02su:1056": "na vanaṃ gantukāmasya tyajataś ca vasuṃdharām /",
    "GE09ram_02su:1057": "sarvalokātigasyeva lakṣyate cittavikriyā // RamS_2,16.59 //",
    "GE09ram_02su:1058": "dhārayan manasā duḥkham indriyāṇi nigṛhya ca /",
    "GE09ram_02su:1059": "praviveśātmavān veśma mātur apriyaśaṃsivān // RamS_2,16.60 //",
    "GE09ram_02su:1060": "praviśya veśmātibhṛśaṃ mudānvitaṃ samīkṣya tāṃ cārthavipattim āgatām /",
    "GE09ram_02su:1061": "na caiva rāmo 'tra jagāma vikriyāṃ suhṛjjanasyātmavipattiśaṅkayā //",
    "GE09ram_02su:1062": "Rāmāyaṇa, Ayodhyākāṇḍa, 17",
    "GE09ram_02su:1063": "rāmas tu bhṛśam āyasto niḥśvasann iva kuñjaraḥ /",
    "GE09ram_02su:1064": "jagāma sahito bhrātrā mātur antaḥpuraṃ vaśī // RamS_2,17.1 //",
    "GE09ram_02su:1065": "so 'paśyat puruṣaṃ tatra vṛddhaṃ paramapūjitam /",
    "GE09ram_02su:1066": "upaviṣṭaṃ gṛhadvāri tiṣṭhataś cāparān bahūn // RamS_2,17.2 //",
    "GE09ram_02su:1067": "praviśya prathamāṃ kakṣyāṃ dvitīyāyāṃ dadarśa saḥ /",
    "GE09ram_02su:1068": "brāhmaṇān vedasampannān vṛddhān rājñābhisatkṛtān // RamS_2,17.3 //",
    "GE09ram_02su:1069": "praṇamya rāmas tān vṛddhāṃs tṛtīyāyāṃ dadarśa saḥ /",
    "GE09ram_02su:1070": "striyo vṛddhāś ca bālāś ca dvārarakṣaṇatatparāḥ // RamS_2,17.4 //",
    "GE09ram_02su:1071": "vardhayitvā prahṛṣṭās tāḥ praviśya ca gṛhaṃ striyaḥ /",
    "GE09ram_02su:1072": "nyavedayanta tvaritā rāmamātuḥ priyaṃ tadā // RamS_2,17.5 //",
    "GE09ram_02su:1073": "kausalyāpi tadā devī rātriṃ sthitvā samāhitā /",
    "GE09ram_02su:1074": "prabhāte tv akarot pūjāṃ viṣṇoḥ putrahitaiṣiṇī // RamS_2,17.6 //",
    "GE09ram_02su:1075": "sā kṣaumavasanā hṛṣṭā nityaṃ vrataparāyaṇā /",
    "GE09ram_02su:1076": "agniṃ juhoti sma tadā mantravat kṛtamaṅgalā // RamS_2,17.7 //",
    "GE09ram_02su:1077": "praviśya ca tadā rāmo mātur antaḥpuraṃ śubham /",
    "GE09ram_02su:1078": "dadarśa mātaraṃ tatra hāvayantīṃ hutāśanam // RamS_2,17.8 //",
    "GE09ram_02su:1079": "sā cirasyātmajaṃ dṛṣṭvā mātṛnandanam āgatam /",
    "GE09ram_02su:1080": "abhicakrāma saṃhṛṣṭā kiśoraṃ vaḍabā yathā // RamS_2,17.9 //",
    "GE09ram_02su:1081": "tam uvāca durādharṣaṃ rāghavaṃ sutam ātmanaḥ /",
    "GE09ram_02su:1082": "kausalyā putravātsalyād idaṃ priyahitaṃ vacaḥ // RamS_2,17.10 //",
    "GE09ram_02su:1083": "vṛddhānāṃ dharmaśīlānāṃ rājarṣīṇāṃ mahātmanām /",
    "GE09ram_02su:1084": "prāpnuhy āyuś ca kīrtiṃ ca dharmaṃ copahitaṃ kule // RamS_2,17.11 //",
    "GE09ram_02su:1085": "satyapratijñaṃ pitaraṃ rājānaṃ paśya rāghava /",
    "GE09ram_02su:1086": "adyaiva hi tvāṃ dharmātmā yauvarājye 'bhiṣekṣyati // RamS_2,17.12 //",
    "GE09ram_02su:1087": "mātaraṃ rāghavaḥ kiṃcit prasāryāñjalim abravīt /",
    "GE09ram_02su:1088": "sa svabhāvavinītaś ca gauravāc ca tadānataḥ // RamS_2,17.13 //",
    "GE09ram_02su:1089": "devi nūnaṃ na jānīṣe mahad bhayam upasthitam /",
    "GE09ram_02su:1090": "idaṃ tava ca duḥkhāya vaidehyā lakṣmaṇasya ca // RamS_2,17.14 //",
    "GE09ram_02su:1091": "caturdaśa hi varṣāṇi vatsyāmi vijane vane /",
    "GE09ram_02su:1092": "madhumūlaphalair jīvan hitvā munivad āmiṣam // RamS_2,17.15 //",
    "GE09ram_02su:1093": "bharatāya mahārājo yauvarājyaṃ prayacchati /",
    "GE09ram_02su:1094": "māṃ punar daṇḍakāraṇyaṃ vivāsayati tāpasam // RamS_2,17.16 //",
    "GE09ram_02su:1095": "tām aduḥkhocitāṃ dṛṣṭvā patitāṃ kadalīm iva /",
    "GE09ram_02su:1096": "rāmas tūtthāpayāmāsa mātaraṃ gatacetasam // RamS_2,17.17 //",
    "GE09ram_02su:1097": "upāvṛtyotthitāṃ dīnāṃ vaḍabām iva vāhitām /",
    "GE09ram_02su:1098": "pāṃśuguṇṭhitasarvāṅgīṃ vimamarśa ca pāṇinā // RamS_2,17.18 //",
    "GE09ram_02su:1099": "sā rāghavam upāsīnam asukhārtā sukhocitā /",
    "GE09ram_02su:1100": "uvāca puruṣavyāghram upaśṛṇvati lakṣmaṇe // RamS_2,17.19 //",
    "GE09ram_02su:1101": "yadi putra na jāyethā mama śokāya rāghava /",
    "GE09ram_02su:1102": "na sma duḥkham ato bhūyaḥ paśyeyam aham aprajā // RamS_2,17.20 //",
    "GE09ram_02su:1103": "eka eva hi vandhyāyāḥ śoko bhavati mānavaḥ /",
    "GE09ram_02su:1104": "aprajāsmīti saṃtāpo na hy anyaḥ putra vidyate // RamS_2,17.21 //",
    "GE09ram_02su:1105": "na dṛṣṭapūrvaṃ kalyāṇaṃ sukhaṃ vā patipauruṣe /",
    "GE09ram_02su:1106": "api putre vipaśyeyam iti rāmāsthitaṃ mayā // RamS_2,17.22 //",
    "GE09ram_02su:1107": "sā bahūny amanojñāni vākyāni hṛdayacchidām /",
    "GE09ram_02su:1108": "ahaṃ śroṣye sapatnīnām avarāṇāṃ varā satī /",
    "GE09ram_02su:1109": "ato duḥkhataraṃ kiṃ nu pramadānāṃ bhaviṣyati // RamS_2,17.23 //*",
    "GE09ram_02su:1110": "tvayi saṃnihite 'py evam aham āsaṃ nirākṛtā /",
    "GE09ram_02su:1111": "kiṃ punaḥ proṣite tāta dhruvaṃ maraṇam eva me // RamS_2,17.24 //",
    "GE09ram_02su:1112": "yo hi māṃ sevate kaścid atha vāpy anuvartate /",
    "GE09ram_02su:1113": "kaikeyyāḥ putram anvīkṣya sa jano nābhibhāṣate // RamS_2,17.25 //",
    "GE09ram_02su:1114": "daśa sapta ca varṣāṇi tava jātasya rāghava /",
    "GE09ram_02su:1115": "atītāni prakāṅkṣantyā mayā duḥkhaparikṣayam // RamS_2,17.26 //",
    "GE09ram_02su:1116": "upavāsaiś ca yogaiś ca bahubhiś ca pariśramaiḥ /",
    "GE09ram_02su:1117": "duḥkhaṃ saṃvardhito moghaṃ tvaṃ hi durgatayā mayā // RamS_2,17.27 //",
    "GE09ram_02su:1118": "sthiraṃ tu hṛdayaṃ manye mamedaṃ yan na dīryate /",
    "GE09ram_02su:1119": "prāvṛṣīva mahānadyāḥ spṛṣṭaṃ kūlaṃ navāmbhasā // RamS_2,17.28 //",
    "GE09ram_02su:1120": "mamaiva nūnaṃ maraṇaṃ na vidyate na cāvakāśo 'sti yamakṣaye mama /",
    "GE09ram_02su:1121": "yad antako 'dyaiva na māṃ jihīrṣati prasahya siṃho rudatīṃ mṛgīm iva //",
    "GE09ram_02su:1122": "sthiraṃ hi nūnaṃ hṛdayaṃ mamāyasaṃ na bhidyate yad bhuvi nāvadīryate /",
    "GE09ram_02su:1123": "anena duḥkhena ca deham arpitaṃ dhruvaṃ hy akāle maraṇaṃ na vidyate //",
    "GE09ram_02su:1124": "idaṃ tu duḥkhaṃ yad anarthakāni me vratāni dānāni ca saṃyamāś ca hi /",
    "GE09ram_02su:1125": "tapaś ca taptaṃ yad apatyakāraṇāt suniṣphalaṃ bījam ivoptam ūṣare //",
    "GE09ram_02su:1126": "yadi hy akāle maraṇaṃ svayecchayā labheta kaścid guruduḥkhakarśitaḥ /",
    "GE09ram_02su:1127": "gatāham adyaiva paretasaṃsadaṃ vinā tvayā dhenur ivātmajena vai //",
    "GE09ram_02su:1128": "bhṛśam asukham amarṣitā tadā bahu vilalāpa samīkṣya rāghavam /",
    "GE09ram_02su:1129": "vyasanam upaniśāmya sā mahat sutam iva baddham avekṣya kiṃnarī //",
    "GE09ram_02su:1130": "Rāmāyaṇa, Ayodhyākāṇḍa, 18",
    "GE09ram_02su:1131": "tathā tu vilapantīṃ tāṃ kausalyāṃ rāmamātaram /",
    "GE09ram_02su:1132": "uvāca lakṣmaṇo dīnas tat kālasadṛśaṃ vacaḥ // RamS_2,18.1 //",
    "GE09ram_02su:1133": "na rocate mamāpy etad ārye yad rāghavo vanam /",
    "GE09ram_02su:1134": "tyaktvā rājyaśriyaṃ gacchet striyā vākyavaśaṃ gataḥ // RamS_2,18.2 //",
    "GE09ram_02su:1135": "viparītaś ca vṛddhaś ca viṣayaiś ca pradharṣitaḥ /",
    "GE09ram_02su:1136": "nṛpaḥ kim iva na brūyāc codyamānaḥ samanmathaḥ // RamS_2,18.3 //",
    "GE09ram_02su:1137": "nāsyāparādhaṃ paśyāmi nāpi doṣaṃ tathāvidham /",
    "GE09ram_02su:1138": "yena nirvāsyate rāṣṭrād vanavāsāya rāghavaḥ // RamS_2,18.4 //",
    "GE09ram_02su:1139": "na taṃ paśyāmy ahaṃ loke parokṣam api yo naraḥ /",
    "GE09ram_02su:1140": "amitro 'pi nirasto 'pi yo 'sya doṣam udāharet // RamS_2,18.5 //",
    "GE09ram_02su:1141": "devakalpam ṛjuṃ dāntaṃ ripūṇām api vatsalam /",
    "GE09ram_02su:1142": "avekṣamāṇaḥ ko dharmaṃ tyajet putram akāraṇāt // RamS_2,18.6 //",
    "GE09ram_02su:1143": "tad idaṃ vacanaṃ rājñaḥ punar bālyam upeyuṣaḥ /",
    "GE09ram_02su:1144": "putraḥ ko hṛdaye kuryād rājavṛttam anusmaran // RamS_2,18.7 //",
    "GE09ram_02su:1145": "yāvad eva na jānāti kaścid artham imaṃ naraḥ /",
    "GE09ram_02su:1146": "tāvad eva mayā sārdham ātmasthaṃ kuru śāsanam // RamS_2,18.8 //",
    "GE09ram_02su:1147": "mayā pārśve sadhanuṣā tava guptasya rāghava /",
    "GE09ram_02su:1148": "kaḥ samartho 'dhikaṃ kartuṃ kṛtāntasyeva tiṣṭhataḥ // RamS_2,18.9 //",
    "GE09ram_02su:1149": "nirmanuṣyām imāṃ sarvām ayodhyāṃ manujarṣabha /",
    "GE09ram_02su:1150": "kariṣyāmi śarais tīkṣṇair yadi sthāsyati vipriye // RamS_2,18.10 //",
    "GE09ram_02su:1151": "bharatasyātha pakṣyo vā yo vāsya hitam icchati /",
    "GE09ram_02su:1152": "sarvān etān vadhiṣyāmi mṛdur hi paribhūyate // RamS_2,18.11 //",
    "GE09ram_02su:1153": "tvayā caiva mayā caiva kṛtvā vairam anuttamam /",
    "GE09ram_02su:1154": "kasya śaktiḥ śriyaṃ dātuṃ bharatāyāriśāsana // RamS_2,18.12 //",
    "GE09ram_02su:1155": "anurakto 'smi bhāvena bhrātaraṃ devi tattvataḥ /",
    "GE09ram_02su:1156": "satyena dhanuṣā caiva datteneṣṭena te śape // RamS_2,18.13 //",
    "GE09ram_02su:1157": "dīptam agnim araṇyaṃ vā yadi rāmaḥ pravekṣyate /",
    "GE09ram_02su:1158": "praviṣṭaṃ tatra māṃ devi tvaṃ pūrvam avadhāraya // RamS_2,18.14 //",
    "GE09ram_02su:1159": "harāmi vīryād duḥkhaṃ te tamaḥ sūrya ivoditaḥ /",
    "GE09ram_02su:1160": "devī paśyatu me vīryaṃ rāghavaś caiva paśyatu // RamS_2,18.15 //",
    "GE09ram_02su:1161": "etat tu vacanaṃ śrutvā lakṣmaṇasya mahātmanaḥ /",
    "GE09ram_02su:1162": "uvāca rāmaṃ kausalyā rudantī śokalālasā // RamS_2,18.16 //",
    "GE09ram_02su:1163": "bhrātus te vadataḥ putra lakṣmaṇasya śrutaṃ tvayā /",
    "GE09ram_02su:1164": "yad atrānantaraṃ tat tvaṃ kuruṣva yadi rocate // RamS_2,18.17 //",
    "GE09ram_02su:1165": "na cādharmyaṃ vacaḥ śrutvā sapatnyā mama bhāṣitam /",
    "GE09ram_02su:1166": "vihāya śokasaṃtaptāṃ gantum arhasi mām itaḥ // RamS_2,18.18 //",
    "GE09ram_02su:1167": "dharmajña yadi dharmiṣṭho dharmaṃ caritum icchasi /",
    "GE09ram_02su:1168": "śuśrūṣa mām ihasthas tvaṃ cara dharmam anuttamam // RamS_2,18.19 //",
    "GE09ram_02su:1169": "śuśrūṣur jananīṃ putra svagṛhe niyato vasan /",
    "GE09ram_02su:1170": "pareṇa tapasā yuktaḥ kāśyapas tridivaṃ gataḥ // RamS_2,18.20 //",
    "GE09ram_02su:1171": "yathaiva rājā pūjyas te gauraveṇa tathā hy aham /",
    "GE09ram_02su:1172": "tvāṃ nāham anujānāmi na gantavyam ito vanam // RamS_2,18.21 //",
    "GE09ram_02su:1173": "tvadviyogān na me kāryaṃ jīvitena sukhena vā /",
    "GE09ram_02su:1174": "tvayā saha mama śreyas tṛṇānām api bhakṣaṇam // RamS_2,18.22 //",
    "GE09ram_02su:1175": "yadi tvaṃ yāsyasi vanaṃ tyaktvā māṃ śokalālasām /",
    "GE09ram_02su:1176": "ahaṃ prāyam ihāsiṣye na hi śakṣyāmi jīvitum // RamS_2,18.23 //",
    "GE09ram_02su:1177": "tatas tvaṃ prāpsyase putra nirayaṃ lokaviśrutam /",
    "GE09ram_02su:1178": "brahmahatyām ivādharmāt samudraḥ saritāṃ patiḥ // RamS_2,18.24 //",
    "GE09ram_02su:1179": "vilapantīṃ tathā dīnāṃ kausalyāṃ jananīṃ tataḥ /",
    "GE09ram_02su:1180": "uvāca rāmo dharmātmā vacanaṃ dharmasaṃhitam // RamS_2,18.25 //",
    "GE09ram_02su:1181": "nāsti śaktiḥ pitur vākyaṃ samatikramituṃ mama /",
    "GE09ram_02su:1182": "prasādaye tvāṃ śirasā gantum icchāmy ahaṃ vanam // RamS_2,18.26 //",
    "GE09ram_02su:1183": "ṛṣiṇā ca pitur vākyaṃ kurvatā vratacāriṇā /",
    "GE09ram_02su:1184": "gaur hatā jānatā dharmaṃ kaṇḍunāpi vipaścitā // RamS_2,18.27 //",
    "GE09ram_02su:1185": "asmākaṃ ca kule pūrvaṃ sagarasyājñayā pituḥ /",
    "GE09ram_02su:1186": "khanadbhiḥ sāgarair bhūtim avāptaḥ sumahān vadhaḥ // RamS_2,18.28 //",
    "GE09ram_02su:1187": "jāmadagnyena rāmeṇa reṇukā jananī svayam /",
    "GE09ram_02su:1188": "kṛttā paraśunāraṇye pitur vacanakāriṇā // RamS_2,18.29 //",
    "GE09ram_02su:1189": "na khalv etan mayaikena kriyate pitṛśāsanam /",
    "GE09ram_02su:1190": "pūrvair ayam abhipreto gato mārgo 'nugamyate // RamS_2,18.30 //",
    "GE09ram_02su:1191": "tad etat tu mayā kāryaṃ kriyate bhuvi nānyathā /",
    "GE09ram_02su:1192": "pitur hi vacanaṃ kurvan na kaścin nāma hīyate // RamS_2,18.31 //",
    "GE09ram_02su:1193": "tām evam uktvā jananīṃ lakṣmaṇaṃ punar abravīt /",
    "GE09ram_02su:1194": "tava lakṣmaṇa jānāmi mayi sneham anuttamam /",
    "GE09ram_02su:1195": "abhiprāyam avijñāya satyasya ca śamasya ca // RamS_2,18.32 //*",
    "GE09ram_02su:1196": "dharmo hi paramo loke dharme satyaṃ pratiṣṭhitam /",
    "GE09ram_02su:1197": "dharmasaṃśritam etac ca pitur vacanam uttamam // RamS_2,18.33 //",
    "GE09ram_02su:1198": "saṃśrutya ca pitur vākyaṃ mātur vā brāhmaṇasya vā /",
    "GE09ram_02su:1199": "na kartavyaṃ vṛthā vīra dharmam āśritya tiṣṭhatā // RamS_2,18.34 //",
    "GE09ram_02su:1200": "so 'haṃ na śakṣyāmi pitur niyogam ativartitum /",
    "GE09ram_02su:1201": "pitur hi vacanād vīra kaikeyyāhaṃ pracoditaḥ // RamS_2,18.35 //",
    "GE09ram_02su:1202": "tad enāṃ visṛjānāryāṃ kṣatradharmāśritāṃ matim /",
    "GE09ram_02su:1203": "dharmam āśraya mā taikṣṇyaṃ madbuddhir anugamyatām // RamS_2,18.36 //",
    "GE09ram_02su:1204": "tam evam uktvā sauhārdād bhrātaraṃ lakṣmaṇāgrajaḥ /",
    "GE09ram_02su:1205": "uvāca bhūyaḥ kausalyāṃ prāñjaliḥ śirasānataḥ // RamS_2,18.37 //",
    "GE09ram_02su:1206": "anumanyasva māṃ devi gamiṣyantam ito vanam /",
    "GE09ram_02su:1207": "śāpitāsi mama prāṇaiḥ kuru svastyayanāni me /",
    "GE09ram_02su:1208": "tīrṇapratijñaś ca vanāt punar eṣyāmy ahaṃ purīm // RamS_2,18.38 //*",
    "GE09ram_02su:1209": "yaśo hy ahaṃ kevalarājyakāraṇān na pṛṣṭhataḥ kartum alaṃ mahodayam /",
    "GE09ram_02su:1210": "adīrghakāle na tu devi jīvite vṛṇe 'varām adya mahīm adharmataḥ //",
    "GE09ram_02su:1211": "prasādayan naravṛṣabhaḥ sa mātaraṃ parākramāj jigamiṣur eva daṇḍakān /",
    "GE09ram_02su:1212": "athānujaṃ bhṛśam anuśāsya darśanaṃ cakāra tāṃ hṛdi jananīṃ pradakṣiṇam //",
    "GE09ram_02su:1213": "Rāmāyaṇa, Ayodhyākāṇḍa, 19",
    "GE09ram_02su:1214": "atha taṃ vyathayā dīnaṃ saviśeṣam amarṣitam /",
    "GE09ram_02su:1215": "śvasantam iva nāgendraṃ roṣavisphāritekṣaṇam // RamS_2,19.1 //",
    "GE09ram_02su:1216": "āsādya rāmaḥ saumitriṃ suhṛdaṃ bhrātaraṃ priyam /",
    "GE09ram_02su:1217": "uvācedaṃ sa dhairyeṇa dhārayan sattvam ātmavān // RamS_2,19.2 //",
    "GE09ram_02su:1218": "saumitre yo 'bhiṣekārthe mama sambhārasambhramaḥ /",
    "GE09ram_02su:1219": "abhiṣekanivṛttyarthe so 'stu sambhārasambhramaḥ // RamS_2,19.3 //",
    "GE09ram_02su:1220": "yasyā madabhiṣekārthaṃ mānasaṃ paritapyate /",
    "GE09ram_02su:1221": "mātā naḥ sā yathā na syāt saviśaṅkā tathā kuru // RamS_2,19.4 //",
    "GE09ram_02su:1222": "tasyāḥ śaṅkāmayaṃ duḥkhaṃ muhūrtam api notsahe /",
    "GE09ram_02su:1223": "manasi pratisaṃjātaṃ saumitre 'ham upekṣitum // RamS_2,19.5 //",
    "GE09ram_02su:1224": "na buddhipūrvaṃ nābuddhaṃ smarāmīha kadācana /",
    "GE09ram_02su:1225": "mātḥṇāṃ vā pitur vāhaṃ kṛtam alpaṃ ca vipriyam // RamS_2,19.6 //",
    "GE09ram_02su:1226": "satyaḥ satyābhisaṃdhaś ca nityaṃ satyaparākramaḥ /",
    "GE09ram_02su:1227": "paralokabhayād bhīto nirbhayo 'stu pitā mama // RamS_2,19.7 //",
    "GE09ram_02su:1228": "tasyāpi hi bhaved asmin karmaṇy apratisaṃhṛte /",
    "GE09ram_02su:1229": "satyaṃ neti manastāpas tasya tāpas tapec ca mām // RamS_2,19.8 //",
    "GE09ram_02su:1230": "abhiṣekavidhānaṃ tu tasmāt saṃhṛtya lakṣmaṇa /",
    "GE09ram_02su:1231": "anvag evāham icchāmi vanaṃ gantum itaḥ punaḥ // RamS_2,19.9 //",
    "GE09ram_02su:1232": "mama pravrājanād adya kṛtakṛtyā nṛpātmajā /",
    "GE09ram_02su:1233": "sutaṃ bharatam avyagram abhiṣecayitā tataḥ // RamS_2,19.10 //",
    "GE09ram_02su:1234": "mayi cīrājinadhare jaṭāmaṇḍaladhāriṇi /",
    "GE09ram_02su:1235": "gate 'raṇyaṃ ca kaikeyyā bhaviṣyati manaḥsukham // RamS_2,19.11 //",
    "GE09ram_02su:1236": "buddhiḥ praṇītā yeneyaṃ manaś ca susamāhitam /",
    "GE09ram_02su:1237": "tat tu nārhāmi saṃkleṣṭuṃ pravrajiṣyāmi māciram // RamS_2,19.12 //",
    "GE09ram_02su:1238": "kṛtāntas tv eva saumitre draṣṭavyo matpravāsane /",
    "GE09ram_02su:1239": "rājyasya ca vitīrṇasya punar eva nivartane // RamS_2,19.13 //",
    "GE09ram_02su:1240": "kaikeyyāḥ pratipattir hi kathaṃ syān mama pīḍane /",
    "GE09ram_02su:1241": "yadi bhāvo na daivo 'yaṃ kṛtāntavihito bhavet // RamS_2,19.14 //",
    "GE09ram_02su:1242": "jānāsi hi yathā saumya na mātṛṣu mamāntaram /",
    "GE09ram_02su:1243": "bhūtapūrvaṃ viśeṣo vā tasyā mayi sute 'pi vā // RamS_2,19.15 //",
    "GE09ram_02su:1244": "so 'bhiṣekanivṛttyarthaiḥ pravāsārthaiś ca durvacaiḥ /",
    "GE09ram_02su:1245": "ugrair vākyair ahaṃ tasyā nānyad daivāt samarthaye // RamS_2,19.16 //",
    "GE09ram_02su:1246": "kathaṃ prakṛtisampannā rājaputrī tathāguṇā /",
    "GE09ram_02su:1247": "brūyāt sā prākṛteva strī matpīḍāṃ bhartṛsaṃnidhau // RamS_2,19.17 //",
    "GE09ram_02su:1248": "yad acintyaṃ tu tad daivaṃ bhūteṣv api na hanyate /",
    "GE09ram_02su:1249": "vyaktaṃ mayi ca tasyāṃ ca patito hi viparyayaḥ // RamS_2,19.18 //",
    "GE09ram_02su:1250": "kaścid daivena saumitre yoddhum utsahate pumān /",
    "GE09ram_02su:1251": "yasya na grahaṇaṃ kiṃcit karmaṇo 'nyatra dṛśyate // RamS_2,19.19 //",
    "GE09ram_02su:1252": "sukhaduḥkhe bhayakrodhau lābhālābhau bhavābhavau /",
    "GE09ram_02su:1253": "yasya kiṃcit tathā bhūtaṃ nanu daivasya karma tat // RamS_2,19.20 //",
    "GE09ram_02su:1254": "vyāhate 'py abhiṣeke me paritāpo na vidyate /",
    "GE09ram_02su:1255": "tasmād aparitāpaḥ saṃs tvam apy anuvidhāya mām /",
    "GE09ram_02su:1256": "pratisaṃhāraya kṣipram ābhiṣecanikīṃ kriyām // RamS_2,19.21 //*",
    "GE09ram_02su:1257": "na lakṣmaṇāsmin mama rājyavighne mātā yavīyasy atiśaṅkanīyā /",
    "GE09ram_02su:1258": "daivābhipannā hi vadanty aniṣṭaṃ jānāsi daivaṃ ca tathā prabhāvam //",
    "GE09ram_02su:1259": "Rāmāyaṇa, Ayodhyākāṇḍa, 20",
    "GE09ram_02su:1260": "iti bruvati rāme tu lakṣmaṇo 'dhaḥśirā muhuḥ /",
    "GE09ram_02su:1261": "śrutvā madhyaṃ jagāmeva manasā duḥkhaharṣayoḥ // RamS_2,20.1 //",
    "GE09ram_02su:1262": "tadā tu baddhvā bhrukuṭīṃ bhruvor madhye nararṣabhaḥ /",
    "GE09ram_02su:1263": "niśaśvāsa mahāsarpo bilastha iva roṣitaḥ // RamS_2,20.2 //",
    "GE09ram_02su:1264": "tasya duṣprativīkṣyaṃ tad bhrukuṭīsahitaṃ tadā /",
    "GE09ram_02su:1265": "babhau kruddhasya siṃhasya mukhasya sadṛśaṃ mukham // RamS_2,20.3 //",
    "GE09ram_02su:1266": "agrahas taṃ vidhunvaṃs tu hastī hastam ivātmanaḥ /",
    "GE09ram_02su:1267": "tiryag ūrdhvaṃ śarīre ca pātayitvā śirodharām // RamS_2,20.4 //",
    "GE09ram_02su:1268": "agrākṣṇā vīkṣamāṇas tu tiryag bhrātaram abravīt /",
    "GE09ram_02su:1269": "asthāne sambhramo yasya jāto vai sumahān ayam // RamS_2,20.5 //",
    "GE09ram_02su:1270": "dharmadoṣaprasaṅgena lokasyānatiśaṅkayā /",
    "GE09ram_02su:1271": "kathaṃ hy etad asambhrāntas tvadvidho vaktum arhati // RamS_2,20.6 //",
    "GE09ram_02su:1272": "yathā daivam aśauṇḍīraṃ śauṇḍīraḥ kṣatriyarṣabhaḥ /",
    "GE09ram_02su:1273": "kiṃ nāma kṛpaṇaṃ daivam aśaktam abhiśaṃsasi // RamS_2,20.7 //",
    "GE09ram_02su:1274": "pāpayos tu kathaṃ nāma tayoḥ śaṅkā na vidyate /",
    "GE09ram_02su:1275": "santi dharmopadhāḥ ślakṣṇā dharmātman kiṃ na budhyase // RamS_2,20.8 //",
    "GE09ram_02su:1276": "lokavidviṣṭam ārabdhaṃ tvadanyasyābhiṣecanam /",
    "GE09ram_02su:1277": "yeneyam āgatā dvaidhaṃ tava buddhir mahīpate /",
    "GE09ram_02su:1278": "sa hi dharmo mama dveṣyaḥ prasaṅgād yasya muhyasi // RamS_2,20.9 //*",
    "GE09ram_02su:1279": "yady api pratipattis te daivī cāpi tayor matam /",
    "GE09ram_02su:1280": "tathāpy upekṣaṇīyaṃ te na me tad api rocate // RamS_2,20.10 //",
    "GE09ram_02su:1281": "viklavo vīryahīno yaḥ sa daivam anuvartate /",
    "GE09ram_02su:1282": "vīrāḥ saṃbhāvitātmāno na daivaṃ paryupāsate // RamS_2,20.11 //",
    "GE09ram_02su:1283": "daivaṃ puruṣakāreṇa yaḥ samarthaḥ prabādhitum /",
    "GE09ram_02su:1284": "na daivena vipannārthaḥ puruṣaḥ so 'vasīdati // RamS_2,20.12 //",
    "GE09ram_02su:1285": "drakṣyanti tv adya daivasya pauruṣaṃ puruṣasya ca /",
    "GE09ram_02su:1286": "daivamānuṣayor adya vyaktā vyaktir bhaviṣyati // RamS_2,20.13 //",
    "GE09ram_02su:1287": "adya matpauruṣahataṃ daivaṃ drakṣyanti vai janāḥ /",
    "GE09ram_02su:1288": "yad daivād āhataṃ te 'dya dṛṣṭaṃ rājyābhiṣecanam // RamS_2,20.14 //",
    "GE09ram_02su:1289": "atyaṅkuśam ivoddāmaṃ gajaṃ madabaloddhatam /",
    "GE09ram_02su:1290": "pradhāvitam ahaṃ daivaṃ pauruṣeṇa nivartaye // RamS_2,20.15 //",
    "GE09ram_02su:1291": "lokapālāḥ samastās te nādya rāmābhiṣecanam /",
    "GE09ram_02su:1292": "na ca kṛtsnās trayo lokā vihanyuḥ kiṃ punaḥ pitā // RamS_2,20.16 //",
    "GE09ram_02su:1293": "yair vivāsas tavāraṇye mitho rājan samarthitaḥ /",
    "GE09ram_02su:1294": "araṇye te vivatsyanti caturdaśa samās tathā // RamS_2,20.17 //",
    "GE09ram_02su:1295": "ahaṃ tadāśāṃ chetsyāmi pitus tasyāś ca yā tava /",
    "GE09ram_02su:1296": "abhiṣekavighātena putrarājyāya vartate // RamS_2,20.18 //",
    "GE09ram_02su:1297": "madbalena viruddhāya na syād daivabalaṃ tathā /",
    "GE09ram_02su:1298": "prabhaviṣyati duḥkhāya yathograṃ pauruṣaṃ mama // RamS_2,20.19 //",
    "GE09ram_02su:1299": "ūrdhvaṃ varṣasahasrānte prajāpālyam anantaram /",
    "GE09ram_02su:1300": "āryaputrāḥ kariṣyanti vanavāsaṃ gate tvayi // RamS_2,20.20 //",
    "GE09ram_02su:1301": "pūrvarājarṣivṛttyā hi vanavāso vidhīyate /",
    "GE09ram_02su:1302": "prajā nikṣipya putreṣu putravat paripālane // RamS_2,20.21 //",
    "GE09ram_02su:1303": "sa ced rājany anekāgre rājyavibhramaśaṅkayā /",
    "GE09ram_02su:1304": "naivam icchasi dharmātman rājyaṃ rāma tvam ātmani // RamS_2,20.22 //",
    "GE09ram_02su:1305": "pratijāne ca te vīra mā bhūvaṃ vīralokabhāk /",
    "GE09ram_02su:1306": "rājyaṃ ca tava rakṣeyam ahaṃ veleva sāgaram // RamS_2,20.23 //",
    "GE09ram_02su:1307": "maṅgalair abhiṣiñcasva tatra tvaṃ vyāpṛto bhava /",
    "GE09ram_02su:1308": "aham eko mahīpālān alaṃ vārayituṃ balāt // RamS_2,20.24 //",
    "GE09ram_02su:1309": "na śobhārthāv imau bāhū na dhanur bhūṣaṇāya me /",
    "GE09ram_02su:1310": "nāsirābandhanārthāya na śarāḥ stambhahetavaḥ // RamS_2,20.25 //",
    "GE09ram_02su:1311": "amitradamanārthaṃ me sarvam etac catuṣṭayam /",
    "GE09ram_02su:1312": "na cāhaṃ kāmaye 'tyarthaṃ yaḥ syāc chatrur mato mama // RamS_2,20.26 //",
    "GE09ram_02su:1313": "asinā tīkṣṇadhāreṇa vidyuccalitavarcasā /",
    "GE09ram_02su:1314": "pragṛhītena vai śatruṃ vajriṇaṃ vā na kalpaye // RamS_2,20.27 //",
    "GE09ram_02su:1315": "khaḍganiṣpeṣaniṣpiṣṭair gahanā duścarā ca me /",
    "GE09ram_02su:1316": "hastyaśvanarahastoruśirobhir bhavitā mahī // RamS_2,20.28 //",
    "GE09ram_02su:1317": "khaḍgadhārā hatā me 'dya dīpyamānā ivādrayaḥ /",
    "GE09ram_02su:1318": "patiṣyanti dvipā bhūmau meghā iva savidyutaḥ // RamS_2,20.29 //",
    "GE09ram_02su:1319": "baddhagodhāṅgulitrāṇe pragṛhītaśarāsane /",
    "GE09ram_02su:1320": "kathaṃ puruṣamānī syāt puruṣāṇāṃ mayi sthite // RamS_2,20.30 //",
    "GE09ram_02su:1321": "bahubhiś caikam atyasyann ekena ca bahūñ janān /",
    "GE09ram_02su:1322": "viniyokṣyāmy ahaṃ bāṇān nṛvājigajamarmasu // RamS_2,20.31 //",
    "GE09ram_02su:1323": "adya me 'straprabhāvasya prabhāvaḥ prabhaviṣyati /",
    "GE09ram_02su:1324": "rājñaś cāprabhutāṃ kartuṃ prabhutvaṃ ca tava prabho // RamS_2,20.32 //",
    "GE09ram_02su:1325": "adya candanasārasya keyūrāmokṣaṇasya ca /",
    "GE09ram_02su:1326": "vasūnāṃ ca vimokṣasya suhṛdāṃ pālanasya ca // RamS_2,20.33 //",
    "GE09ram_02su:1327": "anurūpāv imau bāhū rāma karma kariṣyataḥ /",
    "GE09ram_02su:1328": "abhiṣecanavighnasya kartḥṇāṃ te nivāraṇe // RamS_2,20.34 //",
    "GE09ram_02su:1329": "bravīhi ko 'dyaiva mayā viyujyatāṃ tavāsuhṛt prāṇayaśaḥ suhṛjjanaiḥ /",
    "GE09ram_02su:1330": "yathā taveyaṃ vasudhā vaśe bhavet tathaiva māṃ śādhi tavāsmi kiṃkaraḥ //",
    "GE09ram_02su:1331": "vimṛjya bāṣpaṃ parisāntvya cāsakṛt sa lakṣmaṇaṃ rāghavavaṃśavardhanaḥ /",
    "GE09ram_02su:1332": "uvāca pitrye vacane vyavasthitaṃ nibodha mām eṣa hi saumya satpathaḥ //",
    "GE09ram_02su:1333": "Rāmāyaṇa, Ayodhyākāṇḍa, 21",
    "GE09ram_02su:1334": "taṃ samīkṣya tv avahitaṃ pitur nirdeśapālane /",
    "GE09ram_02su:1335": "kausalyā bāṣpasaṃruddhā vaco dharmiṣṭham abravīt // RamS_2,21.1 //",
    "GE09ram_02su:1336": "adṛṣṭaduḥkho dharmātmā sarvabhūtapriyaṃvadaḥ /",
    "GE09ram_02su:1337": "mayi jāto daśarathāt katham uñchena vartayet // RamS_2,21.2 //",
    "GE09ram_02su:1338": "yasya bhṛtyāś ca dāsāś ca mṛṣṭāny annāni bhuñjate /",
    "GE09ram_02su:1339": "kathaṃ sa bhokṣyate nātho vane mūlaphalāny ayam // RamS_2,21.3 //",
    "GE09ram_02su:1340": "ka etacchraddadhecchrutvā kasya vā na bhaved bhayam /",
    "GE09ram_02su:1341": "guṇavān dayito rājño rāghavo yad vivāsyate // RamS_2,21.4 //",
    "GE09ram_02su:1342": "tvayā vihīnām iha māṃ śokāgnir atulo mahān /",
    "GE09ram_02su:1343": "pradhakṣyati yathā kakṣaṃ citrabhānur himātyaye // RamS_2,21.5 //",
    "GE09ram_02su:1344": "kathaṃ hi dhenuḥ svaṃ vatsaṃ gacchantaṃ nānugacchati /",
    "GE09ram_02su:1345": "ahaṃ tvānugamiṣyāmi yatra putra gamiṣyasi // RamS_2,21.6 //",
    "GE09ram_02su:1346": "tathā nigaditaṃ mātrā tad vākyaṃ puruṣarṣabhaḥ /",
    "GE09ram_02su:1347": "śrutvā rāmo 'bravīd vākyaṃ mātaraṃ bhṛśaduḥkhitām // RamS_2,21.7 //",
    "GE09ram_02su:1348": "kaikeyyā vañcito rājā mayi cāraṇyam āśrite /",
    "GE09ram_02su:1349": "bhavatyā ca parityakto na nūnaṃ vartayiṣyati // RamS_2,21.8 //",
    "GE09ram_02su:1350": "bhartuḥ kila parityāgo nṛśaṃsaḥ kevalaṃ striyāḥ /",
    "GE09ram_02su:1351": "sa bhavatyā na kartavyo manasāpi vigarhitaḥ // RamS_2,21.9 //",
    "GE09ram_02su:1352": "yāvaj jīvati kākutsthaḥ pitā me jagatīpatiḥ /",
    "GE09ram_02su:1353": "śuśrūṣā kriyatāṃ tāvat sa hi dharmaḥ sanātanaḥ // RamS_2,21.10 //",
    "GE09ram_02su:1354": "evam uktā tu rāmeṇa kausalyā śubhadarśanā /",
    "GE09ram_02su:1355": "tathety uvāca suprītā rāmam akliṣṭakāriṇam // RamS_2,21.11 //",
    "GE09ram_02su:1356": "evam uktas tu vacanaṃ rāmo dharmabhṛtāṃ varaḥ /",
    "GE09ram_02su:1357": "bhūyas tām abravīd vākyaṃ mātaraṃ bhṛśaduḥkhitām // RamS_2,21.12 //",
    "GE09ram_02su:1358": "mayā caiva bhavatyā ca kartavyaṃ vacanaṃ pituḥ /",
    "GE09ram_02su:1359": "rājā bhartā guruḥ śreṣṭhaḥ sarveṣām īśvaraḥ prabhuḥ // RamS_2,21.13 //",
    "GE09ram_02su:1360": "imāni tu mahāraṇye vihṛtya nava pañca ca /",
    "GE09ram_02su:1361": "varṣāṇi paramaprītaḥ sthāsyāmi vacane tava // RamS_2,21.14 //",
    "GE09ram_02su:1362": "evam uktā priyaṃ putraṃ bāṣpapūrṇānanā tadā /",
    "GE09ram_02su:1363": "uvāca paramārtā tu kausalyā putravatsalā // RamS_2,21.15 //",
    "GE09ram_02su:1364": "āsāṃ rāma sapatnīnāṃ vastuṃ madhye na me kṣamam /",
    "GE09ram_02su:1365": "naya mām api kākutstha vanaṃ vanyāṃ mṛgīṃ yathā /",
    "GE09ram_02su:1366": "yadi te gamane buddhiḥ kṛtā pitur apekṣayā // RamS_2,21.16 //*",
    "GE09ram_02su:1367": "tāṃ tathā rudatīṃ rāmo rudan vacanam abravīt /",
    "GE09ram_02su:1368": "jīvantyā hi striyā bhartā daivataṃ prabhur eva ca /",
    "GE09ram_02su:1369": "bhavatyā mama caivādya rājā prabhavati prabhuḥ // RamS_2,21.17 //*",
    "GE09ram_02su:1370": "bharataś cāpi dharmātmā sarvabhūtapriyaṃvadaḥ /",
    "GE09ram_02su:1371": "bhavatīm anuvarteta sa hi dharmarataḥ sadā // RamS_2,21.18 //",
    "GE09ram_02su:1372": "yathā mayi tu niṣkrānte putraśokena pārthivaḥ /",
    "GE09ram_02su:1373": "śramaṃ nāvāpnuyāt kiṃcid apramattā tathā kuru // RamS_2,21.19 //",
    "GE09ram_02su:1374": "vratopavāsaniratā yā nārī paramottamā /",
    "GE09ram_02su:1375": "bhartāraṃ nānuvarteta sā ca pāpagatir bhavet // RamS_2,21.20 //",
    "GE09ram_02su:1376": "śuśrūṣām eva kurvīta bhartuḥ priyahite ratā /",
    "GE09ram_02su:1377": "eṣa dharmaḥ purā dṛṣṭo loke vede śrutaḥ smṛtaḥ // RamS_2,21.21 //",
    "GE09ram_02su:1378": "pūjyās te matkṛte devi brāhmaṇāś caiva suvratāḥ /",
    "GE09ram_02su:1379": "evaṃ kālaṃ pratīkṣasva mamāgamanakāṅkṣiṇī // RamS_2,21.22 //",
    "GE09ram_02su:1380": "prāpsyase paramaṃ kāmaṃ mayi pratyāgate sati /",
    "GE09ram_02su:1381": "yadi dharmabhṛtāṃ śreṣṭho dhārayiṣyati jīvitam // RamS_2,21.23 //",
    "GE09ram_02su:1382": "evam uktā tu rāmeṇa bāṣpaparyākulekṣaṇā /",
    "GE09ram_02su:1383": "kausalyā putraśokārtā rāmaṃ vacanam abravīt /",
    "GE09ram_02su:1384": "gaccha putra tvam ekāgro bhadraṃ te 'stu sadā vibho // RamS_2,21.24 //*",
    "GE09ram_02su:1385": "tathā hi rāmaṃ vanavāsaniścitaṃ samīkṣya devī parameṇa cetasā /",
    "GE09ram_02su:1386": "uvāca rāmaṃ śubhalakṣaṇaṃ vaco babhūva ca svastyayanābhikāṅkṣiṇī //",
    "GE09ram_02su:1387": "Rāmāyaṇa, Ayodhyākāṇḍa, 22",
    "GE09ram_02su:1388": "sāpanīya tam āyāsam upaspṛśya jalaṃ śuci /",
    "GE09ram_02su:1389": "cakāra mātā rāmasya maṅgalāni manasvinī // RamS_2,22.1 //",
    "GE09ram_02su:1390": "svasti sādhyāś ca viśve ca marutaś ca maharṣayaḥ /",
    "GE09ram_02su:1391": "svasti dhātā vidhātā ca svasti pūṣā bhago 'ryamā // RamS_2,22.2 //",
    "GE09ram_02su:1392": "ṛtavaś caiva pakṣāś ca māsāḥ saṃvatsarāḥ kṣapāḥ /",
    "GE09ram_02su:1393": "dināni ca muhūrtāś ca svasti kurvantu te sadā // RamS_2,22.3 //",
    "GE09ram_02su:1394": "smṛtir dhṛtiś ca dharmaś ca pāntu tvāṃ putra sarvataḥ /",
    "GE09ram_02su:1395": "skandaś ca bhagavān devaḥ somaś ca sabṛhaspatiḥ // RamS_2,22.4 //",
    "GE09ram_02su:1396": "saptarṣayo nāradaś ca te tvāṃ rakṣantu sarvataḥ /",
    "GE09ram_02su:1397": "nakṣatrāṇi ca sarvāṇi grahāś ca sahadevatāḥ /",
    "GE09ram_02su:1398": "mahāvanāni carato muniveṣasya dhīmataḥ // RamS_2,22.5 //*",
    "GE09ram_02su:1399": "plavagā vṛścikā daṃśā maśakāś caiva kānane /",
    "GE09ram_02su:1400": "sarīsṛpāś ca kīṭāś ca mā bhūvan gahane tava // RamS_2,22.6 //",
    "GE09ram_02su:1401": "mahādvipāś ca siṃhāś ca vyāghrā ṛkṣāś ca daṃṣṭriṇaḥ /",
    "GE09ram_02su:1402": "mahiṣāḥ śṛṅgiṇo raudrā na te druhyantu putraka // RamS_2,22.7 //",
    "GE09ram_02su:1403": "nṛmāṃsabhojanā raudrā ye cānye sattvajātayaḥ /",
    "GE09ram_02su:1404": "mā ca tvāṃ hiṃsiṣuḥ putra mayā sampūjitās tv iha // RamS_2,22.8 //",
    "GE09ram_02su:1405": "āgamās te śivāḥ santu sidhyantu ca parākramāḥ /",
    "GE09ram_02su:1406": "sarvasampattayo rāma svastimān gaccha putraka // RamS_2,22.9 //",
    "GE09ram_02su:1407": "svasti te 'stv āntarikṣebhyaḥ pārthivebhyaḥ punaḥ punaḥ /",
    "GE09ram_02su:1408": "sarvebhyaś caiva devebhyo ye ca te paripanthinaḥ // RamS_2,22.10 //",
    "GE09ram_02su:1409": "sarvalokaprabhur brahmā bhūtabhartā tatharṣayaḥ /",
    "GE09ram_02su:1410": "ye ca śeṣāḥ surās te tvāṃ rakṣantu vanavāsinam // RamS_2,22.11 //",
    "GE09ram_02su:1411": "iti mālyaiḥ suragaṇān gandhaiś cāpi yaśasvinī /",
    "GE09ram_02su:1412": "stutibhiś cānurūpābhir ānarcāyatalocanā // RamS_2,22.12 //",
    "GE09ram_02su:1413": "yan maṅgalaṃ sahasrākṣe sarvadevanamaskṛte /",
    "GE09ram_02su:1414": "vṛtranāśe samabhavat tat te bhavatu maṅgalam // RamS_2,22.13 //",
    "GE09ram_02su:1415": "yan maṅgalaṃ suparṇasya vinatākalpayat purā /",
    "GE09ram_02su:1416": "amṛtaṃ prārthayānasya tat te bhavatu maṅgalam // RamS_2,22.14 //",
    "GE09ram_02su:1417": "oṣadhīṃ cāpi siddhārthāṃ viśalyakaraṇīṃ śubhām /",
    "GE09ram_02su:1418": "cakāra rakṣāṃ kausalyā mantrair abhijajāpa ca // RamS_2,22.15 //",
    "GE09ram_02su:1419": "ānamya mūrdhni cāghrāya pariṣvajya yaśasvinī /",
    "GE09ram_02su:1420": "avadat putra siddhārtho gaccha rāma yathāsukham // RamS_2,22.16 //",
    "GE09ram_02su:1421": "arogaṃ sarvasiddhārtham ayodhyāṃ punar āgatam /",
    "GE09ram_02su:1422": "paśyāmi tvāṃ sukhaṃ vatsa susthitaṃ rājaveśmani // RamS_2,22.17 //",
    "GE09ram_02su:1423": "mayārcitā devagaṇāḥ śivādayo maharṣayo bhūtamahāsuroragāḥ /",
    "GE09ram_02su:1424": "abhiprayātasya vanaṃ cirāya te hitāni kāṅkṣantu diśaś ca rāghava //",
    "GE09ram_02su:1425": "itīva cāśrupratipūrṇalocanā samāpya ca svastyayanaṃ yathāvidhi /",
    "GE09ram_02su:1426": "pradakṣiṇaṃ caiva cakāra rāghavaṃ punaḥ punaś cāpi nipīḍya sasvaje //",
    "GE09ram_02su:1427": "tathā tu devyā sa kṛtapradakṣiṇo nipīḍya mātuś caraṇau punaḥ punaḥ /",
    "GE09ram_02su:1428": "jagāma sītānilayaṃ mahāyaśāḥ sa rāghavaḥ prajvalitaḥ svayā śriyā //",
    "GE09ram_02su:1429": "Rāmāyaṇa, Ayodhyākāṇḍa, 23",
    "GE09ram_02su:1430": "abhivādya tu kausalyāṃ rāmaḥ samprasthito vanam /",
    "GE09ram_02su:1431": "kṛtasvastyayano mātrā dharmiṣṭhe vartmani sthitaḥ // RamS_2,23.1 //",
    "GE09ram_02su:1432": "virājayan rājasuto rājamārgaṃ narair vṛtam /",
    "GE09ram_02su:1433": "hṛdayāny āmamantheva janasya guṇavattayā // RamS_2,23.2 //",
    "GE09ram_02su:1434": "vaidehī cāpi tat sarvaṃ na śuśrāva tapasvinī /",
    "GE09ram_02su:1435": "tad eva hṛdi tasyāś ca yauvarājyābhiṣecanam // RamS_2,23.3 //",
    "GE09ram_02su:1436": "devakāryaṃ sma sā kṛtvā kṛtajñā hṛṣṭacetanā /",
    "GE09ram_02su:1437": "abhijñā rājadharmāṇāṃ rājaputraṃ pratīkṣate // RamS_2,23.4 //",
    "GE09ram_02su:1438": "praviveśātha rāmas tu svaveśma suvibhūṣitam /",
    "GE09ram_02su:1439": "prahṛṣṭajanasampūrṇaṃ hriyā kiṃcid avāṅmukhaḥ // RamS_2,23.5 //",
    "GE09ram_02su:1440": "atha sītā samutpatya vepamānā ca taṃ patim /",
    "GE09ram_02su:1441": "apaśyac chokasaṃtaptaṃ cintāvyākulitendriyam // RamS_2,23.6 //",
    "GE09ram_02su:1442": "vivarṇavadanaṃ dṛṣṭvā taṃ prasvinnam amarṣaṇam /",
    "GE09ram_02su:1443": "āha duḥkhābhisaṃtaptā kim idānīm idaṃ prabho // RamS_2,23.7 //",
    "GE09ram_02su:1444": "adya bārhaspataḥ śrīmān yuktaḥ puṣyo na rāghava /",
    "GE09ram_02su:1445": "procyate brāhmaṇaiḥ prājñaiḥ kena tvam asi durmanāḥ // RamS_2,23.8 //",
    "GE09ram_02su:1446": "na te śataśalākena jalaphenanibhena ca /",
    "GE09ram_02su:1447": "āvṛtaṃ vadanaṃ valgu chattreṇābhivirājate // RamS_2,23.9 //",
    "GE09ram_02su:1448": "vyajanābhyāṃ ca mukhyābhyāṃ śatapattranibhekṣaṇam /",
    "GE09ram_02su:1449": "candrahaṃsaprakāśābhyāṃ vījyate na tavānanam // RamS_2,23.10 //",
    "GE09ram_02su:1450": "vāgmino bandinaś cāpi prahṛṣṭās tvāṃ nararṣabha /",
    "GE09ram_02su:1451": "stuvanto nādya dṛśyante maṅgalaiḥ sūtamāgadhāḥ // RamS_2,23.11 //",
    "GE09ram_02su:1452": "na te kṣaudraṃ ca dadhi ca brāhmaṇā vedapāragāḥ /",
    "GE09ram_02su:1453": "mūrdhni mūrdhāvasiktasya dadhati sma vidhānataḥ // RamS_2,23.12 //",
    "GE09ram_02su:1454": "na tvāṃ prakṛtayaḥ sarvā śreṇīmukhyāś ca bhūṣitāḥ /",
    "GE09ram_02su:1455": "anuvrajitum icchanti paurajānapadās tathā // RamS_2,23.13 //",
    "GE09ram_02su:1456": "caturbhir vegasampannair hayaiḥ kāñcanabhūṣaṇaiḥ /",
    "GE09ram_02su:1457": "mukhyaḥ puṣyaratho yuktaḥ kiṃ na gacchati te 'grataḥ // RamS_2,23.14 //",
    "GE09ram_02su:1458": "na hastī cāgrataḥ śrīmāṃs tava lakṣaṇapūjitaḥ /",
    "GE09ram_02su:1459": "prayāṇe lakṣyate vīra kṛṣṇameghagiriprabhaḥ // RamS_2,23.15 //",
    "GE09ram_02su:1460": "na ca kāñcanacitraṃ te paśyāmi priyadarśana /",
    "GE09ram_02su:1461": "bhadrāsanaṃ puraskṛtya yāntaṃ vīrapuraḥsaram // RamS_2,23.16 //",
    "GE09ram_02su:1462": "abhiṣeko yadā sajjaḥ kim idānīm idaṃ tava /",
    "GE09ram_02su:1463": "apūrvo mukhavarṇaś ca na praharṣaś ca lakṣyate // RamS_2,23.17 //",
    "GE09ram_02su:1464": "itīva vilapantīṃ tāṃ provāca raghunandanaḥ /",
    "GE09ram_02su:1465": "sīte tatrabhavāṃs tātaḥ pravrājayati māṃ vanam // RamS_2,23.18 //",
    "GE09ram_02su:1466": "kule mahati sambhūte dharmajñe dharmacāriṇi /",
    "GE09ram_02su:1467": "śṛṇu jānaki yenedaṃ krameṇābhyāgataṃ mama // RamS_2,23.19 //",
    "GE09ram_02su:1468": "rājñā satyapratijñena pitrā daśarathena me /",
    "GE09ram_02su:1469": "kaikeyyai prītamanasā purā dattau mahāvarau // RamS_2,23.20 //",
    "GE09ram_02su:1470": "tayādya mama sajje 'sminn abhiṣeke nṛpodyate /",
    "GE09ram_02su:1471": "pracoditaḥ sa samayo dharmeṇa pratinirjitaḥ // RamS_2,23.21 //",
    "GE09ram_02su:1472": "caturdaśa hi varṣāṇi vastavyaṃ daṇḍake mayā /",
    "GE09ram_02su:1473": "pitrā me bharataś cāpi yauvarājye niyojitaḥ /",
    "GE09ram_02su:1474": "so 'haṃ tvām āgato draṣṭuṃ prasthito vijanaṃ vanam // RamS_2,23.22 //*",
    "GE09ram_02su:1475": "bharatasya samīpe te nāhaṃ kathyaḥ kadācana /",
    "GE09ram_02su:1476": "ṛddhiyuktā hi puruṣā na sahante parastavam /",
    "GE09ram_02su:1477": "tasmān na te guṇāḥ kathyā bharatasyāgrato mama // RamS_2,23.23 //*",
    "GE09ram_02su:1478": "nāpi tvaṃ tena bhartavyā viśeṣeṇa kadācana /",
    "GE09ram_02su:1479": "anukūlatayā śakyaṃ samīpe tasya vartitum // RamS_2,23.24 //",
    "GE09ram_02su:1480": "ahaṃ cāpi pratijñāṃ tāṃ guroḥ samanupālayan /",
    "GE09ram_02su:1481": "vanam adyaiva yāsyāmi sthirā bhava manasvini // RamS_2,23.25 //",
    "GE09ram_02su:1482": "yāte ca mayi kalyāṇi vanaṃ muniniṣevitam /",
    "GE09ram_02su:1483": "vratopavāsaratayā bhavitavyaṃ tvayānaghe // RamS_2,23.26 //",
    "GE09ram_02su:1484": "kālyam utthāya devānāṃ kṛtvā pūjāṃ yathāvidhi /",
    "GE09ram_02su:1485": "vanditavyo daśarathaḥ pitā mama nareśvaraḥ // RamS_2,23.27 //",
    "GE09ram_02su:1486": "mātā ca mama kausalyā vṛddhā saṃtāpakarśitā /",
    "GE09ram_02su:1487": "dharmam evāgrataḥ kṛtvā tvattaḥ sammānam arhati // RamS_2,23.28 //",
    "GE09ram_02su:1488": "vanditavyāś ca te nityaṃ yāḥ śeṣā mama mātaraḥ /",
    "GE09ram_02su:1489": "snehapraṇayasambhogaiḥ samā hi mama mātaraḥ // RamS_2,23.29 //",
    "GE09ram_02su:1490": "bhrātṛputrasamau cāpi draṣṭavyau ca viśeṣataḥ /",
    "GE09ram_02su:1491": "tvayā lakṣmaṇaśatrughnau prāṇaiḥ priyatarau mama // RamS_2,23.30 //",
    "GE09ram_02su:1492": "vipriyaṃ na ca kartavyaṃ bharatasya kadācana /",
    "GE09ram_02su:1493": "sa hi rājā prabhuś caiva deśasya ca kulasya ca // RamS_2,23.31 //",
    "GE09ram_02su:1494": "ārādhitā hi śīlena prayatnaiś copasevitāḥ /",
    "GE09ram_02su:1495": "rājānaḥ samprasīdanti prakupyanti viparyaye // RamS_2,23.32 //",
    "GE09ram_02su:1496": "aurasān api putrān hi tyajanty ahitakāriṇaḥ /",
    "GE09ram_02su:1497": "samarthān sampragṛhṇanti janān api narādhipāḥ // RamS_2,23.33 //",
    "GE09ram_02su:1498": "ahaṃ gamiṣyāmi mahāvanaṃ priye tvayā hi vastavyam ihaiva bhāmini /",
    "GE09ram_02su:1499": "yathā vyalīkaṃ kuruṣe na kasyacit tathā tvayā kāryam idaṃ vaco mama //",
    "GE09ram_02su:1500": "Rāmāyaṇa, Ayodhyākāṇḍa, 24",
    "GE09ram_02su:1501": "evam uktā tu vaidehī priyārhā priyavādinī /",
    "GE09ram_02su:1502": "praṇayād eva saṃkruddhā bhartāram idam abravīt // RamS_2,24.1 //",
    "GE09ram_02su:1503": "āryaputra pitā mātā bhrātā putras tathā snuṣā /",
    "GE09ram_02su:1504": "svāni puṇyāni bhuñjānāḥ svaṃ svaṃ bhāgyam upāsate // RamS_2,24.2 //",
    "GE09ram_02su:1505": "bhartur bhāgyaṃ tu bhāryaikā prāpnoti puruṣarṣabha /",
    "GE09ram_02su:1506": "ataś caivāham ādiṣṭā vane vastavyam ity api // RamS_2,24.3 //",
    "GE09ram_02su:1507": "na pitā nātmajo nātmā na mātā na sakhījanaḥ /",
    "GE09ram_02su:1508": "iha pretya ca nārīṇāṃ patir eko gatiḥ sadā // RamS_2,24.4 //",
    "GE09ram_02su:1509": "yadi tvaṃ prasthito durgaṃ vanam adyaiva rāghava /",
    "GE09ram_02su:1510": "agratas te gamiṣyāmi mṛdnantī kuśakaṇṭakān // RamS_2,24.5 //",
    "GE09ram_02su:1511": "īrṣyāroṣau bahiṣkṛtya bhuktaśeṣam ivodakam /",
    "GE09ram_02su:1512": "naya māṃ vīra viśrabdhaḥ pāpaṃ mayi na vidyate // RamS_2,24.6 //",
    "GE09ram_02su:1513": "prāsādāgrair vimānair vā vaihāyasagatena vā /",
    "GE09ram_02su:1514": "sarvāvasthāgatā bhartuḥ pādacchāyā viśiṣyate // RamS_2,24.7 //",
    "GE09ram_02su:1515": "anuśiṣṭāsmi mātrā ca pitrā ca vividhāśrayam /",
    "GE09ram_02su:1516": "nāsmi samprati vaktavyā vartitavyaṃ yathā mayā // RamS_2,24.8 //",
    "GE09ram_02su:1517": "sukhaṃ vane nivatsyāmi yathaiva bhavane pituḥ /",
    "GE09ram_02su:1518": "acintayantī trīṃl lokāṃś cintayantī pativratam // RamS_2,24.9 //",
    "GE09ram_02su:1519": "śuśrūṣamāṇā te nityaṃ niyatā brahmacāriṇī /",
    "GE09ram_02su:1520": "saha raṃsye tvayā vīra vaneṣu madhugandhiṣu // RamS_2,24.10 //",
    "GE09ram_02su:1521": "tvaṃ hi kartuṃ vane śakto rāma samparipālanam /",
    "GE09ram_02su:1522": "anyasyāpi janasyeha kiṃ punar mama mānada // RamS_2,24.11 //",
    "GE09ram_02su:1523": "phalamūlāśanā nityaṃ bhaviṣyāmi na saṃśayaḥ /",
    "GE09ram_02su:1524": "na te duḥkhaṃ kariṣyāmi nivasantī saha tvayā // RamS_2,24.12 //",
    "GE09ram_02su:1525": "icchāmi saritaḥ śailān palvalāni vanāni ca /",
    "GE09ram_02su:1526": "draṣṭuṃ sarvatra nirbhītā tvayā nāthena dhīmatā // RamS_2,24.13 //",
    "GE09ram_02su:1527": "haṃsakāraṇḍavākīrṇāḥ padminīḥ sādhupuṣpitāḥ /",
    "GE09ram_02su:1528": "iccheyaṃ sukhinī draṣṭuṃ tvayā vīreṇa saṃgatā // RamS_2,24.14 //",
    "GE09ram_02su:1529": "saha tvayā viśālākṣa raṃsye paramanandinī /",
    "GE09ram_02su:1530": "evaṃ varṣasahasrāṇāṃ śataṃ vāhaṃ tvayā saha // RamS_2,24.15 //",
    "GE09ram_02su:1531": "svarge 'pi ca vinā vāso bhavitā yadi rāghava /",
    "GE09ram_02su:1532": "tvayā mama naravyāghra nāhaṃ tam api rocaye // RamS_2,24.16 //",
    "GE09ram_02su:1533": "ahaṃ gamiṣyāmi vanaṃ sudurgamaṃ mṛgāyutaṃ vānaravāraṇair yutam /",
    "GE09ram_02su:1534": "vane nivatsyāmi yathā pitur gṛhe tavaiva pādāv upagṛhya saṃmatā //",
    "GE09ram_02su:1535": "ananyabhāvām anuraktacetasaṃ tvayā viyuktāṃ maraṇāya niścitām /",
    "GE09ram_02su:1536": "nayasva māṃ sādhu kuruṣva yācanāṃ na te mayāto gurutā bhaviṣyati //",
    "GE09ram_02su:1537": "tathā bruvāṇām api dharmavatsalo na ca sma sītāṃ nṛvaro ninīṣati /",
    "GE09ram_02su:1538": "uvāca caināṃ bahu saṃnivartane vane nivāsasya ca duḥkhitāṃ prati //",
    "GE09ram_02su:1539": "Rāmāyaṇa, Ayodhyākāṇḍa, 25",
    "GE09ram_02su:1540": "sa evaṃ bruvatīṃ sītāṃ dharmajño dharmavatsalaḥ /",
    "GE09ram_02su:1541": "nivartanārthe dharmātmā vākyam etad uvāca ha // RamS_2,25.1 //",
    "GE09ram_02su:1542": "sīte mahākulīnāsi dharme ca niratā sadā /",
    "GE09ram_02su:1543": "ihācara svadharmaṃ tvaṃ mā yathā manasaḥ sukham // RamS_2,25.2 //",
    "GE09ram_02su:1544": "sīte yathā tvāṃ vakṣyāmi tathā kāryaṃ tvayābale /",
    "GE09ram_02su:1545": "vane doṣā hi bahavo vadatas tān nibodha me // RamS_2,25.3 //",
    "GE09ram_02su:1546": "sīte vimucyatām eṣā vanavāsakṛtā matiḥ /",
    "GE09ram_02su:1547": "bahudoṣaṃ hi kāntāraṃ vanam ity abhidhīyate // RamS_2,25.4 //",
    "GE09ram_02su:1548": "hitabuddhyā khalu vaco mayaitad abhidhīyate /",
    "GE09ram_02su:1549": "sadā sukhaṃ na jānāmi duḥkham eva sadā vanam // RamS_2,25.5 //",
    "GE09ram_02su:1550": "girinirjharasambhūtā girikandaravāsinām /",
    "GE09ram_02su:1551": "siṃhānāṃ ninadā duḥkhāḥ śrotuṃ duḥkham ato vanam // RamS_2,25.6 //",
    "GE09ram_02su:1552": "supyate parṇaśayyāsu svayaṃ bhagnāsu bhūtale /",
    "GE09ram_02su:1553": "rātriṣu śramakhinnena tasmād duḥkhataraṃ vanam // RamS_2,25.7 //",
    "GE09ram_02su:1554": "upavāsaś ca kartavyo yathāprāṇena maithili /",
    "GE09ram_02su:1555": "jaṭābhāraś ca kartavyo valkalāmbaradhāriṇā // RamS_2,25.8 //",
    "GE09ram_02su:1556": "atīva vātas timiraṃ bubhukṣā cātra nityaśaḥ /",
    "GE09ram_02su:1557": "bhayāni ca mahānty atra tato duḥkhataraṃ vanam // RamS_2,25.9 //",
    "GE09ram_02su:1558": "sarīsṛpāś ca bahavo bahurūpāś ca bhāmini /",
    "GE09ram_02su:1559": "caranti pṛthivīṃ darpād ato duḥkhataraṃ vanam // RamS_2,25.10 //",
    "GE09ram_02su:1560": "nadīnilayanāḥ sarpā nadīkuṭilagāminaḥ /",
    "GE09ram_02su:1561": "tiṣṭhanty āvṛtya panthānam ato duḥkhataraṃ vanam // RamS_2,25.11 //",
    "GE09ram_02su:1562": "pataṃgā vṛścikāḥ kīṭā daṃśāś ca maśakaiḥ saha /",
    "GE09ram_02su:1563": "bādhante nityam abale sarvaṃ duḥkham ato vanam // RamS_2,25.12 //",
    "GE09ram_02su:1564": "drumāḥ kaṇṭakinaś caiva kuśakāśāś ca bhāmini /",
    "GE09ram_02su:1565": "vane vyākulaśākhāgrās tena duḥkhataraṃ vanam // RamS_2,25.13 //",
    "GE09ram_02su:1566": "tad alaṃ te vanaṃ gatvā kṣamaṃ na hi vanaṃ tava /",
    "GE09ram_02su:1567": "vimṛśann iha paśyāmi bahudoṣataraṃ vanam // RamS_2,25.14 //",
    "GE09ram_02su:1568": "vanaṃ tu netuṃ na kṛtā matis tadā babhūva rāmeṇa yadā mahātmanā /",
    "GE09ram_02su:1569": "na tasya sītā vacanaṃ cakāra tat tato 'bravīd rāmam idaṃ suduḥkhitā //",
    "GE09ram_02su:1570": "Rāmāyaṇa, Ayodhyākāṇḍa, 26",
    "GE09ram_02su:1571": "etat tu vacanaṃ śrutvā sītā rāmasya duḥkhitā /",
    "GE09ram_02su:1572": "prasaktāśrumukhī mandam idaṃ vacanam abravīt // RamS_2,26.1 //",
    "GE09ram_02su:1573": "ye tvayā kīrtitā doṣā vane vastavyatāṃ prati /",
    "GE09ram_02su:1574": "guṇān ity eva tān viddhi tava snehapuraskṛtān // RamS_2,26.2 //",
    "GE09ram_02su:1575": "tvayā ca saha gantavyaṃ mayā gurujanājñayā /",
    "GE09ram_02su:1576": "tvadviyogena me rāma tyaktavyam iha jīvitam // RamS_2,26.3 //",
    "GE09ram_02su:1577": "na ca māṃ tvatsamīpasthām api śaknoti rāghava /",
    "GE09ram_02su:1578": "surāṇām īśvaraḥ śakraḥ pradharṣayitum ojasā // RamS_2,26.4 //",
    "GE09ram_02su:1579": "patihīnā tu yā nārī na sā śakṣyati jīvitum /",
    "GE09ram_02su:1580": "kāmam evaṃvidhaṃ rāma tvayā mama vidarśitam // RamS_2,26.5 //",
    "GE09ram_02su:1581": "atha cāpi mahāprājña brāhmaṇānāṃ mayā śrutam /",
    "GE09ram_02su:1582": "purā pitṛgṛhe satyaṃ vastavyaṃ kila me vane // RamS_2,26.6 //",
    "GE09ram_02su:1583": "lakṣaṇibhyo dvijātibhyaḥ śrutvāhaṃ vacanaṃ gṛhe /",
    "GE09ram_02su:1584": "vanavāsakṛtotsāhā nityam eva mahābala // RamS_2,26.7 //",
    "GE09ram_02su:1585": "ādeśo vanavāsasya prāptavyaḥ sa mayā kila /",
    "GE09ram_02su:1586": "sā tvayā saha tatrāhaṃ yāsyāmi priya nānyathā // RamS_2,26.8 //",
    "GE09ram_02su:1587": "kṛtādeśā bhaviṣyāmi gamiṣyāmi saha tvayā /",
    "GE09ram_02su:1588": "kālaś cāyaṃ samutpannaḥ satyavāg bhavatu dvijaḥ // RamS_2,26.9 //",
    "GE09ram_02su:1589": "vanavāse hi jānāmi duḥkhāni bahudhā kila /",
    "GE09ram_02su:1590": "prāpyante niyataṃ vīra puruṣair akṛtātmabhiḥ // RamS_2,26.10 //",
    "GE09ram_02su:1591": "kanyayā ca pitur gehe vanavāsaḥ śruto mayā /",
    "GE09ram_02su:1592": "bhikṣiṇyāḥ sādhuvṛttāyā mama mātur ihāgrataḥ // RamS_2,26.11 //",
    "GE09ram_02su:1593": "prasāditaś ca vai pūrvaṃ tvaṃ vai bahuvidhaṃ prabho /",
    "GE09ram_02su:1594": "gamanaṃ vanavāsasya kāṅkṣitaṃ hi saha tvayā // RamS_2,26.12 //",
    "GE09ram_02su:1595": "kṛtakṣaṇāhaṃ bhadraṃ te gamanaṃ prati rāghava /",
    "GE09ram_02su:1596": "vanavāsasya śūrasya caryā hi mama rocate // RamS_2,26.13 //",
    "GE09ram_02su:1597": "śuddhātman premabhāvād dhi bhaviṣyāmi vikalmaṣā /",
    "GE09ram_02su:1598": "bhartāram anugacchantī bhartā hi mama daivatam // RamS_2,26.14 //",
    "GE09ram_02su:1599": "pretyabhāve 'pi kalyāṇaḥ saṃgamo me saha tvayā /",
    "GE09ram_02su:1600": "śrutir hi śrūyate puṇyā brāhmaṇānāṃ yaśasvinām // RamS_2,26.15 //",
    "GE09ram_02su:1601": "iha loke ca pitṛbhir yā strī yasya mahāmate /",
    "GE09ram_02su:1602": "adbhir dattā svadharmeṇa pretyabhāve 'pi tasya sā // RamS_2,26.16 //",
    "GE09ram_02su:1603": "evam asmāt svakāṃ nārīṃ suvṛttāṃ hi pativratām /",
    "GE09ram_02su:1604": "nābhirocayase netuṃ tvaṃ māṃ keneha hetunā // RamS_2,26.17 //",
    "GE09ram_02su:1605": "bhaktāṃ pativratāṃ dīnāṃ māṃ samāṃ sukhaduḥkhayoḥ /",
    "GE09ram_02su:1606": "netum arhasi kākutstha samānasukhaduḥkhinīm // RamS_2,26.18 //",
    "GE09ram_02su:1607": "yadi māṃ duḥkhitām evaṃ vanaṃ netuṃ na cecchasi /",
    "GE09ram_02su:1608": "viṣam agniṃ jalaṃ vāham āsthāsye mṛtyukāraṇāt // RamS_2,26.19 //",
    "GE09ram_02su:1609": "evaṃ bahuvidhaṃ taṃ sā yācate gamanaṃ prati /",
    "GE09ram_02su:1610": "nānumene mahābāhus tāṃ netuṃ vijanaṃ vanam // RamS_2,26.20 //",
    "GE09ram_02su:1611": "evam uktā tu sā cintāṃ maithilī samupāgatā /",
    "GE09ram_02su:1612": "snāpayantīva gām uṣṇair aśrubhir nayanacyutaiḥ // RamS_2,26.21 //",
    "GE09ram_02su:1613": "cintayantīṃ tathā tāṃ tu nivartayitum ātmavān /",
    "GE09ram_02su:1614": "krodhāviṣṭāṃ tu vaidehīṃ kākutstho bahv asāntvayat // RamS_2,26.22 //",
    "GE09ram_02su:1615": "Rāmāyaṇa, Ayodhyākāṇḍa, 27",
    "GE09ram_02su:1616": "sāntvyamānā tu rāmeṇa maithilī janakātmajā /",
    "GE09ram_02su:1617": "vanavāsanimittāya bhartāram idam abravīt // RamS_2,27.1 //",
    "GE09ram_02su:1618": "sā tam uttamasaṃvignā sītā vipulavakṣasam /",
    "GE09ram_02su:1619": "praṇayāc cābhimānāc ca paricikṣepa rāghavam // RamS_2,27.2 //",
    "GE09ram_02su:1620": "kiṃ tvāmanyata vaidehaḥ pitā me mithilādhipaḥ /",
    "GE09ram_02su:1621": "rāma jāmātaraṃ prāpya striyaṃ puruṣavigraham // RamS_2,27.3 //",
    "GE09ram_02su:1622": "anṛtaṃ balaloko 'yam ajñānād yaddhi vakṣyati /",
    "GE09ram_02su:1623": "tejo nāsti paraṃ rāme tapatīva divākare // RamS_2,27.4 //",
    "GE09ram_02su:1624": "kiṃ hi kṛtvā viṣaṇṇas tvaṃ kuto vā bhayam asti te /",
    "GE09ram_02su:1625": "yat parityaktukāmas tvaṃ mām ananyaparāyaṇām // RamS_2,27.5 //",
    "GE09ram_02su:1626": "dyumatsenasutaṃ vīra satyavantam anuvratām /",
    "GE09ram_02su:1627": "sāvitrīm iva māṃ viddhi tvam ātmavaśavartinīm // RamS_2,27.6 //",
    "GE09ram_02su:1628": "na tv ahaṃ manasāpy anyaṃ draṣṭāsmi tvadṛte 'nagha /",
    "GE09ram_02su:1629": "tvayā rāghava gaccheyaṃ yathānyā kulapāṃsanī // RamS_2,27.7 //",
    "GE09ram_02su:1630": "svayaṃ tu bhāryāṃ kaumārīṃ ciram adhyuṣitāṃ satīm /",
    "GE09ram_02su:1631": "śailūṣa iva māṃ rāma parebhyo dātum icchasi // RamS_2,27.8 //",
    "GE09ram_02su:1632": "sa mām anādāya vanaṃ na tvaṃ prasthātum arhasi /",
    "GE09ram_02su:1633": "tapo vā yadi vāraṇyaṃ svargo vā syāt saha tvayā // RamS_2,27.9 //",
    "GE09ram_02su:1634": "na ca me bhavitā tatra kaścit pathi pariśramaḥ /",
    "GE09ram_02su:1635": "pṛṣṭhatas tava gacchantyā vihāraśayaneṣv api // RamS_2,27.10 //",
    "GE09ram_02su:1636": "kuśakāśaśareṣīkā ye ca kaṇṭakino drumāḥ /",
    "GE09ram_02su:1637": "tūlājinasamasparśā mārge mama saha tvayā // RamS_2,27.11 //",
    "GE09ram_02su:1638": "mahāvātasamuddhūtaṃ yan mām avakariṣyati /",
    "GE09ram_02su:1639": "rajo ramaṇa tan manye parārdhyam iva candanam // RamS_2,27.12 //",
    "GE09ram_02su:1640": "śādvaleṣu yad āsiṣye vanānte vanagocarā /",
    "GE09ram_02su:1641": "kuthāstaraṇatalpeṣu kiṃ syāt sukhataraṃ tataḥ // RamS_2,27.13 //",
    "GE09ram_02su:1642": "pattraṃ mūlaṃ phalaṃ yat tvam alpaṃ vā yadi vā bahu /",
    "GE09ram_02su:1643": "dāsyasi svayam āhṛtya tan me 'mṛtarasopamam // RamS_2,27.14 //",
    "GE09ram_02su:1644": "na mātur na pitus tatra smariṣyāmi na veśmanaḥ /",
    "GE09ram_02su:1645": "ārtavāny upabhuñjānā puṣpāṇi ca phalāni ca // RamS_2,27.15 //",
    "GE09ram_02su:1646": "na ca tatra gataḥ kiṃcid draṣṭum arhasi vipriyam /",
    "GE09ram_02su:1647": "matkṛte na ca te śoko na bhaviṣyāmi durbharā // RamS_2,27.16 //",
    "GE09ram_02su:1648": "yas tvayā saha sa svargo nirayo yas tvayā vinā /",
    "GE09ram_02su:1649": "iti jānan parāṃ prītiṃ gaccha rāma mayā saha // RamS_2,27.17 //",
    "GE09ram_02su:1650": "atha mām evam avyagrāṃ vanaṃ naiva nayiṣyasi /",
    "GE09ram_02su:1651": "viṣam adyaiva pāsyāmi mā viśaṃ dviṣatāṃ vaśam // RamS_2,27.18 //",
    "GE09ram_02su:1652": "paścād api hi duḥkhena mama naivāsti jīvitam /",
    "GE09ram_02su:1653": "ujjhitāyās tvayā nātha tadaiva maraṇaṃ varam // RamS_2,27.19 //",
    "GE09ram_02su:1654": "idaṃ hi sahituṃ śokaṃ muhūrtam api notsahe /",
    "GE09ram_02su:1655": "kiṃ punar daśavarṣāṇi trīṇi caikaṃ ca duḥkhitā // RamS_2,27.20 //",
    "GE09ram_02su:1656": "iti sā śokasaṃtaptā vilapya karuṇaṃ bahu /",
    "GE09ram_02su:1657": "cukrośa patim āyastā bhṛśam āliṅgya sasvaram // RamS_2,27.21 //",
    "GE09ram_02su:1658": "sā viddhā bahubhir vākyair digdhair iva gajāṅganā /",
    "GE09ram_02su:1659": "cirasaṃniyataṃ bāṣpaṃ mumocāgnim ivāraṇiḥ // RamS_2,27.22 //",
    "GE09ram_02su:1660": "tasyāḥ sphaṭikasaṃkāśaṃ vāri saṃtāpasambhavam /",
    "GE09ram_02su:1661": "netrābhyāṃ parisusrāva paṅkajābhyām ivodakam // RamS_2,27.23 //",
    "GE09ram_02su:1662": "tāṃ pariṣvajya bāhubhyāṃ visaṃjñām iva duḥkhitām /",
    "GE09ram_02su:1663": "uvāca vacanaṃ rāmaḥ pariviśvāsayaṃs tadā // RamS_2,27.24 //",
    "GE09ram_02su:1664": "na devi tava duḥkhena svargam apy abhirocaye /",
    "GE09ram_02su:1665": "na hi me 'sti bhayaṃ kiṃcit svayambhor iva sarvataḥ // RamS_2,27.25 //",
    "GE09ram_02su:1666": "tava sarvam abhiprāyam avijñāya śubhānane /",
    "GE09ram_02su:1667": "vāsaṃ na rocaye 'raṇye śaktimān api rakṣaṇe // RamS_2,27.26 //",
    "GE09ram_02su:1668": "yat sṛṣṭāsi mayā sārdhaṃ vanavāsāya maithili /",
    "GE09ram_02su:1669": "na vihātuṃ mayā śakyā kīrtir ātmavatā yathā // RamS_2,27.27 //",
    "GE09ram_02su:1670": "dharmas tu gajanāsoru sadbhir ācaritaḥ purā /",
    "GE09ram_02su:1671": "taṃ cāham anuvarte 'dya yathā sūryaṃ suvarcalā // RamS_2,27.28 //",
    "GE09ram_02su:1672": "eṣa dharmas tu suśroṇi pitur mātuś ca vaśyatā /",
    "GE09ram_02su:1673": "ataś cājñāṃ vyatikramya nāhaṃ jīvitum utsahe // RamS_2,27.29 //",
    "GE09ram_02su:1674": "sa māṃ pitā yathā śāsti satyadharmapathe sthitaḥ /",
    "GE09ram_02su:1675": "tathā vartitum icchāmi sa hi dharmaḥ sanātanaḥ /",
    "GE09ram_02su:1676": "anugacchasva māṃ bhīru sahadharmacarī bhava // RamS_2,27.30 //*",
    "GE09ram_02su:1677": "brāhmaṇebhyaś ca ratnāni bhikṣukebhyaś ca bhojanam /",
    "GE09ram_02su:1678": "dehi cāśaṃsamānebhyaḥ saṃtvarasva ca māciram // RamS_2,27.31 //",
    "GE09ram_02su:1679": "anukūlaṃ tu sā bhartur jñātvā gamanam ātmanaḥ /",
    "GE09ram_02su:1680": "kṣipraṃ pramuditā devī dātum evopacakrame // RamS_2,27.32 //",
    "GE09ram_02su:1681": "tataḥ prahṛṣṭā paripūrṇamānasā yaśasvinī bhartur avekṣya bhāṣitam /",
    "GE09ram_02su:1682": "dhanāni ratnāni ca dātum aṅganā pracakrame dharmabhṛtāṃ manasvinī //",
    "GE09ram_02su:1683": "Rāmāyaṇa, Ayodhyākāṇḍa, 28",
    "GE09ram_02su:1684": "tato 'bravīn mahātejā rāmo lakṣmaṇam agrataḥ /",
    "GE09ram_02su:1685": "sthitaṃ prāggāminaṃ vīraṃ yācamānaṃ kṛtāñjalim // RamS_2,28.1 //",
    "GE09ram_02su:1686": "mayādya saha saumitre tvayi gacchati tad vanam /",
    "GE09ram_02su:1687": "ko bhariṣyati kausalyāṃ sumitrāṃ vā yaśasvinīm // RamS_2,28.2 //",
    "GE09ram_02su:1688": "abhivarṣati kāmair yaḥ parjanyaḥ pṛthivīm iva /",
    "GE09ram_02su:1689": "sa kāmapāśaparyasto mahātejā mahīpatiḥ // RamS_2,28.3 //",
    "GE09ram_02su:1690": "sā hi rājyam idaṃ prāpya nṛpasyāśvapateḥ sutā /",
    "GE09ram_02su:1691": "duḥkhitānāṃ sapatnīnāṃ na kariṣyati śobhanam // RamS_2,28.4 //",
    "GE09ram_02su:1692": "evam uktas tu rāmeṇa lakṣmaṇaḥ ślakṣṇayā girā /",
    "GE09ram_02su:1693": "pratyuvāca tadā rāmaṃ vākyajño vākyakovidam // RamS_2,28.5 //",
    "GE09ram_02su:1694": "tavaiva tejasā vīra bharataḥ pūjayiṣyati /",
    "GE09ram_02su:1695": "kausalyāṃ ca sumitrāṃ ca prayato nātra saṃśayaḥ // RamS_2,28.6 //",
    "GE09ram_02su:1696": "kausalyā bibhṛyād āryā sahasram api madvidhān /",
    "GE09ram_02su:1697": "yasyāḥ sahasraṃ grāmāṇāṃ samprāptam upajīvanam // RamS_2,28.7 //",
    "GE09ram_02su:1698": "dhanur ādāya saśaraṃ khanitrapiṭakādharaḥ /",
    "GE09ram_02su:1699": "agratas te gamiṣyāmi panthānam anudarśayan // RamS_2,28.8 //",
    "GE09ram_02su:1700": "āhariṣyāmi te nityaṃ mūlāni ca phalāni ca /",
    "GE09ram_02su:1701": "vanyāni yāni cānyāni svāhārāṇi tapasvinām // RamS_2,28.9 //",
    "GE09ram_02su:1702": "bhavāṃs tu saha vaidehyā girisānuṣu raṃsyate /",
    "GE09ram_02su:1703": "ahaṃ sarvaṃ kariṣyāmi jāgrataḥ svapataś ca te // RamS_2,28.10 //",
    "GE09ram_02su:1704": "rāmas tv anena vākyena suprītaḥ pratyuvāca tam /",
    "GE09ram_02su:1705": "vrajāpṛcchasva saumitre sarvam eva suhṛjjanam // RamS_2,28.11 //",
    "GE09ram_02su:1706": "ye ca rājño dadau divye mahātmā varuṇaḥ svayam /",
    "GE09ram_02su:1707": "janakasya mahāyajñe dhanuṣī raudradarśane // RamS_2,28.12 //",
    "GE09ram_02su:1708": "abhedyakavace divye tūṇī cākṣayasāyakau /",
    "GE09ram_02su:1709": "ādityavimalau cobhau khaḍgau hemapariṣkṛtau // RamS_2,28.13 //",
    "GE09ram_02su:1710": "satkṛtya nihitaṃ sarvam etad ācāryasadmani /",
    "GE09ram_02su:1711": "sa tvam āyudham ādāya kṣipram āvraja lakṣmaṇa // RamS_2,28.14 //",
    "GE09ram_02su:1712": "sa suhṛjjanam āmantrya vanavāsāya niścitaḥ /",
    "GE09ram_02su:1713": "ikṣvākugurum āmantrya jagrāhāyudham uttamam // RamS_2,28.15 //",
    "GE09ram_02su:1714": "tad divyaṃ rājaśārdūlaḥ satkṛtaṃ mālyabhūṣitam /",
    "GE09ram_02su:1715": "rāmāya darśayāmāsa saumitriḥ sarvam āyudham // RamS_2,28.16 //",
    "GE09ram_02su:1716": "tam uvācātmavān rāmaḥ prītyā lakṣmaṇam āgatam /",
    "GE09ram_02su:1717": "kāle tvam āgataḥ saumya kāṅkṣite mama lakṣmaṇa // RamS_2,28.17 //",
    "GE09ram_02su:1718": "ahaṃ pradātum icchāmi yad idaṃ māmakaṃ dhanam /",
    "GE09ram_02su:1719": "brāhmaṇebhyas tapasvibhyas tvayā saha paraṃtapa // RamS_2,28.18 //",
    "GE09ram_02su:1720": "vasantīha dṛḍhaṃ bhaktyā guruṣu dvijasattamāḥ /",
    "GE09ram_02su:1721": "teṣām api ca me bhūyaḥ sarveṣāṃ copajīvinām // RamS_2,28.19 //",
    "GE09ram_02su:1722": "vasiṣṭhaputraṃ tu suyajñam āryaṃ tvam ānayāśu pravaraṃ dvijānām /",
    "GE09ram_02su:1723": "abhiprayāsyāmi vanaṃ samastān abhyarcya śiṣṭān aparān dvijātīn //",
    "GE09ram_02su:1724": "Rāmāyaṇa, Ayodhyākāṇḍa, 29",
    "GE09ram_02su:1725": "tataḥ śāsanam ājñāya bhrātuḥ śubhataraṃ priyam /",
    "GE09ram_02su:1726": "gatvā sa praviveśāśu suyajñasya niveśanam // RamS_2,29.1 //",
    "GE09ram_02su:1727": "taṃ vipram agnyagārasthaṃ vanditvā lakṣmaṇo 'bravīt /",
    "GE09ram_02su:1728": "sakhe 'bhyāgaccha paśya tvaṃ veśma duṣkarakāriṇaḥ // RamS_2,29.2 //",
    "GE09ram_02su:1729": "tataḥ saṃdhyām upāsyāśu gatvā saumitriṇā saha /",
    "GE09ram_02su:1730": "juṣṭaṃ tat prāviśal lakṣmyā ramyaṃ rāmaniveśanam // RamS_2,29.3 //",
    "GE09ram_02su:1731": "tam āgataṃ vedavidaṃ prāñjaliḥ sītayā saha /",
    "GE09ram_02su:1732": "suyajñam abhicakrāma rāghavo 'gnim ivārcitam // RamS_2,29.4 //",
    "GE09ram_02su:1733": "jātarūpamayair mukhyair aṅgadaiḥ kuṇḍalaiḥ śubhaiḥ /",
    "GE09ram_02su:1734": "sahemasūtrair maṇibhiḥ keyūrair valayair api // RamS_2,29.5 //",
    "GE09ram_02su:1735": "anyaiś ca ratnair bahubhiḥ kākutsthaḥ pratyapūjayat /",
    "GE09ram_02su:1736": "suyajñaṃ sa tadovāca rāmaḥ sītāpracoditaḥ // RamS_2,29.6 //",
    "GE09ram_02su:1737": "hāraṃ ca hemasūtraṃ ca bhāryāyai saumya hāraya /",
    "GE09ram_02su:1738": "raśanāṃ cādhunā sītā dātum icchati te sakhe // RamS_2,29.7 //",
    "GE09ram_02su:1739": "paryaṅkam agryāstaraṇaṃ nānāratnavibhūṣitam /",
    "GE09ram_02su:1740": "tam apīcchati vaidehī pratiṣṭhāpayituṃ tvayi // RamS_2,29.8 //",
    "GE09ram_02su:1741": "nāgaḥ śatruṃjayo nāma mātulo yaṃ dadau mama /",
    "GE09ram_02su:1742": "taṃ te gajasahasreṇa dadāmi dvijapuṃgava // RamS_2,29.9 //",
    "GE09ram_02su:1743": "ity uktaḥ sa hi rāmeṇa suyajñaḥ pratigṛhya tat /",
    "GE09ram_02su:1744": "rāmalakṣmaṇasītānāṃ prayuyojāśiṣaḥ śivāḥ // RamS_2,29.10 //",
    "GE09ram_02su:1745": "atha bhrātaram avyagraṃ priyaṃ rāmaḥ priyaṃvadaḥ /",
    "GE09ram_02su:1746": "saumitriṃ tam uvācedaṃ brahmeva tridaśeśvaram // RamS_2,29.11 //",
    "GE09ram_02su:1747": "agastyaṃ kauśikaṃ caiva tāv ubhau brāhmaṇottamau /",
    "GE09ram_02su:1748": "arcayāhūya saumitre ratnaiḥ sasyam ivāmbubhiḥ // RamS_2,29.12 //",
    "GE09ram_02su:1749": "kausalyāṃ ca ya āśīrbhir bhaktaḥ paryupatiṣṭhati /",
    "GE09ram_02su:1750": "ācāryas taittirīyāṇām abhirūpaś ca vedavit // RamS_2,29.13 //",
    "GE09ram_02su:1751": "tasya yānaṃ ca dāsīś ca saumitre saṃpradāpaya /",
    "GE09ram_02su:1752": "kauśeyāni ca vastrāṇi yāvat tuṣyati sa dvijaḥ // RamS_2,29.14 //",
    "GE09ram_02su:1753": "sūtaś citrarathaś cāryaḥ sacivaḥ suciroṣitaḥ /",
    "GE09ram_02su:1754": "toṣayainaṃ mahārhaiś ca ratnair vastrair dhanais tathā // RamS_2,29.15 //",
    "GE09ram_02su:1755": "śālivāhasahasraṃ ca dve śate bhadrakāṃs tathā /",
    "GE09ram_02su:1756": "vyañjanārthaṃ ca saumitre gosahasram upākuru // RamS_2,29.16 //",
    "GE09ram_02su:1757": "tataḥ sa puruṣavyāghras tad dhanaṃ lakṣmaṇaḥ svayam /",
    "GE09ram_02su:1758": "yathoktaṃ brāhmaṇendrāṇām adadād dhanado yathā // RamS_2,29.17 //",
    "GE09ram_02su:1759": "athābravīd bāṣpakalāṃs tiṣṭhataś copajīvinaḥ /",
    "GE09ram_02su:1760": "sampradāya bahu dravyam ekaikasyopajīvinaḥ // RamS_2,29.18 //",
    "GE09ram_02su:1761": "lakṣmaṇasya ca yad veśma gṛhaṃ ca yad idaṃ mama /",
    "GE09ram_02su:1762": "aśūnyaṃ kāryam ekaikaṃ yāvadāgamanaṃ mama // RamS_2,29.19 //",
    "GE09ram_02su:1763": "ity uktvā duḥkhitaṃ sarvaṃ janaṃ tam upajīvinam /",
    "GE09ram_02su:1764": "uvācedaṃ dhanādhyakṣaṃ dhanam ānīyatām iti /",
    "GE09ram_02su:1765": "tato 'sya dhanam ājahruḥ sarvam evopajīvinaḥ // RamS_2,29.20 //*",
    "GE09ram_02su:1766": "tataḥ sa puruṣavyāghras tad dhanaṃ sahalakṣmaṇaḥ /",
    "GE09ram_02su:1767": "dvijebhyo bālavṛddhebhyaḥ kṛpaṇebhyo 'bhyadāpayat // RamS_2,29.21 //",
    "GE09ram_02su:1768": "tatrāsīt piṅgalo gārgyas trijaṭo nāma vai dvijaḥ /",
    "GE09ram_02su:1769": "ā pañcamāyāḥ kakṣyāyā nainaṃ kaścid avārayat // RamS_2,29.22 //",
    "GE09ram_02su:1770": "sa rājaputram āsādya trijaṭo vākyam abravīt /",
    "GE09ram_02su:1771": "nirdhano bahuputro 'smi rājaputra mahāyaśaḥ /",
    "GE09ram_02su:1772": "uñchavṛttir vane nityaṃ pratyavekṣasva mām iti // RamS_2,29.23 //*",
    "GE09ram_02su:1773": "tam uvāca tato rāmaḥ parihāsasamanvitam /",
    "GE09ram_02su:1774": "gavāṃ sahasram apy ekaṃ na tu viśrāṇitaṃ mayā /",
    "GE09ram_02su:1775": "parikṣipasi daṇḍena yāvat tāvad avāpsyasi // RamS_2,29.24 //*",
    "GE09ram_02su:1776": "sa śāṭīṃ tvaritaḥ kaṭyāṃ saṃbhrāntaḥ pariveṣṭya tām /",
    "GE09ram_02su:1777": "āvidhya daṇḍaṃ cikṣepa sarvaprāṇena vegitaḥ // RamS_2,29.25 //",
    "GE09ram_02su:1778": "uvāca ca tato rāmas taṃ gārgyam abhisāntvayan /",
    "GE09ram_02su:1779": "manyur na khalu kartavyaḥ parihāso hy ayaṃ mama // RamS_2,29.26 //",
    "GE09ram_02su:1780": "tataḥ sabhāryas trijaṭo mahāmunir gavām anīkaṃ pratigṛhya moditaḥ /",
    "GE09ram_02su:1781": "yaśobalaprītisukhopabṛṃhiṇīs tad āśiṣaḥ pratyavadan mahātmanaḥ //",
    "GE09ram_02su:1782": "Rāmāyaṇa, Ayodhyākāṇḍa, 30",
    "GE09ram_02su:1783": "dattvā tu saha vaidehyā brāhmaṇebhyo dhanaṃ bahu /",
    "GE09ram_02su:1784": "jagmatuḥ pitaraṃ draṣṭuṃ sītayā saha rāghavau // RamS_2,30.1 //",
    "GE09ram_02su:1785": "tato gṛhīte duṣprekṣye aśobhetāṃ tadāyudhe /",
    "GE09ram_02su:1786": "mālādāmabhir āsakte sītayā samalaṃkṛte // RamS_2,30.2 //",
    "GE09ram_02su:1787": "tataḥ prāsādaharmyāṇi vimānaśikharāṇi ca /",
    "GE09ram_02su:1788": "adhiruhya janaḥ śrīmān udāsīno vyalokayat // RamS_2,30.3 //",
    "GE09ram_02su:1789": "na hi rathyāḥ sma śakyante gantuṃ bahujanākulāḥ /",
    "GE09ram_02su:1790": "āruhya tasmāt prāsādān dīnāḥ paśyanti rāghavam // RamS_2,30.4 //",
    "GE09ram_02su:1791": "padātiṃ varjitacchattraṃ rāmaṃ dṛṣṭvā tadā janāḥ /",
    "GE09ram_02su:1792": "ūcur bahuvidhā vācaḥ śokopahatacetasaḥ // RamS_2,30.5 //",
    "GE09ram_02su:1793": "yaṃ yāntam anuyāti sma caturaṅgabalaṃ mahat /",
    "GE09ram_02su:1794": "tam ekaṃ sītayā sārdham anuyāti sma lakṣmaṇaḥ // RamS_2,30.6 //",
    "GE09ram_02su:1795": "aiśvaryasya rasajñaḥ san kāmināṃ caiva kāmadaḥ /",
    "GE09ram_02su:1796": "necchaty evānṛtaṃ kartuṃ pitaraṃ dharmagauravāt // RamS_2,30.7 //",
    "GE09ram_02su:1797": "yā na śakyā purā draṣṭuṃ bhūtair ākāśagair api /",
    "GE09ram_02su:1798": "tām adya sītāṃ paśyanti rājamārgagatā janāḥ // RamS_2,30.8 //",
    "GE09ram_02su:1799": "aṅgarāgocitāṃ sītāṃ raktacandanasevinīm /",
    "GE09ram_02su:1800": "varṣam uṣṇaṃ ca śītaṃ ca neṣyaty āśu vivarṇatām // RamS_2,30.9 //",
    "GE09ram_02su:1801": "adya nūnaṃ daśarathaḥ sattvam āviśya bhāṣate /",
    "GE09ram_02su:1802": "na hi rājā priyaṃ putraṃ vivāsayitum arhati // RamS_2,30.10 //",
    "GE09ram_02su:1803": "nirguṇasyāpi putrasya kathaṃ syād vipravāsanam /",
    "GE09ram_02su:1804": "kiṃ punar yasya loko 'yaṃ jito vṛttena kevalam // RamS_2,30.11 //",
    "GE09ram_02su:1805": "ānṛśaṃsyam anukrośaḥ śrutaṃ śīlaṃ damaḥ śamaḥ /",
    "GE09ram_02su:1806": "rāghavaṃ śobhayanty ete ṣaḍguṇāḥ puruṣottamam // RamS_2,30.12 //",
    "GE09ram_02su:1807": "tasmāt tasyopaghātena prajāḥ paramapīḍitāḥ /",
    "GE09ram_02su:1808": "audakānīva sattvāni grīṣme salilasaṃkṣayāt // RamS_2,30.13 //",
    "GE09ram_02su:1809": "pīḍayā pīḍitaṃ sarvaṃ jagad asya jagatpateḥ /",
    "GE09ram_02su:1810": "mūlasyevopaghātena vṛkṣaḥ puṣpaphalopagaḥ // RamS_2,30.14 //",
    "GE09ram_02su:1811": "te lakṣmaṇa iva kṣipraṃ sapatnyaḥ sahabāndhavāḥ /",
    "GE09ram_02su:1812": "gacchantam anugacchāmo yena gacchati rāghavaḥ // RamS_2,30.15 //",
    "GE09ram_02su:1813": "udyānāni parityajya kṣetrāṇi ca gṛhāṇi ca /",
    "GE09ram_02su:1814": "ekaduḥkhasukhā rāmam anugacchāma dhārmikam // RamS_2,30.16 //",
    "GE09ram_02su:1815": "samuddhṛtanidhānāni paridhvastājirāṇi ca /",
    "GE09ram_02su:1816": "upāttadhanadhānyāni hṛtasārāṇi sarvaśaḥ // RamS_2,30.17 //",
    "GE09ram_02su:1817": "rajasābhyavakīrṇāni parityaktāni daivataiḥ /",
    "GE09ram_02su:1818": "asmattyaktāni veśmāni kaikeyī pratipadyatām // RamS_2,30.18 //",
    "GE09ram_02su:1819": "vanaṃ nagaram evāstu yena gacchati rāghavaḥ /",
    "GE09ram_02su:1820": "asmābhiś ca parityaktaṃ puraṃ saṃpadyatāṃ vanam // RamS_2,30.19 //",
    "GE09ram_02su:1821": "bilāni daṃṣṭriṇaḥ sarve sānūni mṛgapakṣiṇaḥ /",
    "GE09ram_02su:1822": "asmattyaktaṃ prapadyantāṃ sevyamānaṃ tyajantu ca // RamS_2,30.20 //",
    "GE09ram_02su:1823": "ity evaṃ vividhā vāco nānājanasamīritāḥ /",
    "GE09ram_02su:1824": "śuśrāva rāmaḥ śrutvā ca na vicakre 'sya mānasam // RamS_2,30.21 //",
    "GE09ram_02su:1825": "pratīkṣamāṇo 'bhijanaṃ tadārtam anārtarūpaḥ prahasann ivātha /",
    "GE09ram_02su:1826": "jagāma rāmaḥ pitaraṃ didṛkṣuḥ pitur nideśaṃ vidhivac cikīrṣuḥ //",
    "GE09ram_02su:1827": "tat pūrvam aikṣvākasuto mahātmā rāmo gamiṣyan vanam ārtarūpam /",
    "GE09ram_02su:1828": "vyatiṣṭhata prekṣya tadā sumantraṃ pitur mahātmā pratihāraṇārtham //",
    "GE09ram_02su:1829": "pitur nideśena tu dharmavatsalo vanapraveśe kṛtabuddhiniścayaḥ /",
    "GE09ram_02su:1830": "sa rāghavaḥ prekṣya sumantram abravīn nivedayasvāgamanaṃ nṛpāya me //",
    "GE09ram_02su:1831": "Rāmāyaṇa, Ayodhyākāṇḍa, 31",
    "GE09ram_02su:1832": "sa rāmapreṣitaḥ kṣipraṃ saṃtāpakaluṣendriyaḥ /",
    "GE09ram_02su:1833": "praviśya nṛpatiṃ sūto niḥśvasantaṃ dadarśa ha // RamS_2,31.1 //",
    "GE09ram_02su:1834": "ālokya tu mahāprājñaḥ paramākulacetasaṃ /",
    "GE09ram_02su:1835": "rāmam evānuśocantaṃ sūtaḥ prāñjalir āsadat // RamS_2,31.2 //",
    "GE09ram_02su:1836": "ayaṃ sa puruṣavyāghra dvāri tiṣṭhati te sutaḥ /",
    "GE09ram_02su:1837": "brāhmaṇebhyo dhanaṃ dattvā sarvaṃ caivopajīvinām // RamS_2,31.3 //",
    "GE09ram_02su:1838": "sa tvā paśyatu bhadraṃ te rāmaḥ satyaparākramaḥ /",
    "GE09ram_02su:1839": "sarvān suhṛda āpṛcchya tvām idānīṃ didṛkṣate // RamS_2,31.4 //",
    "GE09ram_02su:1840": "gamiṣyati mahāraṇyaṃ taṃ paśya jagatīpate /",
    "GE09ram_02su:1841": "vṛtaṃ rājaguṇaiḥ sarvair ādityam iva raśmibhiḥ // RamS_2,31.5 //",
    "GE09ram_02su:1842": "sa satyavādī dharmātmā gāmbhīryāt sāgaropamaḥ /",
    "GE09ram_02su:1843": "ākāśa iva niṣpaṅko narendraḥ pratyuvāca tam // RamS_2,31.6 //",
    "GE09ram_02su:1844": "sumantrānaya me dārān ye kecid iha māmakāḥ /",
    "GE09ram_02su:1845": "dāraiḥ parivṛtaḥ sarvair draṣṭum icchāmi rāghavam // RamS_2,31.7 //",
    "GE09ram_02su:1846": "so 'ntaḥpuram atītyaiva striyas tā vākyam abravīt /",
    "GE09ram_02su:1847": "āryo hvayati vo rājā gamyatāṃ tatra māciram // RamS_2,31.8 //",
    "GE09ram_02su:1848": "evam uktāḥ striyaḥ sarvāḥ sumantreṇa nṛpājñayā /",
    "GE09ram_02su:1849": "pracakramus tad bhavanaṃ bhartur ājñāya śāsanam // RamS_2,31.9 //",
    "GE09ram_02su:1850": "ardhasaptaśatās tās tu pramadās tāmralocanāḥ /",
    "GE09ram_02su:1851": "kausalyāṃ parivāryātha śanair jagmur dhṛtavratāḥ // RamS_2,31.10 //",
    "GE09ram_02su:1852": "āgateṣu ca dāreṣu samavekṣya mahīpatiḥ /",
    "GE09ram_02su:1853": "uvāca rājā taṃ sūtaṃ sumantrānaya me sutam // RamS_2,31.11 //",
    "GE09ram_02su:1854": "sa sūto rāmam ādāya lakṣmaṇaṃ maithilīṃ tadā /",
    "GE09ram_02su:1855": "jagāmābhimukhas tūrṇaṃ sakāśaṃ jagatīpateḥ // RamS_2,31.12 //",
    "GE09ram_02su:1856": "sa rājā putram āyāntaṃ dṛṣṭvā dūrāt kṛtāñjalim /",
    "GE09ram_02su:1857": "utpapātāsanāt tūrṇam ārtaḥ strījanasaṃvṛtaḥ // RamS_2,31.13 //",
    "GE09ram_02su:1858": "so 'bhidudrāva vegena rāmaṃ dṛṣṭvā viśāṃpatiḥ /",
    "GE09ram_02su:1859": "tam asaṃprāpya duḥkhārtaḥ papāta bhuvi mūrchitaḥ // RamS_2,31.14 //",
    "GE09ram_02su:1860": "taṃ rāmo 'bhyapatat kṣipraṃ lakṣmaṇaś ca mahārathaḥ /",
    "GE09ram_02su:1861": "visaṃjñam iva duḥkhena saśokaṃ nṛpatiṃ tadā // RamS_2,31.15 //",
    "GE09ram_02su:1862": "strīsahasraninādaś ca saṃjajñe rājaveśmani /",
    "GE09ram_02su:1863": "hā hā rāmeti sahasā bhūṣaṇadhvanimūrchitaḥ // RamS_2,31.16 //",
    "GE09ram_02su:1864": "taṃ pariṣvajya bāhubhyāṃ tāv ubhau rāmalakṣmaṇau /",
    "GE09ram_02su:1865": "paryaṅke sītayā sārdhaṃ rudantaḥ samaveśayan // RamS_2,31.17 //",
    "GE09ram_02su:1866": "atha rāmo muhūrtena labdhasaṃjñaṃ mahīpatim /",
    "GE09ram_02su:1867": "uvāca prāñjalir bhūtvā śokārṇavapariplutam // RamS_2,31.18 //",
    "GE09ram_02su:1868": "āpṛcche tvāṃ mahārāja sarveṣām īśvaro 'si naḥ /",
    "GE09ram_02su:1869": "prasthitaṃ daṇḍakāraṇyaṃ paśya tvaṃ kuśalena mām // RamS_2,31.19 //",
    "GE09ram_02su:1870": "lakṣmaṇaṃ cānujānīhi sītā cānveti māṃ vanam /",
    "GE09ram_02su:1871": "kāraṇair bahubhis tathyair vāryamāṇau na cecchataḥ // RamS_2,31.20 //",
    "GE09ram_02su:1872": "anujānīhi sarvān naḥ śokam utsṛjya mānada /",
    "GE09ram_02su:1873": "lakṣmaṇaṃ māṃ ca sītāṃ ca prajāpatir iva prajāḥ // RamS_2,31.21 //",
    "GE09ram_02su:1874": "pratīkṣamāṇam avyagram anujñāṃ jagatīpateḥ /",
    "GE09ram_02su:1875": "uvāca rājā samprekṣya vanavāsāya rāghavam // RamS_2,31.22 //",
    "GE09ram_02su:1876": "ahaṃ rāghava kaikeyyā varadānena mohitaḥ /",
    "GE09ram_02su:1877": "ayodhyāyās tvam evādya bhava rājā nigṛhya mām // RamS_2,31.23 //",
    "GE09ram_02su:1878": "evam ukto nṛpatinā rāmo dharmabhṛtāṃ varaḥ /",
    "GE09ram_02su:1879": "pratyuvācāñjaliṃ kṛtvā pitaraṃ vākyakovidaḥ // RamS_2,31.24 //",
    "GE09ram_02su:1880": "bhavān varṣasahasrāya pṛthivyā nṛpate patiḥ /",
    "GE09ram_02su:1881": "ahaṃ tv araṇye vatsyāmi na me kāryaṃ tvayānṛtam // RamS_2,31.25 //",
    "GE09ram_02su:1882": "śreyase vṛddhaye tāta punarāgamanāya ca /",
    "GE09ram_02su:1883": "gacchasvāriṣṭam avyagraḥ panthānam akutobhayam // RamS_2,31.26 //",
    "GE09ram_02su:1884": "adya tv idānīṃ rajanīṃ putra mā gaccha sarvathā /",
    "GE09ram_02su:1885": "mātaraṃ māṃ ca saṃpaśyan vasemām adya śarvarīm /",
    "GE09ram_02su:1886": "tarpitaḥ sarvakāmais tvaṃ śvaḥkāle sādhayiṣyasi // RamS_2,31.27 //*",
    "GE09ram_02su:1887": "atha rāmas tathā śrutvā pitur ārtasya bhāṣitam /",
    "GE09ram_02su:1888": "lakṣmaṇena saha bhrātrā dīno vacanam abravīt // RamS_2,31.28 //",
    "GE09ram_02su:1889": "prāpsyāmi yān adya guṇān ko me śvastān pradāsyati /",
    "GE09ram_02su:1890": "apakramaṇam evātaḥ sarvakāmair ahaṃ vṛṇe // RamS_2,31.29 //",
    "GE09ram_02su:1891": "iyaṃ sarāṣṭrā sajanā dhanadhānyasamākulā /",
    "GE09ram_02su:1892": "mayā visṛṣṭā vasudhā bharatāya pradīyatām // RamS_2,31.30 //",
    "GE09ram_02su:1893": "apagacchatu te duḥkhaṃ mā bhūr bāṣpapariplutaḥ /",
    "GE09ram_02su:1894": "na hi kṣubhyati durdharṣaḥ samudraḥ saritāṃ patiḥ // RamS_2,31.31 //",
    "GE09ram_02su:1895": "naivāhaṃ rājyam icchāmi na sukhaṃ na ca maithilīm /",
    "GE09ram_02su:1896": "tvām ahaṃ satyam icchāmi nānṛtaṃ puruṣarṣabha // RamS_2,31.32 //",
    "GE09ram_02su:1897": "puraṃ ca rāṣṭraṃ ca mahī ca kevalā mayā nisṛṣṭā bharatāya dīyatām /",
    "GE09ram_02su:1898": "ahaṃ nideśaṃ bhavato 'nupālayan vanaṃ gamiṣyāmi cirāya sevitum //",
    "GE09ram_02su:1899": "mayā nisṛṣṭāṃ bharato mahīm imāṃ saśailakhaṇḍāṃ sapurāṃ sakānanām /",
    "GE09ram_02su:1900": "śivāṃ susīmām anuśāstu kevalaṃ tvayā yad uktaṃ nṛpate yathāstu tat //",
    "GE09ram_02su:1901": "na me tathā pārthiva dhīyate mano mahatsu kāmeṣu na cātmanaḥ priye /",
    "GE09ram_02su:1902": "yathā nideśe tava śiṣṭasaṃmate vyapaitu duḥkhaṃ tava matkṛte 'nagha //",
    "GE09ram_02su:1903": "tad adya naivānagha rājyam avyayaṃ na sarvakāmān na sukhaṃ na maithilīm /",
    "GE09ram_02su:1904": "na jīvitaṃ tvām anṛtena yojayan vṛṇīya satyaṃ vratam astu te tathā //",
    "GE09ram_02su:1905": "phalāni mūlāni ca bhakṣayan vane girīṃś ca paśyan saritaḥ sarāṃsi ca /",
    "GE09ram_02su:1906": "vanaṃ praviśyaiva vicitrapādapaṃ sukhī bhaviṣyāmi tavāstu nirvṛtiḥ //",
    "GE09ram_02su:1907": "Rāmāyaṇa, Ayodhyākāṇḍa, 32",
    "GE09ram_02su:1908": "tataḥ sumantram aikṣvākaḥ pīḍito 'tra pratijñayā /",
    "GE09ram_02su:1909": "sabāṣpam atiniḥśvasya jagādedaṃ punaḥ punaḥ // RamS_2,32.1 //",
    "GE09ram_02su:1910": "sūta ratnasusampūrṇā caturvidhabalā camūḥ /",
    "GE09ram_02su:1911": "rāghavasyānuyātrārthaṃ kṣipraṃ pratividhīyatām // RamS_2,32.2 //",
    "GE09ram_02su:1912": "rūpājīvāśca śālinyo vaṇijaś ca mahādhanāḥ /",
    "GE09ram_02su:1913": "śobhayantu kumārasya vāhinīṃ suprasāritāḥ // RamS_2,32.3 //",
    "GE09ram_02su:1914": "ye cainam upajīvanti ramate yaiś ca vīryataḥ /",
    "GE09ram_02su:1915": "teṣāṃ bahuvidhaṃ dattvā tān apy atra niyojaya // RamS_2,32.4 //",
    "GE09ram_02su:1916": "nighnan mṛgān kuñjarāṃś ca pibaṃś cāraṇyakaṃ madhu /",
    "GE09ram_02su:1917": "nadīś ca vividhāḥ paśyan na rājyaṃ saṃsmariṣyati // RamS_2,32.5 //",
    "GE09ram_02su:1918": "dhānyakośaś ca yaḥ kaścid dhanakośaś ca māmakaḥ /",
    "GE09ram_02su:1919": "tau rāmam anugacchetāṃ vasantaṃ nirjane vane // RamS_2,32.6 //",
    "GE09ram_02su:1920": "yajan puṇyeṣu deśeṣu visṛjaṃś cāptadakṣiṇāḥ /",
    "GE09ram_02su:1921": "ṛṣibhiś ca samāgamya pravatsyati sukhaṃ vane // RamS_2,32.7 //",
    "GE09ram_02su:1922": "bharataś ca mahābāhur ayodhyāṃ pālayiṣyati /",
    "GE09ram_02su:1923": "sarvakāmaiḥ punaḥ śrīmān rāmaḥ saṃsādhyatām iti // RamS_2,32.8 //",
    "GE09ram_02su:1924": "evaṃ bruvati kākutsthe kaikeyyā bhayam āgatam /",
    "GE09ram_02su:1925": "mukhaṃ cāpy agamacchoṣaṃ svaraś cāpi nyarudhyata // RamS_2,32.9 //",
    "GE09ram_02su:1926": "sā viṣaṇṇā ca saṃtrastā kaikeyī vākyam abravīt /",
    "GE09ram_02su:1927": "rājyaṃ gatajanaṃ sādho pītamaṇḍāṃ surām iva /",
    "GE09ram_02su:1928": "nirāsvādyatamaṃ śūnyaṃ bharato nābhipatsyate // RamS_2,32.10 //*",
    "GE09ram_02su:1929": "kaikeyyāṃ muktalajjāyāṃ vadantyām atidāruṇam /",
    "GE09ram_02su:1930": "rājā daśaratho vākyam uvācāyatalocanām /",
    "GE09ram_02su:1931": "vahantaṃ kiṃ tudasi māṃ niyujya dhuri māhite // RamS_2,32.11 //*",
    "GE09ram_02su:1932": "kaikeyī dviguṇaṃ kruddhā rājānam idam abravīt /",
    "GE09ram_02su:1933": "tavaiva vaṃśe sagaro jyeṣṭhaṃ putram upārudhat /",
    "GE09ram_02su:1934": "asamañja iti khyātaṃ tathāyaṃ gantum arhati // RamS_2,32.12 //*",
    "GE09ram_02su:1935": "evam ukto dhig ity eva rājā daśaratho 'bravīt /",
    "GE09ram_02su:1936": "vrīḍitaś ca janaḥ sarvaḥ sā ca tan nāvabudhyata // RamS_2,32.13 //",
    "GE09ram_02su:1937": "tatra vṛddho mahāmātraḥ siddhārtho nāma nāmataḥ /",
    "GE09ram_02su:1938": "śucir bahumato rājñaḥ kaikeyīm idam abravīt // RamS_2,32.14 //",
    "GE09ram_02su:1939": "asamañjo gṛhītvā tu krīḍitaḥ pathi dārakān /",
    "GE09ram_02su:1940": "sarayvāḥ prakṣipann apsu ramate tena durmatiḥ // RamS_2,32.15 //",
    "GE09ram_02su:1941": "taṃ dṛṣṭvā nāgarāḥ sarve kruddhā rājānam abruvan /",
    "GE09ram_02su:1942": "asamañjaṃ vṛṇīṣvaikam asmān vā rāṣṭravardhana // RamS_2,32.16 //",
    "GE09ram_02su:1943": "tān uvāca tato rājā kiṃnimittam idaṃ bhayam /",
    "GE09ram_02su:1944": "tāś cāpi rājñā saṃpṛṣṭā vākyaṃ prakṛtayo 'bruvan // RamS_2,32.17 //",
    "GE09ram_02su:1945": "krīḍitas tv eṣa naḥ putrān bālān udbhrāntacetanaḥ /",
    "GE09ram_02su:1946": "sarayvāṃ prakṣipan maurkhyād atulāṃ prītim aśnute // RamS_2,32.18 //",
    "GE09ram_02su:1947": "sa tāsāṃ vacanaṃ śrutvā prakṛtīnāṃ narādhipa /",
    "GE09ram_02su:1948": "taṃ tatyājāhitaṃ putraṃ tāsāṃ priyacikīrṣayā // RamS_2,32.19 //",
    "GE09ram_02su:1949": "ity evam atyajad rājā sagaro vai sudhārmikaḥ /",
    "GE09ram_02su:1950": "rāmaḥ kim akarot pāpaṃ yenaivam uparudhyate // RamS_2,32.20 //",
    "GE09ram_02su:1951": "śrutvā tu siddhārthavaco rājā śrāntatarasvanaḥ /",
    "GE09ram_02su:1952": "śokopahatayā vācā kaikeyīm idam abravīt // RamS_2,32.21 //",
    "GE09ram_02su:1953": "anuvrajiṣyāmy aham adya rāmaṃ rājyaṃ parityajya sukhaṃ dhanaṃ ca /",
    "GE09ram_02su:1954": "sahaiva rājñā bharatena ca tvaṃ yathā sukhaṃ bhuṅkṣva cirāya rājyam //",
    "GE09ram_02su:1955": "Rāmāyaṇa, Ayodhyākāṇḍa, 33",
    "GE09ram_02su:1956": "mahāmātravacaḥ śrutvā rāmo daśarathaṃ tadā /",
    "GE09ram_02su:1957": "anvabhāṣata vākyaṃ tu vinayajño vinītavat // RamS_2,33.1 //",
    "GE09ram_02su:1958": "tyaktabhogasya me rājan vane vanyena jīvataḥ /",
    "GE09ram_02su:1959": "kiṃ kāryam anuyātreṇa tyaktasaṅgasya sarvataḥ // RamS_2,33.2 //",
    "GE09ram_02su:1960": "yo hi dattvā dvipaśreṣṭhaṃ kakṣyāyāṃ kurute manaḥ /",
    "GE09ram_02su:1961": "rajjusnehena kiṃ tasya tyajataḥ kuñjarottamam // RamS_2,33.3 //",
    "GE09ram_02su:1962": "tathā mama satāṃ śreṣṭha kiṃ dhvajinyā jagatpate /",
    "GE09ram_02su:1963": "sarvāṇy evānujānāmi cīrāṇy evānayantu me // RamS_2,33.4 //",
    "GE09ram_02su:1964": "khanitrapiṭake cobhe mamānayata gacchataḥ /",
    "GE09ram_02su:1965": "caturdaśa vane vāsaṃ varṣāṇi vasato mama // RamS_2,33.5 //",
    "GE09ram_02su:1966": "atha cīrāṇi kaikeyī svayam āhṛtya rāghavam /",
    "GE09ram_02su:1967": "uvāca paridhatsveti janaughe nirapatrapā // RamS_2,33.6 //",
    "GE09ram_02su:1968": "sa cīre puruṣavyāghraḥ kaikeyyāḥ pratigṛhya te /",
    "GE09ram_02su:1969": "sūkṣmavastram avakṣipya munivastrāṇy avasta ha // RamS_2,33.7 //",
    "GE09ram_02su:1970": "lakṣmaṇaś cāpi tatraiva vihāya vasane śubhe /",
    "GE09ram_02su:1971": "tāpasāc chādane caiva jagrāha pitur agrataḥ // RamS_2,33.8 //",
    "GE09ram_02su:1972": "athātmaparidhānārthaṃ sītā kauśeyavāsinī /",
    "GE09ram_02su:1973": "samīkṣya cīraṃ saṃtrastā pṛṣatī vāgurām iva // RamS_2,33.9 //",
    "GE09ram_02su:1974": "sā vyapatrapamāṇeva pratigṛhya ca durmanāḥ /",
    "GE09ram_02su:1975": "gandharvarājapratimaṃ bhartāram idam abravīt /",
    "GE09ram_02su:1976": "kathaṃ nu cīraṃ badhnanti munayo vanavāsinaḥ // RamS_2,33.10 //*",
    "GE09ram_02su:1977": "kṛtvā kaṇṭhe ca sā cīram ekam ādāya pāṇinā /",
    "GE09ram_02su:1978": "tasthau hy akuśalā tatra vrīḍitā janakātmajā // RamS_2,33.11 //",
    "GE09ram_02su:1979": "tasyās tat kṣipram āgamya rāmo dharmabhṛtāṃ varaḥ /",
    "GE09ram_02su:1980": "cīraṃ babandha sītāyāḥ kauśeyasyopari svayam // RamS_2,33.12 //",
    "GE09ram_02su:1981": "tasyāṃ cīraṃ vasānāyāṃ nāthavatyām anāthavat /",
    "GE09ram_02su:1982": "pracukrośa janaḥ sarvo dhik tvāṃ daśarathaṃ tv iti // RamS_2,33.13 //",
    "GE09ram_02su:1983": "sa niḥśvasyoṣṇam aikṣvākas tāṃ bhāryām idam abravīt /",
    "GE09ram_02su:1984": "kaikeyi kuśacīreṇa na sītā gantum arhati // RamS_2,33.14 //",
    "GE09ram_02su:1985": "nanu paryāptam etat te pāpe rāmavivāsanam /",
    "GE09ram_02su:1986": "kim ebhiḥ kṛpaṇair bhūyaḥ pātakair api te kṛtaiḥ // RamS_2,33.15 //",
    "GE09ram_02su:1987": "evaṃ bruvantaṃ pitaraṃ rāmaḥ samprasthito vanam /",
    "GE09ram_02su:1988": "avākśirasam āsīnam idaṃ vacanam abravīt // RamS_2,33.16 //",
    "GE09ram_02su:1989": "iyaṃ dhārmika kausalyā mama mātā yaśasvinī /",
    "GE09ram_02su:1990": "vṛddhā cākṣudraśīlā ca na ca tvāṃ devagarhite // RamS_2,33.17 //",
    "GE09ram_02su:1991": "mayā vihīnāṃ varada prapannāṃ śokasāgaram /",
    "GE09ram_02su:1992": "adṛṣṭapūrvavyasanāṃ bhūyaḥ saṃmantum arhasi // RamS_2,33.18 //",
    "GE09ram_02su:1993": "imāṃ mahendropamajātagarbhiṇīṃ tathā vidhātuṃ jananīṃ mamārhasi /",
    "GE09ram_02su:1994": "yathā vanasthe mayi śokakarśitā na jīvitaṃ nyasya yamakṣayaṃ vrajet //",
    "GE09ram_02su:1995": "Rāmāyaṇa, Ayodhyākāṇḍa, 34",
    "GE09ram_02su:1996": "rāmasya tu vacaḥ śrutvā muniveṣadharaṃ ca tam /",
    "GE09ram_02su:1997": "samīkṣya saha bhāryābhī rājā vigatacetanaḥ // RamS_2,34.1 //",
    "GE09ram_02su:1998": "nainaṃ duḥkhena saṃtaptaḥ pratyavaikṣata rāghavam /",
    "GE09ram_02su:1999": "na cainam abhisamprekṣya pratyabhāṣata durmanāḥ // RamS_2,34.2 //",
    "GE09ram_02su:2000": "sa muhūrtam ivāsaṃjño duḥkhitaś ca mahīpatiḥ /",
    "GE09ram_02su:2001": "vilalāpa mahābāhū rāmam evānucintayan // RamS_2,34.3 //",
    "GE09ram_02su:2002": "manye khalu mayā pūrvaṃ vivatsā bahavaḥ kṛtāḥ /",
    "GE09ram_02su:2003": "prāṇino hiṃsitā vāpi tasmād idam upasthitam // RamS_2,34.4 //",
    "GE09ram_02su:2004": "na tv evānāgate kāle dehāc cyavati jīvitam /",
    "GE09ram_02su:2005": "kaikeyyā kliśyamānasya mṛtyur mama na vidyate // RamS_2,34.5 //",
    "GE09ram_02su:2006": "yo 'haṃ pāvakasaṃkāśaṃ paśyāmi purataḥ sthitam /",
    "GE09ram_02su:2007": "vihāya vasane sūkṣme tāpasācchādam ātmajam // RamS_2,34.6 //",
    "GE09ram_02su:2008": "ekasyāḥ khalu kaikeyyāḥ kṛte 'yaṃ kliśyate janaḥ /",
    "GE09ram_02su:2009": "svārthe prayatamānāyāḥ saṃśritya nikṛtiṃ tv imām // RamS_2,34.7 //",
    "GE09ram_02su:2010": "evam uktvā tu vacanaṃ bāṣpeṇa pihitendriyaḥ /",
    "GE09ram_02su:2011": "rāmeti sakṛd evoktvā vyāhartuṃ na śaśāka ha // RamS_2,34.8 //",
    "GE09ram_02su:2012": "saṃjñāṃ tu pratilabhyaiva muhūrtāt sa mahīpatiḥ /",
    "GE09ram_02su:2013": "netrābhyām aśrupūrṇābhyāṃ sumantram idam abravīt // RamS_2,34.9 //",
    "GE09ram_02su:2014": "aupavāhyaṃ rathaṃ yuktvā tvam āyāhi hayottamaiḥ /",
    "GE09ram_02su:2015": "prāpayainaṃ mahābhāgam ito janapadāt param // RamS_2,34.10 //",
    "GE09ram_02su:2016": "evaṃ manye guṇavatāṃ guṇānāṃ phalam ucyate /",
    "GE09ram_02su:2017": "pitrā mātrā ca yat sādhur vīro nirvāsyate vanam // RamS_2,34.11 //",
    "GE09ram_02su:2018": "rājño vacanam ājñāya sumantraḥ śīghravikramaḥ /",
    "GE09ram_02su:2019": "yojayitvāyayau tatra ratham aśvair alaṃkṛtam // RamS_2,34.12 //",
    "GE09ram_02su:2020": "taṃ rathaṃ rājaputrāya sūtaḥ kanakabhūṣitam /",
    "GE09ram_02su:2021": "ācacakṣe 'ñjaliṃ kṛtvā yuktaṃ paramavājibhiḥ // RamS_2,34.13 //",
    "GE09ram_02su:2022": "rājā satvaram āhūya vyāpṛtaṃ vittasaṃcaye /",
    "GE09ram_02su:2023": "uvāca deśakālajño niścitaṃ sarvataḥ śuci // RamS_2,34.14 //",
    "GE09ram_02su:2024": "vāsāṃsi ca mahārhāṇi bhūṣaṇāni varāṇi ca /",
    "GE09ram_02su:2025": "varṣāṇy etāni saṃkhyāya vaidehyāḥ kṣipram ānaya // RamS_2,34.15 //",
    "GE09ram_02su:2026": "narendreṇaivam uktas tu gatvā kośagṛhaṃ tataḥ /",
    "GE09ram_02su:2027": "prāyacchat sarvam āhṛtya sītāyai kṣipram eva tat // RamS_2,34.16 //",
    "GE09ram_02su:2028": "sā sujātā sujātāni vaidehī prasthitā vanam /",
    "GE09ram_02su:2029": "bhūṣayāmāsa gātrāṇi tair vicitrair vibhūṣaṇaiḥ // RamS_2,34.17 //",
    "GE09ram_02su:2030": "vyarājayata vaidehī veśma tat suvibhūṣitā /",
    "GE09ram_02su:2031": "udyato 'ṃśumataḥ kāle khaṃ prabheva vivasvataḥ // RamS_2,34.18 //",
    "GE09ram_02su:2032": "tāṃ bhujābhyāṃ pariṣvajya śvaśrūr vacanam abravīt /",
    "GE09ram_02su:2033": "anācarantīṃ kṛpaṇaṃ mūrdhny upāghrāya maithilīm // RamS_2,34.19 //",
    "GE09ram_02su:2034": "asatyaḥ sarvaloke 'smin satataṃ satkṛtāḥ priyaiḥ /",
    "GE09ram_02su:2035": "bhartāraṃ nānumanyante vinipātagataṃ striyaḥ // RamS_2,34.20 //",
    "GE09ram_02su:2036": "sa tvayā nāvamantavyaḥ putraḥ pravrājito mama /",
    "GE09ram_02su:2037": "tava daivatam astv eṣa nirdhanaḥ sadhano 'pi vā // RamS_2,34.21 //",
    "GE09ram_02su:2038": "vijñāya vacanaṃ sītā tasyā dharmārthasaṃhitam /",
    "GE09ram_02su:2039": "kṛtāñjalir uvācedaṃ śvaśrūm abhimukhe sthitā // RamS_2,34.22 //",
    "GE09ram_02su:2040": "kariṣye sarvam evāham āryā yad anuśāsti mām /",
    "GE09ram_02su:2041": "abhijñāsmi yathā bhartur vartitavyaṃ śrutaṃ ca me // RamS_2,34.23 //",
    "GE09ram_02su:2042": "na mām asajjanenāryā samānayitum arhati /",
    "GE09ram_02su:2043": "dharmād vicalituṃ nāham alaṃ candrād iva prabhā // RamS_2,34.24 //",
    "GE09ram_02su:2044": "nātantrī vādyate vīṇā nācakro vartate rathaḥ /",
    "GE09ram_02su:2045": "nāpatiḥ sukham edhate yā syād api śatātmajā // RamS_2,34.25 //",
    "GE09ram_02su:2046": "mitaṃ dadāti hi pitā mitaṃ mātā mitaṃ sutaḥ /",
    "GE09ram_02su:2047": "amitasya hi dātāraṃ bhartāraṃ kā na pūjayet // RamS_2,34.26 //",
    "GE09ram_02su:2048": "sāham evaṃgatā śreṣṭhā śrutadharmaparāvarā /",
    "GE09ram_02su:2049": "ārye kim avamanyeyaṃ strīṇāṃ bhartā hi daivatam // RamS_2,34.27 //",
    "GE09ram_02su:2050": "sītāyā vacanaṃ śrutvā kausalyā hṛdayaṃgamam /",
    "GE09ram_02su:2051": "śuddhasattvā mumocāśru sahasā duḥkhaharṣajam // RamS_2,34.28 //",
    "GE09ram_02su:2052": "tāṃ prāñjalir abhikramya mātṛmadhye 'tisatkṛtām /",
    "GE09ram_02su:2053": "rāmaḥ paramadharmajño mātaraṃ vākyam abravīt // RamS_2,34.29 //",
    "GE09ram_02su:2054": "amba mā duḥkhitā bhūs tvaṃ paśya tvaṃ pitaraṃ mama /",
    "GE09ram_02su:2055": "kṣayo hi vanavāsasya kṣipram eva bhaviṣyati // RamS_2,34.30 //",
    "GE09ram_02su:2056": "suptāyās te gamiṣyanti navavarṣāṇi pañca ca /",
    "GE09ram_02su:2057": "sā samagram iha prāptaṃ māṃ drakṣyasi suhṛdvṛtam // RamS_2,34.31 //",
    "GE09ram_02su:2058": "etāvad abhinītārtham uktvā sa jananīṃ vacaḥ /",
    "GE09ram_02su:2059": "trayaḥ śataśatārdhā hi dadarśāvekṣya mātaraḥ // RamS_2,34.32 //",
    "GE09ram_02su:2060": "tāś cāpi sa tathaivārtā mātḥn daśarathātmajaḥ /",
    "GE09ram_02su:2061": "dharmayuktam idaṃ vākyaṃ nijagāda kṛtāñjaliḥ // RamS_2,34.33 //",
    "GE09ram_02su:2062": "saṃvāsāt paruṣaṃ kiṃcid ajñānād vāpi yat kṛtam /",
    "GE09ram_02su:2063": "tan me samanujānīta sarvāś cāmantrayāmi vaḥ // RamS_2,34.34 //",
    "GE09ram_02su:2064": "jajñe 'tha tāsāṃ saṃnādaḥ krauñcīnām iva niḥsvanaḥ /",
    "GE09ram_02su:2065": "mānavendrasya bhāryāṇām evaṃ vadati rāghave // RamS_2,34.35 //",
    "GE09ram_02su:2066": "murajapaṇavameghaghoṣavad daśarathaveśma babhūva yat purā /",
    "GE09ram_02su:2067": "vilapitaparidevanākulaṃ vyasanagataṃ tad abhūt suduḥkhitam // RamS_2,34.36",
    "GE09ram_02su:2068": "Rāmāyaṇa, Ayodhyākāṇḍa, 35",
    "GE09ram_02su:2069": "atha rāmaś ca sītā ca lakṣmaṇaś ca kṛtāñjaliḥ /",
    "GE09ram_02su:2070": "upasaṃgṛhya rājānaṃ cakrur dīnāḥ pradakṣiṇam // RamS_2,35.1 //",
    "GE09ram_02su:2071": "taṃ cāpi samanujñāpya dharmajñaḥ sītayā saha /",
    "GE09ram_02su:2072": "rāghavaḥ śokasaṃmūḍho jananīm abhyavādayat // RamS_2,35.2 //",
    "GE09ram_02su:2073": "anvakṣaṃ lakṣmaṇo bhrātuḥ kausalyām abhyavādayat /",
    "GE09ram_02su:2074": "atha mātuḥ sumitrāyā jagrāha caraṇau punaḥ // RamS_2,35.3 //",
    "GE09ram_02su:2075": "taṃ vandamānaṃ rudatī mātā saumitrim abravīt /",
    "GE09ram_02su:2076": "hitakāmā mahābāhuṃ mūrdhny upāghrāya lakṣmaṇam // RamS_2,35.4 //",
    "GE09ram_02su:2077": "sṛṣṭas tvaṃ vanavāsāya svanuraktaḥ suhṛjjane /",
    "GE09ram_02su:2078": "rāme pramādaṃ mā kārṣīḥ putra bhrātari gacchati // RamS_2,35.5 //",
    "GE09ram_02su:2079": "vyasanī vā samṛddho vā gatir eṣa tavānagha /",
    "GE09ram_02su:2080": "eṣa loke satāṃ dharmo yaj jyeṣṭhavaśago bhavet // RamS_2,35.6 //",
    "GE09ram_02su:2081": "idaṃ hi vṛttam ucitaṃ kulasyāsya sanātanam /",
    "GE09ram_02su:2082": "dānaṃ dīkṣā ca yajñeṣu tanutyāgo mṛdheṣu ca // RamS_2,35.7 //",
    "GE09ram_02su:2083": "rāmaṃ daśarathaṃ viddhi māṃ viddhi janakātmajām /",
    "GE09ram_02su:2084": "ayodhyām aṭavīṃ viddhi gaccha tāta yathāsukham // RamS_2,35.8 //",
    "GE09ram_02su:2085": "tataḥ sumantraḥ kākutsthaṃ prāñjalir vākyam abravīt /",
    "GE09ram_02su:2086": "vinīto vinayajñaś ca mātalir vāsavaṃ yathā // RamS_2,35.9 //",
    "GE09ram_02su:2087": "ratham āroha bhadraṃ te rājaputra mahāyaśaḥ /",
    "GE09ram_02su:2088": "kṣipraṃ tvāṃ prāpayiṣyāmi yatra māṃ rāma vakṣyasi // RamS_2,35.10 //",
    "GE09ram_02su:2089": "caturdaśa hi varṣāṇi vastavyāni vane tvayā /",
    "GE09ram_02su:2090": "tāny upakramitavyāni yāni devyāsi coditaḥ // RamS_2,35.11 //",
    "GE09ram_02su:2091": "taṃ rathaṃ sūryasaṃkāśaṃ sītā hṛṣṭena cetasā /",
    "GE09ram_02su:2092": "āruroha varārohā kṛtvālaṃkāram ātmanaḥ // RamS_2,35.12 //",
    "GE09ram_02su:2093": "tathaivāyudhajātāni bhrātṛbhyāṃ kavacāni ca /",
    "GE09ram_02su:2094": "rathopasthe pratinyasya sacarmakaṭhinaṃ ca tat // RamS_2,35.13 //",
    "GE09ram_02su:2095": "sītātṛtīyān ārūḍhān dṛṣṭvā dhṛṣṭam acodayat /",
    "GE09ram_02su:2096": "sumantraḥ saṃmatān aśvān vāyuvegasamāñ jave // RamS_2,35.14 //",
    "GE09ram_02su:2097": "prayāte tu mahāraṇyaṃ cirarātrāya rāghave /",
    "GE09ram_02su:2098": "babhūva nagare mūrchā balamūrchā janasya ca // RamS_2,35.15 //",
    "GE09ram_02su:2099": "tat samākulasaṃbhrāntaṃ mattasaṃkupitadvipam /",
    "GE09ram_02su:2100": "hayaśiñjitanirghoṣaṃ puram āsīn mahāsvanam // RamS_2,35.16 //",
    "GE09ram_02su:2101": "tataḥ sabālavṛddhā sā purī paramapīḍitā /",
    "GE09ram_02su:2102": "rāmam evābhidudrāva gharmārtaḥ salilaṃ yathā // RamS_2,35.17 //",
    "GE09ram_02su:2103": "pārśvataḥ pṛṣṭhataś cāpi lambamānās tadunmukhāḥ /",
    "GE09ram_02su:2104": "bāṣpapūrṇamukhāḥ sarve tam ūcur bhṛśaduḥkhitāḥ // RamS_2,35.18 //",
    "GE09ram_02su:2105": "saṃyaccha vājināṃ raśmīn sūta yāhi śanaiḥ śanaiḥ /",
    "GE09ram_02su:2106": "mukhaṃ drakṣyāmi rāmasya durdarśaṃ no bhaviṣyati // RamS_2,35.19 //",
    "GE09ram_02su:2107": "āyasaṃ hṛdayaṃ nūnaṃ rāmamātur asaṃśayam /",
    "GE09ram_02su:2108": "yad devagarbhapratime vanaṃ yāti na bhidyate // RamS_2,35.20 //",
    "GE09ram_02su:2109": "kṛtakṛtyā hi vaidehī chāyevānugatā patim /",
    "GE09ram_02su:2110": "na jahāti ratā dharme merum arkaprabhā yathā // RamS_2,35.21 //",
    "GE09ram_02su:2111": "aho lakṣmaṇa siddhārthaḥ satataṃ priyavādinam /",
    "GE09ram_02su:2112": "bhrātaraṃ devasaṃkāśaṃ yas tvaṃ paricariṣyasi // RamS_2,35.22 //",
    "GE09ram_02su:2113": "mahaty eṣā hi te siddhir eṣa cābhyudayo mahān /",
    "GE09ram_02su:2114": "eṣa svargasya mārgaś ca yad enam anugacchasi /",
    "GE09ram_02su:2115": "evaṃ vadantas te soḍhuṃ na śekur bāṣpam āgatam // RamS_2,35.23 //*",
    "GE09ram_02su:2116": "atha rājā vṛtaḥ strībhir dīnābhir dīnacetanaḥ /",
    "GE09ram_02su:2117": "nirjagāma priyaṃ putraṃ drakṣyāmīti bruvan gṛhāt // RamS_2,35.24 //",
    "GE09ram_02su:2118": "śuśruve cāgrataḥ strīṇāṃ rudantīnāṃ mahāsvanaḥ /",
    "GE09ram_02su:2119": "yathā nādaḥ kareṇūnāṃ baddhe mahati kuñjare // RamS_2,35.25 //",
    "GE09ram_02su:2120": "pitā ca rājā kākutsthaḥ śrīmān sannas tadā babhau /",
    "GE09ram_02su:2121": "paripūrṇaḥ śaśī kāle graheṇopapluto yathā // RamS_2,35.26 //",
    "GE09ram_02su:2122": "tato halahalāśabdo jajñe rāmasya pṛṣṭhataḥ /",
    "GE09ram_02su:2123": "narāṇāṃ prekṣya rājānaṃ sīdantaṃ bhṛśaduḥkhitam // RamS_2,35.27 //",
    "GE09ram_02su:2124": "hā rāmeti janāḥ kecid rāmamāteti cāpare /",
    "GE09ram_02su:2125": "antaḥpuraṃ samṛddhaṃ ca krośantaṃ paryadevayan // RamS_2,35.28 //",
    "GE09ram_02su:2126": "anvīkṣamāṇo rāmas tu viṣaṇṇaṃ bhrāntacetasam /",
    "GE09ram_02su:2127": "rājānaṃ mātaraṃ caiva dadarśānugatau pathi /",
    "GE09ram_02su:2128": "dharmapāśena saṃkṣiptaḥ prakāśaṃ nābhyudaikṣata // RamS_2,35.29 //*",
    "GE09ram_02su:2129": "padātinau ca yānārhāv aduḥkhārhau sukhocitau /",
    "GE09ram_02su:2130": "dṛṣṭvā saṃcodayāmāsa śīghraṃ yāhīti sārathim // RamS_2,35.30 //",
    "GE09ram_02su:2131": "na hi tat puruṣavyāghro duḥkhadaṃ darśanaṃ pituḥ /",
    "GE09ram_02su:2132": "mātuś ca sahituṃ śaktas totrārdita iva dvipaḥ // RamS_2,35.31 //",
    "GE09ram_02su:2133": "tathā rudantīṃ kausalyāṃ rathaṃ tam anudhāvatīm /",
    "GE09ram_02su:2134": "krośantīṃ rāma rāmeti hā sīte lakṣmaṇeti ca /",
    "GE09ram_02su:2135": "asakṛt praikṣata tadā nṛtyantīm iva mātaram // RamS_2,35.32 //*",
    "GE09ram_02su:2136": "tiṣṭheti rājā cukrośa yāhi yāhīti rāghavaḥ /",
    "GE09ram_02su:2137": "sumantrasya babhūvātmā cakrayor iva cāntarā // RamS_2,35.33 //",
    "GE09ram_02su:2138": "nāśrauṣam iti rājānam upālabdho 'pi vakṣyasi /",
    "GE09ram_02su:2139": "ciraṃ duḥkhasya pāpiṣṭham iti rāmas tam abravīt // RamS_2,35.34 //",
    "GE09ram_02su:2140": "rāmasya sa vacaḥ kurvann anujñāpya ca taṃ janam /",
    "GE09ram_02su:2141": "vrajato 'pi hayāñ śīghraṃ codayāmāsa sārathiḥ // RamS_2,35.35 //",
    "GE09ram_02su:2142": "nyavartata jano rājño rāmaṃ kṛtvā pradakṣiṇam /",
    "GE09ram_02su:2143": "manasāpy aśruvegaiś ca na nyavartata mānuṣam // RamS_2,35.36 //",
    "GE09ram_02su:2144": "yam icchet punar āyāntaṃ nainaṃ dūram anuvrajet /",
    "GE09ram_02su:2145": "ity amātyā mahārājam ūcur daśarathaṃ vacaḥ // RamS_2,35.37 //",
    "GE09ram_02su:2146": "teṣāṃ vacaḥ sarvaguṇopapannaṃ prasvinnagātraḥ praviṣaṇṇarūpaḥ /",
    "GE09ram_02su:2147": "niśamya rājā kṛpaṇaḥ sabhāryo vyavasthitas taṃ sutam īkṣamāṇaḥ //",
    "GE09ram_02su:2148": "Rāmāyaṇa, Ayodhyākāṇḍa, 36",
    "GE09ram_02su:2149": "tasmiṃs tu puruṣavyāghre niṣkrāmati kṛtāñjalau /",
    "GE09ram_02su:2150": "ārtaśabdo hi saṃjajñe strīṇām antaḥpure mahān // RamS_2,36.1 //",
    "GE09ram_02su:2151": "anāthasya janasyāsya durbalasya tapasvinaḥ /",
    "GE09ram_02su:2152": "yo gatiḥ śaraṇaṃ cāsīt sa nāthaḥ kva nu gacchati // RamS_2,36.2 //",
    "GE09ram_02su:2153": "na krudhyaty abhiśasto 'pi krodhanīyāni varjayan /",
    "GE09ram_02su:2154": "kruddhān prasādayan sarvān samaduḥkhaḥ kva gacchati // RamS_2,36.3 //",
    "GE09ram_02su:2155": "kausalyāyāṃ mahātejā yathā mātari vartate /",
    "GE09ram_02su:2156": "tathā yo vartate 'smāsu mahātmā kva nu gacchati // RamS_2,36.4 //",
    "GE09ram_02su:2157": "kaikeyyā kliśyamānena rājñā saṃcodito vanam /",
    "GE09ram_02su:2158": "paritrātā janasyāsya jagataḥ kva nu gacchati // RamS_2,36.5 //",
    "GE09ram_02su:2159": "aho niścetano rājā jīvalokasya sampriyam /",
    "GE09ram_02su:2160": "dharmyaṃ satyavrataṃ rāmaṃ vanavāse pravatsyati // RamS_2,36.6 //",
    "GE09ram_02su:2161": "iti sarvā mahiṣyas tā vivatsā iva dhenavaḥ /",
    "GE09ram_02su:2162": "ruruduś caiva duḥkhārtāḥ sasvaraṃ ca vicukruśuḥ // RamS_2,36.7 //",
    "GE09ram_02su:2163": "sa tam antaḥpure ghoram ārtaśabdaṃ mahīpatiḥ /",
    "GE09ram_02su:2164": "putraśokābhisaṃtaptaḥ śrutvā cāsīt suduḥkhitaḥ // RamS_2,36.8 //",
    "GE09ram_02su:2165": "nāgnihotrāṇy ahūyanta sūryaś cāntaradhīyata /",
    "GE09ram_02su:2166": "vyasṛjan kavalān nāgā gāvo vatsān na pāyayan // RamS_2,36.9 //",
    "GE09ram_02su:2167": "triśaṅkur lohitāṅgaś ca bṛhaspatibudhāv api /",
    "GE09ram_02su:2168": "dāruṇāḥ somam abhyetya grahāḥ sarve vyavasthitāḥ // RamS_2,36.10 //",
    "GE09ram_02su:2169": "nakṣatrāṇi gatārcīṃṣi grahāś ca gatatejasaḥ /",
    "GE09ram_02su:2170": "viśākhāś ca sadhūmāś ca nabhasi pracakāśire // RamS_2,36.11 //",
    "GE09ram_02su:2171": "akasmān nāgaraḥ sarvo jano dainyam upāgamat /",
    "GE09ram_02su:2172": "āhāre vā vihāre vā na kaścid akaron manaḥ // RamS_2,36.12 //",
    "GE09ram_02su:2173": "bāṣpaparyākulamukho rājamārgagato janaḥ /",
    "GE09ram_02su:2174": "na hṛṣṭo lakṣyate kaścit sarvaḥ śokaparāyaṇaḥ // RamS_2,36.13 //",
    "GE09ram_02su:2175": "na vāti pavanaḥ śīto na śaśī saumyadarśanaḥ /",
    "GE09ram_02su:2176": "na sūryas tapate lokaṃ sarvaṃ paryākulaṃ jagat // RamS_2,36.14 //",
    "GE09ram_02su:2177": "anarthinaḥ sutāḥ strīṇāṃ bhartāro bhrātaras tathā /",
    "GE09ram_02su:2178": "sarve sarvaṃ parityajya rāmam evānvacintayan // RamS_2,36.15 //",
    "GE09ram_02su:2179": "ye tu rāmasya suhṛdaḥ sarve te mūḍhacetasaḥ /",
    "GE09ram_02su:2180": "śokabhāreṇa cākrāntāḥ śayanaṃ na jahus tadā // RamS_2,36.16 //",
    "GE09ram_02su:2181": "tatas tv ayodhyā rahitā mahātmanā puraṃdareṇeva mahī saparvatā /",
    "GE09ram_02su:2182": "cacāla ghoraṃ bhayabhārapīḍitā sanāgayodhāśvagaṇā nanāda ca //",
    "GE09ram_02su:2183": "Rāmāyaṇa, Ayodhyākāṇḍa, 37",
    "GE09ram_02su:2184": "yāvat tu niryatas tasya rajorūpam adṛśyata /",
    "GE09ram_02su:2185": "naivekṣvākuvaras tāvat saṃjahārātmacakṣuṣī // RamS_2,37.1 //",
    "GE09ram_02su:2186": "yāvad rājā priyaṃ putraṃ paśyaty atyantadhārmikam /",
    "GE09ram_02su:2187": "tāvad vyavardhatevāsya dharaṇyāṃ putradarśane // RamS_2,37.2 //",
    "GE09ram_02su:2188": "na paśyati rajo 'py asya yadā rāmasya bhūmipaḥ /",
    "GE09ram_02su:2189": "tadārtaś ca viṣaṇṇaś ca papāta dharaṇītale // RamS_2,37.3 //",
    "GE09ram_02su:2190": "tasya dakṣiṇam anvagāt kausalyā bāhum aṅganā /",
    "GE09ram_02su:2191": "vāmaṃ cāsyānvagāt pārśvaṃ kaikeyī bharatapriyā // RamS_2,37.4 //",
    "GE09ram_02su:2192": "tāṃ nayena ca sampanno dharmeṇa vinayena ca /",
    "GE09ram_02su:2193": "uvāca rājā kaikeyīṃ samīkṣya vyathitendriyaḥ // RamS_2,37.5 //",
    "GE09ram_02su:2194": "kaikeyi mā mamāṅgāni sprākṣīs tvaṃ duṣṭacāriṇī /",
    "GE09ram_02su:2195": "na hi tvāṃ draṣṭum icchāmi na bhāryā na ca bāndhavī // RamS_2,37.6 //",
    "GE09ram_02su:2196": "ye ca tvām upajīvanti nāhaṃ teṣāṃ na te mama /",
    "GE09ram_02su:2197": "kevalārthaparāṃ hi tvāṃ tyaktadharmāṃ tyajāmy aham // RamS_2,37.7 //",
    "GE09ram_02su:2198": "agṛhṇāṃ yac ca te pāṇim agniṃ paryaṇayaṃ ca yat /",
    "GE09ram_02su:2199": "anujānāmi tat sarvam asmiṃl loke paratra ca // RamS_2,37.8 //",
    "GE09ram_02su:2200": "bharataś cet pratītaḥ syād rājyaṃ prāpyedam avyayam /",
    "GE09ram_02su:2201": "yan me sa dadyāt pitrarthaṃ mā mā tad dattam āgamat // RamS_2,37.9 //",
    "GE09ram_02su:2202": "atha reṇusamuddhvastaṃ tam utthāpya narādhipam /",
    "GE09ram_02su:2203": "nyavartata tadā devī kausalyā śokakarśitā // RamS_2,37.10 //",
    "GE09ram_02su:2204": "hatveva brāhmaṇaṃ kāmāt spṛṣṭvāgnim iva pāṇinā /",
    "GE09ram_02su:2205": "anvatapyata dharmātmā putraṃ saṃcintya tāpasam // RamS_2,37.11 //",
    "GE09ram_02su:2206": "nivṛtyaiva nivṛtyaiva sīdato rathavartmasu /",
    "GE09ram_02su:2207": "rājño nātibabhau rūpaṃ grastasyāṃśumato yathā // RamS_2,37.12 //",
    "GE09ram_02su:2208": "vilalāpa ca duḥkhārtaḥ priyaṃ putram anusmaran /",
    "GE09ram_02su:2209": "nagarāntam anuprāptaṃ buddhvā putram athābravīt // RamS_2,37.13 //",
    "GE09ram_02su:2210": "vāhanānāṃ ca mukhyānāṃ vahatāṃ taṃ mamātmajam /",
    "GE09ram_02su:2211": "padāni pathi dṛśyante sa mahātmā na dṛśyate // RamS_2,37.14 //",
    "GE09ram_02su:2212": "sa nūnaṃ kvacid evādya vṛkṣamūlam upāśritaḥ /",
    "GE09ram_02su:2213": "kāṣṭhaṃ vā yadi vāśmānam upadhāya śayiṣyate // RamS_2,37.15 //",
    "GE09ram_02su:2214": "utthāsyati ca medinyāḥ kṛpaṇaḥ pāṃśuguṇṭhitaḥ /",
    "GE09ram_02su:2215": "viniḥśvasan prasravaṇāt kareṇūnām ivarṣabhaḥ // RamS_2,37.16 //",
    "GE09ram_02su:2216": "drakṣyanti nūnaṃ puruṣā dīrghabāhuṃ vanecarāḥ /",
    "GE09ram_02su:2217": "rāmam utthāya gacchantaṃ lokanātham anāthavat // RamS_2,37.17 //",
    "GE09ram_02su:2218": "sakāmā bhava kaikeyi vidhavā rājyam āvasa /",
    "GE09ram_02su:2219": "na hi taṃ puruṣavyāghraṃ vinā jīvitum utsahe // RamS_2,37.18 //",
    "GE09ram_02su:2220": "ity evaṃ vilapan rājā janaughenābhisaṃvṛtaḥ /",
    "GE09ram_02su:2221": "apasnāta ivāriṣṭaṃ praviveśa purottamam // RamS_2,37.19 //",
    "GE09ram_02su:2222": "śūnyacatvaraveśmāntāṃ saṃvṛtāpaṇadevatām /",
    "GE09ram_02su:2223": "klāntadurbaladuḥkhārtāṃ nātyākīrṇamahāpathām // RamS_2,37.20 //",
    "GE09ram_02su:2224": "tām avekṣya purīṃ sarvāṃ rāmam evānucintayan /",
    "GE09ram_02su:2225": "vilapan prāviśad rājā gṛhaṃ sūrya ivāmbudam // RamS_2,37.21 //",
    "GE09ram_02su:2226": "mahāhradam ivākṣobhyaṃ suparṇena hṛtoragam /",
    "GE09ram_02su:2227": "rāmeṇa rahitaṃ veśma vaidehyā lakṣmaṇena ca // RamS_2,37.22 //",
    "GE09ram_02su:2228": "kausalyāyā gṛhaṃ śīghraṃ rāmamātur nayantu mām /",
    "GE09ram_02su:2229": "iti bruvantaṃ rājānam anayan dvāradarśinaḥ // RamS_2,37.23 //",
    "GE09ram_02su:2230": "tatas tatra praviṣṭasya kausalyāyā niveśanam /",
    "GE09ram_02su:2231": "adhiruhyāpi śayanaṃ babhūva lulitaṃ manaḥ // RamS_2,37.24 //",
    "GE09ram_02su:2232": "tac ca dṛṣṭvā mahārājo bhujam udyamya vīryavān /",
    "GE09ram_02su:2233": "uccaiḥ svareṇa cukrośa hā rāghava jahāsi mām // RamS_2,37.25 //",
    "GE09ram_02su:2234": "sukhitā bata taṃ kālaṃ jīviṣyanti narottamāḥ /",
    "GE09ram_02su:2235": "pariṣvajanto ye rāmaṃ drakṣyanti punar āgatam // RamS_2,37.26 //",
    "GE09ram_02su:2236": "na tvāṃ paśyāmi kausalye sādhu māṃ pāṇinā spṛśa /",
    "GE09ram_02su:2237": "rāmaṃ me 'nugatā dṛṣṭir adyāpi na nivartate // RamS_2,37.27 //",
    "GE09ram_02su:2238": "taṃ rāmam evānuvicintayantaṃ samīkṣya devī śayane narendram /",
    "GE09ram_02su:2239": "upopaviśyādhikam ārtarūpā viniḥśvasantī vilalāpa kṛcchram // RamS_2,37.28",
    "GE09ram_02su:2240": "Rāmāyaṇa, Ayodhyākāṇḍa, 38",
    "GE09ram_02su:2241": "tataḥ samīkṣya śayane sannaṃ śokena pārthivam /",
    "GE09ram_02su:2242": "kausalyā putraśokārtā tam uvāca mahīpatim // RamS_2,38.1 //",
    "GE09ram_02su:2243": "rāghavo naraśārdūla viṣam uptvā dvijihvavat /",
    "GE09ram_02su:2244": "vicariṣyati kaikeyī nirmukteva hi pannagī // RamS_2,38.2 //",
    "GE09ram_02su:2245": "vivāsya rāmaṃ subhagā labdhakāmā samāhitā /",
    "GE09ram_02su:2246": "trāsayiṣyati māṃ bhūyo duṣṭāhir iva veśmani // RamS_2,38.3 //",
    "GE09ram_02su:2247": "atha sma nagare rāmaś caran bhaikṣaṃ gṛhe vaset /",
    "GE09ram_02su:2248": "kāmakāro varaṃ dātum api dāsaṃ mamātmajam // RamS_2,38.4 //",
    "GE09ram_02su:2249": "pātayitvā tu kaikeyyā rāmaṃ sthānād yatheṣṭataḥ /",
    "GE09ram_02su:2250": "pradiṣṭo rakṣasāṃ bhāgaḥ parvaṇīvāhitāgninā // RamS_2,38.5 //",
    "GE09ram_02su:2251": "gajarājagatir vīro mahābāhur dhanurdharaḥ /",
    "GE09ram_02su:2252": "vanam āviśate nūnaṃ sabhāryaḥ sahalakṣmaṇaḥ // RamS_2,38.6 //",
    "GE09ram_02su:2253": "vane tv adṛṣṭaduḥkhānāṃ kaikeyyānumate tvayā /",
    "GE09ram_02su:2254": "tyaktānāṃ vanavāsāya kā nv avasthā bhaviṣyati // RamS_2,38.7 //",
    "GE09ram_02su:2255": "te ratnahīnās taruṇāḥ phalakāle vivāsitāḥ /",
    "GE09ram_02su:2256": "kathaṃ vatsyanti kṛpaṇāḥ phalamūlaiḥ kṛtāśanāḥ // RamS_2,38.8 //",
    "GE09ram_02su:2257": "apīdānīṃ sa kālaḥ syān mama śokakṣayaḥ śivaḥ /",
    "GE09ram_02su:2258": "sabhāryaṃ yat saha bhrātrā paśyeyam iha rāghavam // RamS_2,38.9 //",
    "GE09ram_02su:2259": "śrutvaivopasthitau vīrau kadāyodhyā bhaviṣyati /",
    "GE09ram_02su:2260": "yaśasvinī hṛṣṭajanā sūcchritadhvajamālinī // RamS_2,38.10 //",
    "GE09ram_02su:2261": "kadā prekṣya naravyāghrāv araṇyāt punarāgatau /",
    "GE09ram_02su:2262": "nandiṣyati purī hṛṣṭā samudra iva parvaṇi // RamS_2,38.11 //",
    "GE09ram_02su:2263": "kadāyodhyāṃ mahābāhuḥ purīṃ vīraḥ pravekṣyati /",
    "GE09ram_02su:2264": "puraskṛtya rathe sītāṃ vṛṣabho govadhūm iva // RamS_2,38.12 //",
    "GE09ram_02su:2265": "kadā prāṇisahasrāṇi rājamārge mamātmajau /",
    "GE09ram_02su:2266": "lājair avakariṣyanti praviśantāv ariṃdamau // RamS_2,38.13 //",
    "GE09ram_02su:2267": "kadā sumanasaḥ kanyā dvijātīnāṃ phalāni ca /",
    "GE09ram_02su:2268": "pradiśantyaḥ purīṃ hṛṣṭāḥ kariṣyanti pradakṣiṇam // RamS_2,38.14 //",
    "GE09ram_02su:2269": "kadā pariṇato buddhyā vayasā cāmaraprabhaḥ /",
    "GE09ram_02su:2270": "abhyupaiṣyati dharmajñas trivarṣa iva māṃ lalan // RamS_2,38.15 //",
    "GE09ram_02su:2271": "niḥsaṃśayaṃ mayā manye purā vīra kadaryayā /",
    "GE09ram_02su:2272": "pātu kāmeṣu vatseṣu mātḥṇāṃ śātitāḥ stanāḥ // RamS_2,38.16 //",
    "GE09ram_02su:2273": "sāhaṃ gaur iva siṃhena vivatsā vatsalā kṛtā /",
    "GE09ram_02su:2274": "kaikeyyā puruṣavyāghra bālavatseva gaur balāt // RamS_2,38.17 //",
    "GE09ram_02su:2275": "na hi tāvad guṇair juṣṭaṃ sarvaśāstraviśāradam /",
    "GE09ram_02su:2276": "ekaputrā vinā putram ahaṃ jīvitum utsahe // RamS_2,38.18 //",
    "GE09ram_02su:2277": "na hi me jīvite kiṃcit sāmarthyam iha kalpyate /",
    "GE09ram_02su:2278": "apaśyantyāḥ priyaṃ putraṃ mahābāhuṃ mahābalam // RamS_2,38.19 //",
    "GE09ram_02su:2279": "ayaṃ hi māṃ dīpayate samutthitas tanūjaśokaprabhavo hutāśanaḥ /",
    "GE09ram_02su:2280": "mahīm imāṃ raśmibhir uttamaprabho yathā nidāghe bhagavān divākaraḥ //",
    "GE09ram_02su:2281": "Rāmāyaṇa, Ayodhyākāṇḍa, 39",
    "GE09ram_02su:2282": "vilapantīṃ tathā tāṃ tu kausalyāṃ pramadottamām /",
    "GE09ram_02su:2283": "idaṃ dharme sthitā dharmyaṃ sumitrā vākyam abravīt // RamS_2,39.1 //",
    "GE09ram_02su:2284": "tavārye sadguṇair yuktaḥ putraḥ sa puruṣottamaḥ /",
    "GE09ram_02su:2285": "kiṃ te vilapitenaivaṃ kṛpaṇaṃ ruditena vā // RamS_2,39.2 //",
    "GE09ram_02su:2286": "yas tavārye gataḥ putras tyaktvā rājyaṃ mahābalaḥ /",
    "GE09ram_02su:2287": "sādhu kurvan mahātmānaṃ pitaraṃ satyavādinām // RamS_2,39.3 //",
    "GE09ram_02su:2288": "śiṣṭair ācarite samyak śaśvat pretya phalodaye /",
    "GE09ram_02su:2289": "rāmo dharme sthitaḥ śreṣṭho na sa śocyaḥ kadācana // RamS_2,39.4 //",
    "GE09ram_02su:2290": "vartate cottamāṃ vṛttiṃ lakṣmaṇo 'smin sadānaghaḥ /",
    "GE09ram_02su:2291": "dayāvān sarvabhūteṣu lābhas tasya mahātmanaḥ // RamS_2,39.5 //",
    "GE09ram_02su:2292": "araṇyavāse yad duḥkhaṃ jānatī vai sukhocitā /",
    "GE09ram_02su:2293": "anugacchati vaidehī dharmātmānaṃ tavātmajam // RamS_2,39.6 //",
    "GE09ram_02su:2294": "kīrtibhūtāṃ patākāṃ yo loke bhrāmayati prabhuḥ /",
    "GE09ram_02su:2295": "damasatyavrataparaḥ kiṃ na prāptas tavātmajaḥ // RamS_2,39.7 //",
    "GE09ram_02su:2296": "vyaktaṃ rāmasya vijñāya śaucaṃ māhātmyam uttamam /",
    "GE09ram_02su:2297": "na gātram aṃśubhiḥ sūryaḥ saṃtāpayitum arhati // RamS_2,39.8 //",
    "GE09ram_02su:2298": "śivaḥ sarveṣu kāleṣu kānanebhyo viniḥsṛtaḥ /",
    "GE09ram_02su:2299": "rāghavaṃ yuktaśītoṣṇaḥ seviṣyati sukho 'nilaḥ // RamS_2,39.9 //",
    "GE09ram_02su:2300": "śayānam anaghaṃ rātrau pitevābhipariṣvajan /",
    "GE09ram_02su:2301": "raśmibhiḥ saṃspṛśañ śītaiś candramā hlādayiṣyati // RamS_2,39.10 //",
    "GE09ram_02su:2302": "dadau cāstrāṇi divyāni yasmai brahmā mahaujase /",
    "GE09ram_02su:2303": "dānavendraṃ hataṃ dṛṣṭvā timidhvajasutaṃ raṇe // RamS_2,39.11 //",
    "GE09ram_02su:2304": "pṛthivyā saha vaidehyā śriyā ca puruṣarṣabhaḥ /",
    "GE09ram_02su:2305": "kṣipraṃ tisṛbhir etābhiḥ saha rāmo 'bhiṣekṣyate // RamS_2,39.12 //",
    "GE09ram_02su:2306": "duḥkhajaṃ visṛjanty asraṃ niṣkrāmantam udīkṣya yam /",
    "GE09ram_02su:2307": "samutsrakṣyasi netrābhyāṃ kṣipram ānandajaṃ payaḥ // RamS_2,39.13 //",
    "GE09ram_02su:2308": "abhivādayamānaṃ taṃ dṛṣṭvā sasuhṛdaṃ sutam /",
    "GE09ram_02su:2309": "mudāśru mokṣyase kṣipraṃ meghalekheva vārṣikī // RamS_2,39.14 //",
    "GE09ram_02su:2310": "putras te varadaḥ kṣipram ayodhyāṃ punar āgataḥ /",
    "GE09ram_02su:2311": "karābhyāṃ mṛdupīnābhyāṃ caraṇau pīḍayiṣyati // RamS_2,39.15 //",
    "GE09ram_02su:2312": "niśamya tal lakṣmaṇamātṛvākyaṃ rāmasya mātur naradevapatnyāḥ /",
    "GE09ram_02su:2313": "sadyaḥ śarīre vinanāśa śokaḥ śaradgato megha ivālpatoyaḥ // RamS_2,39.16",
    "GE09ram_02su:2314": "Rāmāyaṇa, Ayodhyākāṇḍa, 40",
    "GE09ram_02su:2315": "anuraktā mahātmānaṃ rāmaṃ satyaparākramam /",
    "GE09ram_02su:2316": "anujagmuḥ prayāntaṃ taṃ vanavāsāya mānavāḥ // RamS_2,40.1 //",
    "GE09ram_02su:2317": "nivartite 'pi ca balāt suhṛdvarge ca rājani /",
    "GE09ram_02su:2318": "naiva te saṃnyavartanta rāmasyānugatā ratham // RamS_2,40.2 //",
    "GE09ram_02su:2319": "ayodhyānilayānāṃ hi puruṣāṇāṃ mahāyaśāḥ /",
    "GE09ram_02su:2320": "babhūva guṇasampannaḥ pūrṇacandra iva priyaḥ // RamS_2,40.3 //",
    "GE09ram_02su:2321": "sa yācyamānaḥ kākutsthaḥ svābhiḥ prakṛtibhis tadā /",
    "GE09ram_02su:2322": "kurvāṇaḥ pitaraṃ satyaṃ vanam evānvapadyata // RamS_2,40.4 //",
    "GE09ram_02su:2323": "avekṣamāṇaḥ sasnehaṃ cakṣuṣā prapibann iva /",
    "GE09ram_02su:2324": "uvāca rāmaḥ snehena tāḥ prajāḥ svāḥ prajā iva // RamS_2,40.5 //",
    "GE09ram_02su:2325": "yā prītir bahumānaś ca mayy ayodhyānivāsinām /",
    "GE09ram_02su:2326": "matpriyārthaṃ viśeṣeṇa bharate sā niveśyatām // RamS_2,40.6 //",
    "GE09ram_02su:2327": "sa hi kalyāṇacāritraḥ kaikeyyānandavardhanaḥ /",
    "GE09ram_02su:2328": "kariṣyati yathāvad vaḥ priyāṇi ca hitāni ca // RamS_2,40.7 //",
    "GE09ram_02su:2329": "jñānavṛddho vayobālo mṛdur vīryaguṇānvitaḥ /",
    "GE09ram_02su:2330": "anurūpaḥ sa vo bhartā bhaviṣyati bhayāpahaḥ // RamS_2,40.8 //",
    "GE09ram_02su:2331": "sa hi rājaguṇair yukto yuvarājaḥ samīkṣitaḥ /",
    "GE09ram_02su:2332": "api cāpi mayā śiṣṭaiḥ kāryaṃ vo bhartṛśāsanam // RamS_2,40.9 //",
    "GE09ram_02su:2333": "na ca tapyed yathā cāsau vanavāsaṃ gate mayi /",
    "GE09ram_02su:2334": "mahārājas tathā kāryo mama priyacikīrṣayā // RamS_2,40.10 //",
    "GE09ram_02su:2335": "yathā yathā dāśarathir dharmam evāsthito 'bhavat /",
    "GE09ram_02su:2336": "tathā tathā prakṛtayo rāmaṃ patim akāmayan // RamS_2,40.11 //",
    "GE09ram_02su:2337": "bāṣpeṇa pihitaṃ dīnaṃ rāmaḥ saumitriṇā saha /",
    "GE09ram_02su:2338": "cakarṣeva guṇair baddhvā janaṃ punar ivāsanam // RamS_2,40.12 //",
    "GE09ram_02su:2339": "te dvijās trividhaṃ vṛddhā jñānena vayasaujasā /",
    "GE09ram_02su:2340": "vayaḥprakampaśiraso dūrād ūcur idaṃ vacaḥ // RamS_2,40.13 //",
    "GE09ram_02su:2341": "vahanto javanā rāmaṃ bho bho jātyās turaṃgamāḥ /",
    "GE09ram_02su:2342": "nivartadhvaṃ na gantavyaṃ hitā bhavata bhartari /",
    "GE09ram_02su:2343": "upavāhyas tu vo bhartā nāpavāhyaḥ purād vanam // RamS_2,40.14 //*",
    "GE09ram_02su:2344": "evam ārtapralāpāṃs tān vṛddhān pralapato dvijān /",
    "GE09ram_02su:2345": "avekṣya sahasā rāmo rathād avatatāra ha // RamS_2,40.15 //",
    "GE09ram_02su:2346": "padbhyām eva jagāmātha sasītaḥ sahalakṣmaṇaḥ /",
    "GE09ram_02su:2347": "saṃnikṛṣṭapadanyāso rāmo vanaparāyaṇaḥ // RamS_2,40.16 //",
    "GE09ram_02su:2348": "dvijātīṃs tu padātīṃs tān rāmaś cāritravatsalaḥ /",
    "GE09ram_02su:2349": "na śaśāka ghṛṇācakṣuḥ parimoktuṃ rathena saḥ // RamS_2,40.17 //",
    "GE09ram_02su:2350": "gacchantam eva taṃ dṛṣṭvā rāmaṃ saṃbhrāntamānasāḥ /",
    "GE09ram_02su:2351": "ūcuḥ paramasaṃtaptā rāmaṃ vākyam idaṃ dvijāḥ // RamS_2,40.18 //",
    "GE09ram_02su:2352": "brāhmaṇyaṃ kṛtsnam etat tvāṃ brahmaṇyam anugacchati /",
    "GE09ram_02su:2353": "dvijaskandhādhirūḍhās tvām agnayo 'py anuyānty amī // RamS_2,40.19 //",
    "GE09ram_02su:2354": "vājapeyasamutthāni chattrāṇy etāni paśya naḥ /",
    "GE09ram_02su:2355": "pṛṣṭhato 'nuprayātāni haṃsān iva jalātyaye // RamS_2,40.20 //",
    "GE09ram_02su:2356": "anavāptātapatrasya raśmisaṃtāpitasya te /",
    "GE09ram_02su:2357": "ebhiś chāyāṃ kariṣyāmaḥ svaiś chattrair vājapeyikaiḥ // RamS_2,40.21 //",
    "GE09ram_02su:2358": "yā hi naḥ satataṃ buddhir vedamantrānusāriṇī /",
    "GE09ram_02su:2359": "tvatkṛte sā kṛtā vatsa vanavāsānusāriṇī // RamS_2,40.22 //",
    "GE09ram_02su:2360": "hṛdayeṣv avatiṣṭhante vedā ye naḥ paraṃ dhanam /",
    "GE09ram_02su:2361": "vatsyanty api gṛheṣv eva dārāś cāritrarakṣitāḥ // RamS_2,40.23 //",
    "GE09ram_02su:2362": "na punar niścayaḥ kāryas tvadgatau sukṛtā matiḥ /",
    "GE09ram_02su:2363": "tvayi dharmavyapekṣe tu kiṃ syād dharmam avekṣitum // RamS_2,40.24 //",
    "GE09ram_02su:2364": "yācito no nivartasva haṃsaśuklaśiroruhaiḥ /",
    "GE09ram_02su:2365": "śirobhir nibhṛtācāra mahīpatanapāṃsulaiḥ // RamS_2,40.25 //",
    "GE09ram_02su:2366": "bahūnāṃ vitatā yajñā dvijānāṃ ya ihāgatāḥ /",
    "GE09ram_02su:2367": "teṣāṃ samāptir āyattā tava vatsa nivartane // RamS_2,40.26 //",
    "GE09ram_02su:2368": "bhaktimanti hi bhūtāni jaṅgamājaṅgamāni ca /",
    "GE09ram_02su:2369": "yācamāneṣu teṣu tvaṃ bhaktiṃ bhakteṣu darśaya // RamS_2,40.27 //",
    "GE09ram_02su:2370": "anugantum aśaktās tvāṃ mūlair uddhṛtaveginaḥ /",
    "GE09ram_02su:2371": "unnatā vāyuvegena vikrośantīva pādapāḥ // RamS_2,40.28 //",
    "GE09ram_02su:2372": "niśceṣṭāhārasaṃcārā vṛkṣaikasthānaviṣṭhitāḥ /",
    "GE09ram_02su:2373": "pakṣiṇo 'pi prayācante sarvabhūtānukampinam // RamS_2,40.29 //",
    "GE09ram_02su:2374": "evaṃ vikrośatāṃ teṣāṃ dvijātīnāṃ nivartane /",
    "GE09ram_02su:2375": "dadṛśe tamasā tatra vārayantīva rāghavam // RamS_2,40.30 //",
    "GE09ram_02su:2376": "Rāmāyaṇa, Ayodhyākāṇḍa, 41",
    "GE09ram_02su:2377": "tatas tu tamasā tīraṃ ramyam āśritya rāghavaḥ /",
    "GE09ram_02su:2378": "sītām udvīkṣya saumitrim idaṃ vacanam abravīt // RamS_2,41.1 //",
    "GE09ram_02su:2379": "iyam adya niśā pūrvā saumitre prasthitā vanam /",
    "GE09ram_02su:2380": "vanavāsasya bhadraṃ te sa notkaṇṭhitum arhasi // RamS_2,41.2 //",
    "GE09ram_02su:2381": "paśya śūnyāny araṇyāni rudantīva samantataḥ /",
    "GE09ram_02su:2382": "yathānilayam āyadbhir nilīnāni mṛgadvijaiḥ // RamS_2,41.3 //",
    "GE09ram_02su:2383": "adyāyodhyā tu nagarī rājadhānī pitur mama /",
    "GE09ram_02su:2384": "sastrīpuṃsā gatān asmāñ śociṣyati na saṃśayaḥ // RamS_2,41.4 //",
    "GE09ram_02su:2385": "bharataḥ khalu dharmātmā pitaraṃ mātaraṃ ca me /",
    "GE09ram_02su:2386": "dharmārthakāmasahitair vākyair āśvāsayiṣyati // RamS_2,41.5 //",
    "GE09ram_02su:2387": "bharatasyānṛśaṃsatvaṃ saṃcintyāhaṃ punaḥ punaḥ /",
    "GE09ram_02su:2388": "nānuśocāmi pitaraṃ mātaraṃ cāpi lakṣmaṇa // RamS_2,41.6 //",
    "GE09ram_02su:2389": "tvayā kāryaṃ naravyāghra mām anuvrajatā kṛtam /",
    "GE09ram_02su:2390": "anveṣṭavyā hi vaidehyā rakṣaṇārthe sahāyatā // RamS_2,41.7 //",
    "GE09ram_02su:2391": "adbhir eva tu saumitre vatsyāmy adya niśām imām /",
    "GE09ram_02su:2392": "etaddhi rocate mahyaṃ vanye 'pi vividhe sati // RamS_2,41.8 //",
    "GE09ram_02su:2393": "evam uktvā tu saumitraṃ sumantram api rāghavaḥ /",
    "GE09ram_02su:2394": "apramattas tvam aśveṣu bhava saumyety uvāca ha // RamS_2,41.9 //",
    "GE09ram_02su:2395": "so 'śvān sumantraḥ saṃyamya sūrye 'staṃ samupāgate /",
    "GE09ram_02su:2396": "prabhūtayavasān kṛtvā babhūva pratyanantaraḥ // RamS_2,41.10 //",
    "GE09ram_02su:2397": "upāsyatu śivāṃ saṃdhyāṃ dṛṣṭvā rātrim upasthitām /",
    "GE09ram_02su:2398": "rāmasya śayanaṃ cakre sūtaḥ saumitriṇā saha // RamS_2,41.11 //",
    "GE09ram_02su:2399": "tāṃ śayyāṃ tamasātīre vīkṣya vṛkṣadalaiḥ kṛtām /",
    "GE09ram_02su:2400": "rāmaḥ saumitriṇā sārdhaṃ sabhāryaḥ saṃviveśa ha // RamS_2,41.12 //",
    "GE09ram_02su:2401": "sabhāryaṃ saṃprasuptaṃ taṃ bhrātaraṃ vīkṣya lakṣmaṇaḥ /",
    "GE09ram_02su:2402": "kathayāmāsa sūtāya rāmasya vividhān guṇān // RamS_2,41.13 //",
    "GE09ram_02su:2403": "jāgrato hy eva tāṃ rātriṃ saumitrer udito raviḥ /",
    "GE09ram_02su:2404": "sūtasya tamasātīre rāmasya bruvato guṇān // RamS_2,41.14 //",
    "GE09ram_02su:2405": "gokulākulatīrāyās tamasāyā vidūrataḥ /",
    "GE09ram_02su:2406": "avasat tatra tāṃ rātriṃ rāmaḥ prakṛtibhiḥ saha // RamS_2,41.15 //",
    "GE09ram_02su:2407": "utthāya tu mahātejāḥ prakṛtīs tā niśāmya ca /",
    "GE09ram_02su:2408": "abravīd bhrātaraṃ rāmo lakṣmaṇaṃ puṇyalakṣaṇam // RamS_2,41.16 //",
    "GE09ram_02su:2409": "asmadvyapekṣān saumitre nirapekṣān gṛheṣv api /",
    "GE09ram_02su:2410": "vṛkṣamūleṣu saṃsuptān paśya lakṣmaṇa sāmpratam // RamS_2,41.17 //",
    "GE09ram_02su:2411": "yathaite niyamaṃ paurāḥ kurvanty asmannivartane /",
    "GE09ram_02su:2412": "api prāṇān asiṣyanti na tu tyakṣyanti niścayam // RamS_2,41.18 //",
    "GE09ram_02su:2413": "yāvad eva tu saṃsuptās tāvad eva vayaṃ laghu /",
    "GE09ram_02su:2414": "ratham āruhya gacchāmaḥ panthānam akutobhayam // RamS_2,41.19 //",
    "GE09ram_02su:2415": "ato bhūyo 'pi nedānīm ikṣvākupuravāsinaḥ /",
    "GE09ram_02su:2416": "svapeyur anuraktā māṃ vṛkṣamūlāni saṃśritāḥ // RamS_2,41.20 //",
    "GE09ram_02su:2417": "paurā hy ātmakṛtād duḥkhād vipramocyā nṛpātmajaiḥ /",
    "GE09ram_02su:2418": "na tu khalv ātmanā yojyā duḥkhena puravāsinaḥ // RamS_2,41.21 //",
    "GE09ram_02su:2419": "abravīl lakṣmaṇo rāmaṃ sākṣād dharmam iva sthitam /",
    "GE09ram_02su:2420": "rocate me mahāprājña kṣipram āruhyatām iti // RamS_2,41.22 //",
    "GE09ram_02su:2421": "sūtas tataḥ saṃtvaritaḥ syandanaṃ tair hayottamaiḥ /",
    "GE09ram_02su:2422": "yojayitvātha rāmāya prāñjaliḥ pratyavedayat // RamS_2,41.23 //",
    "GE09ram_02su:2423": "mohanārthaṃ tu paurāṇāṃ sūtaṃ rāmo 'bravīd vacaḥ /",
    "GE09ram_02su:2424": "udaṅmukhaḥ prayāhi tvaṃ ratham āsthāya sārathe // RamS_2,41.24 //",
    "GE09ram_02su:2425": "muhūrtaṃ tvaritaṃ gatvā nirvartaya rathaṃ punaḥ /",
    "GE09ram_02su:2426": "yathā na vidyuḥ paurā māṃ tathā kuru samāhitaḥ // RamS_2,41.25 //",
    "GE09ram_02su:2427": "rāmasya vacanaṃ śrutvā tathā cakre sa sārathiḥ /",
    "GE09ram_02su:2428": "pratyāgamya ca rāmasya syandanaṃ pratyavedayat // RamS_2,41.26 //",
    "GE09ram_02su:2429": "taṃ syandanam adhiṣṭhāya rāghavaḥ saparicchadaḥ /",
    "GE09ram_02su:2430": "śīghragām ākulāvartāṃ tamasām ataran nadīm // RamS_2,41.27 //",
    "GE09ram_02su:2431": "sa saṃtīrya mahābāhuḥ śrīmāñ śivam akaṇṭakam /",
    "GE09ram_02su:2432": "prāpadyata mahāmārgam abhayaṃ bhayadarśinām // RamS_2,41.28 //",
    "GE09ram_02su:2433": "prabhātāyāṃ tu śarvaryāṃ paurās te rāghavaṃ vinā /",
    "GE09ram_02su:2434": "śokopahataniśceṣṭā babhūvur hatacetasaḥ // RamS_2,41.29 //",
    "GE09ram_02su:2435": "śokajāśruparidyūnā vīkṣamāṇās tatas tataḥ /",
    "GE09ram_02su:2436": "ālokam api rāmasya na paśyanti sma duḥkhitāḥ // RamS_2,41.30 //",
    "GE09ram_02su:2437": "tato mārgānusāreṇa gatvā kiṃcit kṣaṇaṃ punaḥ /",
    "GE09ram_02su:2438": "mārganāśād viṣādena mahatā samabhiplutaḥ // RamS_2,41.31 //",
    "GE09ram_02su:2439": "rathasya mārganāśena nyavartanta manasvinaḥ /",
    "GE09ram_02su:2440": "kim idaṃ kiṃ kariṣyāmo daivenopahatā iti // RamS_2,41.32 //",
    "GE09ram_02su:2441": "tato yathāgatenaiva mārgeṇa klāntacetasaḥ /",
    "GE09ram_02su:2442": "ayodhyām agaman sarve purīṃ vyathitasajjanām // RamS_2,41.33 //",
    "GE09ram_02su:2443": "Rāmāyaṇa, Ayodhyākāṇḍa, 42",
    "GE09ram_02su:2444": "anugamya nivṛttānāṃ rāmaṃ nagaravāsinām /",
    "GE09ram_02su:2445": "udgatānīva sattvāni babhūvur amanasvinām // RamS_2,42.1 //",
    "GE09ram_02su:2446": "svaṃ svaṃ nilayam āgamya putradāraiḥ samāvṛtāḥ /",
    "GE09ram_02su:2447": "aśrūṇi mumucuḥ sarve bāṣpeṇa pihitānanāḥ // RamS_2,42.2 //",
    "GE09ram_02su:2448": "na cāhṛṣyan na cāmodan vaṇijo na prasārayan /",
    "GE09ram_02su:2449": "na cāśobhanta paṇyāni nāpacan gṛhamedhinaḥ // RamS_2,42.3 //",
    "GE09ram_02su:2450": "naṣṭaṃ dṛṣṭvā nābhyanandan vipulaṃ vā dhanāgamam /",
    "GE09ram_02su:2451": "putraṃ prathamajaṃ labdhvā jananī nābhyanandata // RamS_2,42.4 //",
    "GE09ram_02su:2452": "gṛhe gṛhe rudantyaś ca bhartāraṃ gṛham āgatam /",
    "GE09ram_02su:2453": "vyagarhayanta duḥkhārtā vāgbhis totrair iva dvipān // RamS_2,42.5 //",
    "GE09ram_02su:2454": "kiṃ nu teṣāṃ gṛhaiḥ kāryaṃ kiṃ dāraiḥ kiṃ dhanena vā /",
    "GE09ram_02su:2455": "putrair vā kiṃ sukhair vāpi ye na paśyanti rāghavam // RamS_2,42.6 //",
    "GE09ram_02su:2456": "ekaḥ satpuruṣo loke lakṣmaṇaḥ saha sītayā /",
    "GE09ram_02su:2457": "yo 'nugacchati kākutsthaṃ rāmaṃ paricaran vane // RamS_2,42.7 //",
    "GE09ram_02su:2458": "āpagāḥ kṛtapuṇyās tāḥ padminyaś ca sarāṃsi ca /",
    "GE09ram_02su:2459": "yeṣu snāsyati kākutstho vigāhya salilaṃ śuci // RamS_2,42.8 //",
    "GE09ram_02su:2460": "śobhayiṣyanti kākutstham aṭavyo ramyakānanāḥ /",
    "GE09ram_02su:2461": "āpagāś ca mahānūpāḥ sānumantaś ca parvatāḥ // RamS_2,42.9 //",
    "GE09ram_02su:2462": "kānanaṃ vāpi śailaṃ vā yaṃ rāmo 'bhigamiṣyati /",
    "GE09ram_02su:2463": "priyātithim iva prāptaṃ nainaṃ śakṣyanty anarcitum // RamS_2,42.10 //",
    "GE09ram_02su:2464": "vicitrakusumāpīḍā bahumañjaridhāriṇaḥ /",
    "GE09ram_02su:2465": "akāle cāpi mukhyāni puṣpāṇi ca phalāni ca /",
    "GE09ram_02su:2466": "darśayiṣyanty anukrośād girayo rāmam āgatam // RamS_2,42.11 //*",
    "GE09ram_02su:2467": "vidarśayanto vividhān bhūyaś citrāṃś ca nirjharān /",
    "GE09ram_02su:2468": "pādapāḥ parvatāgreṣu ramayiṣyanti rāghavam // RamS_2,42.12 //",
    "GE09ram_02su:2469": "yatra rāmo bhayaṃ nātra nāsti tatra parābhavaḥ /",
    "GE09ram_02su:2470": "sa hi śūro mahābāhuḥ putro daśarathasya ca // RamS_2,42.13 //",
    "GE09ram_02su:2471": "purā bhavati no dūrād anugacchāma rāghavam /",
    "GE09ram_02su:2472": "pādacchāyā sukhā bhartus tādṛśasya mahātmanaḥ /",
    "GE09ram_02su:2473": "sa hi nātho janasyāsya sa gatiḥ sa parāyaṇam // RamS_2,42.14 //*",
    "GE09ram_02su:2474": "vayaṃ paricariṣyāmaḥ sītāṃ yūyaṃ tu rāghavam /",
    "GE09ram_02su:2475": "iti paurastriyo bhartḥn duḥkhārtās tat tad abruvan // RamS_2,42.15 //",
    "GE09ram_02su:2476": "yuṣmākaṃ rāghavo 'raṇye yogakṣemaṃ vidhāsyati /",
    "GE09ram_02su:2477": "sītā nārījanasyāsya yogakṣemaṃ kariṣyati // RamS_2,42.16 //",
    "GE09ram_02su:2478": "ko nv anenāpratītena sotkaṇṭhitajanena ca /",
    "GE09ram_02su:2479": "saṃprīyetāmanojñena vāsena hṛtacetasā // RamS_2,42.17 //",
    "GE09ram_02su:2480": "kaikeyyā yadi ced rājyaṃ syād adharmyam anāthavat /",
    "GE09ram_02su:2481": "na hi no jīvitenārthaḥ kutaḥ putraiḥ kuto dhanaiḥ // RamS_2,42.18 //",
    "GE09ram_02su:2482": "yayā putraś ca bhartā ca tyaktāv aiśvaryakāraṇāt /",
    "GE09ram_02su:2483": "kaṃ sā parihared anyaṃ kaikeyī kulapāṃsanī // RamS_2,42.19 //",
    "GE09ram_02su:2484": "kaikeyyā na vayaṃ rājye bhṛtakā nivasema hi /",
    "GE09ram_02su:2485": "jīvantyā jātu jīvantyaḥ putrair api śapāmahe // RamS_2,42.20 //",
    "GE09ram_02su:2486": "yā putraṃ pārthivendrasya pravāsayati nirghṛṇā /",
    "GE09ram_02su:2487": "kas tāṃ prāpya sukhaṃ jīved adharmyāṃ duṣṭacāriṇīm // RamS_2,42.21 //",
    "GE09ram_02su:2488": "na hi pravrajite rāme jīviṣyati mahīpatiḥ /",
    "GE09ram_02su:2489": "mṛte daśarathe vyaktaṃ vilopas tadanantaram // RamS_2,42.22 //",
    "GE09ram_02su:2490": "te viṣaṃ pibatāloḍya kṣīṇapuṇyāḥ sudurgatāḥ /",
    "GE09ram_02su:2491": "rāghavaṃ vānugacchadhvam aśrutiṃ vāpi gacchata // RamS_2,42.23 //",
    "GE09ram_02su:2492": "mithyā pravrājito rāmaḥ sabhāryaḥ sahalakṣmaṇaḥ /",
    "GE09ram_02su:2493": "bharate saṃnisṛṣṭāḥ smaḥ saunike paśavo yathā // RamS_2,42.24 //",
    "GE09ram_02su:2494": "tās tathā vilapantyas tu nagare nāgarastriyaḥ /",
    "GE09ram_02su:2495": "cukruśur bhṛśasaṃtaptā mṛtyor iva bhayāgame // RamS_2,42.25 //",
    "GE09ram_02su:2496": "tathā striyo rāmanimittam āturā yathā sute bhrātari vā vivāsite /",
    "GE09ram_02su:2497": "vilapya dīnā rurudur vicetasaḥ sutair hi tāsām adhiko hi so 'bhavat //",
    "GE09ram_02su:2498": "Rāmāyaṇa, Ayodhyākāṇḍa, 43",
    "GE09ram_02su:2499": "rāmo 'pi rātriśeṣeṇa tenaiva mahad antaram /",
    "GE09ram_02su:2500": "jagāma puruṣavyāghraḥ pitur ājñām anusmaran // RamS_2,43.1 //",
    "GE09ram_02su:2501": "tathaiva gacchatas tasya vyapāyād rajanī śivā /",
    "GE09ram_02su:2502": "upāsya sa śivāṃ saṃdhyāṃ viṣayāntaṃ vyagāhata // RamS_2,43.2 //",
    "GE09ram_02su:2503": "grāmān vikṛṣṭasīmāṃs tān puṣpitāni vanāni ca /",
    "GE09ram_02su:2504": "paśyann atiyayau śīghraṃ śarair iva hayottamaiḥ // RamS_2,43.3 //",
    "GE09ram_02su:2505": "śṛṇvan vāco manuṣyāṇāṃ grāmasaṃvāsavāsinām /",
    "GE09ram_02su:2506": "rājānaṃ dhig daśarathaṃ kāmasya vaśam āgatam // RamS_2,43.4 //",
    "GE09ram_02su:2507": "hā nṛśaṃsādya kaikeyī pāpā pāpānubandhinī /",
    "GE09ram_02su:2508": "tīkṣṇā saṃbhinnamaryādā tīkṣṇe karmaṇi vartate // RamS_2,43.5 //",
    "GE09ram_02su:2509": "yā putram īdṛśaṃ rājñaḥ pravāsayati dhārmikam /",
    "GE09ram_02su:2510": "vanavāse mahāprājñaṃ sānukrośam atandritam // RamS_2,43.6 //",
    "GE09ram_02su:2511": "etā vāco manuṣyāṇāṃ grāmasaṃvāsavāsinām /",
    "GE09ram_02su:2512": "śṛṇvann atiyayau vīraḥ kosalān kosaleśvaraḥ // RamS_2,43.7 //",
    "GE09ram_02su:2513": "tato vedaśrutiṃ nāma śivavārivahāṃ nadīm /",
    "GE09ram_02su:2514": "uttīryābhimukhaḥ prāyād agastyādhyuṣitāṃ diśam // RamS_2,43.8 //",
    "GE09ram_02su:2515": "gatvā tu suciraṃ kālaṃ tataḥ śītajalāṃ nadīm /",
    "GE09ram_02su:2516": "gomatīṃ goyutānūpām atarat sāgaraṃgamām // RamS_2,43.9 //",
    "GE09ram_02su:2517": "gomatīṃ cāpy atikramya rāghavaḥ śīghragair hayaiḥ /",
    "GE09ram_02su:2518": "mayūrahaṃsābhirutāṃ tatāra syandikāṃ nadīm // RamS_2,43.10 //",
    "GE09ram_02su:2519": "sa mahīṃ manunā rājñā dattām ikṣvākave purā /",
    "GE09ram_02su:2520": "sphītāṃ rāṣṭrāvṛtāṃ rāmo vaidehīm anvadarśayat // RamS_2,43.11 //",
    "GE09ram_02su:2521": "sūta ity eva cābhāṣya sārathiṃ tam abhīkṣṇaśaḥ /",
    "GE09ram_02su:2522": "haṃsamattasvaraḥ śrīmān uvāca puruṣarṣabhaḥ // RamS_2,43.12 //",
    "GE09ram_02su:2523": "kadāhaṃ punar āgamya sarayvāḥ puṣpite vane /",
    "GE09ram_02su:2524": "mṛgayāṃ paryaṭiṣyāmi mātrā pitrā ca saṃgataḥ // RamS_2,43.13 //",
    "GE09ram_02su:2525": "nātyartham abhikāṅkṣāmi mṛgayāṃ sarayūvane /",
    "GE09ram_02su:2526": "ratir hy eṣātulā loke rājarṣigaṇasaṃmatā // RamS_2,43.14 //",
    "GE09ram_02su:2527": "sa tam adhvānam aikṣvākaḥ sūtaṃ madhurayā girā /",
    "GE09ram_02su:2528": "taṃ tam artham abhipretya yayau vākyam udīrayan // RamS_2,43.15 //",
    "GE09ram_02su:2529": "Rāmāyaṇa, Ayodhyākāṇḍa, 44",
    "GE09ram_02su:2530": "viśālān kosalān ramyān yātvā lakṣmaṇapūrvajaḥ /",
    "GE09ram_02su:2531": "āsasāda mahābāhuḥ śṛṅgaverapuraṃ prati // RamS_2,44.1 //",
    "GE09ram_02su:2532": "tatra tripathagāṃ divyāṃ śivatoyām aśaivalām /",
    "GE09ram_02su:2533": "dadarśa rāghavo gaṅgāṃ puṇyām ṛṣiniṣevitām // RamS_2,44.2 //",
    "GE09ram_02su:2534": "haṃsasārasasaṃghuṣṭāṃ cakravākopakūjitām /",
    "GE09ram_02su:2535": "śiśumāraiś ca nakraiś ca bhujaṃgaiś ca niṣevitām // RamS_2,44.3 //",
    "GE09ram_02su:2536": "tām ūrmikalilāvartām anvavekṣya mahārathaḥ /",
    "GE09ram_02su:2537": "sumantram abravīt sūtam ihaivādya vasāmahe // RamS_2,44.4 //",
    "GE09ram_02su:2538": "avidūrād ayaṃ nadyā bahupuṣpapravālavān /",
    "GE09ram_02su:2539": "sumahān iṅgudīvṛkṣo vasāmo 'traiva sārathe // RamS_2,44.5 //",
    "GE09ram_02su:2540": "lakṣaṇaś ca sumantraś ca bāḍham ity eva rāghavam /",
    "GE09ram_02su:2541": "uktvā tam iṅgudīvṛkṣaṃ tadopayayatur hayaiḥ // RamS_2,44.6 //",
    "GE09ram_02su:2542": "rāmo 'bhiyāya taṃ ramyaṃ vṛkṣam ikṣvākunandanaḥ /",
    "GE09ram_02su:2543": "rathād avātarat tasmāt sabhāryaḥ sahalakṣmaṇaḥ // RamS_2,44.7 //",
    "GE09ram_02su:2544": "sumantro 'py avatīryaiva mocayitvā hayottamān /",
    "GE09ram_02su:2545": "vṛkṣamūlagataṃ rāmam upatasthe kṛtāñjaliḥ // RamS_2,44.8 //",
    "GE09ram_02su:2546": "tatra rājā guho nāma rāmasyātmasamaḥ sakhā /",
    "GE09ram_02su:2547": "niṣādajātyo balavān sthapatiś ceti viśrutaḥ // RamS_2,44.9 //",
    "GE09ram_02su:2548": "sa śrutvā puruṣavyāghraṃ rāmaṃ viṣayam āgatam /",
    "GE09ram_02su:2549": "vṛddhaiḥ parivṛto 'mātyair jñātibhiś cāpy upāgataḥ // RamS_2,44.10 //",
    "GE09ram_02su:2550": "tato niṣādādhipatiṃ dṛṣṭvā dūrād avasthitam /",
    "GE09ram_02su:2551": "saha saumitriṇā rāmaḥ samāgacchad guhena saḥ // RamS_2,44.11 //",
    "GE09ram_02su:2552": "tam ārtaḥ sampariṣvajya guho rāghavam abravīt /",
    "GE09ram_02su:2553": "yathāyodhyā tathedaṃ te rāma kiṃ karavāṇi te // RamS_2,44.12 //",
    "GE09ram_02su:2554": "tato guṇavadannādyam upādāya pṛthagvidham /",
    "GE09ram_02su:2555": "arghyaṃ copānayat kṣipraṃ vākyaṃ cedam uvāca ha // RamS_2,44.13 //",
    "GE09ram_02su:2556": "svāgataṃ te mahābāho taveyam akhilā mahī /",
    "GE09ram_02su:2557": "vayaṃ preṣyā bhavān bhartā sādhu rājyaṃ praśādhi naḥ // RamS_2,44.14 //",
    "GE09ram_02su:2558": "bhakṣyaṃ bhojyaṃ ca peyaṃ ca lehyaṃ cedam upasthitam /",
    "GE09ram_02su:2559": "śayanāni ca mukhyāni vājināṃ khādanaṃ ca te // RamS_2,44.15 //",
    "GE09ram_02su:2560": "guham eva bruvāṇaṃ taṃ rāghavaḥ pratyuvāca ha /",
    "GE09ram_02su:2561": "arcitāś caiva hṛṣṭāś ca bhavatā sarvathā vayam // RamS_2,44.16 //",
    "GE09ram_02su:2562": "padbhyām abhigamāc caiva snehasaṃdarśanena ca /",
    "GE09ram_02su:2563": "bhujābhyāṃ sādhuvṛttābhyāṃ pīḍayan vākyam abravīt // RamS_2,44.17 //",
    "GE09ram_02su:2564": "diṣṭyā tvāṃ guha paśyāmi arogaṃ saha bāndhavaiḥ /",
    "GE09ram_02su:2565": "api te kuśalaṃ rāṣṭre mitreṣu ca dhaneṣu ca // RamS_2,44.18 //",
    "GE09ram_02su:2566": "yat tv idaṃ bhavatā kiṃcit prītyā samupakalpitam /",
    "GE09ram_02su:2567": "sarvaṃ tad anujānāmi na hi varte pratigrahe // RamS_2,44.19 //",
    "GE09ram_02su:2568": "kuśacīrājinadharaṃ phalamūlāśanaṃ ca mām /",
    "GE09ram_02su:2569": "viddhi praṇihitaṃ dharme tāpasaṃ vanagocaram // RamS_2,44.20 //",
    "GE09ram_02su:2570": "aśvānāṃ khādanenāham arthī nānyena kenacit /",
    "GE09ram_02su:2571": "etāvatātrabhavatā bhaviṣyāmi supūjitaḥ // RamS_2,44.21 //",
    "GE09ram_02su:2572": "ete hi dayitā rājñaḥ pitur daśarathasya me /",
    "GE09ram_02su:2573": "etaiḥ suvihitair aśvair bhaviṣyāmy aham arcitaḥ // RamS_2,44.22 //",
    "GE09ram_02su:2574": "aśvānāṃ pratipānaṃ ca khādanaṃ caiva so 'nvaśāt /",
    "GE09ram_02su:2575": "guhas tatraiva puruṣāṃs tvaritaṃ dīyatām iti // RamS_2,44.23 //",
    "GE09ram_02su:2576": "tataś cīrottarāsaṅgaḥ saṃdhyām anvāsya paścimām /",
    "GE09ram_02su:2577": "jalam evādade bhojyaṃ lakṣmaṇenāhṛtaṃ svayam // RamS_2,44.24 //",
    "GE09ram_02su:2578": "tasya bhūmau śayānasya pādau prakṣālya lakṣmaṇaḥ /",
    "GE09ram_02su:2579": "sabhāryasya tato 'bhyetya tasthau vṛkṣam upāśritaḥ // RamS_2,44.25 //",
    "GE09ram_02su:2580": "guho 'pi saha sūtena saumitrim anubhāṣayan /",
    "GE09ram_02su:2581": "anvajāgrat tato rāmam apramatto dhanurdharaḥ // RamS_2,44.26 //",
    "GE09ram_02su:2582": "tathā śayānasya tato 'sya dhīmato yaśasvino dāśarather mahātmanaḥ /",
    "GE09ram_02su:2583": "adṛṣṭaduḥkhasya sukhocitasya sā tadā vyatīyāya cireṇa śarvarī //",
    "GE09ram_02su:2584": "Rāmāyaṇa, Ayodhyākāṇḍa, 45",
    "GE09ram_02su:2585": "taṃ jāgratam adambhena bhrātur arthāya lakṣmaṇam /",
    "GE09ram_02su:2586": "guhaḥ saṃtāpasaṃtapto rāghavaṃ vākyam abravīt // RamS_2,45.1 //",
    "GE09ram_02su:2587": "iyaṃ tāta sukhā śayyā tvadartham upakalpitā /",
    "GE09ram_02su:2588": "pratyāśvasihi sādhv asyāṃ rājaputra yathāsukham // RamS_2,45.2 //",
    "GE09ram_02su:2589": "ucito 'yaṃ janaḥ sarvaḥ kleśānāṃ tvaṃ sukhocitaḥ /",
    "GE09ram_02su:2590": "guptyarthaṃ jāgariṣyāmaḥ kākutsthasya vayaṃ niśām // RamS_2,45.3 //",
    "GE09ram_02su:2591": "na hi rāmāt priyataro mamāsti bhuvi kaścana /",
    "GE09ram_02su:2592": "bravīmy etad ahaṃ satyaṃ satyenaiva ca te śape // RamS_2,45.4 //",
    "GE09ram_02su:2593": "asya prasādād āśaṃse loke 'smin sumahad yaśaḥ /",
    "GE09ram_02su:2594": "dharmāvāptiṃ ca vipulām arthāvāptiṃ ca kevalām // RamS_2,45.5 //",
    "GE09ram_02su:2595": "so 'haṃ priyasakhaṃ rāmaṃ śayānaṃ saha sītayā /",
    "GE09ram_02su:2596": "rakṣiṣyāmi dhanuṣpāṇiḥ sarvato jñātibhiḥ saha // RamS_2,45.6 //",
    "GE09ram_02su:2597": "na hi me 'viditaṃ kiṃcid vane 'smiṃś carataḥ sadā /",
    "GE09ram_02su:2598": "caturaṅgaṃ hy api balaṃ sumahat prasahemahi // RamS_2,45.7 //",
    "GE09ram_02su:2599": "lakṣmaṇas taṃ tadovāca rakṣyamāṇās tvayānagha /",
    "GE09ram_02su:2600": "nātra bhītā vayaṃ sarve dharmam evānupaśyatā // RamS_2,45.8 //",
    "GE09ram_02su:2601": "kathaṃ dāśarathau bhūmau śayāne saha sītayā /",
    "GE09ram_02su:2602": "śakyā nidrā mayā labdhuṃ jīvitaṃ vā sukhāni vā // RamS_2,45.9 //",
    "GE09ram_02su:2603": "yo na devāsuraiḥ sarvaiḥ śakyaḥ prasahituṃ yudhi /",
    "GE09ram_02su:2604": "taṃ paśya sukhasaṃviṣṭaṃ tṛṇeṣu saha sītayā // RamS_2,45.10 //",
    "GE09ram_02su:2605": "yo mantratapasā labdho vividhaiś ca pariśramaiḥ /",
    "GE09ram_02su:2606": "eko daśarathasyaiṣa putraḥ sadṛśalakṣaṇaḥ // RamS_2,45.11 //",
    "GE09ram_02su:2607": "asmin pravrajito rājā na ciraṃ vartayiṣyati /",
    "GE09ram_02su:2608": "vidhavā medinī nūnaṃ kṣipram eva bhaviṣyati // RamS_2,45.12 //",
    "GE09ram_02su:2609": "vinadya sumahānādaṃ śrameṇoparatāḥ striyaḥ /",
    "GE09ram_02su:2610": "nirghoṣoparataṃ tāta manye rājaniveśanam // RamS_2,45.13 //",
    "GE09ram_02su:2611": "kausalyā caiva rājā ca tathaiva jananī mama /",
    "GE09ram_02su:2612": "nāśaṃse yadi jīvanti sarve te śarvarīm imām // RamS_2,45.14 //",
    "GE09ram_02su:2613": "jīved api hi me mātā śatrughnasyānvavekṣayā /",
    "GE09ram_02su:2614": "tad duḥkhaṃ yat tu kausalyā vīrasūr vinaśiṣyati // RamS_2,45.15 //",
    "GE09ram_02su:2615": "anuraktajanākīrṇā sukhālokapriyāvahā /",
    "GE09ram_02su:2616": "rājavyasanasaṃsṛṣṭā sā purī vinaśiṣyati // RamS_2,45.16 //",
    "GE09ram_02su:2617": "atikrāntam atikrāntam anavāpya manoratham /",
    "GE09ram_02su:2618": "rājye rāmam anikṣipya pitā me vinaśiṣyati // RamS_2,45.17 //",
    "GE09ram_02su:2619": "siddhārthāḥ pitaraṃ vṛttaṃ tasmin kāle hy upasthite /",
    "GE09ram_02su:2620": "pretakāryeṣu sarveṣu saṃskariṣyanti bhūmipam // RamS_2,45.18 //",
    "GE09ram_02su:2621": "ramyacatvarasaṃsthānāṃ suvibhaktamahāpathām /",
    "GE09ram_02su:2622": "harmyaprāsādasampannāṃ gaṇikāvaraśobhitām // RamS_2,45.19 //",
    "GE09ram_02su:2623": "rathāśvagajasambādhāṃ tūryanādavināditām /",
    "GE09ram_02su:2624": "sarvakalyāṇasampūrṇāṃ hṛṣṭapuṣṭajanākulām // RamS_2,45.20 //",
    "GE09ram_02su:2625": "ārāmodyānasampannāṃ samājotsavaśālinīm /",
    "GE09ram_02su:2626": "sukhitā vicariṣyanti rājadhānīṃ pitur mama // RamS_2,45.21 //",
    "GE09ram_02su:2627": "api satyapratijñena sārdhaṃ kuśalinā vayam /",
    "GE09ram_02su:2628": "nivṛtte vanavāse 'sminn ayodhyāṃ praviśemahi // RamS_2,45.22 //",
    "GE09ram_02su:2629": "paridevayamānasya duḥkhārtasya mahātmanaḥ /",
    "GE09ram_02su:2630": "tiṣṭhato rājaputrasya śarvarī sātyavartata // RamS_2,45.23 //",
    "GE09ram_02su:2631": "tathā hi satyaṃ bruvati prajāhite narendraputre gurusauhṛdād guhaḥ /",
    "GE09ram_02su:2632": "mumoca bāṣpaṃ vyasanābhipīḍito jvarāturo nāga iva vyathāturaḥ //",
    "GE09ram_02su:2633": "Rāmāyaṇa, Ayodhyākāṇḍa, 46",
    "GE09ram_02su:2634": "prabhātāyāṃ tu śarvaryāṃ pṛthuvṛkṣā mahāyaśāḥ /",
    "GE09ram_02su:2635": "uvāca rāmaḥ saumitriṃ lakṣmaṇaṃ śubhalakṣaṇam // RamS_2,46.1 //",
    "GE09ram_02su:2636": "bhāskarodayakālo 'yaṃ gatā bhagavatī niśā /",
    "GE09ram_02su:2637": "asau sukṛṣṇo vihagaḥ kokilas tāta kūjati // RamS_2,46.2 //",
    "GE09ram_02su:2638": "barhiṇānāṃ ca nirghoṣaḥ śrūyate nadatāṃ vane /",
    "GE09ram_02su:2639": "tarāma jāhnavīṃ saumya śīghragāṃ sāgaraṃgamām // RamS_2,46.3 //",
    "GE09ram_02su:2640": "vijñāya rāmasya vacaḥ saumitrir mitranandanaḥ /",
    "GE09ram_02su:2641": "guham āmantrya sūtaṃ ca so 'tiṣṭhad bhrātur agrataḥ // RamS_2,46.4 //",
    "GE09ram_02su:2642": "tataḥ kalāpān saṃnahya khaḍgau baddhvā ca dhanvinau /",
    "GE09ram_02su:2643": "jagmatur yena tau gaṅgāṃ sītayā saha rāghavau // RamS_2,46.5 //",
    "GE09ram_02su:2644": "rāmam eva tu dharmajñam upagamya vinītavat /",
    "GE09ram_02su:2645": "kim ahaṃ karavāṇīti sūtaḥ prāñjalir abravīt // RamS_2,46.6 //",
    "GE09ram_02su:2646": "nivartasvety uvācainam etāvaddhi kṛtaṃ mama /",
    "GE09ram_02su:2647": "yānaṃ vihāya padbhyāṃ tu gamiṣyāmo mahāvanam // RamS_2,46.7 //",
    "GE09ram_02su:2648": "ātmānaṃ tv abhyanujñātam avekṣyārtaḥ sa sārathiḥ /",
    "GE09ram_02su:2649": "sumantraḥ puruṣavyāghram aikṣvākam idam abravīt // RamS_2,46.8 //",
    "GE09ram_02su:2650": "nātikrāntam idaṃ loke puruṣeṇeha kenacit /",
    "GE09ram_02su:2651": "tava sabhrātṛbhāryasya vāsaḥ prākṛtavad vane // RamS_2,46.9 //",
    "GE09ram_02su:2652": "na manye brahmacarye 'sti svadhīte vā phalodayaḥ /",
    "GE09ram_02su:2653": "mārdavārjavayor vāpi tvāṃ ced vyasanam āgatam // RamS_2,46.10 //",
    "GE09ram_02su:2654": "saha rāghava vaidehyā bhrātrā caiva vane vasan /",
    "GE09ram_02su:2655": "tvaṃ gatiṃ prāpsyase vīra trīṃl lokāṃs tu jayann iva // RamS_2,46.11 //",
    "GE09ram_02su:2656": "vayaṃ khalu hatā rāma ye tayāpy upavañcitāḥ /",
    "GE09ram_02su:2657": "kaikeyyā vaśam eṣyāmaḥ pāpāyā duḥkhabhāginaḥ // RamS_2,46.12 //",
    "GE09ram_02su:2658": "iti bruvann ātmasamaṃ sumantraḥ sārathis tadā /",
    "GE09ram_02su:2659": "dṛṣṭvā dūragataṃ rāmaṃ duḥkhārto rurude ciram // RamS_2,46.13 //",
    "GE09ram_02su:2660": "tatas tu vigate bāṣpe sūtaṃ spṛṣṭodakaṃ śucim /",
    "GE09ram_02su:2661": "rāmas tu madhuraṃ vākyaṃ punaḥ punar uvāca tam // RamS_2,46.14 //",
    "GE09ram_02su:2662": "ikṣvākūṇāṃ tvayā tulyaṃ suhṛdaṃ nopalakṣaye /",
    "GE09ram_02su:2663": "yathā daśaratho rājā māṃ na śocet tathā kuru // RamS_2,46.15 //",
    "GE09ram_02su:2664": "śokopahatacetāś ca vṛddhaś ca jagatīpatiḥ /",
    "GE09ram_02su:2665": "kāmabhārāvasannaś ca tasmād etad bravīmi te // RamS_2,46.16 //",
    "GE09ram_02su:2666": "yad yad ājñāpayet kiṃcit sa mahātmā mahīpatiḥ /",
    "GE09ram_02su:2667": "kaikeyyāḥ priyakāmārthaṃ kāryaṃ tad avikāṅkṣayā // RamS_2,46.17 //",
    "GE09ram_02su:2668": "etadarthaṃ hi rājyāni praśāsati nareśvarāḥ /",
    "GE09ram_02su:2669": "yad eṣāṃ sarvakṛtyeṣu mano na pratihanyate // RamS_2,46.18 //",
    "GE09ram_02su:2670": "tad yathā sa mahārājo nālīkam adhigacchati /",
    "GE09ram_02su:2671": "na ca tāmyati duḥkhena sumantra kuru tat tathā // RamS_2,46.19 //",
    "GE09ram_02su:2672": "adṛṣṭaduḥkhaṃ rājānaṃ vṛddham āryaṃ jitendriyam /",
    "GE09ram_02su:2673": "brūyās tvam abhivādyaiva mama hetor idaṃ vacaḥ // RamS_2,46.20 //",
    "GE09ram_02su:2674": "naivāham anuśocāmi lakṣmaṇo na ca maithilī /",
    "GE09ram_02su:2675": "ayodhyāyāś cyutāś ceti vane vatsyāmaheti vā // RamS_2,46.21 //",
    "GE09ram_02su:2676": "caturdaśasu varṣeṣu nivṛtteṣu punaḥ punaḥ /",
    "GE09ram_02su:2677": "lakṣmaṇaṃ māṃ ca sītāṃ ca drakṣyasi kṣipram āgatān // RamS_2,46.22 //",
    "GE09ram_02su:2678": "evam uktvā tu rājānaṃ mātaraṃ ca sumantra me /",
    "GE09ram_02su:2679": "anyāś ca devīḥ sahitāḥ kaikeyīṃ ca punaḥ punaḥ // RamS_2,46.23 //",
    "GE09ram_02su:2680": "ārogyaṃ brūhi kausalyām atha pādābhivandanam /",
    "GE09ram_02su:2681": "sītāyā mama cāryasya vacanāl lakṣmaṇasya ca // RamS_2,46.24 //",
    "GE09ram_02su:2682": "brūyāś ca hi mahārājaṃ bharataṃ kṣipram ānaya /",
    "GE09ram_02su:2683": "āgataś cāpi bharataḥ sthāpyo nṛpamate pade // RamS_2,46.25 //",
    "GE09ram_02su:2684": "bharataṃ ca pariṣvajya yauvarājye 'bhiṣicya ca /",
    "GE09ram_02su:2685": "asmatsaṃtāpajaṃ duḥkhaṃ na tvām abhibhaviṣyati // RamS_2,46.26 //",
    "GE09ram_02su:2686": "bharataś cāpi vaktavyo yathā rājani vartase /",
    "GE09ram_02su:2687": "tathā mātṛṣu vartethāḥ sarvāsv evāviśeṣataḥ // RamS_2,46.27 //",
    "GE09ram_02su:2688": "yathā ca tava kaikeyī sumitrā cāviśeṣataḥ /",
    "GE09ram_02su:2689": "tathaiva devī kausalyā mama mātā viśeṣataḥ // RamS_2,46.28 //",
    "GE09ram_02su:2690": "nivartyamāno rāmeṇa sumantraḥ śokakarśitaḥ /",
    "GE09ram_02su:2691": "tat sarvaṃ vacanaṃ śrutvā snehāt kākutstham abravīt // RamS_2,46.29 //",
    "GE09ram_02su:2692": "yad ahaṃ nopacāreṇa brūyāṃ snehād aviklavaḥ /",
    "GE09ram_02su:2693": "bhaktimān iti tat tāvad vākyaṃ tvaṃ kṣantum arhasi // RamS_2,46.30 //",
    "GE09ram_02su:2694": "kathaṃ hi tvadvihīno 'haṃ pratiyāsyāmi tāṃ purīm /",
    "GE09ram_02su:2695": "tava tāta viyogena putraśokākulām iva // RamS_2,46.31 //",
    "GE09ram_02su:2696": "sarāmam api tāvan me rathaṃ dṛṣṭvā tadā janaḥ /",
    "GE09ram_02su:2697": "vinā rāmaṃ rathaṃ dṛṣṭvā vidīryetāpi sā purī // RamS_2,46.32 //",
    "GE09ram_02su:2698": "dainyaṃ hi nagarī gacched dṛṣṭvā śūnyam imaṃ ratham /",
    "GE09ram_02su:2699": "sūtāvaśeṣaṃ svaṃ sainyaṃ hatavīram ivāhave // RamS_2,46.33 //",
    "GE09ram_02su:2700": "dūre 'pi nivasantaṃ tvāṃ mānasenāgrataḥ sthitam /",
    "GE09ram_02su:2701": "cintayantyo 'dya nūnaṃ tvāṃ nirāhārāḥ kṛtāḥ prajāḥ // RamS_2,46.34 //",
    "GE09ram_02su:2702": "ārtanādo hi yaḥ paurair muktas tadvipravāsane /",
    "GE09ram_02su:2703": "rathasthaṃ māṃ niśāmyaiva kuryuḥ śataguṇaṃ tataḥ // RamS_2,46.35 //",
    "GE09ram_02su:2704": "ahaṃ kiṃ cāpi vakṣyāmi devīṃ tava suto mayā /",
    "GE09ram_02su:2705": "nīto 'sau mātulakulaṃ saṃtāpaṃ mā kṛthā iti // RamS_2,46.36 //",
    "GE09ram_02su:2706": "asatyam api naivāhaṃ brūyāṃ vacanam īdṛśam /",
    "GE09ram_02su:2707": "katham apriyam evāhaṃ brūyāṃ satyam idaṃ vacaḥ // RamS_2,46.37 //",
    "GE09ram_02su:2708": "mama tāvan niyogasthās tvadbandhujanavāhinaḥ /",
    "GE09ram_02su:2709": "kathaṃ rathaṃ tvayā hīnaṃ pravakṣyanti hayottamāḥ // RamS_2,46.38 //",
    "GE09ram_02su:2710": "yadi me yācamānasya tyāgam eva kariṣyasi /",
    "GE09ram_02su:2711": "saratho 'gniṃ pravekṣyāmi tyaktamātra iha tvayā // RamS_2,46.39 //",
    "GE09ram_02su:2712": "bhaviṣyanti vane yāni tapovighnakarāṇi te /",
    "GE09ram_02su:2713": "rathena pratibādhiṣye tāni sattvāni rāghava // RamS_2,46.40 //",
    "GE09ram_02su:2714": "tvatkṛte na mayā prāptaṃ rathacaryākṛtaṃ sukham /",
    "GE09ram_02su:2715": "āśaṃse tvatkṛtenāhaṃ vanavāsakṛtaṃ sukham // RamS_2,46.41 //",
    "GE09ram_02su:2716": "prasīdecchāmi te 'raṇye bhavituṃ pratyanantaraḥ /",
    "GE09ram_02su:2717": "prītyābhihitam icchāmi bhava me patyanantaraḥ // RamS_2,46.42 //",
    "GE09ram_02su:2718": "tava śuśrūṣaṇaṃ mūrdhnā kariṣyāmi vane vasan /",
    "GE09ram_02su:2719": "ayodhyāṃ devalokaṃ vā sarvathā prajahāmy aham // RamS_2,46.43 //",
    "GE09ram_02su:2720": "na hi śakyā praveṣṭuṃ sā mayāyodhyā tvayā vinā /",
    "GE09ram_02su:2721": "rājadhānī mahendrasya yathā duṣkṛtakarmaṇā // RamS_2,46.44 //",
    "GE09ram_02su:2722": "ime cāpi hayā vīra yadi te vanavāsinaḥ /",
    "GE09ram_02su:2723": "paricaryāṃ kariṣyanti prāpsyanti paramāṃ gatim // RamS_2,46.45 //",
    "GE09ram_02su:2724": "vanavāse kṣayaṃ prāpte mamaiṣa hi manorathaḥ /",
    "GE09ram_02su:2725": "yad anena rathenaiva tvāṃ vaheyaṃ purīṃ punaḥ // RamS_2,46.46 //",
    "GE09ram_02su:2726": "caturdaśa hi varṣāṇi sahitasya tvayā vane /",
    "GE09ram_02su:2727": "kṣaṇabhūtāni yāsyanti śataśas tu tato 'nyathā // RamS_2,46.47 //",
    "GE09ram_02su:2728": "bhṛtyavatsala tiṣṭhantaṃ bhartṛputragate pathi /",
    "GE09ram_02su:2729": "bhaktaṃ bhṛtyaṃ sthitaṃ sthityāṃ tvaṃ na māṃ hātum arhasi // RamS_2,46.48",
    "GE09ram_02su:2730": "evaṃ bahuvidhaṃ dīnaṃ yācamānaṃ punaḥ punaḥ /",
    "GE09ram_02su:2731": "rāmo bhṛtyānukampī tu sumantram idam abravīt // RamS_2,46.49 //",
    "GE09ram_02su:2732": "jānāmi paramāṃ bhaktiṃ mayi te bhartṛvatsala /",
    "GE09ram_02su:2733": "śṛṇu cāpi yadarthaṃ tvāṃ preṣayāmi purīm itaḥ // RamS_2,46.50 //",
    "GE09ram_02su:2734": "nagarīṃ tvāṃ gataṃ dṛṣṭvā jananī me yavīyasī /",
    "GE09ram_02su:2735": "kaikeyī pratyayaṃ gacched iti rāmo vanaṃ gataḥ // RamS_2,46.51 //",
    "GE09ram_02su:2736": "parituṣṭā hi sā devī vanavāsaṃ gate mayi /",
    "GE09ram_02su:2737": "rājānaṃ nātiśaṅketa mithyāvādīti dhārmikam // RamS_2,46.52 //",
    "GE09ram_02su:2738": "eṣa me prathamaḥ kalpo yad ambā me yavīyasī /",
    "GE09ram_02su:2739": "bharatārakṣitaṃ sphītaṃ putrarājyam avāpnuyāt // RamS_2,46.53 //",
    "GE09ram_02su:2740": "mama priyārthaṃ rājñaś ca sarathas tvaṃ purīṃ vraja /",
    "GE09ram_02su:2741": "saṃdiṣṭaś cāsi yānarthāṃs tāṃs tān brūyās tathātathā // RamS_2,46.54 //",
    "GE09ram_02su:2742": "ity uktvā vacanaṃ sūtaṃ sāntvayitvā punaḥ punaḥ /",
    "GE09ram_02su:2743": "guhaṃ vacanam aklībaṃ rāmo hetumad abravīt /",
    "GE09ram_02su:2744": "jaṭāḥ kṛtvā gamiṣyāmi nyagrodhakṣīram ānaya // RamS_2,46.55 //*",
    "GE09ram_02su:2745": "tat kṣīraṃ rājaputrāya guhaḥ kṣipram upāharat /",
    "GE09ram_02su:2746": "lakṣmaṇasyātmanaś caiva rāmas tenākaroj jaṭāḥ // RamS_2,46.56 //",
    "GE09ram_02su:2747": "tau tadā cīravasanau jaṭāmaṇḍaladhāriṇau /",
    "GE09ram_02su:2748": "aśobhetām ṛṣisamau bhrātarau rāmalakṣmaṇau // RamS_2,46.57 //",
    "GE09ram_02su:2749": "tato vaikhānasaṃ mārgam āsthitaḥ sahalakṣmaṇaḥ /",
    "GE09ram_02su:2750": "vratam ādiṣṭavān rāmaḥ sahāyaṃ guham abravīt // RamS_2,46.58 //",
    "GE09ram_02su:2751": "apramatto bale kośe durge janapade tathā /",
    "GE09ram_02su:2752": "bhavethā guha rājyaṃ hi durārakṣatamaṃ matam // RamS_2,46.59 //",
    "GE09ram_02su:2753": "tatas taṃ samanujñāya guham ikṣvākunandanaḥ /",
    "GE09ram_02su:2754": "jagāma tūrṇam avyagraḥ sabhāryaḥ sahalakṣmaṇaḥ // RamS_2,46.60 //",
    "GE09ram_02su:2755": "sa tu dṛṣṭvā nadītīre nāvam ikṣvākunandanaḥ /",
    "GE09ram_02su:2756": "titīrṣuḥ śīghragāṃ gaṅgām idaṃ lakṣmaṇam abravīt // RamS_2,46.61 //",
    "GE09ram_02su:2757": "āroha tvaṃ naravyāghra sthitāṃ nāvam imāṃ śanaiḥ /",
    "GE09ram_02su:2758": "sītāṃ cāropayānvakṣaṃ parigṛhya manasvinīm // RamS_2,46.62 //",
    "GE09ram_02su:2759": "sa bhrātuḥ śāsanaṃ śrutvā sarvam apratikūlayan /",
    "GE09ram_02su:2760": "āropya maithilīṃ pūrvam ārurohātmavāṃs tataḥ // RamS_2,46.63 //",
    "GE09ram_02su:2761": "athāruroha tejasvī svayaṃ lakṣmaṇapūrvajaḥ /",
    "GE09ram_02su:2762": "tato niṣādādhipatir guho jñātīn acodayat // RamS_2,46.64 //",
    "GE09ram_02su:2763": "anujñāya sumantraṃ ca sabalaṃ caiva taṃ guham /",
    "GE09ram_02su:2764": "āsthāya nāvaṃ rāmas tu codayāmāsa nāvikān // RamS_2,46.65 //",
    "GE09ram_02su:2765": "tatas taiś coditā sā nauḥ karṇadhārasamāhitā /",
    "GE09ram_02su:2766": "śubhasphyavegābhihatā śīghraṃ salilam atyagāt // RamS_2,46.66 //",
    "GE09ram_02su:2767": "madhyaṃ tu samanuprāpya bhāgīrathyās tv aninditā /",
    "GE09ram_02su:2768": "vaidehī prāñjalir bhūtvā tāṃ nadīm idam abravīt // RamS_2,46.67 //",
    "GE09ram_02su:2769": "putro daśarathasyāyaṃ mahārājasya dhīmataḥ /",
    "GE09ram_02su:2770": "nideśaṃ pālayatv enaṃ gaṅge tvadabhirakṣitaḥ // RamS_2,46.68 //",
    "GE09ram_02su:2771": "caturdaśa hi varṣāṇi samagrāṇy uṣya kānane /",
    "GE09ram_02su:2772": "bhrātrā saha mayā caiva punaḥ pratyāgamiṣyati // RamS_2,46.69 //",
    "GE09ram_02su:2773": "tatas tvāṃ devi subhage kṣemeṇa punar āgatā /",
    "GE09ram_02su:2774": "yakṣye pramuditā gaṅge sarvakāmasamṛddhaye // RamS_2,46.70 //",
    "GE09ram_02su:2775": "tvaṃ hi tripathagā devi brahmalokaṃ samīkṣase /",
    "GE09ram_02su:2776": "bhāryā codadhirājasya loke 'smin sampradṛśyase // RamS_2,46.71 //",
    "GE09ram_02su:2777": "sā tvāṃ devi namasyāmi praśaṃsāmi ca śobhane /",
    "GE09ram_02su:2778": "prāptarājye naravyāghre śivena punar āgate // RamS_2,46.72 //",
    "GE09ram_02su:2779": "gavāṃ śatasahasrāṇi vastrāṇy annaṃ ca peśalam /",
    "GE09ram_02su:2780": "brāhmaṇebhyaḥ pradāsyāmi tava priyacikīrṣayā // RamS_2,46.73 //",
    "GE09ram_02su:2781": "tathā saṃbhāṣamāṇā sā sītā gaṅgām aninditā /",
    "GE09ram_02su:2782": "dakṣiṇā dakṣiṇaṃ tīraṃ kṣipram evābhyupāgamat // RamS_2,46.74 //",
    "GE09ram_02su:2783": "tīraṃ tu samanuprāpya nāvaṃ hitvā nararṣabhaḥ /",
    "GE09ram_02su:2784": "prātiṣṭhata saha bhrātrā vaidehyā ca paraṃtapaḥ // RamS_2,46.75 //",
    "GE09ram_02su:2785": "athābravīn mahābāhuḥ sumitrānandavardhanam /",
    "GE09ram_02su:2786": "agrato gaccha saumitre sītā tvām anugacchatu // RamS_2,46.76 //",
    "GE09ram_02su:2787": "pṛṣṭhato 'haṃ gamiṣyāmi tvāṃ ca sītāṃ ca pālayan /",
    "GE09ram_02su:2788": "adya duḥkhaṃ tu vaidehī vanavāsasya vetsyati // RamS_2,46.77 //",
    "GE09ram_02su:2789": "gataṃ tu gaṅgāparapāram āśu rāmaṃ sumantraḥ pratataṃ nirīkṣya /",
    "GE09ram_02su:2790": "adhvaprakarṣād vinivṛttadṛṣṭir mumoca bāṣpaṃ vyathitas tapasvī //",
    "GE09ram_02su:2791": "tau tatra hatvā caturo mahāmṛgān varāham ṛśyaṃ pṛṣataṃ mahārurum /",
    "GE09ram_02su:2792": "ādāya medhyaṃ tvaritaṃ bubhukṣitau vāsāya kāle yayatur vanaspatim //",
    "GE09ram_02su:2793": "Rāmāyaṇa, Ayodhyākāṇḍa, 47",
    "GE09ram_02su:2794": "sa taṃ vṛkṣaṃ samāsādya saṃdhyām anvāsya paścimām /",
    "GE09ram_02su:2795": "rāmo ramayatāṃ śreṣṭha iti hovāca lakṣmaṇam // RamS_2,47.1 //",
    "GE09ram_02su:2796": "adyeyaṃ prathamā rātrir yātā janapadād bahiḥ /",
    "GE09ram_02su:2797": "yā sumantreṇa rahitā tāṃ notkaṇṭhitum arhasi // RamS_2,47.2 //",
    "GE09ram_02su:2798": "jāgartavyam atandribhyām adya prabhṛti rātriṣu /",
    "GE09ram_02su:2799": "yogakṣemo hi sītāyā vartate lakṣmaṇāvayoḥ // RamS_2,47.3 //",
    "GE09ram_02su:2800": "rātriṃ kathaṃcid evemāṃ saumitre vartayāmahe /",
    "GE09ram_02su:2801": "upāvartāmahe bhūmāv āstīrya svayam ārjitaiḥ // RamS_2,47.4 //",
    "GE09ram_02su:2802": "sa tu saṃviśya medinyāṃ mahārhaśayanocitaḥ /",
    "GE09ram_02su:2803": "imāḥ saumitraye rāmo vyājahāra kathāḥ śubhāḥ // RamS_2,47.5 //",
    "GE09ram_02su:2804": "dhruvam adya mahārājo duḥkhaṃ svapiti lakṣmaṇa /",
    "GE09ram_02su:2805": "kṛtakāmā tu kaikeyī tuṣṭā bhavitum arhati // RamS_2,47.6 //",
    "GE09ram_02su:2806": "sā hi devī mahārājaṃ kaikeyī rājyakāraṇāt /",
    "GE09ram_02su:2807": "api na cyāvayet prāṇān dṛṣṭvā bharatam āgatam // RamS_2,47.7 //",
    "GE09ram_02su:2808": "anāthaś caiva vṛddhaś ca mayā caiva vinākṛtaḥ /",
    "GE09ram_02su:2809": "kiṃ kariṣyati kāmātmā kaikeyyā vaśam āgataḥ // RamS_2,47.8 //",
    "GE09ram_02su:2810": "idaṃ vyasanam ālokya rājñaś ca mativibhramam /",
    "GE09ram_02su:2811": "kāma evārdhadharmābhyāṃ garīyān iti me matiḥ // RamS_2,47.9 //",
    "GE09ram_02su:2812": "ko hy avidvān api pumān pramadāyāḥ kṛte tyajet /",
    "GE09ram_02su:2813": "chandānuvartinaṃ putraṃ tāto mām iva lakṣmaṇa // RamS_2,47.10 //",
    "GE09ram_02su:2814": "sukhī bata sabhāryaś ca bharataḥ kekayīsutaḥ /",
    "GE09ram_02su:2815": "muditān kosalān eko yo bhokṣyaty adhirājavat // RamS_2,47.11 //",
    "GE09ram_02su:2816": "sa hi sarvasya rājyasya mukham ekaṃ bhaviṣyati /",
    "GE09ram_02su:2817": "tāte ca vayasātīte mayi cāraṇyam āśrite // RamS_2,47.12 //",
    "GE09ram_02su:2818": "arthadharmau parityajya yaḥ kāmam anuvartate /",
    "GE09ram_02su:2819": "evam āpadyate kṣipraṃ rājā daśaratho yathā // RamS_2,47.13 //",
    "GE09ram_02su:2820": "manye daśarathāntāya mama pravrājanāya ca /",
    "GE09ram_02su:2821": "kaikeyī saumya samprāptā rājyāya bharatasya ca // RamS_2,47.14 //",
    "GE09ram_02su:2822": "apīdānīṃ na kaikeyī saubhāgyamadamohitā /",
    "GE09ram_02su:2823": "kausalyāṃ ca sumitrāṃ ca samprabādheta matkṛte // RamS_2,47.15 //",
    "GE09ram_02su:2824": "mā sma matkāraṇād devī sumitrā duḥkham āvaset /",
    "GE09ram_02su:2825": "ayodhyām ita eva tvaṃ kāle praviśa lakṣmaṇa // RamS_2,47.16 //",
    "GE09ram_02su:2826": "aham eko gamiṣyāmi sītayā saha daṇḍakān /",
    "GE09ram_02su:2827": "anāthāyā hi nāthas tvaṃ kausalyāyā bhaviṣyasi // RamS_2,47.17 //",
    "GE09ram_02su:2828": "kṣudrakarmā hi kaikeyī dveṣād anyāyyam ācaret /",
    "GE09ram_02su:2829": "paridadyā hi dharmajñe bharate mama mātaram // RamS_2,47.18 //",
    "GE09ram_02su:2830": "nūnaṃ jātyantare kasmin striyaḥ putrair viyojitāḥ /",
    "GE09ram_02su:2831": "jananyā mama saumitre tad apy etad upasthitam // RamS_2,47.19 //",
    "GE09ram_02su:2832": "mayā hi cirapuṣṭena duḥkhasaṃvardhitena ca /",
    "GE09ram_02su:2833": "viprāyujyata kausalyā phalakāle dhig astu mām // RamS_2,47.20 //",
    "GE09ram_02su:2834": "mā sma sīmantinī kācij janayet putram īdṛśam /",
    "GE09ram_02su:2835": "saumitre yo 'ham ambāyā dadmi śokam anantakam // RamS_2,47.21 //",
    "GE09ram_02su:2836": "manye prītiviśiṣṭā sā matto lakṣmaṇa śārikā /",
    "GE09ram_02su:2837": "yasyās tac chrūyate vākyaṃ śuka pādam arer daśa // RamS_2,47.22 //",
    "GE09ram_02su:2838": "śocantyāś cālpabhāgyāyā na kiṃcid upakurvatā /",
    "GE09ram_02su:2839": "putreṇa kim aputrāyā mayā kāryam ariṃdama // RamS_2,47.23 //",
    "GE09ram_02su:2840": "alpabhāgyā hi me mātā kausalyā rahitā mayā /",
    "GE09ram_02su:2841": "śete paramaduḥkhārtā patitā śokasāgare // RamS_2,47.24 //",
    "GE09ram_02su:2842": "eko hy aham ayodhyāṃ ca pṛthivīṃ cāpi lakṣmaṇa /",
    "GE09ram_02su:2843": "tareyam iṣubhiḥ kruddho nanu vīryam akāraṇam // RamS_2,47.25 //",
    "GE09ram_02su:2844": "adharmabhayabhītaś ca paralokasya cānagha /",
    "GE09ram_02su:2845": "tena lakṣmaṇa nādyāham ātmānam abhiṣecaye // RamS_2,47.26 //",
    "GE09ram_02su:2846": "etad anyac ca karuṇaṃ vilapya vijane bahu /",
    "GE09ram_02su:2847": "aśrupūrṇamukho rāmo niśi tūṣṇīm upāviśat // RamS_2,47.27 //",
    "GE09ram_02su:2848": "vilapyoparataṃ rāmaṃ gatārciṣam ivānalam /",
    "GE09ram_02su:2849": "samudram iva nirvegam āśvāsayata lakṣmaṇaḥ // RamS_2,47.28 //",
    "GE09ram_02su:2850": "dhruvam adya purī rāma ayodhyāyudhināṃ vara /",
    "GE09ram_02su:2851": "niṣprabhā tvayi niṣkrānte gatacandreva śarvarī // RamS_2,47.29 //",
    "GE09ram_02su:2852": "naitad aupayikaṃ rāma yad idaṃ paritapyase /",
    "GE09ram_02su:2853": "viṣādayasi sītāṃ ca māṃ caiva puruṣarṣabha // RamS_2,47.30 //",
    "GE09ram_02su:2854": "na ca sītā tvayā hīnā na cāham api rāghava /",
    "GE09ram_02su:2855": "muhūrtam api jīvāvo jalān matsyāv ivoddhṛtau // RamS_2,47.31 //",
    "GE09ram_02su:2856": "na hi tātaṃ na śatrughnaṃ na sumitrāṃ paraṃtapa /",
    "GE09ram_02su:2857": "draṣṭum iccheyam adyāhaṃ svargaṃ vāpi tvayā vinā // RamS_2,47.32 //",
    "GE09ram_02su:2858": "sa lakṣmaṇasyottamapuṣkalaṃ vaco niśamya caivaṃ vanavāsam ādarāt /",
    "GE09ram_02su:2859": "samāḥ samastā vidadhe paraṃtapaḥ prapadya dharmaṃ sucirāya rāghavaḥ //",
    "GE09ram_02su:2860": "Rāmāyaṇa, Ayodhyākāṇḍa, 48",
    "GE09ram_02su:2861": "te tu tasmin mahāvṛkṣa uṣitvā rajanīṃ śivām /",
    "GE09ram_02su:2862": "vimale 'bhyudite sūrye tasmād deśāt pratasthire // RamS_2,48.1 //",
    "GE09ram_02su:2863": "yatra bhāgīrathī gaṅgā yamunām abhivartate /",
    "GE09ram_02su:2864": "jagmus taṃ deśam uddiśya vigāhya sumahad vanam // RamS_2,48.2 //",
    "GE09ram_02su:2865": "te bhūmim āgān vividhān deśāṃś cāpi manoramān /",
    "GE09ram_02su:2866": "adṛṣṭapūrvān paśyantas tatra tatra yaśasvinaḥ // RamS_2,48.3 //",
    "GE09ram_02su:2867": "yathākṣemeṇa gacchan sa paśyaṃś ca vividhān drumān /",
    "GE09ram_02su:2868": "nivṛttamātre divase rāmaḥ saumitrim abravīt // RamS_2,48.4 //",
    "GE09ram_02su:2869": "prayāgam abhitaḥ paśya saumitre dhūmam unnatam /",
    "GE09ram_02su:2870": "agner bhagavataḥ ketuṃ manye saṃnihito muniḥ // RamS_2,48.5 //",
    "GE09ram_02su:2871": "nūnaṃ prāptāḥ sma sambhedaṃ gaṅgāyamunayor vayam /",
    "GE09ram_02su:2872": "tathā hi śrūyate śabdo vāriṇo vārighaṭṭitaḥ // RamS_2,48.6 //",
    "GE09ram_02su:2873": "dārūṇi paribhinnāni vanajair upajīvibhiḥ /",
    "GE09ram_02su:2874": "bharadvājāśrame caite dṛśyante vividhā drumāḥ // RamS_2,48.7 //",
    "GE09ram_02su:2875": "dhanvinau tau sukhaṃ gatvā lambamāne divākare /",
    "GE09ram_02su:2876": "gaṅgāyamunayoḥ saṃdhau prāpatur nilayaṃ muneḥ // RamS_2,48.8 //",
    "GE09ram_02su:2877": "rāmas tv āśramam āsādya trāsayan mṛgapakṣiṇaḥ /",
    "GE09ram_02su:2878": "gatvā muhūrtam adhvānaṃ bharadvājam upāgamat // RamS_2,48.9 //",
    "GE09ram_02su:2879": "tatas tv āśramam āsādya muner darśanakāṅkṣiṇau /",
    "GE09ram_02su:2880": "sītayānugatau vīrau dūrād evāvatasthatuḥ // RamS_2,48.10 //",
    "GE09ram_02su:2881": "hutāgnihotraṃ dṛṣṭvaiva mahābhāgaṃ kṛtāñjaliḥ /",
    "GE09ram_02su:2882": "rāmaḥ saumitriṇā sārdhaṃ sītayā cābhyavādayat // RamS_2,48.11 //",
    "GE09ram_02su:2883": "nyavedayata cātmānaṃ tasmai lakṣmaṇapūrvajaḥ /",
    "GE09ram_02su:2884": "putrau daśarathasyāvāṃ bhagavan rāmalakṣmaṇau // RamS_2,48.12 //",
    "GE09ram_02su:2885": "bhāryā mameyaṃ vaidehī kalyāṇī janakātmajā /",
    "GE09ram_02su:2886": "māṃ cānuyātā vijanaṃ tapovanam aninditā // RamS_2,48.13 //",
    "GE09ram_02su:2887": "pitrā pravrājyamānaṃ māṃ saumitrir anujaḥ priyaḥ /",
    "GE09ram_02su:2888": "ayam anvagamad bhrātā vanam eva dṛḍhavrataḥ // RamS_2,48.14 //",
    "GE09ram_02su:2889": "pitrā niyuktā bhagavan pravekṣyāmas tapovanam /",
    "GE09ram_02su:2890": "dharmam evācariṣyāmas tatra mūlaphalāśanāḥ // RamS_2,48.15 //",
    "GE09ram_02su:2891": "tasya tadvacanaṃ śrutvā rājaputrasya dhīmataḥ /",
    "GE09ram_02su:2892": "upānayata dharmātmā gām arghyam udakaṃ tataḥ // RamS_2,48.16 //",
    "GE09ram_02su:2893": "mṛgapakṣibhir āsīno munibhiś ca samantataḥ /",
    "GE09ram_02su:2894": "rāmam āgatam abhyarcya svāgatenāha taṃ muniḥ // RamS_2,48.17 //",
    "GE09ram_02su:2895": "pratigṛhya ca tām arcām upaviṣṭaṃ sarāghavam /",
    "GE09ram_02su:2896": "bharadvājo 'bravīd vākyaṃ dharmayuktam idaṃ tadā // RamS_2,48.18 //",
    "GE09ram_02su:2897": "cirasya khalu kākutstha paśyāmi tvām ihāgatam /",
    "GE09ram_02su:2898": "śrutaṃ tava mayā cedaṃ vivāsanam akāraṇam // RamS_2,48.19 //",
    "GE09ram_02su:2899": "avakāśo vivikto 'yaṃ mahānadyoḥ samāgame /",
    "GE09ram_02su:2900": "puṇyaś ca ramaṇīyaś ca vasatv iha bhavān sukham // RamS_2,48.20 //",
    "GE09ram_02su:2901": "evam uktas tu vacanaṃ bharadvājena rāghavaḥ /",
    "GE09ram_02su:2902": "pratyuvāca śubhaṃ vākyaṃ rāmaḥ sarvahite rataḥ // RamS_2,48.21 //",
    "GE09ram_02su:2903": "bhagavann ita āsannaḥ paurajānapado janaḥ /",
    "GE09ram_02su:2904": "āgamiṣyati vaidehīṃ māṃ cāpi prekṣako janaḥ /",
    "GE09ram_02su:2905": "anena kāraṇenāham iha vāsaṃ na rocaye // RamS_2,48.22 //*",
    "GE09ram_02su:2906": "ekānte paśya bhagavann āśramasthānam uttamam /",
    "GE09ram_02su:2907": "ramate yatra vaidehī sukhārhā janakātmajā // RamS_2,48.23 //",
    "GE09ram_02su:2908": "etac chrutvā śubhaṃ vākyaṃ bharadvājo mahāmuniḥ /",
    "GE09ram_02su:2909": "rāghavasya tato vākyam arthagrāhakam abravīt // RamS_2,48.24 //",
    "GE09ram_02su:2910": "daśakrośa itas tāta girir yasmin nivatsyasi /",
    "GE09ram_02su:2911": "maharṣisevitaḥ puṇyaḥ sarvataḥ sukhadarśanaḥ // RamS_2,48.25 //",
    "GE09ram_02su:2912": "golāṅgūlānucarito vānararkṣaniṣevitaḥ /",
    "GE09ram_02su:2913": "citrakūṭa iti khyāto gandhamādanasaṃnibhaḥ // RamS_2,48.26 //",
    "GE09ram_02su:2914": "yāvatā citrakūṭasya naraḥ śṛṅgāṇy avekṣate /",
    "GE09ram_02su:2915": "kalyāṇāni samādhatte na pāpe kurute manaḥ // RamS_2,48.27 //",
    "GE09ram_02su:2916": "ṛṣayas tatra bahavo vihṛtya śaradāṃ śatam /",
    "GE09ram_02su:2917": "tapasā divam ārūḍhāḥ kapālaśirasā saha // RamS_2,48.28 //",
    "GE09ram_02su:2918": "praviviktam ahaṃ manye taṃ vāsaṃ bhavataḥ sukham /",
    "GE09ram_02su:2919": "iha vā vanavāsāya vasa rāma mayā saha // RamS_2,48.29 //",
    "GE09ram_02su:2920": "sa rāmaṃ sarvakāmais taṃ bharadvājaḥ priyātithim /",
    "GE09ram_02su:2921": "sabhāryaṃ saha ca bhrātrā pratijagrāha dharmavit // RamS_2,48.30 //",
    "GE09ram_02su:2922": "tasya prayāge rāmasya taṃ maharṣim upeyuṣaḥ /",
    "GE09ram_02su:2923": "prapannā rajanī puṇyā citrāḥ kathayataḥ kathāḥ // RamS_2,48.31 //",
    "GE09ram_02su:2924": "prabhātāyāṃ rajanyāṃ tu bharadvājam upāgamat /",
    "GE09ram_02su:2925": "uvāca naraśārdūlo muniṃ jvalitatejasam // RamS_2,48.32 //",
    "GE09ram_02su:2926": "śarvarīṃ bhavann adya satyaśīla tavāśrame /",
    "GE09ram_02su:2927": "uṣitāḥ smeha vasatim anujānātu no bhavān // RamS_2,48.33 //",
    "GE09ram_02su:2928": "rātryāṃ tu tasyāṃ vyuṣṭāyāṃ bharadvājo 'bravīd idam /",
    "GE09ram_02su:2929": "madhumūlaphalopetaṃ citrakūṭaṃ vrajeti ha // RamS_2,48.34 //",
    "GE09ram_02su:2930": "tatra kuñjarayūthāni mṛgayūthāni cābhitaḥ /",
    "GE09ram_02su:2931": "vicaranti vanānteṣu tāni drakṣyasi rāghava // RamS_2,48.35 //",
    "GE09ram_02su:2932": "prahṛṣṭakoyaṣṭikakokilasvanair vināditaṃ taṃ vasudhādharaṃ śivam /",
    "GE09ram_02su:2933": "mṛgaiś ca mattair bahubhiś ca kuñjaraiḥ suramyam āsādya samāvasāśramam //",
    "GE09ram_02su:2934": "Rāmāyaṇa, Ayodhyākāṇḍa, 49",
    "GE09ram_02su:2935": "uṣitvā rajanīṃ tatra rājaputrāv ariṃdamau /",
    "GE09ram_02su:2936": "maharṣim abhivādyātha jagmatus taṃ giriṃ prati // RamS_2,49.1 //",
    "GE09ram_02su:2937": "prasthitāṃś caiva tān prekṣya pitā putrān ivānvagāt /",
    "GE09ram_02su:2938": "tataḥ pracakrame vaktuṃ vacanaṃ sa mahāmuniḥ // RamS_2,49.2 //",
    "GE09ram_02su:2939": "athāsādya tu kālindīṃ śīghrasrotasamāpagām /",
    "GE09ram_02su:2940": "tatra yūyaṃ plavaṃ kṛtvā taratāṃśumatīṃ nadīm // RamS_2,49.3 //",
    "GE09ram_02su:2941": "tato nyagrodham āsādya mahāntaṃ haritacchadam /",
    "GE09ram_02su:2942": "vivṛddhaṃ bahubhir vṛkṣaiḥ śyāmaṃ siddhopasevitam // RamS_2,49.4 //",
    "GE09ram_02su:2943": "krośamātraṃ tato gatvā nīlaṃ drakṣyatha kānanam /",
    "GE09ram_02su:2944": "palāśabadarīmiśraṃ rāma vaṃśaiś ca yāmunaiḥ // RamS_2,49.5 //",
    "GE09ram_02su:2945": "sa panthāś citrakūṭasya gataḥ subahuśo mayā /",
    "GE09ram_02su:2946": "ramyo mārdavayuktaś ca vanadāvair vivarjitaḥ /",
    "GE09ram_02su:2947": "iti panthānam āvedya maharṣiḥ sa nyavartata // RamS_2,49.6 //*",
    "GE09ram_02su:2948": "upāvṛtte munau tasmin rāmo lakṣmaṇam abravīt /",
    "GE09ram_02su:2949": "kṛtapuṇyāḥ sma saumitre munir yan no 'nukampate // RamS_2,49.7 //",
    "GE09ram_02su:2950": "iti tau puruṣavyāghrau mantrayitvā manasvinau /",
    "GE09ram_02su:2951": "sītām evāgrataḥ kṛtvā kālindīṃ jagmatur nadīm // RamS_2,49.8 //",
    "GE09ram_02su:2952": "tau kāṣṭhasaṃghāṭam atho cakratuḥ sumahāplavam /",
    "GE09ram_02su:2953": "cakāra lakṣmaṇaś chittvā sītāyāḥ sukham āsanam // RamS_2,49.9 //",
    "GE09ram_02su:2954": "tatra śriyam ivācintyāṃ rāmo dāśarathiḥ priyām /",
    "GE09ram_02su:2955": "īṣat saṃlajjamānāṃ tām adhyāropayata plavam // RamS_2,49.10 //",
    "GE09ram_02su:2956": "tataḥ plavenāṃśumatīṃ śīghragām ūrmimālinīm /",
    "GE09ram_02su:2957": "tīrajair bahubhir vṛkṣaiḥ saṃterur yamunāṃ nadīm // RamS_2,49.11 //",
    "GE09ram_02su:2958": "te tīrṇāḥ plavam utsṛjya prasthāya yamunāvanāt /",
    "GE09ram_02su:2959": "śyāmaṃ nyagrodham āseduḥ śītalaṃ haritacchadam // RamS_2,49.12 //",
    "GE09ram_02su:2960": "kausalyāṃ caiva paśyeyaṃ sumitrāṃ ca yaśasvinīm /",
    "GE09ram_02su:2961": "iti sītāñjaliṃ kṛtvā paryagacchad vanaspatim // RamS_2,49.13 //",
    "GE09ram_02su:2962": "krośamātraṃ tato gatvā bhrātarau rāmalakṣmaṇau /",
    "GE09ram_02su:2963": "bahūn medhyān mṛgān hatvā ceratur yamunāvane // RamS_2,49.14 //",
    "GE09ram_02su:2964": "vihṛtya te barhiṇapūganādite śubhe vane vāraṇavānarāyute /",
    "GE09ram_02su:2965": "samaṃ nadīvapram upetya saṃmataṃ nivāsam ājagmur adīnadarśanāḥ //",
    "GE09ram_02su:2966": "Rāmāyaṇa, Ayodhyākāṇḍa, 50",
    "GE09ram_02su:2967": "atha rātryāṃ vyatītāyām avasuptam anantaram /",
    "GE09ram_02su:2968": "prabodhayāmāsa śanair lakṣmaṇaṃ raghunandanaḥ // RamS_2,50.1 //",
    "GE09ram_02su:2969": "saumitre śṛṇu vanyānāṃ valgu vyāharatāṃ svanam /",
    "GE09ram_02su:2970": "sampratiṣṭhāmahe kālaḥ prasthānasya paraṃtapa // RamS_2,50.2 //",
    "GE09ram_02su:2971": "sa suptaḥ samaye bhrātrā lakṣmaṇaḥ pratibodhitaḥ /",
    "GE09ram_02su:2972": "jahau nidrāṃ ca tandrīṃ ca prasaktaṃ ca pathi śramam // RamS_2,50.3 //",
    "GE09ram_02su:2973": "tata utthāya te sarve spṛṣṭvā nadyāḥ śivaṃ jalam /",
    "GE09ram_02su:2974": "panthānam ṛṣiṇoddiṣṭaṃ citrakūṭasya taṃ yayuḥ // RamS_2,50.4 //",
    "GE09ram_02su:2975": "tataḥ samprasthitaḥ kāle rāmaḥ saumitriṇā saha /",
    "GE09ram_02su:2976": "sītāṃ kamalapattrākṣīm idaṃ vacanam abravīt // RamS_2,50.5 //",
    "GE09ram_02su:2977": "ādīptān iva vaidehi sarvataḥ puṣpitān nagān /",
    "GE09ram_02su:2978": "svaiḥ puṣpaiḥ kiṃśukān paśya mālinaḥ śiśirātyaye // RamS_2,50.6 //",
    "GE09ram_02su:2979": "paśya bhallātakān phullān narair anupasevitān /",
    "GE09ram_02su:2980": "phalapattrair avanatān nūnaṃ śakṣyāmi jīvitum // RamS_2,50.7 //",
    "GE09ram_02su:2981": "paśya droṇapramāṇāni lambamānāni lakṣmaṇa /",
    "GE09ram_02su:2982": "madhūni madhukārībhiḥ saṃbhṛtāni nage nage // RamS_2,50.8 //",
    "GE09ram_02su:2983": "eṣa krośati natyūhas taṃ śikhī pratikūjati /",
    "GE09ram_02su:2984": "ramaṇīye vanoddeśe puṣpasaṃstarasaṃkaṭe // RamS_2,50.9 //",
    "GE09ram_02su:2985": "mātaṃgayūthānusṛtaṃ pakṣisaṃghānunāditam /",
    "GE09ram_02su:2986": "citrakūṭam imaṃ paśya pravṛddhaśikharaṃ girim // RamS_2,50.10 //",
    "GE09ram_02su:2987": "tatas tau pādacāreṇa gacchantau saha sītayā /",
    "GE09ram_02su:2988": "ramyam āsedatuḥ śailaṃ citrakūṭaṃ manoramam // RamS_2,50.11 //",
    "GE09ram_02su:2989": "taṃ tu parvatam āsādya nānāpakṣigaṇāyutam /",
    "GE09ram_02su:2990": "ayaṃ vāso bhavet tāvad atra saumya ramemahi // RamS_2,50.12 //",
    "GE09ram_02su:2991": "lakṣmaṇānaya dārūṇi dṛḍhāni ca varāṇi ca /",
    "GE09ram_02su:2992": "kuruṣvāvasathaṃ saumya vāse me 'bhirataṃ manaḥ // RamS_2,50.13 //",
    "GE09ram_02su:2993": "tasya tadvacanaṃ śrutvā saumitrir vividhān drumān /",
    "GE09ram_02su:2994": "ājahāra tataś cakre parṇaśālām ariṃdamaḥ // RamS_2,50.14 //",
    "GE09ram_02su:2995": "śuśrūṣamāṇam ekāgram idaṃ vacanam abravīt /",
    "GE09ram_02su:2996": "aiṇeyaṃ māṃsam āhṛtya śālāṃ yakṣyāmahe vayam // RamS_2,50.15 //",
    "GE09ram_02su:2997": "sa lakṣmaṇaḥ kṛṣṇamṛgaṃ hatvā medhyaṃ pratāpavān /",
    "GE09ram_02su:2998": "atha cikṣepa saumitriḥ samiddhe jātavedasi // RamS_2,50.16 //",
    "GE09ram_02su:2999": "taṃ tu pakvaṃ samājñāya niṣṭaptaṃ chinnaśoṇitam /",
    "GE09ram_02su:3000": "lakṣmaṇaḥ puruṣavyāghram atha rāghavam abravīt // RamS_2,50.17 //",
    "GE09ram_02su:3001": "ayaṃ kṛṣṇaḥ samāptāṅgaḥ śṛtaḥ kṛṣṇamṛgo yathā /",
    "GE09ram_02su:3002": "devatā devasaṃkāśa yajasva kuśalo hy asi // RamS_2,50.18 //",
    "GE09ram_02su:3003": "rāmaḥ snātvā tu niyato guṇavāñ japyakovidaḥ /",
    "GE09ram_02su:3004": "pāpasaṃśamanaṃ rāmaś cakāra balim uttamam // RamS_2,50.19 //",
    "GE09ram_02su:3005": "tāṃ vṛkṣaparṇacchadanāṃ manojñāṃ yathāpradeśaṃ sukṛtāṃ nivātām /",
    "GE09ram_02su:3006": "vāsāya sarve viviśuḥ sametāḥ sabhāṃ yathā devagaṇāḥ sudharmām //",
    "GE09ram_02su:3007": "anekanānāmṛgapakṣisaṃkule vicitrapuṣpastabakair drumair yute /",
    "GE09ram_02su:3008": "vanottame vyālamṛgānunādite tathā vijahruḥ susukhaṃ jitendriyāḥ //",
    "GE09ram_02su:3009": "suramyam āsādya tu citrakūṭaṃ nadīṃ ca tāṃ mālyavatīṃ sutīrthām /",
    "GE09ram_02su:3010": "nananda hṛṣṭo mṛgapakṣijuṣṭāṃ jahau ca duḥkhaṃ puravipravāsāt //",
    "GE09ram_02su:3011": "Rāmāyaṇa, Ayodhyākāṇḍa, 51",
    "GE09ram_02su:3012": "kathayitvā suduḥkhārtaḥ sumantreṇa ciraṃ saha /",
    "GE09ram_02su:3013": "rāme dakṣiṇakūlasthe jagāma svagṛhaṃ guhaḥ // RamS_2,51.1 //",
    "GE09ram_02su:3014": "anujñātaḥ sumantro 'tha yojayitvā hayottamān /",
    "GE09ram_02su:3015": "ayodhyām eva nagarīṃ prayayau gāḍhadurmanāḥ // RamS_2,51.2 //",
    "GE09ram_02su:3016": "sa vanāni sugandhīni saritaś ca sarāṃsi ca /",
    "GE09ram_02su:3017": "paśyann atiyayau śīghraṃ grāmāṇi nagarāṇi ca // RamS_2,51.3 //",
    "GE09ram_02su:3018": "tataḥ sāyāhnasamaye tṛtīye 'hani sārathiḥ /",
    "GE09ram_02su:3019": "ayodhyāṃ samanuprāpya nirānandāṃ dadarśa ha // RamS_2,51.4 //",
    "GE09ram_02su:3020": "sa śūnyām iva niḥśabdāṃ dṛṣṭvā paramadurmanāḥ /",
    "GE09ram_02su:3021": "sumantraś cintayāmāsa śokavegasamāhataḥ // RamS_2,51.5 //",
    "GE09ram_02su:3022": "kaccin na sagajā sāśvā sajanā sajanādhipā /",
    "GE09ram_02su:3023": "rāmasaṃtāpaduḥkhena dagdhā śokāgninā purī /",
    "GE09ram_02su:3024": "iti cintāparaḥ sūtas tvaritaḥ praviveśa ha // RamS_2,51.6 //*",
    "GE09ram_02su:3025": "sumantram abhiyāntaṃ taṃ śataśo 'tha sahasraśaḥ /",
    "GE09ram_02su:3026": "kva rāma iti pṛcchantaḥ sūtam abhyadravan narāḥ // RamS_2,51.7 //",
    "GE09ram_02su:3027": "teṣāṃ śaśaṃsa gaṅgāyām aham āpṛcchya rāghavam /",
    "GE09ram_02su:3028": "anujñāto nivṛtto 'smi dhārmikeṇa mahātmanā // RamS_2,51.8 //",
    "GE09ram_02su:3029": "te tīrṇā iti vijñāya bāṣpapūrṇamukhā janāḥ /",
    "GE09ram_02su:3030": "aho dhig iti niḥśvasya hā rāmeti ca cukruśuḥ // RamS_2,51.9 //",
    "GE09ram_02su:3031": "śuśrāva ca vacas teṣāṃ vṛndaṃ vṛndaṃ ca tiṣṭhatām /",
    "GE09ram_02su:3032": "hatāḥ sma khalu ye neha paśyāma iti rāghavam // RamS_2,51.10 //",
    "GE09ram_02su:3033": "dānayajñavivāheṣu samājeṣu mahatsu ca /",
    "GE09ram_02su:3034": "na drakṣyāmaḥ punar jātu dhārmikaṃ rāmam antarā // RamS_2,51.11 //",
    "GE09ram_02su:3035": "kiṃ samarthaṃ janasyāsya kiṃ priyaṃ kiṃ sukhāvaham /",
    "GE09ram_02su:3036": "iti rāmeṇa nagaraṃ pitṛvat paripālitam // RamS_2,51.12 //",
    "GE09ram_02su:3037": "vātāyanagatānāṃ ca strīṇām anvantarāpaṇam /",
    "GE09ram_02su:3038": "rāmaśokābhitaptānāṃ śuśrāva paridevanam // RamS_2,51.13 //",
    "GE09ram_02su:3039": "sa rājamārgamadhyena sumantraḥ pihitānanaḥ /",
    "GE09ram_02su:3040": "yatra rājā daśarathas tad evopayayau gṛham // RamS_2,51.14 //",
    "GE09ram_02su:3041": "so 'vatīrya rathāc chīghraṃ rājaveśma praviśya ca /",
    "GE09ram_02su:3042": "kakṣyāḥ saptābhicakrāma mahājanasamākulāḥ // RamS_2,51.15 //",
    "GE09ram_02su:3043": "tato daśarathastrīṇāṃ prāsādebhyas tatas tataḥ /",
    "GE09ram_02su:3044": "rāmaśokābhitaptānāṃ mandaṃ śuśrāva jalpitam // RamS_2,51.16 //",
    "GE09ram_02su:3045": "saha rāmeṇa niryāto vinā rāmam ihāgataḥ /",
    "GE09ram_02su:3046": "sūtaḥ kiṃ nāma kausalyāṃ śocantīṃ prativakṣyati // RamS_2,51.17 //",
    "GE09ram_02su:3047": "yathā ca manye durjīvam evaṃ na sukaraṃ dhruvam /",
    "GE09ram_02su:3048": "ācchidya putre niryāte kausalyā yatra jīvati // RamS_2,51.18 //",
    "GE09ram_02su:3049": "satyarūpaṃ tu tadvākyaṃ rājñaḥ strīṇāṃ niśāmayan /",
    "GE09ram_02su:3050": "pradīptam iva śokena viveśa sahasā gṛham // RamS_2,51.19 //",
    "GE09ram_02su:3051": "sa praviśyāṣṭamīṃ kakṣyāṃ rājānaṃ dīnam āturam /",
    "GE09ram_02su:3052": "putraśokaparidyūnam apaśyat pāṇḍure gṛhe // RamS_2,51.20 //",
    "GE09ram_02su:3053": "abhigamya tam āsīnaṃ narendram abhivādya ca /",
    "GE09ram_02su:3054": "sumantro rāmavacanaṃ yathoktaṃ pratyavedayat // RamS_2,51.21 //",
    "GE09ram_02su:3055": "sa tūṣṇīm eva tac chrutvā rājā vibhrāntacetanaḥ /",
    "GE09ram_02su:3056": "mūrchito nyapatad bhūmau rāmaśokābhipīḍitaḥ // RamS_2,51.22 //",
    "GE09ram_02su:3057": "tato 'ntaḥpuram āviddhaṃ mūrchite pṛthivīpatau /",
    "GE09ram_02su:3058": "uddhṛtya bāhū cukrośa nṛpatau patite kṣitau // RamS_2,51.23 //",
    "GE09ram_02su:3059": "sumitrayā tu sahitā kausalyā patitaṃ patim /",
    "GE09ram_02su:3060": "utthāpayāmāsa tadā vacanaṃ cedam abravīt // RamS_2,51.24 //",
    "GE09ram_02su:3061": "imaṃ tasya mahābhāga dūtaṃ duṣkarakāriṇaḥ /",
    "GE09ram_02su:3062": "vanavāsād anuprāptaṃ kasmān na pratibhāṣase // RamS_2,51.25 //",
    "GE09ram_02su:3063": "adyemam anayaṃ kṛtvā vyapatrapasi rāghava /",
    "GE09ram_02su:3064": "uttiṣṭha sukṛtaṃ te 'stu śoke na syāt sahāyatā // RamS_2,51.26 //",
    "GE09ram_02su:3065": "deva yasyā bhayād rāmaṃ nānupṛcchasi sārathim /",
    "GE09ram_02su:3066": "neha tiṣṭhati kaikeyī viśrabdhaṃ pratibhāṣyatām // RamS_2,51.27 //",
    "GE09ram_02su:3067": "sā tathoktvā mahārājaṃ kausalyā śokalālasā /",
    "GE09ram_02su:3068": "dharaṇyāṃ nipapātāśu bāṣpaviplutabhāṣiṇī // RamS_2,51.28 //",
    "GE09ram_02su:3069": "evaṃ vilapatīṃ dṛṣṭvā kausalyāṃ patitāṃ bhuvi /",
    "GE09ram_02su:3070": "patiṃ cāvekṣya tāḥ sarvāḥ sasvaraṃ ruruduḥ striyaḥ // RamS_2,51.29 //",
    "GE09ram_02su:3071": "tatas tam antaḥpuranādam utthitaṃ samīkṣya vṛddhās taruṇāś ca mānavāḥ /",
    "GE09ram_02su:3072": "striyaś ca sarvā ruruduḥ samantataḥ puraṃ tadāsīt punar eva saṃkulam //",
    "GE09ram_02su:3073": "Rāmāyaṇa, Ayodhyākāṇḍa, 52",
    "GE09ram_02su:3074": "pratyāśvasto yadā rājā mohāt pratyāgataḥ punaḥ /",
    "GE09ram_02su:3075": "athājuhāva taṃ sūtaṃ rāmavṛttāntakāraṇāt // RamS_2,52.1 //",
    "GE09ram_02su:3076": "vṛddhaṃ paramasaṃtaptaṃ navagraham iva dvipam /",
    "GE09ram_02su:3077": "viniḥśvasantaṃ dhyāyantam asvastham iva kuñjaram // RamS_2,52.2 //",
    "GE09ram_02su:3078": "rājā tu rajasā sūtaṃ dhvastāṅgaṃ samupasthitam /",
    "GE09ram_02su:3079": "aśrupūrṇamukhaṃ dīnam uvāca paramārtavat // RamS_2,52.3 //",
    "GE09ram_02su:3080": "kva nu vatsyati dharmātmā vṛkṣamūlam upāśritaḥ /",
    "GE09ram_02su:3081": "so 'tyantasukhitaḥ sūta kim aśiṣyati rāghavaḥ /",
    "GE09ram_02su:3082": "bhūmipālātmajo bhūmau śete katham anāthavat // RamS_2,52.4 //*",
    "GE09ram_02su:3083": "yaṃ yāntam anuyānti sma padātirathakuñjarāḥ /",
    "GE09ram_02su:3084": "sa vatsyati kathaṃ rāmo vijanaṃ vanam āśritaḥ // RamS_2,52.5 //",
    "GE09ram_02su:3085": "vyālair mṛgair ācaritaṃ kṛṣṇasarpaniṣevitam /",
    "GE09ram_02su:3086": "kathaṃ kumārau vaidehyā sārdhaṃ vanam upasthitau // RamS_2,52.6 //",
    "GE09ram_02su:3087": "sukumāryā tapasvinyā sumantra saha sītayā /",
    "GE09ram_02su:3088": "rājaputrau kathaṃ pādair avaruhya rathād gatau // RamS_2,52.7 //",
    "GE09ram_02su:3089": "siddhārthaḥ khalu sūta tvaṃ yena dṛṣṭau mamātmajau /",
    "GE09ram_02su:3090": "vanāntaṃ praviśantau tāv aśvināv iva mandaram // RamS_2,52.8 //",
    "GE09ram_02su:3091": "kim uvāca vaco rāmaḥ kim uvāca ca lakṣmaṇaḥ /",
    "GE09ram_02su:3092": "sumantra vanam āsādya kim uvāca ca maithilī /",
    "GE09ram_02su:3093": "āsitaṃ śayitaṃ bhuktaṃ sūta rāmasya kīrtaya // RamS_2,52.9 //*",
    "GE09ram_02su:3094": "iti sūto narendreṇa coditaḥ sajjamānayā /",
    "GE09ram_02su:3095": "uvāca vācā rājānaṃ sabāṣpaparirabdhayā // RamS_2,52.10 //",
    "GE09ram_02su:3096": "abravīn māṃ mahārāja dharmam evānupālayan /",
    "GE09ram_02su:3097": "añjaliṃ rāghavaḥ kṛtvā śirasābhipraṇamya ca // RamS_2,52.11 //",
    "GE09ram_02su:3098": "sūta madvacanāt tasya tātasya viditātmanaḥ /",
    "GE09ram_02su:3099": "śirasā vandanīyasya vandyau pādau mahātmanaḥ // RamS_2,52.12 //",
    "GE09ram_02su:3100": "sarvam antaḥpuraṃ vācyaṃ sūta madvacanāt tvayā /",
    "GE09ram_02su:3101": "ārogyam aviśeṣeṇa yathārhaṃ cābhivādanam // RamS_2,52.13 //",
    "GE09ram_02su:3102": "mātā ca mama kausalyā kuśalaṃ cābhivādanam /",
    "GE09ram_02su:3103": "devi devasya pādau ca devavat paripālaya // RamS_2,52.14 //",
    "GE09ram_02su:3104": "bharataḥ kuśalaṃ vācyo vācyo madvacanena ca /",
    "GE09ram_02su:3105": "sarvāsv eva yathānyāyaṃ vṛttiṃ vartasva mātṛṣu // RamS_2,52.15 //",
    "GE09ram_02su:3106": "vaktavyaś ca mahābāhur ikṣvākukulanandanaḥ /",
    "GE09ram_02su:3107": "pitaraṃ yauvarājyastho rājyastham anupālaya // RamS_2,52.16 //",
    "GE09ram_02su:3108": "ity evaṃ māṃ mahārāja bruvann eva mahāyaśāḥ /",
    "GE09ram_02su:3109": "rāmo rājīvatāmrākṣo bhṛśam aśrūṇy avartayat // RamS_2,52.17 //",
    "GE09ram_02su:3110": "lakṣmaṇas tu susaṃkruddho niḥśvasan vākyam abravīt /",
    "GE09ram_02su:3111": "kenāyam aparādhena rājaputro vivāsitaḥ // RamS_2,52.18 //",
    "GE09ram_02su:3112": "yadi pravrājito rāmo lobhakāraṇakāritam /",
    "GE09ram_02su:3113": "varadānanimittaṃ vā sarvathā duṣkṛtaṃ kṛtam /",
    "GE09ram_02su:3114": "rāmasya tu parityāge na hetum upalakṣaye // RamS_2,52.19 //*",
    "GE09ram_02su:3115": "asamīkṣya samārabdhaṃ viruddhaṃ buddhilāghavāt /",
    "GE09ram_02su:3116": "janayiṣyati saṃkrośaṃ rāghavasya vivāsanam // RamS_2,52.20 //",
    "GE09ram_02su:3117": "ahaṃ tāvan mahārāje pitṛtvaṃ nopalakṣaye /",
    "GE09ram_02su:3118": "bhrātā bhartā ca bandhuś ca pitā ca mama rāghavaḥ // RamS_2,52.21 //",
    "GE09ram_02su:3119": "sarvalokapriyaṃ tyaktvā sarvalokahite ratam /",
    "GE09ram_02su:3120": "sarvaloko 'nurajyeta kathaṃ tvānena karmaṇā // RamS_2,52.22 //",
    "GE09ram_02su:3121": "jānakī tu mahārāja niḥśvasantī tapasvinī /",
    "GE09ram_02su:3122": "bhūtopahatacitteva viṣṭhitā vismṛtā sthitā // RamS_2,52.23 //",
    "GE09ram_02su:3123": "adṛṣṭapūrvavyasanā rājaputrī yaśasvinī /",
    "GE09ram_02su:3124": "tena duḥkhena rudatī naiva māṃ kiṃcid abravīt // RamS_2,52.24 //",
    "GE09ram_02su:3125": "udvīkṣamāṇā bhartāraṃ mukhena pariśuṣyatā /",
    "GE09ram_02su:3126": "mumoca sahasā bāṣpaṃ māṃ prayāntam udīkṣya sā // RamS_2,52.25 //",
    "GE09ram_02su:3127": "tathaiva rāmo 'śrumukhaḥ kṛtāñjaliḥ sthito 'bhaval lakṣmaṇabāhupālitaḥ /",
    "GE09ram_02su:3128": "tathaiva sītā rudatī tapasvinī nirīkṣate rājarathaṃ tathaiva mām //",
    "GE09ram_02su:3129": "Rāmāyaṇa, Ayodhyākāṇḍa, 53",
    "GE09ram_02su:3130": "mama tv aśvā nivṛttasya na prāvartanta vartmani /",
    "GE09ram_02su:3131": "uṣṇam aśru vimuñcanto rāme samprasthite vanam // RamS_2,53.1 //",
    "GE09ram_02su:3132": "ubhābhyāṃ rājaputrābhyām atha kṛtvāham añjalim /",
    "GE09ram_02su:3133": "prasthito ratham āsthāya tad duḥkham api dhārayan // RamS_2,53.2 //",
    "GE09ram_02su:3134": "guhena sārdhaṃ tatraiva sthito 'smi divasān bahūn /",
    "GE09ram_02su:3135": "āśayā yadi māṃ rāmaḥ punaḥ śabdāpayed iti // RamS_2,53.3 //",
    "GE09ram_02su:3136": "viṣaye te mahārāja rāmavyasanakarśitāḥ /",
    "GE09ram_02su:3137": "api vṛkṣāḥ parimlānaḥ sapuṣpāṅkurakorakāḥ // RamS_2,53.4 //",
    "GE09ram_02su:3138": "na ca sarpanti sattvāni vyālā na prasaranti ca /",
    "GE09ram_02su:3139": "rāmaśokābhibhūtaṃ tan niṣkūjam abhavad vanam // RamS_2,53.5 //",
    "GE09ram_02su:3140": "līnapuṣkarapattrāś ca narendra kaluṣodakāḥ /",
    "GE09ram_02su:3141": "saṃtaptapadmāḥ padminyo līnamīnavihaṃgamāḥ // RamS_2,53.6 //",
    "GE09ram_02su:3142": "jalajāni ca puṣpāṇi mālyāni sthalajāni ca /",
    "GE09ram_02su:3143": "nādya bhānty alpagandhīni phalāni ca yathā puram // RamS_2,53.7 //",
    "GE09ram_02su:3144": "praviśantam ayodhyāṃ māṃ na kaścid abhinandati /",
    "GE09ram_02su:3145": "narā rāmam apaśyanto niḥśvasanti muhur muhuḥ // RamS_2,53.8 //",
    "GE09ram_02su:3146": "harmyair vimānaiḥ prāsādair avekṣya ratham āgatam /",
    "GE09ram_02su:3147": "hāhākārakṛtā nāryo rāmādarśanakarśitāḥ // RamS_2,53.9 //",
    "GE09ram_02su:3148": "āyatair vimalair netrair aśruvegapariplutaiḥ /",
    "GE09ram_02su:3149": "anyonyam abhivīkṣante vyaktam ārtatarāḥ striyaḥ // RamS_2,53.10 //",
    "GE09ram_02su:3150": "nāmitrāṇāṃ na mitrāṇām udāsīnajanasya ca /",
    "GE09ram_02su:3151": "aham ārtatayā kaṃcid viśeṣaṃ nopalakṣaye // RamS_2,53.11 //",
    "GE09ram_02su:3152": "aprahṛṣṭamanuṣyā ca dīnanāgaturaṃgamā /",
    "GE09ram_02su:3153": "ārtasvaraparimlānā viniḥśvasitaniḥsvanā // RamS_2,53.12 //",
    "GE09ram_02su:3154": "nirānandā mahārāja rāmapravrājanāturā /",
    "GE09ram_02su:3155": "kausalyā putrahīneva ayodhyā pratibhāti mā // RamS_2,53.13 //",
    "GE09ram_02su:3156": "sūtasya vacanaṃ śrutvā vācā paramadīnayā /",
    "GE09ram_02su:3157": "bāṣpopahatayā rājā taṃ sūtam idam abravīt // RamS_2,53.14 //",
    "GE09ram_02su:3158": "kaikeyyā viniyuktena pāpābhijanabhāvayā /",
    "GE09ram_02su:3159": "mayā na mantrakuśalair vṛddhaiḥ saha samarthitam // RamS_2,53.15 //",
    "GE09ram_02su:3160": "na suhṛdbhir na cāmātyair mantrayitvā na naigamaiḥ /",
    "GE09ram_02su:3161": "mayāyam arthaḥ sammohāt strīhetoḥ sahasā kṛtaḥ // RamS_2,53.16 //",
    "GE09ram_02su:3162": "bhavitavyatayā nūnam idaṃ vā vyasanaṃ mahat /",
    "GE09ram_02su:3163": "kulasyāsya vināśāya prāptaṃ sūta yadṛcchayā // RamS_2,53.17 //",
    "GE09ram_02su:3164": "sūta yady asti te kiṃcin mayāpi sukṛtaṃ kṛtam /",
    "GE09ram_02su:3165": "tvaṃ prāpayāśu māṃ rāmaṃ prāṇāḥ saṃtvarayanti mām // RamS_2,53.18 //",
    "GE09ram_02su:3166": "yad yad yāpi mamaivājñā nivartayatu rāghavam /",
    "GE09ram_02su:3167": "na śakṣyāmi vinā rāmaṃ muhūrtam api jīvitum // RamS_2,53.19 //",
    "GE09ram_02su:3168": "atha vāpi mahābāhur gato dūraṃ bhaviṣyati /",
    "GE09ram_02su:3169": "mām eva ratham āropya śīghraṃ rāmāya darśaya // RamS_2,53.20 //",
    "GE09ram_02su:3170": "vṛttadaṃṣṭro maheṣvāsaḥ kvāsau lakṣmaṇapūrvajaḥ /",
    "GE09ram_02su:3171": "yadi jīvāmi sādhv enaṃ paśyeyaṃ saha sītayā // RamS_2,53.21 //",
    "GE09ram_02su:3172": "lohitākṣaṃ mahābāhum āmuktamaṇikuṇḍalam /",
    "GE09ram_02su:3173": "rāmaṃ yadi na paśyāmi gamiṣyāmi yamakṣayam // RamS_2,53.22 //",
    "GE09ram_02su:3174": "ato nu kiṃ duḥkhataraṃ yo 'ham ikṣvākunandanam /",
    "GE09ram_02su:3175": "imām avasthām āpanno neha paśyāmi rāghavam // RamS_2,53.23 //",
    "GE09ram_02su:3176": "hā rāma rāmānuja hā hā vaidehi tapasvini /",
    "GE09ram_02su:3177": "na māṃ jānīta duḥkhena mriyamāṇam anāthavat /",
    "GE09ram_02su:3178": "dustaro jīvatā devi mayāyaṃ śokasāgaraḥ // RamS_2,53.24 //*",
    "GE09ram_02su:3179": "aśobhanaṃ yo 'ham ihādya rāghavaṃ didṛkṣamāṇo na labhe salakṣmaṇam /",
    "GE09ram_02su:3180": "itīva rājā vilapan mahāyaśāḥ papāta tūrṇaṃ śayane sa mūrchitaḥ //",
    "GE09ram_02su:3181": "iti vilapati pārthive pranaṣṭe karuṇataraṃ dviguṇaṃ ca rāmahetoḥ /",
    "GE09ram_02su:3182": "vacanam anuniśamya tasya devī bhayam agamat punar eva rāmamātā //",
    "GE09ram_02su:3183": "Rāmāyaṇa, Ayodhyākāṇḍa, 54",
    "GE09ram_02su:3184": "tato bhūtopasṛṣṭeva vepamānā punaḥ punaḥ /",
    "GE09ram_02su:3185": "dharaṇyāṃ gatasattveva kausalyā sūtam abravīt // RamS_2,54.1 //",
    "GE09ram_02su:3186": "naya māṃ yatra kākutsthaḥ sītā yatra ca lakṣmaṇaḥ /",
    "GE09ram_02su:3187": "tān vinā kṣaṇam apy atra jīvituṃ notsahe hy aham // RamS_2,54.2 //",
    "GE09ram_02su:3188": "nivartaya rathaṃ śīghraṃ daṇḍakān naya mām api /",
    "GE09ram_02su:3189": "atha tān nānugacchāmi gamiṣyāmi yamakṣayam // RamS_2,54.3 //",
    "GE09ram_02su:3190": "bāṣpavegopahatayā sa vācā sajjamānayā /",
    "GE09ram_02su:3191": "idam āśvāsayan devīṃ sūtaḥ prāñjalir abravīt // RamS_2,54.4 //",
    "GE09ram_02su:3192": "tyaja śokaṃ ca mohaṃ ca sambhramaṃ duḥkhajaṃ tathā /",
    "GE09ram_02su:3193": "vyavadhūya ca saṃtāpaṃ vane vatsyati rāghavaḥ // RamS_2,54.5 //",
    "GE09ram_02su:3194": "lakṣmaṇaś cāpi rāmasya pādau paricaran vane /",
    "GE09ram_02su:3195": "ārādhayati dharmajñaḥ paralokaṃ jitendriyaḥ // RamS_2,54.6 //",
    "GE09ram_02su:3196": "vijane 'pi vane sītā vāsaṃ prāpya gṛheṣv iva /",
    "GE09ram_02su:3197": "visrambhaṃ labhate 'bhītā rāme saṃnyastamānasā // RamS_2,54.7 //",
    "GE09ram_02su:3198": "nāsyā dainyaṃ kṛtaṃ kiṃcit susūkṣmam api lakṣaye /",
    "GE09ram_02su:3199": "uciteva pravāsānāṃ vaidehī pratibhāti mā // RamS_2,54.8 //",
    "GE09ram_02su:3200": "nagaropavanaṃ gatvā yathā sma ramate purā /",
    "GE09ram_02su:3201": "tathaiva ramate sītā nirjaneṣu vaneṣv api // RamS_2,54.9 //",
    "GE09ram_02su:3202": "bāleva ramate sītā bālacandranibhānanā /",
    "GE09ram_02su:3203": "rāmā rāme hy adhīnātmā vijane 'pi vane satī // RamS_2,54.10 //",
    "GE09ram_02su:3204": "tadgataṃ hṛdayaṃ hy asyās tadadhīnaṃ ca jīvitam /",
    "GE09ram_02su:3205": "ayodhyāpi bhavet tasyā rāmahīnā tathā vanam // RamS_2,54.11 //",
    "GE09ram_02su:3206": "pathi pṛcchati vaidehī grāmāṃś ca nagarāṇi ca /",
    "GE09ram_02su:3207": "gatiṃ dṛṣṭvā nadīnāṃ ca pādapān vividhān api // RamS_2,54.12 //",
    "GE09ram_02su:3208": "adhvanā vātavegena sambhrameṇātapena ca /",
    "GE09ram_02su:3209": "na hi gacchati vaidehyāś candrāṃśusadṛśī prabhā // RamS_2,54.13 //",
    "GE09ram_02su:3210": "sadṛśaṃ śatapattrasya pūrṇacandropamaprabham /",
    "GE09ram_02su:3211": "vadanaṃ tadvadānyāyā vaidehyā na vikampate // RamS_2,54.14 //",
    "GE09ram_02su:3212": "alaktarasaraktābhāv alaktarasavarjitau /",
    "GE09ram_02su:3213": "adyāpi caraṇau tasyāḥ padmakośasamaprabhau // RamS_2,54.15 //",
    "GE09ram_02su:3214": "nūpurodghuṣṭaheleva khelaṃ gacchati bhāminī /",
    "GE09ram_02su:3215": "idānīm api vaidehī tadrāgā nyastabhūṣaṇā // RamS_2,54.16 //",
    "GE09ram_02su:3216": "gajaṃ vā vīkṣya siṃhaṃ vā vyāghraṃ vā vanam āśritā /",
    "GE09ram_02su:3217": "nāhārayati saṃtrāsaṃ bāhū rāmasya saṃśritā // RamS_2,54.17 //",
    "GE09ram_02su:3218": "na śocyās te na cātmā te śocyo nāpi janādhipaḥ /",
    "GE09ram_02su:3219": "idaṃ hi caritaṃ loke pratiṣṭhāsyati śāśvatam // RamS_2,54.18 //",
    "GE09ram_02su:3220": "vidhūya śokaṃ parihṛṣṭamānasā maharṣiyāte pathi suvyavasthitāḥ /",
    "GE09ram_02su:3221": "vane ratā vanyaphalāśanāḥ pituḥ śubhāṃ pratijñāṃ paripālayanti te //",
    "GE09ram_02su:3222": "tathāpi sūtena suyuktavādinā nivāryamāṇā sutaśokakarśitā /",
    "GE09ram_02su:3223": "na caiva devī virarāma kūjitāt priyeti putreti ca rāghaveti ca //",
    "GE09ram_02su:3224": "Rāmāyaṇa, Ayodhyākāṇḍa, 55",
    "GE09ram_02su:3225": "vanaṃ gate dharmapare rāme ramayatāṃ vare /",
    "GE09ram_02su:3226": "kausalyā rudatī svārtā bhartāram idam abravīt // RamS_2,55.1 //",
    "GE09ram_02su:3227": "yadyapi triṣu lokeṣu prathitaṃ te mahad yaśaḥ /",
    "GE09ram_02su:3228": "sānukrośo vadānyaś ca priyavādī ca rāghavaḥ // RamS_2,55.2 //",
    "GE09ram_02su:3229": "kathaṃ naravaraśreṣṭha putrau tau saha sītayā /",
    "GE09ram_02su:3230": "duḥkhitau sukhasaṃvṛddhau vane duḥkhaṃ sahiṣyataḥ // RamS_2,55.3 //",
    "GE09ram_02su:3231": "sā nūnaṃ taruṇī śyāmā sukumārī sukhocitā /",
    "GE09ram_02su:3232": "katham uṣṇaṃ ca śītaṃ ca maithilī prasahiṣyate // RamS_2,55.4 //",
    "GE09ram_02su:3233": "bhuktvāśanaṃ viśālākṣī sūpadaṃśānvitaṃ śubham /",
    "GE09ram_02su:3234": "vanyaṃ naivāram āhāraṃ kathaṃ sītopabhokṣyate // RamS_2,55.5 //",
    "GE09ram_02su:3235": "gītavāditranirghoṣaṃ śrutvā śubham aninditā /",
    "GE09ram_02su:3236": "kathaṃ kravyādasiṃhānāṃ śabdaṃ śroṣyaty aśobhanam // RamS_2,55.6 //",
    "GE09ram_02su:3237": "mahendradhvajasaṃkāśaḥ kva nu śete mahābhujaḥ /",
    "GE09ram_02su:3238": "bhujaṃ parighasaṃkāśam upadhāya mahābalaḥ // RamS_2,55.7 //",
    "GE09ram_02su:3239": "padmavarṇaṃ sukeśāntaṃ padmaniḥśvāsam uttamam /",
    "GE09ram_02su:3240": "kadā drakṣyāmi rāmasya vadanaṃ puṣkarekṣaṇam // RamS_2,55.8 //",
    "GE09ram_02su:3241": "vajrasāramayaṃ nūnaṃ hṛdayaṃ me na saṃśayaḥ /",
    "GE09ram_02su:3242": "apaśyantyā na taṃ yad vai phalatīdaṃ sahasradhā // RamS_2,55.9 //",
    "GE09ram_02su:3243": "yadi pañcadaśe varṣe rāghavaḥ punar eṣyati /",
    "GE09ram_02su:3244": "jahyād rājyaṃ ca kośaṃ ca bharatenopabhokṣyate // RamS_2,55.10 //",
    "GE09ram_02su:3245": "evaṃ kanīyasā bhrātrā bhuktaṃ rājyaṃ viśāṃ pate /",
    "GE09ram_02su:3246": "bhrātā jyeṣṭho variṣṭhaś ca kimarthaṃ nāvamaṃsyate // RamS_2,55.11 //",
    "GE09ram_02su:3247": "na pareṇāhṛtaṃ bhakṣyaṃ vyāghraḥ khāditum icchati /",
    "GE09ram_02su:3248": "evam eva naravyāghraḥ paralīḍhaṃ na maṃsyate // RamS_2,55.12 //",
    "GE09ram_02su:3249": "havir ājyaṃ puroḍāśāḥ kuśā yūpāś ca khādirāḥ /",
    "GE09ram_02su:3250": "naitāni yātayāmāni kurvanti punar adhvare // RamS_2,55.13 //",
    "GE09ram_02su:3251": "tathā hy āttam idaṃ rājyaṃ hṛtasārāṃ surām iva /",
    "GE09ram_02su:3252": "nābhimantum alaṃ rāmo naṣṭasomam ivādhvaram // RamS_2,55.14 //",
    "GE09ram_02su:3253": "naivaṃvidham asatkāraṃ rāghavo marṣayiṣyati /",
    "GE09ram_02su:3254": "balavān iva śārdūlo vāladher abhimarśanam // RamS_2,55.15 //",
    "GE09ram_02su:3255": "sa tādṛśaḥ siṃhabalo vṛṣabhākṣo nararṣabhaḥ /",
    "GE09ram_02su:3256": "svayam eva hataḥ pitrā jalajenātmajo yathā // RamS_2,55.16 //",
    "GE09ram_02su:3257": "dvijātidharmaḥ śāstradṛṣṭaḥ sanātanaḥ /",
    "GE09ram_02su:3258": "yadi te dharmanirate tvayā putre vivāsite // RamS_2,55.17 //",
    "GE09ram_02su:3259": "gatir ekā patir nāryā dvitīyā gatir ātmajaḥ /",
    "GE09ram_02su:3260": "tṛtīyā jñātayo rājaṃś caturthī neha vidyate // RamS_2,55.18 //",
    "GE09ram_02su:3261": "tatra tvaṃ caiva me nāsti rāmaś ca vanam āśritaḥ /",
    "GE09ram_02su:3262": "na vanaṃ gantum icchāmi sarvathā hi hatā tvayā // RamS_2,55.19 //",
    "GE09ram_02su:3263": "hataṃ tvayā rājyam idaṃ sarāṣṭraṃ hatas tathātmā saha mantribhiś ca /",
    "GE09ram_02su:3264": "hatā saputrāsmi hatāś ca paurāḥ sutaś ca bhāryā ca tava prahṛṣṭau //",
    "GE09ram_02su:3265": "imāṃ giraṃ dāruṇaśabdasaṃśritāṃ niśamya rājāpi mumoha duḥkhitaḥ /",
    "GE09ram_02su:3266": "tataḥ sa śokaṃ praviveśa pārthivaḥ svaduṣkṛtaṃ cāpi punas tadāsmarat //",
    "GE09ram_02su:3267": "Rāmāyaṇa, Ayodhyākāṇḍa, 56",
    "GE09ram_02su:3268": "evaṃ tu kruddhayā rājā rāmamātrā saśokayā /",
    "GE09ram_02su:3269": "śrāvitaḥ paruṣaṃ vākyaṃ cintayāmāsa duḥkhitaḥ // RamS_2,56.1 //",
    "GE09ram_02su:3270": "tasya cintayamānasya pratyabhāt karma duṣkṛtam /",
    "GE09ram_02su:3271": "yad anena kṛtaṃ pūrvam ajñānāc chabdavedhinā // RamS_2,56.2 //",
    "GE09ram_02su:3272": "amanās tena śokena rāmaśokena ca prabhuḥ /",
    "GE09ram_02su:3273": "dahyamānas tu śokābhyāṃ kausalyām āha bhūpatiḥ // RamS_2,56.3 //",
    "GE09ram_02su:3274": "prasādaye tvāṃ kausalye racito 'yaṃ mayāñjaliḥ /",
    "GE09ram_02su:3275": "vatsalā cānṛśaṃsā ca tvaṃ hi nityaṃ pareṣv api // RamS_2,56.4 //",
    "GE09ram_02su:3276": "bhartā tu khalu nārīṇāṃ guṇavān nirguṇo 'pi vā /",
    "GE09ram_02su:3277": "dharmaṃ vimṛśamānānāṃ pratyakṣaṃ devi daivatam // RamS_2,56.5 //",
    "GE09ram_02su:3278": "sā tvaṃ dharmaparā nityaṃ dṛṣṭalokaparāvarā /",
    "GE09ram_02su:3279": "nārhase vipriyaṃ vaktuṃ duḥkhitāpi suduḥkhitam // RamS_2,56.6 //",
    "GE09ram_02su:3280": "tad vākyaṃ karuṇaṃ rājñaḥ śrutvā dīnasya bhāṣitam /",
    "GE09ram_02su:3281": "kausalyā vyasṛjad bāṣpaṃ praṇālīva navodakam // RamS_2,56.7 //",
    "GE09ram_02su:3282": "sa mūrdhni baddhvā rudatī rājñaḥ padmam ivāñjalim /",
    "GE09ram_02su:3283": "sambhramād abravīt trastā tvaramāṇākṣaraṃ vacaḥ // RamS_2,56.8 //",
    "GE09ram_02su:3284": "prasīda śirasā yāce bhūmau nipatitāsmi te /",
    "GE09ram_02su:3285": "yācitāsmi hatā deva hantavyāhaṃ na hi tvayā // RamS_2,56.9 //",
    "GE09ram_02su:3286": "naiṣā hi sā strī bhavati ślāghanīyena dhīmatā /",
    "GE09ram_02su:3287": "ubhayor lokayor vīra patyā yā saṃprasādyate // RamS_2,56.10 //",
    "GE09ram_02su:3288": "jānāmi dharmaṃ dharmajña tvāṃ jāne satyavādinam /",
    "GE09ram_02su:3289": "putraśokārtayā tat tu mayā kim api bhāṣitam // RamS_2,56.11 //",
    "GE09ram_02su:3290": "śoko nāśayate dhairyaṃ śoko nāśayate śrutam /",
    "GE09ram_02su:3291": "śoko nāśayate sarvaṃ nāsti śokasamo ripuḥ // RamS_2,56.12 //",
    "GE09ram_02su:3292": "śayam āpatitaḥ soḍhuṃ praharo ripuhastataḥ /",
    "GE09ram_02su:3293": "soḍhum āpatitaḥ śokaḥ susūkṣmo 'pi na śakyate // RamS_2,56.13 //",
    "GE09ram_02su:3294": "vanavāsāya rāmasya pañcarātro 'dya gaṇyate /",
    "GE09ram_02su:3295": "yaḥ śokahataharṣāyāḥ pañcavarṣopamo mama // RamS_2,56.14 //",
    "GE09ram_02su:3296": "taṃ hi cintayamānāyāḥ śoko 'yaṃ hṛdi vardhate /",
    "GE09ram_02su:3297": "adīnām iva vegena samudrasalilaṃ mahat // RamS_2,56.15 //",
    "GE09ram_02su:3298": "evaṃ hi kathayantyās tu kausalyāyāḥ śubhaṃ vacaḥ /",
    "GE09ram_02su:3299": "mandaraśmir abhūt suryo rajanī cābhyavartata // RamS_2,56.16 //",
    "GE09ram_02su:3300": "atha prahlādito vākyair devyā kausalyayā nṛpaḥ /",
    "GE09ram_02su:3301": "śokena ca samākrānto nidrāyā vaśam eyivān // RamS_2,56.17 //",
    "GE09ram_02su:3302": "Rāmāyaṇa, Ayodhyākāṇḍa, 57",
    "GE09ram_02su:3303": "pratibuddho muhūrtena śokopahatacetanaḥ /",
    "GE09ram_02su:3304": "atha rājā daśarathaḥ sa cintām abhyapadyata // RamS_2,57.1 //",
    "GE09ram_02su:3305": "rāmalakṣmaṇayoś caiva vivāsād vāsavopamam /",
    "GE09ram_02su:3306": "āviveśopasargas taṃ tamaḥ sūryam ivāsuram // RamS_2,57.2 //",
    "GE09ram_02su:3307": "sa rājā rajanīṃ ṣaṣṭhīṃ rāme pravrajite vanam /",
    "GE09ram_02su:3308": "ardharātre daśarathaḥ saṃsmaran duṣkṛtaṃ kṛtam /",
    "GE09ram_02su:3309": "kausalyāṃ putraśokārtām idaṃ vacanam abravīt // RamS_2,57.3 //*",
    "GE09ram_02su:3310": "yad ācarati kalyāṇi śubhaṃ vā yadi vāśubham /",
    "GE09ram_02su:3311": "tad eva labhate bhadre kartā karmajam ātmanaḥ // RamS_2,57.4 //",
    "GE09ram_02su:3312": "gurulāghavam arthānām ārambhe karmaṇāṃ phalam /",
    "GE09ram_02su:3313": "doṣaṃ vā yo na jānāti sa bāla iti hocyate // RamS_2,57.5 //",
    "GE09ram_02su:3314": "kaścid āmravaṇaṃ chittvā palāśāṃś ca niṣiñcati /",
    "GE09ram_02su:3315": "puṣpaṃ dṛṣṭvā phale gṛdhnuḥ sa śocati phalāgame // RamS_2,57.6 //",
    "GE09ram_02su:3316": "so 'ham āmravaṇaṃ chittvā palāśāṃś ca nyaṣecayam /",
    "GE09ram_02su:3317": "rāmaṃ phalāgame tyaktvā paścāc chocāmi durmatiḥ // RamS_2,57.7 //",
    "GE09ram_02su:3318": "labdhaśabdena kausalye kumāreṇa dhanuṣmatā /",
    "GE09ram_02su:3319": "kumāraḥ śabdavedhīti mayā pāpam idaṃ kṛtam /",
    "GE09ram_02su:3320": "tad idaṃ me 'nusaṃprāptaṃ devi duḥkhaṃ svayaṃ kṛtam // RamS_2,57.8 //*",
    "GE09ram_02su:3321": "sammohād iha bālena yathā syād bhakṣitaṃ viṣam /",
    "GE09ram_02su:3322": "evaṃ mamāpy avijñātaṃ śabdavedhyamayaṃ phalam // RamS_2,57.9 //",
    "GE09ram_02su:3323": "devy anūḍhā tvam abhavo yuvarājo bhavāmy aham /",
    "GE09ram_02su:3324": "tataḥ prāvṛḍ anuprāptā madakāmavivardhinī // RamS_2,57.10 //",
    "GE09ram_02su:3325": "upāsya hi rasān bhaumāṃs taptvā ca jagad aṃśubhiḥ /",
    "GE09ram_02su:3326": "paretācaritāṃ bhīmāṃ ravir āviśate diśam // RamS_2,57.11 //",
    "GE09ram_02su:3327": "uṣṇam antardadhe sadyaḥ snigdhā dadṛśire ghanāḥ /",
    "GE09ram_02su:3328": "tato jahṛṣire sarve bhekasāraṅgabarhiṇaḥ // RamS_2,57.12 //",
    "GE09ram_02su:3329": "patitenāmbhasā channaḥ patamānena cāsakṛt /",
    "GE09ram_02su:3330": "ābabhau mattasāraṅgas toyarāśir ivācalaḥ // RamS_2,57.13 //",
    "GE09ram_02su:3331": "tasminn atisukhe kāle dhanuṣmān iṣumān rathī /",
    "GE09ram_02su:3332": "vyāyāmakṛtasaṃkalpaḥ sarayūm anvagāṃ nadīm // RamS_2,57.14 //",
    "GE09ram_02su:3333": "nipāne mahiṣaṃ rātrau gajaṃ vābhyāgataṃ nadīm /",
    "GE09ram_02su:3334": "anyaṃ vā śvāpadaṃ kaṃcij jighāṃsur ajitendriyaḥ // RamS_2,57.15 //",
    "GE09ram_02su:3335": "athāndhakāre tv aśrauṣaṃ jale kumbhasya pūryataḥ /",
    "GE09ram_02su:3336": "acakṣur viṣaye ghoṣaṃ vāraṇasyeva nardataḥ // RamS_2,57.16 //",
    "GE09ram_02su:3337": "tato 'haṃ śaram uddhṛtya dīptam āśīviṣopamam /",
    "GE09ram_02su:3338": "amuñcaṃ niśitaṃ bāṇam aham āśīviṣopamam // RamS_2,57.17 //",
    "GE09ram_02su:3339": "tatra vāg uṣasi vyaktā prādurāsīd vanaukasaḥ /",
    "GE09ram_02su:3340": "hā heti patatas toye vāg abhūt tatra mānuṣī /",
    "GE09ram_02su:3341": "katham asmadvidhe śastraṃ nipatet tu tapasvini // RamS_2,57.18 //*",
    "GE09ram_02su:3342": "praviviktāṃ nadīṃ rātrāv udāhāro 'ham āgataḥ /",
    "GE09ram_02su:3343": "iṣuṇābhihataḥ kena kasya vā kiṃ kṛtaṃ mayā // RamS_2,57.19 //",
    "GE09ram_02su:3344": "ṛṣer hi nyastadaṇḍasya vane vanyena jīvataḥ /",
    "GE09ram_02su:3345": "kathaṃ nu śastreṇa vadho madvidhasya vidhīyate // RamS_2,57.20 //",
    "GE09ram_02su:3346": "jaṭābhāradharasyaiva valkalājinavāsasaḥ /",
    "GE09ram_02su:3347": "ko vadhena mamārthī syāt kiṃ vāsyāpakṛtaṃ mayā // RamS_2,57.21 //",
    "GE09ram_02su:3348": "evaṃ niṣphalam ārabdhaṃ kevalānarthasaṃhitam /",
    "GE09ram_02su:3349": "na kaścit sādhu manyeta yathaiva gurutalpagam // RamS_2,57.22 //",
    "GE09ram_02su:3350": "nemaṃ tathānuśocāmi jīvitakṣayam ātmanaḥ /",
    "GE09ram_02su:3351": "mātaraṃ pitaraṃ cobhāv anuśocāmi madvidhe // RamS_2,57.23 //",
    "GE09ram_02su:3352": "tad etan mithunaṃ vṛddhaṃ cirakālabhṛtaṃ mayā /",
    "GE09ram_02su:3353": "mayi pañcatvam āpanne kāṃ vṛttiṃ vartayiṣyati // RamS_2,57.24 //",
    "GE09ram_02su:3354": "vṛddhau ca mātāpitarāv ahaṃ caikeṣuṇā hataḥ /",
    "GE09ram_02su:3355": "kena sma nihatāḥ sarve subālenākṛtātmanā // RamS_2,57.25 //",
    "GE09ram_02su:3356": "tāṃ giraṃ karuṇāṃ śrutvā mama dharmānukāṅkṣiṇaḥ /",
    "GE09ram_02su:3357": "karābhyāṃ saśaraṃ cāpaṃ vyathitasyāpatad bhuvi // RamS_2,57.26 //",
    "GE09ram_02su:3358": "taṃ deśam aham āgamya dīnasattvaḥ sudurmanāḥ /",
    "GE09ram_02su:3359": "apaśyam iṣuṇā tīre sarayvās tāpasaṃ hatam // RamS_2,57.27 //",
    "GE09ram_02su:3360": "sa mām udvīkṣya netrābhyāṃ trastam asvasthacetasam /",
    "GE09ram_02su:3361": "ity uvāca vacaḥ krūraṃ didhakṣann iva tejasā // RamS_2,57.28 //",
    "GE09ram_02su:3362": "kiṃ tavāpakṛtaṃ rājan vane nivasatā mayā /",
    "GE09ram_02su:3363": "jihīrṣur ambho gurvarthaṃ yad ahaṃ tāḍitas tvayā // RamS_2,57.29 //",
    "GE09ram_02su:3364": "ekena khalu bāṇena marmaṇy abhihate mayi /",
    "GE09ram_02su:3365": "dvāv andhau nihatau vṛddhau mātā janayitā ca me // RamS_2,57.30 //",
    "GE09ram_02su:3366": "tau nūnaṃ durbalāv andhau matpratīkṣau pipāsitau /",
    "GE09ram_02su:3367": "ciram āśākṛtāṃ tṛṣṇāṃ kaṣṭāṃ saṃdhārayiṣyataḥ // RamS_2,57.31 //",
    "GE09ram_02su:3368": "na nūnaṃ tapaso vāsti phalayogaḥ śrutasya vā /",
    "GE09ram_02su:3369": "pitā yan māṃ na jānāti śayānaṃ patitaṃ bhuvi // RamS_2,57.32 //",
    "GE09ram_02su:3370": "jānann api ca kiṃ kuryād aśaktir aparikramaḥ /",
    "GE09ram_02su:3371": "bhidyamānam ivāśaktas trātum anyo nago nagam // RamS_2,57.33 //",
    "GE09ram_02su:3372": "pitus tvam eva me gatvā śīghram ācakṣva rāghava /",
    "GE09ram_02su:3373": "na tvām anudahet kruddho vanaṃ vahnir ivaidhitaḥ // RamS_2,57.34 //",
    "GE09ram_02su:3374": "iyam ekapadī rājan yato me pitur āśramaḥ /",
    "GE09ram_02su:3375": "taṃ prasādaya gatvā tvaṃ na tvāṃ sa kupitaḥ śapet // RamS_2,57.35 //",
    "GE09ram_02su:3376": "viśalyaṃ kuru māṃ rājan marma me niśitaḥ śaraḥ /",
    "GE09ram_02su:3377": "ruṇaddhi mṛdu sotsedhaṃ tīram amburayo yathā // RamS_2,57.36 //",
    "GE09ram_02su:3378": "na dvijātir ahaṃ rājan mā bhūt te manaso vyathā /",
    "GE09ram_02su:3379": "śūdrāyām asmi vaiśyena jāto janapadādhipa // RamS_2,57.37 //",
    "GE09ram_02su:3380": "itīva vadataḥ kṛcchrād bāṇābhihatamarmaṇaḥ /",
    "GE09ram_02su:3381": "tasya tv ānamyamānasya taṃ bāṇam aham uddharam // RamS_2,57.38 //",
    "GE09ram_02su:3382": "jalārdragātraṃ tu vilapya kṛcchrān marmavraṇaṃ saṃtatam ucchvasantam /",
    "GE09ram_02su:3383": "tataḥ sarayvāṃ tam ahaṃ śayānaṃ samīkṣya bhadre subhṛśaṃ viṣaṇṇaḥ //",
    "GE09ram_02su:3384": "Rāmāyaṇa, Ayodhyākāṇḍa, 58",
    "GE09ram_02su:3385": "tad ajñānān mahat pāpaṃ kṛtvā saṃkulitendriyaḥ /",
    "GE09ram_02su:3386": "ekas tv acintayaṃ buddhyā kathaṃ nu sukṛtaṃ bhavet // RamS_2,58.1 //",
    "GE09ram_02su:3387": "tatas taṃ ghaṭam ādāya pūrṇaṃ paramavāriṇā /",
    "GE09ram_02su:3388": "āśramaṃ tam ahaṃ prāpya yathākhyātapathaṃ gataḥ // RamS_2,58.2 //",
    "GE09ram_02su:3389": "tatrāhaṃ durbalāv andhau vṛddhāv apariṇāyakau /",
    "GE09ram_02su:3390": "apaśyaṃ tasya pitarau lūnapakṣāv iva dvijau // RamS_2,58.3 //",
    "GE09ram_02su:3391": "tannimittābhir āsīnau kathābhir aparikramau /",
    "GE09ram_02su:3392": "tām āśāṃ matkṛte hīnāv udāsīnāv anāthavat // RamS_2,58.4 //",
    "GE09ram_02su:3393": "padaśabdaṃ tu me śrutvā munir vākyam abhāṣata /",
    "GE09ram_02su:3394": "kiṃ cirāyasi me putra pānīyaṃ kṣipram ānaya // RamS_2,58.5 //",
    "GE09ram_02su:3395": "yannimittam idaṃ tāta salile krīḍitaṃ tvayā /",
    "GE09ram_02su:3396": "utkaṇṭhitā te māteyaṃ praviśa kṣipram āśramam // RamS_2,58.6 //",
    "GE09ram_02su:3397": "yad vyalīkaṃ kṛtaṃ putra mātrā te yadi vā mayā /",
    "GE09ram_02su:3398": "na tan manasi kartavyaṃ tvayā tāta tapasvinā // RamS_2,58.7 //",
    "GE09ram_02su:3399": "tvaṃ gatis tv agatīnāṃ ca cakṣus tvaṃ hīnacakṣuṣām /",
    "GE09ram_02su:3400": "samāsaktās tvayi prāṇāḥ kiṃcin nau nābhibhāṣase // RamS_2,58.8 //",
    "GE09ram_02su:3401": "munim avyaktayā vācā tam ahaṃ sajjamānayā /",
    "GE09ram_02su:3402": "hīnavyañjanayā prekṣya bhīto bhīta ivābruvam // RamS_2,58.9 //",
    "GE09ram_02su:3403": "manasaḥ karma ceṣṭābhir abhisaṃstabhya vāgbalam /",
    "GE09ram_02su:3404": "ācacakṣe tv ahaṃ tasmai putravyasanajaṃ bhayam // RamS_2,58.10 //",
    "GE09ram_02su:3405": "kṣatriyo 'haṃ daśaratho nāhaṃ putro mahātmanaḥ /",
    "GE09ram_02su:3406": "sajjanāvamataṃ duḥkham idaṃ prāptaṃ svakarmajam // RamS_2,58.11 //",
    "GE09ram_02su:3407": "bhagavaṃś cāpahasto 'haṃ sarayūtīram āgataḥ /",
    "GE09ram_02su:3408": "jighāṃsuḥ śvāpadaṃ kiṃcin nipāne vāgataṃ gajam // RamS_2,58.12 //",
    "GE09ram_02su:3409": "tatra śruto mayā śabdo jale kumbhasya pūryataḥ /",
    "GE09ram_02su:3410": "dvipo 'yam iti matvā hi bāṇenābhihato mayā // RamS_2,58.13 //",
    "GE09ram_02su:3411": "gatvā nadyās tatas tīram apaśyam iṣuṇā hṛdi /",
    "GE09ram_02su:3412": "vinirbhinnaṃ gataprāṇaṃ śayānaṃ bhuvi tāpasam // RamS_2,58.14 //",
    "GE09ram_02su:3413": "bhagavañ śabdam ālakṣya mayā gajajighāṃsunā /",
    "GE09ram_02su:3414": "visṛṣṭo 'mbhasi nārācas tena te nihataḥ sutaḥ // RamS_2,58.15 //",
    "GE09ram_02su:3415": "sa coddhṛtena bāṇena tatraiva svargam āsthitaḥ /",
    "GE09ram_02su:3416": "bhagavantāv ubhau śocann andhāv iti vilapya ca // RamS_2,58.16 //",
    "GE09ram_02su:3417": "ajñānād bhavataḥ putraḥ sahasābhihato mayā /",
    "GE09ram_02su:3418": "śeṣam evaṃgate yat syāt tat prasīdatu me muniḥ // RamS_2,58.17 //",
    "GE09ram_02su:3419": "sa tac chrutvā vacaḥ krūraṃ niḥśvasañ śokakarśitaḥ /",
    "GE09ram_02su:3420": "mām uvāca mahātejāḥ kṛtāñjalim upasthitam // RamS_2,58.18 //",
    "GE09ram_02su:3421": "yady etad aśubhaṃ karma na sma me kathayeḥ svayam /",
    "GE09ram_02su:3422": "phalen mūrdhā sma te rājan sadyaḥ śatasahasradhā // RamS_2,58.19 //",
    "GE09ram_02su:3423": "kṣatriyeṇa vadho rājan vānaprasthe viśeṣataḥ /",
    "GE09ram_02su:3424": "jñānapūrvaṃ kṛtaḥ sthānāc cyāvayed api vajriṇam // RamS_2,58.20 //",
    "GE09ram_02su:3425": "ajñānāddhi kṛtaṃ yasmād idaṃ tenaiva jīvasi /",
    "GE09ram_02su:3426": "api hy adya kulaṃ na syād rāghavāṇāṃ kuto bhavān // RamS_2,58.21 //",
    "GE09ram_02su:3427": "naya nau nṛpa taṃ deśam iti māṃ cābhyabhāṣata /",
    "GE09ram_02su:3428": "adya taṃ draṣṭum icchāvaḥ putraṃ paścimadarśanam // RamS_2,58.22 //",
    "GE09ram_02su:3429": "rudhireṇāvasitāṅgaṃ prakīrṇājinavāsasam /",
    "GE09ram_02su:3430": "śayānaṃ bhuvi niḥsaṃjñaṃ dharmarājavaśaṃ gatam // RamS_2,58.23 //",
    "GE09ram_02su:3431": "athāham ekas taṃ deśaṃ nītvā tau bhṛśaduḥkhitau /",
    "GE09ram_02su:3432": "asparśayam ahaṃ putraṃ taṃ muniṃ saha bhāryayā // RamS_2,58.24 //",
    "GE09ram_02su:3433": "tau putram ātmanaḥ spṛṣṭvā tam āsādya tapasvinau /",
    "GE09ram_02su:3434": "nipetatuḥ śarīre 'sya pitā cāsyedam abravīt // RamS_2,58.25 //",
    "GE09ram_02su:3435": "na nv ahaṃ te priyaḥ putra mātaraṃ paśya dhārmika /",
    "GE09ram_02su:3436": "kiṃ nu nāliṅgase putra sukumāra vaco vada // RamS_2,58.26 //",
    "GE09ram_02su:3437": "kasya vāpararātre 'haṃ śroṣyāmi hṛdayaṃgamam /",
    "GE09ram_02su:3438": "adhīyānasya madhuraṃ śāstraṃ vānyad viśeṣataḥ // RamS_2,58.27 //",
    "GE09ram_02su:3439": "ko māṃ saṃdhyām upāsyaiva snātvā hutahutāśanaḥ /",
    "GE09ram_02su:3440": "ślāghayiṣyaty upāsīnaḥ putraśokabhayārditam // RamS_2,58.28 //",
    "GE09ram_02su:3441": "kandamūlaphalaṃ hṛtvā ko māṃ priyam ivātithim /",
    "GE09ram_02su:3442": "bhojayiṣyaty akarmaṇyam apragraham anāyakam // RamS_2,58.29 //",
    "GE09ram_02su:3443": "imām andhāṃ ca vṛddhāṃ ca mātaraṃ te tapasvinīm /",
    "GE09ram_02su:3444": "kathaṃ putra bhariṣyāmi kṛpaṇāṃ putragardhinīm // RamS_2,58.30 //",
    "GE09ram_02su:3445": "tiṣṭha mā mā gamaḥ putra yamasya sadanaṃ prati /",
    "GE09ram_02su:3446": "śvo mayā saha gantāsi jananyā ca samedhitaḥ // RamS_2,58.31 //",
    "GE09ram_02su:3447": "ubhāv api ca śokārtāv anāthau kṛpaṇau vane /",
    "GE09ram_02su:3448": "kṣipram eva gamiṣyāvas tvayā hīnau yamakṣayam // RamS_2,58.32 //",
    "GE09ram_02su:3449": "tato vaivasvataṃ dṛṣṭvā taṃ pravakṣyāmi bhāratīm /",
    "GE09ram_02su:3450": "kṣamatāṃ dharmarājo me bibhṛyāt pitarāv ayam // RamS_2,58.33 //",
    "GE09ram_02su:3451": "apāpo 'si yathā putra nihataḥ pāpakarmaṇā /",
    "GE09ram_02su:3452": "tena satyena gacchāśu ye lokāḥ śastrayodhinām // RamS_2,58.34 //",
    "GE09ram_02su:3453": "yānti śūrā gatiṃ yāṃ ca saṃgrāmeṣv anivartinaḥ /",
    "GE09ram_02su:3454": "hatās tv abhimukhāḥ putra gatiṃ tāṃ paramāṃ vraja // RamS_2,58.35 //",
    "GE09ram_02su:3455": "yāṃ gatiṃ sagaraḥ śaibyo dilīpo janamejayaḥ /",
    "GE09ram_02su:3456": "nahuṣo dhundhumāraś ca prāptās tāṃ gaccha putraka // RamS_2,58.36 //",
    "GE09ram_02su:3457": "yā gatiḥ sarvasādhūnāṃ svādhyāyāt tapasā ca yā /",
    "GE09ram_02su:3458": "bhūmidasyāhitāgneś ca ekapatnīvratasya ca // RamS_2,58.37 //",
    "GE09ram_02su:3459": "gosahasrapradātḥṇāṃ yā yā gurubhṛtām api /",
    "GE09ram_02su:3460": "dehanyāsakṛtāṃ yā ca tāṃ gatiṃ gaccha putraka /",
    "GE09ram_02su:3461": "na hi tv asmin kule jāto gacchaty akuśalāṃ gatim // RamS_2,58.38 //*",
    "GE09ram_02su:3462": "evaṃ sa kṛpaṇaṃ tatra paryadevayatāsakṛt /",
    "GE09ram_02su:3463": "tato 'smai kartum udakaṃ pravṛttaḥ saha bhāryayā // RamS_2,58.39 //",
    "GE09ram_02su:3464": "sa tu divyena rūpeṇa muniputraḥ svakarmabhiḥ /",
    "GE09ram_02su:3465": "āśvāsya ca muhūrtaṃ tu pitarau vākyam abravīt // RamS_2,58.40 //",
    "GE09ram_02su:3466": "sthānam asmi mahat prāpto bhavatoḥ paricāraṇāt /",
    "GE09ram_02su:3467": "bhavantāv api ca kṣipraṃ mama mūlam upaiṣyataḥ // RamS_2,58.41 //",
    "GE09ram_02su:3468": "evam uktvā tu divyena vimānena vapuṣmatā /",
    "GE09ram_02su:3469": "āruroha divaṃ kṣipraṃ muniputro jitendriyaḥ // RamS_2,58.42 //",
    "GE09ram_02su:3470": "sa kṛtvā tūdakaṃ tūrṇaṃ tāpasaḥ saha bhāryayā /",
    "GE09ram_02su:3471": "mām uvāca mahātejāḥ kṛtāñjalim upasthitam // RamS_2,58.43 //",
    "GE09ram_02su:3472": "adyaiva jahi māṃ rājan maraṇe nāsti me vyathā /",
    "GE09ram_02su:3473": "yac chareṇaikaputraṃ māṃ tvam akārṣīr aputrakam // RamS_2,58.44 //",
    "GE09ram_02su:3474": "tvayā tu yad avijñānān nihato me sutaḥ śuciḥ /",
    "GE09ram_02su:3475": "tena tvām abhiśapsyāmi suduḥkham atidāruṇam // RamS_2,58.45 //",
    "GE09ram_02su:3476": "putravyasanajaṃ duḥkhaṃ yad etan mama sāmpratam /",
    "GE09ram_02su:3477": "evaṃ tvaṃ putraśokena rājan kālaṃ kariṣyasi // RamS_2,58.46 //",
    "GE09ram_02su:3478": "tasmān mām āgataṃ bhadre tasyodārasya tadvacaḥ /",
    "GE09ram_02su:3479": "yad ahaṃ putraśokena saṃtyakṣyāmy adya jīvitam // RamS_2,58.47 //",
    "GE09ram_02su:3480": "yadi māṃ saṃspṛśed rāmaḥ sakṛd adyālabheta vā /",
    "GE09ram_02su:3481": "na tan me sadṛśaṃ devi yan mayā rāghave kṛtam // RamS_2,58.48 //",
    "GE09ram_02su:3482": "cakṣuṣā tvāṃ na paśyāmi smṛtir mama vilupyate /",
    "GE09ram_02su:3483": "dūtā vaivasvatasyaite kausalye tvarayanti mām // RamS_2,58.49 //",
    "GE09ram_02su:3484": "atas tu kiṃ duḥkhataraṃ yad ahaṃ jīvitakṣaye /",
    "GE09ram_02su:3485": "na hi paśyāmi dharmajñaṃ rāmaṃ satyaparākramam // RamS_2,58.50 //",
    "GE09ram_02su:3486": "na te manuṣyā devās te ye cāruśubhakuṇḍalam /",
    "GE09ram_02su:3487": "mukhaṃ drakṣyanti rāmasya varṣe pañcadaśe punaḥ // RamS_2,58.51 //",
    "GE09ram_02su:3488": "padmapattrekṣaṇaṃ subhru sudaṃṣṭraṃ cārunāsikam /",
    "GE09ram_02su:3489": "dhanyā drakṣyanti rāmasya tārādhipanibhaṃ mukham // RamS_2,58.52 //",
    "GE09ram_02su:3490": "sadṛśaṃ śāradasyendoḥ phullasya kamalasya ca /",
    "GE09ram_02su:3491": "sugandhi mama nāthasya dhanyā drakṣyanti tanmukham // RamS_2,58.53 //",
    "GE09ram_02su:3492": "nivṛttavanavāsaṃ tam ayodhyāṃ punar āgatam /",
    "GE09ram_02su:3493": "drakṣyanti sukhino rāmaṃ śukraṃ mārgagataṃ yathā // RamS_2,58.54 //",
    "GE09ram_02su:3494": "ayam ātmabhavaḥ śoko mām anātham acetanam /",
    "GE09ram_02su:3495": "saṃsādayati vegena yathā kūlaṃ nadīrayaḥ // RamS_2,58.55 //",
    "GE09ram_02su:3496": "hā rāghava mahābāho hā mamāyāsanāśana /",
    "GE09ram_02su:3497": "rājā daśarathaḥ śocañ jīvitāntam upāgamat // RamS_2,58.56 //",
    "GE09ram_02su:3498": "tathā tu dīnaṃ kathayan narādhipaḥ priyasya putrasya vivāsanāturaḥ /",
    "GE09ram_02su:3499": "gate 'rdharātre bhṛśaduḥkhapīḍitas tadā jahau prāṇam udāradarśanaḥ //",
    "GE09ram_02su:3500": "Rāmāyaṇa, Ayodhyākāṇḍa, 59",
    "GE09ram_02su:3501": "atha rātryāṃ vyatītāyāṃ prātar evāpare 'hani /",
    "GE09ram_02su:3502": "bandinaḥ paryupātiṣṭhaṃs tat pārthivaniveśanam // RamS_2,59.1 //",
    "GE09ram_02su:3503": "tataḥ śucisamācārāḥ paryupasthānakovidāḥ /",
    "GE09ram_02su:3504": "strīvarṣavarabhūyiṣṭhā upatasthur yathāpuram // RamS_2,59.2 //",
    "GE09ram_02su:3505": "haricandanasaṃpṛktam udakaṃ kāñcanair ghaṭaiḥ /",
    "GE09ram_02su:3506": "āninyuḥ snānaśikṣājñā yathākālaṃ yathāvidhi // RamS_2,59.3 //",
    "GE09ram_02su:3507": "maṅgalālambhanīyāni prāśanīyān upaskarān /",
    "GE09ram_02su:3508": "upaninyus tathāpy anyāḥ kumārībahulāḥ striyaḥ // RamS_2,59.4 //",
    "GE09ram_02su:3509": "atha yāḥ kosalendrasya śayanaṃ pratyanantarāḥ /",
    "GE09ram_02su:3510": "tāḥ striyas tu samāgamya bhartāraṃ pratyabodhayan // RamS_2,59.5 //",
    "GE09ram_02su:3511": "tā vepathuparītāś ca rājñaḥ prāṇeṣu śaṅkitāḥ /",
    "GE09ram_02su:3512": "pratisrotas tṛṇāgrāṇāṃ sadṛśaṃ saṃcakampire // RamS_2,59.6 //",
    "GE09ram_02su:3513": "atha saṃvepamānānāṃ strīṇāṃ dṛṣṭvā ca pārthivam /",
    "GE09ram_02su:3514": "yat tad āśaṅkitaṃ pāpaṃ tasya jajñe viniścayaḥ // RamS_2,59.7 //",
    "GE09ram_02su:3515": "tataḥ pracukruśur dīnāḥ sasvaraṃ tā varāṅganāḥ /",
    "GE09ram_02su:3516": "kareṇava ivāraṇye sthānapracyutayūthapāḥ // RamS_2,59.8 //",
    "GE09ram_02su:3517": "tāsām ākrandaśabdena sahasodgatacetane /",
    "GE09ram_02su:3518": "kausalyā ca sumitrā ca tyaktanidre babhūvatuḥ // RamS_2,59.9 //",
    "GE09ram_02su:3519": "kausalyā ca sumitrā ca dṛṣṭvā spṛṣṭvā ca pārthivam /",
    "GE09ram_02su:3520": "hā nātheti parikruśya petatur dharaṇītale // RamS_2,59.10 //",
    "GE09ram_02su:3521": "sā kosalendraduhitā veṣṭamānā mahītale /",
    "GE09ram_02su:3522": "na babhrāja rajodhvastā tāreva gaganacyutā // RamS_2,59.11 //",
    "GE09ram_02su:3523": "tat samuttrastasaṃbhrāntaṃ paryutsukajanākulam /",
    "GE09ram_02su:3524": "sarvatas tumulākrandaṃ paritāpārtabāndhavam // RamS_2,59.12 //",
    "GE09ram_02su:3525": "sadyo nipatitānandaṃ dīnaviklavadarśanam /",
    "GE09ram_02su:3526": "babhūva naradevasya sadma diṣṭāntam īyuṣaḥ // RamS_2,59.13 //",
    "GE09ram_02su:3527": "atītam ājñāya tu pārthivarṣabhaṃ yaśasvinaṃ saṃparivārya patnayaḥ /",
    "GE09ram_02su:3528": "bhṛśaṃ rudantyaḥ karuṇaṃ suduḥkhitāḥ pragṛhya bāhū vyalapann anāthavat //",
    "GE09ram_02su:3529": "Rāmāyaṇa, Ayodhyākāṇḍa, 60",
    "GE09ram_02su:3530": "tam agnim iva saṃśāntam ambuhīnam ivārṇavam /",
    "GE09ram_02su:3531": "hataprabham ivādityaṃ svargasthaṃ prekṣya bhūmipam // RamS_2,60.1 //",
    "GE09ram_02su:3532": "kausalyā bāṣpapūrṇākṣī vividhaṃ śokakarśitā /",
    "GE09ram_02su:3533": "upagṛhya śiro rājñaḥ kaikeyīṃ pratyabhāṣata // RamS_2,60.2 //",
    "GE09ram_02su:3534": "sakāmā bhava kaikeyi bhuṅkṣva rājyam akaṇṭakam /",
    "GE09ram_02su:3535": "tyaktvā rājānam ekāgrā nṛśaṃse duṣṭacāriṇi // RamS_2,60.3 //",
    "GE09ram_02su:3536": "vihāya māṃ gato rāmo bhartā ca svargato mama /",
    "GE09ram_02su:3537": "vipathe sārthahīneva nāhaṃ jīvitum utsahe // RamS_2,60.4 //",
    "GE09ram_02su:3538": "bhartāraṃ taṃ parityajya kā strī daivatam ātmanaḥ /",
    "GE09ram_02su:3539": "icchej jīvitum anyatra kaikeyyās tyaktadharmaṇaḥ // RamS_2,60.5 //",
    "GE09ram_02su:3540": "na lubdho budhyate doṣān kiṃ pākam iva bhakṣayan /",
    "GE09ram_02su:3541": "kubjānimittaṃ kaikeyyā rāghavāṇāṃ kulaṃ hatam // RamS_2,60.6 //",
    "GE09ram_02su:3542": "aniyoge niyuktena rājñā rāmaṃ vivāsitam /",
    "GE09ram_02su:3543": "sabhāryaṃ janakaḥ śrutvā paritapsyaty ahaṃ yathā // RamS_2,60.7 //",
    "GE09ram_02su:3544": "rāmaḥ kamalapattrākṣo jīvanāśam ito gataḥ /",
    "GE09ram_02su:3545": "videharājasya sutā tathā sītā tapasvinī /",
    "GE09ram_02su:3546": "duḥkhasyānucitā duḥkhaṃ vane paryudvijiṣyati // RamS_2,60.8 //*",
    "GE09ram_02su:3547": "nadatāṃ bhīmaghoṣāṇāṃ niśāsu mṛgapakṣiṇām /",
    "GE09ram_02su:3548": "niśamya nūnaṃ saṃtrastā rāghavaṃ saṃśrayiṣyati // RamS_2,60.9 //",
    "GE09ram_02su:3549": "vṛddhaś caivālpaputraś ca vaidehīm anucintayan /",
    "GE09ram_02su:3550": "so 'pi śokasamāviṣṭo nanu tyakṣyati jīvitam // RamS_2,60.10 //",
    "GE09ram_02su:3551": "tāṃ tataḥ sampariṣvajya vilapantīṃ tapasvinīm /",
    "GE09ram_02su:3552": "vyapaninyuḥ suduḥkhārtāṃ kausalyāṃ vyāvahārikāḥ // RamS_2,60.11 //",
    "GE09ram_02su:3553": "tailadroṇyām athāmātyāḥ saṃveśya jagatīpatim /",
    "GE09ram_02su:3554": "rājñaḥ sarvāṇy athādiṣṭāś cakruḥ karmāṇy anantaram // RamS_2,60.12 //",
    "GE09ram_02su:3555": "na tu saṃkālanaṃ rājño vinā putreṇa mantriṇaḥ /",
    "GE09ram_02su:3556": "sarvajñāḥ kartum īṣus te tato rakṣanti bhūmipam // RamS_2,60.13 //",
    "GE09ram_02su:3557": "tailadroṇyāṃ tu sacivaiḥ śāyitaṃ taṃ narādhipam /",
    "GE09ram_02su:3558": "hā mṛto 'yam iti jñātvā striyas tāḥ paryadevayan // RamS_2,60.14 //",
    "GE09ram_02su:3559": "bāhūn udyamya kṛpaṇā netraprasravaṇair mukhaiḥ /",
    "GE09ram_02su:3560": "rudantyaḥ śokasaṃtaptāḥ kṛpaṇaṃ paryadevayan // RamS_2,60.15 //",
    "GE09ram_02su:3561": "niśā nakṣatrahīneva strīva bhartṛvivarjitā /",
    "GE09ram_02su:3562": "purī nārājatāyodhyā hīnā rājñā mahātmanā // RamS_2,60.16 //",
    "GE09ram_02su:3563": "bāṣpaparyākulajanā hāhābhūtakulāṅganā /",
    "GE09ram_02su:3564": "śūnyacatvaraveśmāntā na babhrāja yathāpuram // RamS_2,60.17 //",
    "GE09ram_02su:3565": "gataprabhā dyaur iva bhāskaraṃ vinā vyapetanakṣatragaṇeva śarvarī /",
    "GE09ram_02su:3566": "purī babhāse rahitā mahātmanā na cāsrakaṇṭhākulamārgacatvarā //",
    "GE09ram_02su:3567": "narāś ca nāryaś ca sametya saṃghaśo vigarhamāṇā bharatasya mātaram /",
    "GE09ram_02su:3568": "tadā nagaryāṃ naradevasaṃkṣaye babhūvur ārtā na ca śarma lebhire //",
    "GE09ram_02su:3569": "Rāmāyaṇa, Ayodhyākāṇḍa, 61",
    "GE09ram_02su:3570": "vyatītāyāṃ tu śarvaryām ādityasyodaye tataḥ /",
    "GE09ram_02su:3571": "sametya rājakartāraḥ sabhām īyur dvijātayaḥ // RamS_2,61.1 //",
    "GE09ram_02su:3572": "mārkaṇḍeyo 'tha maudgalyo vāmadevaś ca kāśyapaḥ /",
    "GE09ram_02su:3573": "kātyāyano gautamaś ca jābāliś ca mahāyaśāḥ // RamS_2,61.2 //",
    "GE09ram_02su:3574": "ete dvijāḥ sahāmātyaiḥ pṛthag vācam udīrayan /",
    "GE09ram_02su:3575": "vasiṣṭham evābhimukhāḥ śreṣṭhaṃ rājapurohitam // RamS_2,61.3 //",
    "GE09ram_02su:3576": "atītā śarvarī duḥkhaṃ yā no varṣaśatopamā /",
    "GE09ram_02su:3577": "asmin pañcatvam āpanne putraśokena pārthive // RamS_2,61.4 //",
    "GE09ram_02su:3578": "svargataś ca mahārājo rāmaś cāraṇyam āśritaḥ /",
    "GE09ram_02su:3579": "lakṣmaṇaś cāpi tejasvī rāmeṇaiva gataḥ saha // RamS_2,61.5 //",
    "GE09ram_02su:3580": "ubhau bharataśatrughnau kekayeṣu paraṃtapau /",
    "GE09ram_02su:3581": "pure rājagṛhe ramye mātāmahaniveśane // RamS_2,61.6 //",
    "GE09ram_02su:3582": "ikṣvākūṇām ihādyaiva kaścid rājā vidhīyatām /",
    "GE09ram_02su:3583": "arājakaṃ hi no rāṣṭraṃ na vināśam avāpnuyāt // RamS_2,61.7 //",
    "GE09ram_02su:3584": "nārājake janapade vidyunmālī mahāsvanaḥ /",
    "GE09ram_02su:3585": "abhivarṣati parjanyo mahīṃ divyena vāriṇā // RamS_2,61.8 //",
    "GE09ram_02su:3586": "nārājake janapade bījamuṣṭiḥ prakīryate /",
    "GE09ram_02su:3587": "nārājake pituḥ putro bhāryā vā vartate vaśe // RamS_2,61.9 //",
    "GE09ram_02su:3588": "arājake dhanaṃ nāsti nāsti bhāryāpy arājake /",
    "GE09ram_02su:3589": "idam atyāhitaṃ cānyat kutaḥ satyam arājake // RamS_2,61.10 //",
    "GE09ram_02su:3590": "nārājake janapade kārayanti sabhāṃ narāḥ /",
    "GE09ram_02su:3591": "udyānāni ca ramyāṇi hṛṣṭāḥ puṇyagṛhāṇi ca // RamS_2,61.11 //",
    "GE09ram_02su:3592": "nārājake janapade yajñaśīlā dvijātayaḥ /",
    "GE09ram_02su:3593": "sattrāṇy anvāsate dāntā brāhmaṇāḥ saṃśitavratāḥ // RamS_2,61.12 //",
    "GE09ram_02su:3594": "nārājake janapade prabhūtanaṭanartakāḥ /",
    "GE09ram_02su:3595": "utsavāś ca samājāś ca vardhante rāṣṭravardhanāḥ // RamS_2,61.13 //",
    "GE09ram_02su:3596": "nārājake janapade siddhārthā vyavahāriṇaḥ /",
    "GE09ram_02su:3597": "kathābhir anurajyante kathāśīlāḥ kathāpriyaiḥ // RamS_2,61.14 //",
    "GE09ram_02su:3598": "nārājake janapade vāhanaiḥ śīghragāmibhiḥ /",
    "GE09ram_02su:3599": "narā niryānty araṇyāni nārībhiḥ saha kāminaḥ // RamS_2,61.15 //",
    "GE09ram_02su:3600": "nārājake janapade dhanavantaḥ surakṣitāḥ /",
    "GE09ram_02su:3601": "śerate vivṛtadvārāḥ kṛṣigorakṣajīvinaḥ // RamS_2,61.16 //",
    "GE09ram_02su:3602": "nārājake janapade vaṇijo dūragāminaḥ /",
    "GE09ram_02su:3603": "gacchanti kṣemam adhvānaṃ bahupuṇyasamācitāḥ // RamS_2,61.17 //",
    "GE09ram_02su:3604": "nārājake janapade caraty ekacaro vaśī /",
    "GE09ram_02su:3605": "bhāvayann ātmanātmānaṃ yatra sāyaṃgṛho muniḥ // RamS_2,61.18 //",
    "GE09ram_02su:3606": "nārājake janapade yogakṣemaṃ pravartate /",
    "GE09ram_02su:3607": "na cāpy arājake senā śatrūn viṣahate yudhi // RamS_2,61.19 //",
    "GE09ram_02su:3608": "yathā hy anudakā nadyo yathā vāpy atṛṇaṃ vanam /",
    "GE09ram_02su:3609": "agopālā yathā gāvas tathā rāṣṭram arājakam // RamS_2,61.20 //",
    "GE09ram_02su:3610": "nārājake janapade svakaṃ bhavati kasyacit /",
    "GE09ram_02su:3611": "matsyā iva narā nityaṃ bhakṣayanti parasparam // RamS_2,61.21 //",
    "GE09ram_02su:3612": "ye hi saṃbhinnamaryādā nāstikāś chinnasaṃśayāḥ /",
    "GE09ram_02su:3613": "te 'pi bhāvāya kalpante rājadaṇḍanipīḍitāḥ // RamS_2,61.22 //",
    "GE09ram_02su:3614": "aho tama ivedaṃ syān na prajñāyeta kiṃcana /",
    "GE09ram_02su:3615": "rājā cen na bhavel loke vibhajan sādhvasādhunī // RamS_2,61.23 //",
    "GE09ram_02su:3616": "jīvaty api mahārāje tavaiva vacanaṃ vayam /",
    "GE09ram_02su:3617": "nātikramāmahe sarve velāṃ prāpyeva sāgaraḥ // RamS_2,61.24 //",
    "GE09ram_02su:3618": "sa naḥ samīkṣya dvijavaryavṛttaṃ nṛpaṃ vinā rājyam araṇyabhūtam /",
    "GE09ram_02su:3619": "kumāram ikṣvākusutaṃ vadānyaṃ tvam eva rājānam ihābhiṣiñca // RamS_2,61.25",
    "GE09ram_02su:3620": "Rāmāyaṇa, Ayodhyākāṇḍa, 62",
    "GE09ram_02su:3621": "teṣāṃ tadvacanaṃ śrutvā vasiṣṭhaḥ pratyuvāca ha /",
    "GE09ram_02su:3622": "mitrāmātyagaṇān sarvān brāhmaṇāṃs tān idaṃ vacaḥ // RamS_2,62.1 //",
    "GE09ram_02su:3623": "yad asau mātulakule pure rājagṛhe sukhī /",
    "GE09ram_02su:3624": "bharato vasati bhrātrā śatrughnena samanvitaḥ // RamS_2,62.2 //",
    "GE09ram_02su:3625": "tac chīghraṃ javanā dūtā gacchantu tvaritair hayaiḥ /",
    "GE09ram_02su:3626": "ānetuṃ bhrātarau vīrau kiṃ samīkṣāmahe vayam // RamS_2,62.3 //",
    "GE09ram_02su:3627": "gacchantv iti tataḥ sarve vasiṣṭhaṃ vākyam abruvan /",
    "GE09ram_02su:3628": "teṣāṃ tadvacanaṃ śrutvā vasiṣṭho vākyam abravīt // RamS_2,62.4 //",
    "GE09ram_02su:3629": "ehi siddhārtha vijaya jayantāśokanandana /",
    "GE09ram_02su:3630": "śrūyatām itikartavyaṃ sarvān eva bravīmi vaḥ // RamS_2,62.5 //",
    "GE09ram_02su:3631": "puraṃ rājagṛhaṃ gatvā śīghraṃ śīghrajavair hayaiḥ /",
    "GE09ram_02su:3632": "tyaktaśokair idaṃ vācyaḥ śāsanād bharato mama // RamS_2,62.6 //",
    "GE09ram_02su:3633": "purohitas tvāṃ kuśalaṃ prāha sarve ca mantriṇaḥ /",
    "GE09ram_02su:3634": "tvaramāṇaś ca niryāhi kṛtyam ātyayikaṃ tvayā // RamS_2,62.7 //",
    "GE09ram_02su:3635": "mā cāsmai proṣitaṃ rāmaṃ mā cāsmai pitaraṃ mṛtam /",
    "GE09ram_02su:3636": "bhavantaḥ śaṃsiṣur gatvā rāghavāṇām imaṃ kṣayam // RamS_2,62.8 //",
    "GE09ram_02su:3637": "kauśeyāni ca vastrāṇi bhūṣaṇāni varāṇi ca /",
    "GE09ram_02su:3638": "kṣipram ādāya rājñaś ca bharatasya ca gacchata /",
    "GE09ram_02su:3639": "vasiṣṭhenābhyanujñātā dūtāḥ saṃtvaritā yayuḥ // RamS_2,62.9 //*",
    "GE09ram_02su:3640": "te hastinapure gaṅgāṃ tīrtvā pratyaṅmukhā yayuḥ /",
    "GE09ram_02su:3641": "pāñcāladeśam āsādya madhyena kurujāṅgalam // RamS_2,62.10 //",
    "GE09ram_02su:3642": "te prasannodakāṃ divyāṃ nānāvihagasevitām /",
    "GE09ram_02su:3643": "upātijagmur vegena śaradaṇḍāṃ janākulām // RamS_2,62.11 //",
    "GE09ram_02su:3644": "nikūlavṛkṣam āsādya divyaṃ satyopayācanam /",
    "GE09ram_02su:3645": "abhigamyābhivādyaṃ taṃ kuliṅgāṃ prāviśan purīm // RamS_2,62.12 //",
    "GE09ram_02su:3646": "abhikālaṃ tataḥ prāpya tejo'bhibhavanāc cyutāḥ /",
    "GE09ram_02su:3647": "yayur madhyena vāhlīkān sudāmānaṃ ca parvatam /",
    "GE09ram_02su:3648": "viṣṇoḥ padaṃ prekṣamāṇā vipāśāṃ cāpi śālmalīm // RamS_2,62.13 //*",
    "GE09ram_02su:3649": "te śrāntavāhanā dūtā vikṛṣṭena satā pathā /",
    "GE09ram_02su:3650": "girivrajaṃ puravaraṃ śīghram āsedur añjasā // RamS_2,62.14 //",
    "GE09ram_02su:3651": "bhartuḥ priyārthaṃ kularakṣaṇārthaṃ bhartuś ca vaṃśasya parigrahārtham /",
    "GE09ram_02su:3652": "aheḍamānās tvarayā sma dūtā rātryāṃ tu te tat puram eva yātāḥ //",
    "GE09ram_02su:3653": "Rāmāyaṇa, Ayodhyākāṇḍa, 63",
    "GE09ram_02su:3654": "yām eva rātriṃ te dūtāḥ praviśanti sma tāṃ purīm /",
    "GE09ram_02su:3655": "bharatenāpi tāṃ rātriṃ svapno dṛṣṭo 'yam apriyaḥ // RamS_2,63.1 //",
    "GE09ram_02su:3656": "vyuṣṭām eva tu tāṃ rātriṃ dṛṣṭvā taṃ svapnam apriyam /",
    "GE09ram_02su:3657": "putro rājādhirājasya subhṛśaṃ paryatapyata // RamS_2,63.2 //",
    "GE09ram_02su:3658": "tapyamānaṃ samājñāya vayasyāḥ priyavādinaḥ /",
    "GE09ram_02su:3659": "āyāsaṃ hi vineṣyantaḥ sabhāyāṃ cakrire kathāḥ // RamS_2,63.3 //",
    "GE09ram_02su:3660": "vādayanti tathā śāntiṃ lāsayanty api cāpare /",
    "GE09ram_02su:3661": "nāṭakāny apare prāhur hāsyāni vividhāni ca // RamS_2,63.4 //",
    "GE09ram_02su:3662": "sa tair mahātmā bharataḥ sakhibhiḥ priyavādibhiḥ /",
    "GE09ram_02su:3663": "goṣṭhīhāsyāni kurvadbhir na prāhṛṣyata rāghavaḥ // RamS_2,63.5 //",
    "GE09ram_02su:3664": "tam abravīt priyasakho bharataṃ sakhibhir vṛtam /",
    "GE09ram_02su:3665": "suhṛdbhiḥ paryupāsīnaḥ kiṃ sakhe nānumodase // RamS_2,63.6 //",
    "GE09ram_02su:3666": "evaṃ bruvāṇaṃ suhṛdaṃ bharataḥ pratyuvāca ha /",
    "GE09ram_02su:3667": "śṛṇu tvaṃ yannimittaṃ me dainyam etad upāgatam // RamS_2,63.7 //",
    "GE09ram_02su:3668": "svapne pitaram adrākṣaṃ malinaṃ muktamūrdhajam /",
    "GE09ram_02su:3669": "patantam adriśikharāt kaluṣe gomayahrade // RamS_2,63.8 //",
    "GE09ram_02su:3670": "plavamānaś ca me dṛṣṭaḥ sa tasmin gomayahrade /",
    "GE09ram_02su:3671": "pibann añjalinā tailaṃ hasann iva muhur muhuḥ // RamS_2,63.9 //",
    "GE09ram_02su:3672": "tatas tilodanaṃ bhuktvā punaḥ punar adhaḥśirāḥ /",
    "GE09ram_02su:3673": "tailenābhyaktasarvāṅgas tailam evāvagāhata // RamS_2,63.10 //",
    "GE09ram_02su:3674": "svapne 'pi sāgaraṃ śuṣkaṃ candraṃ ca patitaṃ bhuvi /",
    "GE09ram_02su:3675": "sahasā cāpi saṃśāntaṃ jvalitaṃ jātavedasam // RamS_2,63.11 //",
    "GE09ram_02su:3676": "avadīrṇāṃ ca pṛthivīṃ śuṣkāṃś ca vividhān drumān /",
    "GE09ram_02su:3677": "ahaṃ paśyāmi vidhvastān sadhūmāṃś caiva parvatān // RamS_2,63.12 //",
    "GE09ram_02su:3678": "pīṭhe kārṣṇāyase cainaṃ niṣaṇṇaṃ kṛṣṇavāsasam /",
    "GE09ram_02su:3679": "prahasanti sma rājānaṃ pramadāḥ kṛṣṇapiṅgalāḥ // RamS_2,63.13 //",
    "GE09ram_02su:3680": "tvaramāṇaś ca dharmātmā raktamālyānulepanaḥ /",
    "GE09ram_02su:3681": "rathena kharayuktena prayāto dakṣiṇāmukhaḥ // RamS_2,63.14 //",
    "GE09ram_02su:3682": "evam etan mayā dṛṣṭam imāṃ rātriṃ bhayāvahām /",
    "GE09ram_02su:3683": "ahaṃ rāmo 'tha vā rājā lakṣmaṇo vā mariṣyati // RamS_2,63.15 //",
    "GE09ram_02su:3684": "naro yānena yaḥ svapne kharayuktena yāti hi /",
    "GE09ram_02su:3685": "acirāt tasya dhūmāgraṃ citāyāṃ sampradṛśyate /",
    "GE09ram_02su:3686": "etannimittaṃ dīno 'haṃ tan na vaḥ pratipūjaye // RamS_2,63.16 //*",
    "GE09ram_02su:3687": "śuṣyatīva ca me kaṇṭho na svastham iva me manaḥ /",
    "GE09ram_02su:3688": "jugupsann iva cātmānaṃ na ca paśyāmi kāraṇam // RamS_2,63.17 //",
    "GE09ram_02su:3689": "imāṃ hi duḥsvapnagatiṃ niśāmya tām anekarūpām avitarkitāṃ purā /",
    "GE09ram_02su:3690": "bhayaṃ mahat taddhṛdayān na yāti me vicintya rājānam acintyadarśanam //",
    "GE09ram_02su:3691": "Rāmāyaṇa, Ayodhyākāṇḍa, 64",
    "GE09ram_02su:3692": "bharate bruvati svapnaṃ dūtās te klāntavāhanāḥ /",
    "GE09ram_02su:3693": "praviśyāsahyaparikhaṃ ramyaṃ rājagṛhaṃ puram // RamS_2,64.1 //",
    "GE09ram_02su:3694": "samāgamya tu rājñā ca rājaputreṇa cārcitāḥ /",
    "GE09ram_02su:3695": "rājñaḥ pādau gṛhītvā tu tam ūcur bharataṃ vacaḥ // RamS_2,64.2 //",
    "GE09ram_02su:3696": "purohitas tvā kuśalaṃ prāha sarve ca mantriṇaḥ /",
    "GE09ram_02su:3697": "tvaramāṇaś ca niryāhi kṛtyam ātyayikaṃ tvayā // RamS_2,64.3 //",
    "GE09ram_02su:3698": "atra viṃśatikoṭyas tu nṛpater mātulasya te /",
    "GE09ram_02su:3699": "daśakoṭyas tu sampūrṇās tathaiva ca nṛpātmaja // RamS_2,64.4 //",
    "GE09ram_02su:3700": "pratigṛhya ca tat sarvaṃ svanuraktaḥ suhṛjjane /",
    "GE09ram_02su:3701": "dūtān uvāca bharataḥ kāmaiḥ sampratipūjya tān // RamS_2,64.5 //",
    "GE09ram_02su:3702": "kaccit sukuśalī rājā pitā daśaratho mama /",
    "GE09ram_02su:3703": "kaccic cārogatā rāme lakṣmaṇe vā mahātmani // RamS_2,64.6 //",
    "GE09ram_02su:3704": "āryā ca dharmaniratā dharmajñā dharmadarśinī /",
    "GE09ram_02su:3705": "arogā cāpi kausalyā mātā rāmasya dhīmataḥ // RamS_2,64.7 //",
    "GE09ram_02su:3706": "kaccit sumitrā dharmajñā jananī lakṣmaṇasya yā /",
    "GE09ram_02su:3707": "śatrughnasya ca vīrasya sārogā cāpi madhyamā // RamS_2,64.8 //",
    "GE09ram_02su:3708": "ātmakāmā sadā caṇḍī krodhanā prājñamāninī /",
    "GE09ram_02su:3709": "arogā cāpi kaikeyī mātā me kim uvāca ha // RamS_2,64.9 //",
    "GE09ram_02su:3710": "evam uktās tu te dūtā bharatena mahātmanā /",
    "GE09ram_02su:3711": "ūcuḥ sampraśritaṃ vākyam idaṃ taṃ bharataṃ tadā /",
    "GE09ram_02su:3712": "kuśalās te naravyāghra yeṣāṃ kuśalam icchasi // RamS_2,64.10 //*",
    "GE09ram_02su:3713": "bharataś cāpi tān dūtān evam ukto 'bhyabhāṣata /",
    "GE09ram_02su:3714": "āpṛcche 'haṃ mahārājaṃ dūtāḥ saṃtvarayanti mām // RamS_2,64.11 //",
    "GE09ram_02su:3715": "evam uktvā tu tān dūtān bharataḥ pārthivātmajaḥ /",
    "GE09ram_02su:3716": "dūtaiḥ saṃcodito vākyaṃ mātāmaham uvāca ha // RamS_2,64.12 //",
    "GE09ram_02su:3717": "rājan pitur gamiṣyāmi sakāśaṃ dūtacoditaḥ /",
    "GE09ram_02su:3718": "punar apy aham eṣyāmi yadā me tvaṃ smariṣyasi // RamS_2,64.13 //",
    "GE09ram_02su:3719": "bharatenaivam uktas tu nṛpo mātāmahas tadā /",
    "GE09ram_02su:3720": "tam uvāca śubhaṃ vākyaṃ śirasy āghrāya rāghavam // RamS_2,64.14 //",
    "GE09ram_02su:3721": "gaccha tātānujāne tvāṃ kaikeyī suprajās tvayā /",
    "GE09ram_02su:3722": "mātaraṃ kuśalaṃ brūyāḥ pitaraṃ ca paraṃtapa // RamS_2,64.15 //",
    "GE09ram_02su:3723": "purohitaṃ ca kuśalaṃ ye cānye dvijasattamāḥ /",
    "GE09ram_02su:3724": "tau ca tāta maheṣvāsau bhrātarau rāmalakṣmaṇau // RamS_2,64.16 //",
    "GE09ram_02su:3725": "tasmai hastyuttamāṃś citrān kambalān ajināni ca /",
    "GE09ram_02su:3726": "abhisatkṛtya kaikeyo bharatāya dhanaṃ dadau // RamS_2,64.17 //",
    "GE09ram_02su:3727": "rukmaniṣkasahasre dve ṣoḍaśāśvaśatāni ca /",
    "GE09ram_02su:3728": "satkṛtya kaikeyī putraṃ kekayo dhanam ādiśat // RamS_2,64.18 //",
    "GE09ram_02su:3729": "tathāmātyān abhipretān viśvāsyāṃś ca guṇānvitān /",
    "GE09ram_02su:3730": "dadāv aśvapatiḥ śīghraṃ bharatāyānuyāyinaḥ // RamS_2,64.19 //",
    "GE09ram_02su:3731": "airāvatān aindraśirān nāgān vai priyadarśanān /",
    "GE09ram_02su:3732": "kharāñ śīghrān susaṃyuktān mātulo 'smai dhanaṃ dadau // RamS_2,64.20 //",
    "GE09ram_02su:3733": "antaḥpure 'tisaṃvṛddhān vyāghravīryabalānvitān /",
    "GE09ram_02su:3734": "daṃṣṭrāyudhān mahākāyāñ śunaś copāyanaṃ dadau // RamS_2,64.21 //",
    "GE09ram_02su:3735": "sa mātāmaham āpṛcchya mātulaṃ ca yudhājitam /",
    "GE09ram_02su:3736": "ratham āruhya bharataḥ śatrughnasahito yayau // RamS_2,64.22 //",
    "GE09ram_02su:3737": "rathān maṇḍalacakrāṃś ca yojayitvā paraḥśatam /",
    "GE09ram_02su:3738": "uṣṭrago'śvakharair bhṛtyā bharataṃ yāntam anvayuḥ // RamS_2,64.23 //",
    "GE09ram_02su:3739": "balena gupto bharato mahātmā sahāryakasyātmasamair amātyaiḥ /",
    "GE09ram_02su:3740": "ādāya śatrughnam apetaśatrur gṛhād yayau siddha ivendralokāt //",
    "GE09ram_02su:3741": "Rāmāyaṇa, Ayodhyākāṇḍa, 65",
    "GE09ram_02su:3742": "sa prāṅmukho rājagṛhād abhiniryāya vīryavān /",
    "GE09ram_02su:3743": "hrādinīṃ dūrapārāṃ ca pratyaksrotastaraṃgiṇīm /",
    "GE09ram_02su:3744": "śatadrūm atarac chrīmān nadīm ikṣvākunandanaḥ // RamS_2,65.1 //",
    "GE09ram_02su:3745": "elādhāne nadīṃ tīrtvā prāpya cāparaparpaṭān /",
    "GE09ram_02su:3746": "śilām ākurvatīṃ tīrtvā āgneyaṃ śalyakartanam // RamS_2,65.2 //",
    "GE09ram_02su:3747": "satyasaṃdhaḥ śuciḥ śrīmān prekṣamāṇaḥ śilāvahām /",
    "GE09ram_02su:3748": "atyayāt sa mahāśailān vanaṃ caitrarathaṃ prati // RamS_2,65.3 //",
    "GE09ram_02su:3749": "veginīṃ ca kuliṅgākhyāṃ hrādinīṃ parvatāvṛtām /",
    "GE09ram_02su:3750": "yamunāṃ prāpya saṃtīrṇo balam āśvāsayat tadā // RamS_2,65.4 //",
    "GE09ram_02su:3751": "śītīkṛtya tu gātrāṇi klāntān āśvāsya vājinaḥ /",
    "GE09ram_02su:3752": "tatra snātvā ca pītvā ca prāyād ādāya codakam // RamS_2,65.5 //",
    "GE09ram_02su:3753": "rājaputro mahāraṇyam anabhīkṣṇopasevitam /",
    "GE09ram_02su:3754": "bhadro bhadreṇa yānena mārutaḥ kham ivātyayāt // RamS_2,65.6 //",
    "GE09ram_02su:3755": "toraṇaṃ dakṣiṇārdhena jambūprastham upāgamat /",
    "GE09ram_02su:3756": "varūthaṃ ca yayau ramyaṃ grāmaṃ daśarathātmajaḥ // RamS_2,65.7 //",
    "GE09ram_02su:3757": "tatra ramye vane vāsaṃ kṛtvāsau prāṅmukho yayau /",
    "GE09ram_02su:3758": "udyānam ujjihānāyāḥ priyakā yatra pādapāḥ // RamS_2,65.8 //",
    "GE09ram_02su:3759": "sālāṃs tu priyakān prāpya śīghrān āsthāya vājinaḥ /",
    "GE09ram_02su:3760": "anujñāpyātha bharato vāhinīṃ tvarito yayau // RamS_2,65.9 //",
    "GE09ram_02su:3761": "vāsaṃ kṛtvā sarvatīrthe tīrtvā cottānikāṃ nadīm /",
    "GE09ram_02su:3762": "anyā nadīś ca vividhāḥ pārvatīyais turaṃgamaiḥ // RamS_2,65.10 //",
    "GE09ram_02su:3763": "hastipṛṣṭhakam āsādya kuṭikām atyavartata /",
    "GE09ram_02su:3764": "tatāra ca naravyāghro lauhitye sa kapīvatīm /",
    "GE09ram_02su:3765": "ekasāle sthāṇumatīṃ vinate gomatīṃ nadīm // RamS_2,65.11 //*",
    "GE09ram_02su:3766": "kaliṅganagare cāpi prāpya sālavanaṃ tadā /",
    "GE09ram_02su:3767": "bharataḥ kṣipram āgacchat supariśrāntavāhanaḥ // RamS_2,65.12 //",
    "GE09ram_02su:3768": "vanaṃ ca samatītyāśu śarvaryām aruṇodaye /",
    "GE09ram_02su:3769": "ayodhyāṃ manunā rājñā nirmitāṃ sa dadarśa ha // RamS_2,65.13 //",
    "GE09ram_02su:3770": "tāṃ purīṃ puruṣavyāghraḥ saptarātroṣiṭaḥ pathi /",
    "GE09ram_02su:3771": "ayodhyām agrato dṛṣṭvā rathe sārathim abravīt // RamS_2,65.14 //",
    "GE09ram_02su:3772": "eṣā nātipratītā me puṇyodyānā yaśasvinī /",
    "GE09ram_02su:3773": "ayodhyā dṛśyate dūrāt sārathe pāṇḍumṛttikā // RamS_2,65.15 //",
    "GE09ram_02su:3774": "yajvabhir guṇasampannair brāhmaṇair vedapāragaiḥ /",
    "GE09ram_02su:3775": "bhūyiṣṭham ṛddhair ākīrṇā rājarṣivarapālitā // RamS_2,65.16 //",
    "GE09ram_02su:3776": "ayodhyāyāṃ purā śabdaḥ śrūyate tumulo mahān /",
    "GE09ram_02su:3777": "samantān naranārīṇāṃ tam adya na śṛṇomy aham // RamS_2,65.17 //",
    "GE09ram_02su:3778": "udyānāni hi sāyāhne krīḍitvoparatair naraiḥ /",
    "GE09ram_02su:3779": "samantād vipradhāvadbhiḥ prakāśante mamānyadā // RamS_2,65.18 //",
    "GE09ram_02su:3780": "tāny adyānurudantīva parityaktāni kāmibhiḥ /",
    "GE09ram_02su:3781": "araṇyabhūteva purī sārathe pratibhāti me // RamS_2,65.19 //",
    "GE09ram_02su:3782": "na hy atra yānair dṛśyante na gajair na ca vājibhiḥ /",
    "GE09ram_02su:3783": "niryānto vābhiyānto vā naramukhyā yathāpuram // RamS_2,65.20 //",
    "GE09ram_02su:3784": "aniṣṭāni ca pāpāni paśyāmi vividhāni ca /",
    "GE09ram_02su:3785": "nimittāny amanojñāni tena sīdati me manaḥ // RamS_2,65.21 //",
    "GE09ram_02su:3786": "dvāreṇa vaijayantena prāviśac chrāntavāhanaḥ /",
    "GE09ram_02su:3787": "dvāḥsthair utthāya vijayaṃ pṛṣṭas taiḥ sahito yayau // RamS_2,65.22 //",
    "GE09ram_02su:3788": "sa tv anekāgrahṛdayo dvāḥsthaṃ pratyarcya taṃ janam /",
    "GE09ram_02su:3789": "sūtam aśvapateḥ klāntam abravīt tatra rāghavaḥ // RamS_2,65.23 //",
    "GE09ram_02su:3790": "śrutā no yādṛśāḥ pūrvaṃ nṛpatīnāṃ vināśane /",
    "GE09ram_02su:3791": "ākārās tān ahaṃ sarvān iha paśyāmi sārathe // RamS_2,65.24 //",
    "GE09ram_02su:3792": "malinaṃ cāśrupūrṇākṣaṃ dīnaṃ dhyānaparaṃ kṛśam /",
    "GE09ram_02su:3793": "sastrīpuṃsaṃ ca paśyāmi janam utkaṇṭhitaṃ pure // RamS_2,65.25 //",
    "GE09ram_02su:3794": "ity evam uktvā bharataḥ sūtaṃ taṃ dīnamānasaḥ /",
    "GE09ram_02su:3795": "tāny aniṣṭāny ayodhyāyāṃ prekṣya rājagṛhaṃ yayau /",
    "GE09ram_02su:3796": "tāṃ śūnyaśṛṅgāṭakaveśmarathyāṃ rajo'ruṇadvārakapāṭayantrām // RamS_2,65.26",
    "GE09ram_02su:3797": "dṛṣṭvā purīm indrapurīprakāśāṃ duḥkhena sampūrṇataro babhūva /",
    "GE09ram_02su:3798": "bahūni paśyan manaso 'priyāṇi yāny anyadā nāsya pure babhūvuḥ /",
    "GE09ram_02su:3799": "avākśirā dīnamanā na hṛṣṭaḥ pitur mahātmā praviveśa veśma // RamS_2,65.27",
    "GE09ram_02su:3800": "Rāmāyaṇa, Ayodhyākāṇḍa, 66",
    "GE09ram_02su:3801": "apaśyaṃs tu tatas tatra pitaraṃ pitur ālaye /",
    "GE09ram_02su:3802": "jagāma bharato draṣṭuṃ mātaraṃ mātur ālaye // RamS_2,66.1 //",
    "GE09ram_02su:3803": "anuprāptaṃ tu taṃ dṛṣṭvā kaikeyī proṣitaṃ sutam /",
    "GE09ram_02su:3804": "utpapāta tadā hṛṣṭā tyaktvā sauvarṇamānasam // RamS_2,66.2 //",
    "GE09ram_02su:3805": "sa praviśyaiva dharmātmā svagṛhaṃ śrīvivarjitam /",
    "GE09ram_02su:3806": "bharataḥ prekṣya jagrāha jananyāś caraṇau śubhau // RamS_2,66.3 //",
    "GE09ram_02su:3807": "taṃ mūrdhni samupāghrāya pariṣvajya yaśasvinam /",
    "GE09ram_02su:3808": "aṅke bharatam āropya praṣṭuṃ samupacakrame // RamS_2,66.4 //",
    "GE09ram_02su:3809": "adya te katicid rātryaś cyutasyāryakaveśmanaḥ /",
    "GE09ram_02su:3810": "api nādhvaśramaḥ śīghraṃ rathenāpatatas tava // RamS_2,66.5 //",
    "GE09ram_02su:3811": "āryakas te sukuśalī yudhājin mātulas tava /",
    "GE09ram_02su:3812": "pravāsāc ca sukhaṃ putra sarvaṃ me vaktum arhasi // RamS_2,66.6 //",
    "GE09ram_02su:3813": "evaṃ pṛṣṭas tu kaikeyyā priyaṃ pārthivanandanaḥ /",
    "GE09ram_02su:3814": "ācaṣṭa bharataḥ sarvaṃ mātre rājīvalocanaḥ // RamS_2,66.7 //",
    "GE09ram_02su:3815": "adya me saptamī rātriś cyutasyāryakaveśmanaḥ /",
    "GE09ram_02su:3816": "ambāyāḥ kuśalī tāto yudhājin mātulaś ca me // RamS_2,66.8 //",
    "GE09ram_02su:3817": "yan me dhanaṃ ca ratnaṃ ca dadau rājā paraṃtapaḥ /",
    "GE09ram_02su:3818": "pariśrāntaṃ pathy abhavat tato 'haṃ pūrvam āgataḥ // RamS_2,66.9 //",
    "GE09ram_02su:3819": "rājavākyaharair dūtais tvaryamāṇo 'ham āgataḥ /",
    "GE09ram_02su:3820": "yad ahaṃ praṣṭum icchāmi tad ambā vaktum arhati // RamS_2,66.10 //",
    "GE09ram_02su:3821": "śūnyo 'yaṃ śayanīyas te paryaṅko hemabhūṣitaḥ /",
    "GE09ram_02su:3822": "na cāyam ikṣvākujanaḥ prahṛṣṭaḥ pratibhāti me // RamS_2,66.11 //",
    "GE09ram_02su:3823": "rājā bhavati bhūyiṣṭham ihāmbāyā niveśane /",
    "GE09ram_02su:3824": "tam ahaṃ nādya paśyāmi draṣṭum icchann ihāgataḥ // RamS_2,66.12 //",
    "GE09ram_02su:3825": "pitur grahīṣye caraṇau taṃ mamākhyāhi pṛcchataḥ /",
    "GE09ram_02su:3826": "āhosvid amba jyeṣṭhāyāḥ kausalyāyā niveśane // RamS_2,66.13 //",
    "GE09ram_02su:3827": "taṃ pratyuvāca kaikeyī priyavad ghoram apriyam /",
    "GE09ram_02su:3828": "ajānantaṃ prajānantī rājyalobhena mohitā /",
    "GE09ram_02su:3829": "yā gatiḥ sarvabhūtānāṃ tāṃ gatiṃ te pitā gataḥ // RamS_2,66.14 //*",
    "GE09ram_02su:3830": "tac chrutvā bharato vākyaṃ dharmābhijanavāñ śuciḥ /",
    "GE09ram_02su:3831": "papāta sahasā bhūmau pitṛśokabalārditaḥ // RamS_2,66.15 //",
    "GE09ram_02su:3832": "tataḥ śokena saṃvītaḥ pitur maraṇaduḥkhitaḥ /",
    "GE09ram_02su:3833": "vilalāpa mahātejā bhrāntākulitacetanaḥ // RamS_2,66.16 //",
    "GE09ram_02su:3834": "etat suruciraṃ bhāti pitur me śayanaṃ purā /",
    "GE09ram_02su:3835": "tad idaṃ na vibhāty adya vihīnaṃ tena dhīmatā // RamS_2,66.17 //",
    "GE09ram_02su:3836": "tam ārtaṃ devasaṃkāśaṃ samīkṣya patitaṃ bhuvi /",
    "GE09ram_02su:3837": "utthāpayitvā śokārtaṃ vacanaṃ cedam abravīt // RamS_2,66.18 //",
    "GE09ram_02su:3838": "uttiṣṭhottiṣṭha kiṃ śeṣe rājaputra mahāyaśaḥ /",
    "GE09ram_02su:3839": "tvadvidhā na hi śocanti santaḥ sadasi saṃmatāḥ // RamS_2,66.19 //",
    "GE09ram_02su:3840": "sa ruditvā ciraṃ kālaṃ bhūmau viparivṛtya ca /",
    "GE09ram_02su:3841": "jananīṃ pratyuvācedaṃ śokair bahubhir āvṛtaḥ // RamS_2,66.20 //",
    "GE09ram_02su:3842": "abhiṣekṣyati rāmaṃ tu rājā yajñaṃ nu yakṣyati /",
    "GE09ram_02su:3843": "ity ahaṃ kṛtasaṃkalpo hṛṣṭo yātrām ayāsiṣam // RamS_2,66.21 //",
    "GE09ram_02su:3844": "tad idaṃ hy anyathā bhūtaṃ vyavadīrṇaṃ mano mama /",
    "GE09ram_02su:3845": "pitaraṃ yo na paśyāmi nityaṃ priyahite ratam // RamS_2,66.22 //",
    "GE09ram_02su:3846": "amba kenātyagād rājā vyādhinā mayy anāgate /",
    "GE09ram_02su:3847": "dhanyā rāmādayaḥ sarve yaiḥ pitā saṃskṛtaḥ svayam // RamS_2,66.23 //",
    "GE09ram_02su:3848": "na nūnaṃ māṃ mahārājaḥ prāptaṃ jānāti kīrtimān /",
    "GE09ram_02su:3849": "upajighreddhi māṃ mūrdhni tātaḥ saṃnamya satvaram // RamS_2,66.24 //",
    "GE09ram_02su:3850": "kva sa pāṇiḥ sukhasparśas tātasyākliṣṭakarmaṇaḥ /",
    "GE09ram_02su:3851": "yena māṃ rajasā dhvastam abhīkṣṇaṃ parimārjati // RamS_2,66.25 //",
    "GE09ram_02su:3852": "yo me bhrātā pitā bandhur yasya dāso 'smi dhīmataḥ /",
    "GE09ram_02su:3853": "tasya māṃ śīghram ākhyāhi rāmasyākliṣṭakarmaṇaḥ // RamS_2,66.26 //",
    "GE09ram_02su:3854": "pitā hi bhavati jyeṣṭho dharmam āryasya jānataḥ /",
    "GE09ram_02su:3855": "tasya pādau grahīṣyāmi sa hīdānīṃ gatir mama // RamS_2,66.27 //",
    "GE09ram_02su:3856": "ārye kim abravīd rājā pitā me satyavikramaḥ /",
    "GE09ram_02su:3857": "paścimaṃ sādhusaṃdeśam icchāmi śrotum ātmanaḥ // RamS_2,66.28 //",
    "GE09ram_02su:3858": "iti pṛṣṭā yathātattvaṃ kaikeyī vākyam abravīt /",
    "GE09ram_02su:3859": "rāmeti rājā vilapan hā sīte lakṣmaṇeti ca /",
    "GE09ram_02su:3860": "sa mahātmā paraṃ lokaṃ gato gatimatāṃ varaḥ // RamS_2,66.29 //*",
    "GE09ram_02su:3861": "imāṃ tu paścimāṃ vācaṃ vyājahāra pitā tava /",
    "GE09ram_02su:3862": "kāladharmaparikṣiptaḥ pāśair iva mahāgajaḥ // RamS_2,66.30 //",
    "GE09ram_02su:3863": "siddhārthās tu narā rāmam āgataṃ sītayā saha /",
    "GE09ram_02su:3864": "lakṣmaṇaṃ ca mahābāhuṃ drakṣyanti punar āgatam // RamS_2,66.31 //",
    "GE09ram_02su:3865": "tac chrutvā viṣasādaiva dvitīyāpriyaśaṃsanāt /",
    "GE09ram_02su:3866": "viṣaṇṇavadano bhūtvā bhūyaḥ papraccha mātaram // RamS_2,66.32 //",
    "GE09ram_02su:3867": "kva cedānīṃ sa dharmātmā kausalyānandavardhanaḥ /",
    "GE09ram_02su:3868": "lakṣmaṇena saha bhrātrā sītayā ca samaṃ gataḥ // RamS_2,66.33 //",
    "GE09ram_02su:3869": "tathā pṛṣṭā yathātattvam ākhyātum upacakrame /",
    "GE09ram_02su:3870": "mātāsya yugapad vākyaṃ vipriyaṃ priyaśaṅkayā // RamS_2,66.34 //",
    "GE09ram_02su:3871": "sa hi rājasutaḥ putra cīravāsā mahāvanam /",
    "GE09ram_02su:3872": "daṇḍakān saha vaidehyā lakṣmaṇānucaro gataḥ // RamS_2,66.35 //",
    "GE09ram_02su:3873": "tac chrutvā bharatas trasto bhrātuś cāritraśaṅkayā /",
    "GE09ram_02su:3874": "svasya vaṃśasya māhātmyāt praṣṭuṃ samupacakrame // RamS_2,66.36 //",
    "GE09ram_02su:3875": "kaccin na brāhmaṇadhanaṃ hṛtaṃ rāmeṇa kasyacit /",
    "GE09ram_02su:3876": "kaccin nāḍhyo daridro vā tenāpāpo vihiṃsitaḥ // RamS_2,66.37 //",
    "GE09ram_02su:3877": "kaccin na paradārān vā rājaputro 'bhimanyate /",
    "GE09ram_02su:3878": "kasmāt sa daṇḍakāraṇye bhrūṇaheva vivāsitaḥ // RamS_2,66.38 //",
    "GE09ram_02su:3879": "athāsya capalā mātā tat svakarma yathātatham /",
    "GE09ram_02su:3880": "tenaiva strīsvabhāvena vyāhartum upacakrame // RamS_2,66.39 //",
    "GE09ram_02su:3881": "na brāhmaṇadhanaṃ kiṃciddhṛtaṃ rāmeṇa kasyacit /",
    "GE09ram_02su:3882": "kaścin nāḍhyo daridro vā tenāpāpo vihiṃsitaḥ /",
    "GE09ram_02su:3883": "na rāmaḥ paradārāṃś ca cakṣurbhyām api paśyati // RamS_2,66.40 //*",
    "GE09ram_02su:3884": "mayā tu putra śrutvaiva rāmasyaivābhiṣecanam /",
    "GE09ram_02su:3885": "yācitas te pitā rājyaṃ rāmasya ca vivāsanam // RamS_2,66.41 //",
    "GE09ram_02su:3886": "sa svavṛttiṃ samāsthāya pitā te tat tathākarot /",
    "GE09ram_02su:3887": "rāmaś ca sahasaumitriḥ preṣitaḥ saha sītayā // RamS_2,66.42 //",
    "GE09ram_02su:3888": "tam apaśyan priyaṃ putraṃ mahīpālo mahāyaśāḥ /",
    "GE09ram_02su:3889": "putraśokaparidyūnaḥ pañcatvam upapedivān // RamS_2,66.43 //",
    "GE09ram_02su:3890": "tvayā tv idānīṃ dharmajña rājatvam avalambyatām /",
    "GE09ram_02su:3891": "tvatkṛte hi mayā sarvam idam evaṃvidhaṃ kṛtam // RamS_2,66.44 //",
    "GE09ram_02su:3892": "tat putra śīghraṃ vidhinā vidhijñair vasiṣṭhamukhyaiḥ sahito dvijendraiḥ /",
    "GE09ram_02su:3893": "saṃkālya rājānam adīnasattvam ātmānam urvyām abhiṣecayasva // RamS_2,66.45",
    "GE09ram_02su:3894": "Rāmāyaṇa, Ayodhyākāṇḍa, 67",
    "GE09ram_02su:3895": "śrutvā tu pitaraṃ vṛttaṃ bhrātarau ca vivāsitau /",
    "GE09ram_02su:3896": "bharato duḥkhasaṃtapta idaṃ vacanam abravīt // RamS_2,67.1 //",
    "GE09ram_02su:3897": "kiṃ nu kāryaṃ hatasyeha mama rājyena śocataḥ /",
    "GE09ram_02su:3898": "vihīnasyātha pitrā ca bhrātrā pitṛsamena ca // RamS_2,67.2 //",
    "GE09ram_02su:3899": "duḥkhe me duḥkham akaror vraṇe kṣāram ivādadhāḥ /",
    "GE09ram_02su:3900": "rājānaṃ pretabhāvasthaṃ kṛtvā rāmaṃ ca tāpasam // RamS_2,67.3 //",
    "GE09ram_02su:3901": "kulasya tvam abhāvāya kālarātrir ivāgatā /",
    "GE09ram_02su:3902": "aṅgāram upagūhya sma pitā me nāvabuddhavān // RamS_2,67.4 //",
    "GE09ram_02su:3903": "kausalyā ca sumitrā ca putraśokābhipīḍite /",
    "GE09ram_02su:3904": "duṣkaraṃ yadi jīvetāṃ prāpya tvāṃ jananīṃ mama // RamS_2,67.5 //",
    "GE09ram_02su:3905": "nanu tv āryo 'pi dharmātmā tvayi vṛttim anuttamām /",
    "GE09ram_02su:3906": "vartate guruvṛttijño yathā mātari vartate // RamS_2,67.6 //",
    "GE09ram_02su:3907": "tathā jyeṣṭhā hi me mātā kausalyā dīrghadarśinī /",
    "GE09ram_02su:3908": "tvayi dharmaṃ samāsthāya bhaginyām iva vartate // RamS_2,67.7 //",
    "GE09ram_02su:3909": "tasyāḥ putraṃ kṛtātmānaṃ cīravalkalavāsasam /",
    "GE09ram_02su:3910": "prasthāpya vanavāsāya kathaṃ pāpe na śocasi // RamS_2,67.8 //",
    "GE09ram_02su:3911": "apāpadarśinaṃ śūraṃ kṛtātmānaṃ yaśasvinam /",
    "GE09ram_02su:3912": "pravrājya cīravasanaṃ kiṃ nu paśyasi kāraṇam // RamS_2,67.9 //",
    "GE09ram_02su:3913": "lubdhāyā vidito manye na te 'haṃ rāghavaṃ prati /",
    "GE09ram_02su:3914": "tathā hy anartho rājyārthaṃ tvayā nīto mahān ayam // RamS_2,67.10 //",
    "GE09ram_02su:3915": "ahaṃ hi puruṣavyāghrāv apaśyan rāmalakṣmaṇau /",
    "GE09ram_02su:3916": "kena śaktiprabhāvena rājyaṃ rakṣitum utsahe // RamS_2,67.11 //",
    "GE09ram_02su:3917": "taṃ hi nityaṃ mahārājo balavantaṃ mahābalaḥ /",
    "GE09ram_02su:3918": "apāśrito 'bhūd dharmātmā merur meruvanaṃ yathā // RamS_2,67.12 //",
    "GE09ram_02su:3919": "so 'haṃ katham imaṃ bhāraṃ mahādhuryasamudyatam /",
    "GE09ram_02su:3920": "damyo dhuram ivāsādya saheyaṃ kena caujasā // RamS_2,67.13 //",
    "GE09ram_02su:3921": "atha vā me bhavec chaktir yogair buddhibalena vā /",
    "GE09ram_02su:3922": "sakāmāṃ na kariṣyāmi tvām ahaṃ putragardhinīm /",
    "GE09ram_02su:3923": "nivartayiṣyāmi vanād bhrātaraṃ svajanapriyam // RamS_2,67.14 //*",
    "GE09ram_02su:3924": "ity evam uktvā bharato mahātmā priyetarair vākyagaṇais tudaṃs tām /",
    "GE09ram_02su:3925": "śokāturaś cāpi nanāda bhūyaḥ siṃho yathā parvatagahvarasthaḥ //",
    "GE09ram_02su:3926": "Rāmāyaṇa, Ayodhyākāṇḍa, 68",
    "GE09ram_02su:3927": "tāṃ tathā garhayitvā tu mātaraṃ bharatas tadā /",
    "GE09ram_02su:3928": "roṣeṇa mahatāviṣṭaḥ punar evābravīd vacaḥ // RamS_2,68.1 //",
    "GE09ram_02su:3929": "rājyād bhraṃśasva kaikeyi nṛśaṃse duṣṭacāriṇi /",
    "GE09ram_02su:3930": "parityaktā ca dharmeṇa mā mṛtaṃ rudatī bhava // RamS_2,68.2 //",
    "GE09ram_02su:3931": "kiṃ nu te 'dūṣayad rājā rāmo vā bhṛśadhārmikaḥ /",
    "GE09ram_02su:3932": "yayor mṛtyur vivāsaś ca tvatkṛte tulyam āgatau // RamS_2,68.3 //",
    "GE09ram_02su:3933": "bhrūṇahatyām asi prāptā kulasyāsya vināśanāt /",
    "GE09ram_02su:3934": "kaikeyi narakaṃ gaccha mā ca bhartuḥ salokatām // RamS_2,68.4 //",
    "GE09ram_02su:3935": "yat tvayā hīdṛśaṃ pāpaṃ kṛtaṃ ghoreṇa karmaṇā /",
    "GE09ram_02su:3936": "sarvalokapriyaṃ hitvā mamāpy āpāditaṃ bhayam // RamS_2,68.5 //",
    "GE09ram_02su:3937": "tvatkṛte me pitā vṛtto rāmaś cāraṇyam āśritaḥ /",
    "GE09ram_02su:3938": "ayaśo jīvaloke ca tvayāhaṃ pratipāditaḥ // RamS_2,68.6 //",
    "GE09ram_02su:3939": "mātṛrūpe mamāmitre nṛśaṃse rājyakāmuke /",
    "GE09ram_02su:3940": "na te 'ham abhibhāṣyo 'smi durvṛtte patighātini // RamS_2,68.7 //",
    "GE09ram_02su:3941": "kausalyā ca sumitrā ca yāś cānyā mama mātaraḥ /",
    "GE09ram_02su:3942": "duḥkhena mahatāviṣṭās tvāṃ prāpya kuladūṣiṇīm // RamS_2,68.8 //",
    "GE09ram_02su:3943": "na tvam aśvapateḥ kanyā dharmarājasya dhīmataḥ /",
    "GE09ram_02su:3944": "rākṣasī tatra jātāsi kulapradhvaṃsinī pituḥ // RamS_2,68.9 //",
    "GE09ram_02su:3945": "yat tvayā dhārmiko rāmo nityaṃ satyaparāyaṇaḥ /",
    "GE09ram_02su:3946": "vanaṃ prasthāpito duḥkhāt pitā ca tridivaṃ gataḥ // RamS_2,68.10 //",
    "GE09ram_02su:3947": "yatpradhānāsi tat pāpaṃ mayi pitrā vinākṛte /",
    "GE09ram_02su:3948": "bhrātṛbhyāṃ ca parityakte sarvalokasya cāpriye // RamS_2,68.11 //",
    "GE09ram_02su:3949": "kausalyāṃ dharmasaṃyuktāṃ viyuktāṃ pāpaniścaye /",
    "GE09ram_02su:3950": "kṛtvā kaṃ prāpsyase tv adya lokaṃ nirayagāminī // RamS_2,68.12 //",
    "GE09ram_02su:3951": "kiṃ nāvabudhyase krūre niyataṃ bandhusaṃśrayam /",
    "GE09ram_02su:3952": "jyeṣṭhaṃ pitṛsamaṃ rāmaṃ kausalyāyā ātmasambhavam // RamS_2,68.13 //",
    "GE09ram_02su:3953": "aṅgapratyaṅgajaḥ putro hṛdayāc cāpi jāyate /",
    "GE09ram_02su:3954": "tasmāt priyataro mātuḥ priyatvān na tu bāndhavaḥ // RamS_2,68.14 //",
    "GE09ram_02su:3955": "anyadā kila dharmajñā surabhiḥ surasaṃmatā /",
    "GE09ram_02su:3956": "vahamānau dadarśorvyāṃ putrau vigatacetasau // RamS_2,68.15 //",
    "GE09ram_02su:3957": "tāv ardhadivase śrāntau dṛṣṭvā putrau mahītale /",
    "GE09ram_02su:3958": "ruroda putraśokena bāṣpaparyākulekṣaṇā // RamS_2,68.16 //",
    "GE09ram_02su:3959": "adhastād vrajatas tasyāḥ surarājño mahātmanaḥ /",
    "GE09ram_02su:3960": "bindavaḥ patitā gātre sūkṣmāḥ surabhigandhinaḥ // RamS_2,68.17 //",
    "GE09ram_02su:3961": "tāṃ dṛṣṭvā śokasaṃtaptāṃ vajrapāṇir yaśasvinīm /",
    "GE09ram_02su:3962": "indraḥ prāñjalir udvignaḥ surarājo 'bravīd vacaḥ // RamS_2,68.18 //",
    "GE09ram_02su:3963": "bhayaṃ kaccin na cāsmāsu kutaścid vidyate mahat /",
    "GE09ram_02su:3964": "kutonimittaḥ śokas te brūhi sarvahitaiṣiṇi // RamS_2,68.19 //",
    "GE09ram_02su:3965": "evam uktā tu surabhiḥ surarājena dhīmatā /",
    "GE09ram_02su:3966": "pratyuvāca tato dhīrā vākyaṃ vākyaviśāradā // RamS_2,68.20 //",
    "GE09ram_02su:3967": "śāntaṃ pāpaṃ na vaḥ kiṃcit kutaścid amarādhipa /",
    "GE09ram_02su:3968": "ahaṃ tu magnau śocāmi svaputrau viṣame sthitau // RamS_2,68.21 //",
    "GE09ram_02su:3969": "etau dṛṣṭvā kṛṣau dīnau sūryaraśmipratāpinau /",
    "GE09ram_02su:3970": "ardyamānau balīvardau karṣakeṇa surādhipa // RamS_2,68.22 //",
    "GE09ram_02su:3971": "mama kāyāt prasūtau hi duḥkhitau bhārapīḍitau /",
    "GE09ram_02su:3972": "yau dṛṣṭvā paritapye 'haṃ nāsti putrasamaḥ priyaḥ // RamS_2,68.23 //",
    "GE09ram_02su:3973": "yasyāḥ putrasahasrāṇi sāpi śocati kāmadhuk /",
    "GE09ram_02su:3974": "kiṃ punar yā vinā rāmaṃ kausalyā vartayiṣyati // RamS_2,68.24 //",
    "GE09ram_02su:3975": "ekaputrā ca sādhvī ca vivatseyaṃ tvayā kṛtā /",
    "GE09ram_02su:3976": "tasmāt tvaṃ satataṃ duḥkhaṃ pretya ceha ca lapsyase // RamS_2,68.25 //",
    "GE09ram_02su:3977": "ahaṃ hy apacitiṃ bhrātuḥ pituś ca sakalām imām /",
    "GE09ram_02su:3978": "vardhanaṃ yaśasaś cāpi kariṣyāmi na saṃśayaḥ // RamS_2,68.26 //",
    "GE09ram_02su:3979": "ānāyayitvā tanayaṃ kausalyāyā mahādyutim /",
    "GE09ram_02su:3980": "svayam eva pravekṣyāmi vanaṃ muniniṣevitam // RamS_2,68.27 //",
    "GE09ram_02su:3981": "iti nāga ivāraṇye tomarāṅkuśacoditaḥ /",
    "GE09ram_02su:3982": "papāta bhuvi saṃkruddho niḥśvasann iva pannagaḥ // RamS_2,68.28 //",
    "GE09ram_02su:3983": "saṃraktanetraḥ śithilāmbaras tadā vidhūtasarvābharaṇaḥ paraṃtapaḥ /",
    "GE09ram_02su:3984": "babhūva bhūmau patito nṛpātmajaḥ śacīpateḥ ketur ivotsavakṣaye //",
    "GE09ram_02su:3985": "Rāmāyaṇa, Ayodhyākāṇḍa, 69",
    "GE09ram_02su:3986": "tathaiva krośatas tasya bharatasya mahātmanaḥ /",
    "GE09ram_02su:3987": "kausalyā śabdam ājñāya sumitrām idam abravīt // RamS_2,69.1 //",
    "GE09ram_02su:3988": "āgataḥ krūrakāryāyāḥ kaikeyyā bharataḥ sutaḥ /",
    "GE09ram_02su:3989": "tam ahaṃ draṣṭum icchāmi bharataṃ dīrghadarśinam // RamS_2,69.2 //",
    "GE09ram_02su:3990": "evam uktvā sumitrāṃ sā vivarṇā malināmbarā /",
    "GE09ram_02su:3991": "pratasthe bharato yatra vepamānā vicetanā // RamS_2,69.3 //",
    "GE09ram_02su:3992": "sa tu rāmānujaś cāpi śatrughnasahitas tadā /",
    "GE09ram_02su:3993": "pratasthe bharato yatra kausalyāyā niveśanam // RamS_2,69.4 //",
    "GE09ram_02su:3994": "tataḥ śatrughnabharatau kausalyāṃ prekṣya duḥkhitau /",
    "GE09ram_02su:3995": "paryaṣvajetāṃ duḥkhārtāṃ patitāṃ naṣṭacetanām // RamS_2,69.5 //",
    "GE09ram_02su:3996": "bharataṃ pratyuvācedaṃ kausalyā bhṛśaduḥkhitā /",
    "GE09ram_02su:3997": "idaṃ te rājyakāmasya rājyaṃ prāptam akaṇṭakam /",
    "GE09ram_02su:3998": "samprāptaṃ bata kaikeyyā śīghraṃ krūreṇa karmaṇā // RamS_2,69.6 //*",
    "GE09ram_02su:3999": "prasthāpya cīravasanaṃ putraṃ me vanavāsinam /",
    "GE09ram_02su:4000": "kaikeyī kaṃ guṇaṃ tatra paśyati krūradarśinī // RamS_2,69.7 //",
    "GE09ram_02su:4001": "kṣipraṃ mām api kaikeyī prasthāpayitum arhati /",
    "GE09ram_02su:4002": "hiraṇyanābho yatrāste suto me sumahāyaśāḥ // RamS_2,69.8 //",
    "GE09ram_02su:4003": "atha vā svayam evāhaṃ sumitrānucarā sukham /",
    "GE09ram_02su:4004": "agnihotraṃ puraskṛtya prasthāsye yatra rāghavaḥ // RamS_2,69.9 //",
    "GE09ram_02su:4005": "kāmaṃ vā svayam evādya tatra māṃ netum arhasi /",
    "GE09ram_02su:4006": "yatrāsau puruṣavyāghras tapyate me tapaḥ sutaḥ // RamS_2,69.10 //",
    "GE09ram_02su:4007": "idaṃ hi tava vistīrṇaṃ dhanadhānyasamācitam /",
    "GE09ram_02su:4008": "hastyaśvarathasampūrṇaṃ rājyaṃ niryātitaṃ tayā // RamS_2,69.11 //",
    "GE09ram_02su:4009": "evaṃ vilapamānāṃ tāṃ bharataḥ prāñjalis tadā /",
    "GE09ram_02su:4010": "kausalyāṃ pratyuvācedaṃ śokair bahubhir āvṛtām // RamS_2,69.12 //",
    "GE09ram_02su:4011": "ārye kasmād ajānantaṃ garhase mām akilbiṣam /",
    "GE09ram_02su:4012": "vipulāṃ ca mama prītiṃ sthirāṃ jānāsi rāghave // RamS_2,69.13 //",
    "GE09ram_02su:4013": "kṛtā śāstrānugā buddhir mā bhūt tasya kadācana /",
    "GE09ram_02su:4014": "satyasaṃdhaḥ satāṃ śreṣṭho yasyāryo 'numate gataḥ // RamS_2,69.14 //",
    "GE09ram_02su:4015": "praiṣyaṃ pāpīyasāṃ yātu sūryaṃ ca prati mehatu /",
    "GE09ram_02su:4016": "hantu pādena gāṃ suptāṃ yasyāryo 'numate gataḥ // RamS_2,69.15 //",
    "GE09ram_02su:4017": "kārayitvā mahat karma bhartā bhṛtyam anarthakam /",
    "GE09ram_02su:4018": "adharmo yo 'sya so 'syās tu yasyāryo 'numate gataḥ // RamS_2,69.16 //",
    "GE09ram_02su:4019": "paripālayamānasya rājño bhūtāni putravat /",
    "GE09ram_02su:4020": "tatas tu druhyatāṃ pāpaṃ yasyāryo 'numate gataḥ // RamS_2,69.17 //",
    "GE09ram_02su:4021": "baliṣaḍbhāgam uddhṛtya nṛpasyārakṣataḥ prajāḥ /",
    "GE09ram_02su:4022": "adharmo yo 'sya so 'syāstu yasyāryo 'numate gataḥ // RamS_2,69.18 //",
    "GE09ram_02su:4023": "saṃśrutya ca tapasvibhyaḥ sattre vai yajñadakṣiṇām /",
    "GE09ram_02su:4024": "tāṃ vipralapatāṃ pāpaṃ yasyāryo 'numate gataḥ // RamS_2,69.19 //",
    "GE09ram_02su:4025": "hastyaśvarathasambādhe yuddhe śastrasamākule /",
    "GE09ram_02su:4026": "mā sma kārṣīt satāṃ dharmaṃ yasyāryo 'numate gataḥ // RamS_2,69.20 //",
    "GE09ram_02su:4027": "upadiṣṭaṃ susūkṣmārthaṃ śāstraṃ yatnena dhīmatā /",
    "GE09ram_02su:4028": "sa nāśayatu duṣṭātmā yasyāryo 'numate gataḥ // RamS_2,69.21 //",
    "GE09ram_02su:4029": "pāyasaṃ kṛsaraṃ chāgaṃ vṛthā so 'śnātu nirghṛṇaḥ /",
    "GE09ram_02su:4030": "gurūṃś cāpy avajānātu yasyāryo 'numate gataḥ // RamS_2,69.22 //",
    "GE09ram_02su:4031": "putrair dāraiś ca bhṛtyaiś ca svagṛhe parivāritaḥ /",
    "GE09ram_02su:4032": "sa eko mṛṣṭam aśnātu yasyāryo 'numate gataḥ // RamS_2,69.23 //",
    "GE09ram_02su:4033": "rājastrībālavṛddhānāṃ vadhe yat pāpam ucyate /",
    "GE09ram_02su:4034": "bhṛtyatyāge ca yat pāpaṃ tat pāpaṃ pratipadyatām // RamS_2,69.24 //",
    "GE09ram_02su:4035": "ubhe saṃdhye śayānasya yat pāpaṃ parikalpyate /",
    "GE09ram_02su:4036": "tac ca pāpaṃ bhavet tasya yasyāryo 'numate gataḥ // RamS_2,69.25 //",
    "GE09ram_02su:4037": "yad agnidāyake pāpaṃ yat pāpaṃ gurutalpage /",
    "GE09ram_02su:4038": "mitradrohe ca yat pāpaṃ tat pāpaṃ pratipadyatām // RamS_2,69.26 //",
    "GE09ram_02su:4039": "devatānāṃ pitḥṇāṃ ca mātāpitros tathaiva ca /",
    "GE09ram_02su:4040": "mā sma kārṣīt sa śuśrūṣāṃ yasyāryo 'numate gataḥ // RamS_2,69.27 //",
    "GE09ram_02su:4041": "satāṃ lokāt satāṃ kīrtyāḥ sajjuṣṭāt karmaṇas tathā /",
    "GE09ram_02su:4042": "bhraśyatu kṣipram adyaiva yasyāryo 'numate gataḥ // RamS_2,69.28 //",
    "GE09ram_02su:4043": "vihīnāṃ patiputrābhyāṃ kausalyāṃ pārthivātmajaḥ /",
    "GE09ram_02su:4044": "evam āśvāsayann eva duḥkhārto nipapāta ha // RamS_2,69.29 //",
    "GE09ram_02su:4045": "tathā tu śapathaiḥ kaṣṭaiḥ śapamānam acetanam /",
    "GE09ram_02su:4046": "bharataṃ śokasaṃtaptaṃ kausalyā vākyam abravīt // RamS_2,69.30 //",
    "GE09ram_02su:4047": "mama duḥkham idaṃ putra bhūyaḥ samupajāyate /",
    "GE09ram_02su:4048": "śapathaiḥ śapamāno hi prāṇān uparuṇatsi me // RamS_2,69.31 //",
    "GE09ram_02su:4049": "diṣṭyā na calito dharmād ātmā te sahalakṣmaṇaḥ /",
    "GE09ram_02su:4050": "vatsa satyapratijño me satāṃ lokān avāpsyasi // RamS_2,69.32 //",
    "GE09ram_02su:4051": "evaṃ vilapamānasya duḥkhārtasya mahātmanaḥ /",
    "GE09ram_02su:4052": "mohāc ca śokasaṃrodhād babhūva lulitaṃ manaḥ // RamS_2,69.33 //",
    "GE09ram_02su:4053": "lālapyamānasya vicetanasya pranaṣṭabuddheḥ patitasya bhūmau /",
    "GE09ram_02su:4054": "muhur muhur niḥśvasataś ca dīrghaṃ sā tasya śokena jagāma rātriḥ //",
    "GE09ram_02su:4055": "Rāmāyaṇa, Ayodhyākāṇḍa, 70",
    "GE09ram_02su:4056": "tam evaṃ śokasaṃtaptaṃ bharataṃ kekayīsutam /",
    "GE09ram_02su:4057": "uvāca vadatāṃ śreṣṭho vasiṣṭhaḥ śreṣṭhavāg ṛṣiḥ // RamS_2,70.1 //",
    "GE09ram_02su:4058": "alaṃ śokena bhadraṃ te rājaputra mahāyaśaḥ /",
    "GE09ram_02su:4059": "prāptakālaṃ narapateḥ kuru saṃyānam uttaram // RamS_2,70.2 //",
    "GE09ram_02su:4060": "vasiṣṭhasya vacaḥ śrutvā bharato dhāraṇāṃ gataḥ /",
    "GE09ram_02su:4061": "pretakāryāṇi sarvāṇi kārayāmāsa dharmavit // RamS_2,70.3 //",
    "GE09ram_02su:4062": "uddhṛtaṃ tailasaṃkledāt sa tu bhūmau niveśitam /",
    "GE09ram_02su:4063": "āpītavarṇavadanaṃ prasuptam iva bhūmipam // RamS_2,70.4 //",
    "GE09ram_02su:4064": "niveśya śayane cāgrye nānāratnapariṣkṛte /",
    "GE09ram_02su:4065": "tato daśarathaṃ putro vilalāpa suduḥkhitaḥ // RamS_2,70.5 //",
    "GE09ram_02su:4066": "kiṃ te vyavasitaṃ rājan proṣite mayy anāgate /",
    "GE09ram_02su:4067": "vivāsya rāmaṃ dharmajñaṃ lakṣmaṇaṃ ca mahābalam // RamS_2,70.6 //",
    "GE09ram_02su:4068": "kva yāsyasi mahārāja hitvemaṃ duḥkhitaṃ janam /",
    "GE09ram_02su:4069": "hīnaṃ puruṣasiṃhena rāmeṇākliṣṭakarmaṇā // RamS_2,70.7 //",
    "GE09ram_02su:4070": "yogakṣemaṃ tu te rājan ko 'smin kalpayitā pure /",
    "GE09ram_02su:4071": "tvayi prayāte svas tāta rāme ca vanam āśrite // RamS_2,70.8 //",
    "GE09ram_02su:4072": "vidhavā pṛthivī rājaṃs tvayā hīnā na rājate /",
    "GE09ram_02su:4073": "hīnacandreva rajanī nagarī pratibhāti mām // RamS_2,70.9 //",
    "GE09ram_02su:4074": "evaṃ vilapamānaṃ taṃ bharataṃ dīnamānasam /",
    "GE09ram_02su:4075": "abravīd vacanaṃ bhūyo vasiṣṭhas tu mahān ṛṣiḥ // RamS_2,70.10 //",
    "GE09ram_02su:4076": "pretakāryāṇi yāny asya kartavyāni viśāṃpateḥ /",
    "GE09ram_02su:4077": "tāny avyagraṃ mahābāho kriyantām avicāritam // RamS_2,70.11 //",
    "GE09ram_02su:4078": "tatheti bharato vākyaṃ vasiṣṭhasyābhipūjya tat /",
    "GE09ram_02su:4079": "ṛtvikpurohitācāryāṃs tvarayāmāsa sarvaśaḥ // RamS_2,70.12 //",
    "GE09ram_02su:4080": "ye tv agrato narendrasya agnyagārād bahiṣkṛtāḥ /",
    "GE09ram_02su:4081": "ṛtvigbhir yājakaiś caiva te hriyante yathāvidhi // RamS_2,70.13 //",
    "GE09ram_02su:4082": "śibikāyām athāropya rājānaṃ gatacetanam /",
    "GE09ram_02su:4083": "bāṣpakaṇṭhā vimanasas tam ūhuḥ paricārakāḥ // RamS_2,70.14 //",
    "GE09ram_02su:4084": "hiraṇyaṃ ca suvarṇaṃ ca vāsāṃsi vividhāni ca /",
    "GE09ram_02su:4085": "prakiranto janā mārgaṃ nṛpater agrato yayuḥ // RamS_2,70.15 //",
    "GE09ram_02su:4086": "candanāguruniryāsān saralaṃ padmakaṃ tathā /",
    "GE09ram_02su:4087": "devadārūṇi cāhṛtya citāṃ cakrus tathāpare // RamS_2,70.16 //",
    "GE09ram_02su:4088": "gandhān uccāvacāṃś cānyāṃs tatra dattvātha bhūmipam /",
    "GE09ram_02su:4089": "tataḥ saṃveśayāmāsuś citāmadhye tam ṛtvijaḥ // RamS_2,70.17 //",
    "GE09ram_02su:4090": "tathā hutāśanaṃ hutvā jepus tasya tadartvijaḥ /",
    "GE09ram_02su:4091": "jaguś ca te yathāśāstraṃ tatra sāmāni sāmagāḥ // RamS_2,70.18 //",
    "GE09ram_02su:4092": "śibikābhiś ca yānaiś ca yathārhaṃ tasya yoṣitaḥ /",
    "GE09ram_02su:4093": "nagarān niryayus tatra vṛddhaiḥ parivṛtās tadā // RamS_2,70.19 //",
    "GE09ram_02su:4094": "prasavyaṃ cāpi taṃ cakrur ṛtvijo 'gnicitaṃ nṛpam /",
    "GE09ram_02su:4095": "striyaś ca śokasaṃtaptāḥ kausalyāpramukhās tadā // RamS_2,70.20 //",
    "GE09ram_02su:4096": "krauñcīnām iva nārīṇāṃ ninādas tatra śuśruve /",
    "GE09ram_02su:4097": "ārtānāṃ karuṇaṃ kāle krośantīnāṃ sahasraśaḥ // RamS_2,70.21 //",
    "GE09ram_02su:4098": "tato rudantyo vivaśā vilapya ca punaḥ punaḥ /",
    "GE09ram_02su:4099": "yānebhyaḥ sarayūtīram avaterur varāṅganāḥ // RamS_2,70.22 //",
    "GE09ram_02su:4100": "kṛtodakaṃ te bharatena sārdhaṃ nṛpāṅganā mantripurohitāś ca /",
    "GE09ram_02su:4101": "puraṃ praviśyāśruparītanetrā bhūmau daśāhaṃ vyanayanta duḥkham //",
    "GE09ram_02su:4102": "Rāmāyaṇa, Ayodhyākāṇḍa, 71",
    "GE09ram_02su:4103": "tato daśāhe 'tigate kṛtaśauco nṛpātmajaḥ /",
    "GE09ram_02su:4104": "dvādaśe 'hani samprāpte śrāddhakarmāṇy akārayat // RamS_2,71.1 //",
    "GE09ram_02su:4105": "brāhmaṇebhyo dadau ratnaṃ dhanam annaṃ ca puṣkalam /",
    "GE09ram_02su:4106": "bāstikaṃ bahuśuklaṃ ca gāś cāpi śataśas tathā // RamS_2,71.2 //",
    "GE09ram_02su:4107": "dāsīdāsaṃ ca yānaṃ ca veśmāni sumahānti ca /",
    "GE09ram_02su:4108": "brāhmaṇebhyo dadau putro rājñas tasyaurdhvadaihikam // RamS_2,71.3 //",
    "GE09ram_02su:4109": "tataḥ prabhātasamaye divase 'tha trayodaśe /",
    "GE09ram_02su:4110": "vilalāpa mahābāhur bharataḥ śokamūrchitaḥ // RamS_2,71.4 //",
    "GE09ram_02su:4111": "śabdāpihitakaṇṭhaś ca śodhanārtham upāgataḥ /",
    "GE09ram_02su:4112": "citāmūle pitur vākyam idam āha suduḥkhitaḥ // RamS_2,71.5 //",
    "GE09ram_02su:4113": "tāta yasmin nisṛṣṭo 'haṃ tvayā bhrātari rāghave /",
    "GE09ram_02su:4114": "tasmin vanaṃ pravrajite śūnye tyakto 'smy ahaṃ tvayā // RamS_2,71.6 //",
    "GE09ram_02su:4115": "yathāgatir anāthāyāḥ putraḥ pravrājito vanam /",
    "GE09ram_02su:4116": "tām ambāṃ tāta kausalyāṃ tyaktvā tvaṃ kva gato nṛpa // RamS_2,71.7 //",
    "GE09ram_02su:4117": "dṛṣṭvā bhasmāruṇaṃ tac ca dagdhāsthisthānamaṇḍalam /",
    "GE09ram_02su:4118": "pituḥ śarīranirvāṇaṃ niṣṭanan viṣasāda ha // RamS_2,71.8 //",
    "GE09ram_02su:4119": "sa tu dṛṣṭvā rudan dīnaḥ papāta dharaṇītale /",
    "GE09ram_02su:4120": "utthāpyamānaḥ śakrasya yantradhvaja iva cyutaḥ // RamS_2,71.9 //",
    "GE09ram_02su:4121": "abhipetus tataḥ sarve tasyāmātyāḥ śucivratam /",
    "GE09ram_02su:4122": "antakāle nipatitaṃ yayātim ṛṣayo yathā // RamS_2,71.10 //",
    "GE09ram_02su:4123": "śatrughnaś cāpi bharataṃ dṛṣṭvā śokapariplutam /",
    "GE09ram_02su:4124": "visaṃjño nyapatad bhūmau bhūmipālam anusmaran // RamS_2,71.11 //",
    "GE09ram_02su:4125": "unmatta iva niścetā vilalāpa suduḥkhitaḥ /",
    "GE09ram_02su:4126": "smṛtvā pitur guṇāṅgāni tāni tāni tadā tadā // RamS_2,71.12 //",
    "GE09ram_02su:4127": "mantharāprabhavas tīvraḥ kaikeyīgrāhasaṃkulaḥ /",
    "GE09ram_02su:4128": "varadānamayo 'kṣobhyo 'majjayac chokasāgaraḥ // RamS_2,71.13 //",
    "GE09ram_02su:4129": "sukumāraṃ ca bālaṃ ca satataṃ lālitaṃ tvayā /",
    "GE09ram_02su:4130": "kva tāta bharataṃ hitvā vilapantaṃ gato bhavān // RamS_2,71.14 //",
    "GE09ram_02su:4131": "nanu bhojyeṣu pāneṣu vastreṣv ābharaṇeṣu ca /",
    "GE09ram_02su:4132": "pravārayasi naḥ sarvāṃs tan naḥ ko 'dya kariṣyati // RamS_2,71.15 //",
    "GE09ram_02su:4133": "avadāraṇakāle tu pṛthivī nāvadīryate /",
    "GE09ram_02su:4134": "vihīnā yā tvayā rājñā dharmajñena mahātmanā // RamS_2,71.16 //",
    "GE09ram_02su:4135": "pitari svargam āpanne rāme cāraṇyam āśrite /",
    "GE09ram_02su:4136": "kiṃ me jīvitasāmarthyaṃ pravekṣyāmi hutāśanam // RamS_2,71.17 //",
    "GE09ram_02su:4137": "hīno bhrātrā ca pitrā ca śūnyām ikṣvākupālitām /",
    "GE09ram_02su:4138": "ayodhyāṃ na pravekṣyāmi pravekṣyāmi tapovanam // RamS_2,71.18 //",
    "GE09ram_02su:4139": "tayor vilapitaṃ śrutvā vyasanaṃ cānvavekṣya tat /",
    "GE09ram_02su:4140": "bhṛśam ārtatarā bhūyaḥ sarva evānugāminaḥ // RamS_2,71.19 //",
    "GE09ram_02su:4141": "tato viṣaṇṇau śrāntau ca śatrughnabharatāv ubhau /",
    "GE09ram_02su:4142": "dharaṇyāṃ saṃvyaceṣṭetāṃ bhagnaśṛṅgāv ivarṣabhau // RamS_2,71.20 //",
    "GE09ram_02su:4143": "tataḥ prakṛtimān vaidyaḥ pitur eṣāṃ purohitaḥ /",
    "GE09ram_02su:4144": "vasiṣṭho bharataṃ vākyam utthāpya tam uvāca ha // RamS_2,71.21 //",
    "GE09ram_02su:4145": "trīṇi dvaṃdvāni bhūteṣu pravṛttāny aviśeṣataḥ /",
    "GE09ram_02su:4146": "teṣu cāparihāryeṣu naivaṃ bhavitum arhati // RamS_2,71.22 //",
    "GE09ram_02su:4147": "sumantraś cāpi śatrughnam utthāpyābhiprasādya ca /",
    "GE09ram_02su:4148": "śrāvayāmāsa tattvajñaḥ sarvabhūtabhavābhavau // RamS_2,71.23 //",
    "GE09ram_02su:4149": "utthitau tau naravyāghrau prakāśete yaśasvinau /",
    "GE09ram_02su:4150": "varṣātapapariklinnau pṛthag indradhvajāv iva // RamS_2,71.24 //",
    "GE09ram_02su:4151": "aśrūṇi parimṛdnantau raktākṣau dīnabhāṣiṇau /",
    "GE09ram_02su:4152": "amātyās tvarayanti sma tanayau cāparāḥ kriyāḥ // RamS_2,71.25 //",
    "GE09ram_02su:4153": "Rāmāyaṇa, Ayodhyākāṇḍa, 72",
    "GE09ram_02su:4154": "atra yātrāṃ samīhantaṃ śatrughno lakṣmaṇānujaḥ /",
    "GE09ram_02su:4155": "bharataṃ śokasaṃtaptam idaṃ vacanam abravīt // RamS_2,72.1 //",
    "GE09ram_02su:4156": "gatir yaḥ sarvabhūtānāṃ duḥkhe kiṃ punar ātmanaḥ /",
    "GE09ram_02su:4157": "sa rāmaḥ sattvasampannaḥ striyā pravrājito vanam // RamS_2,72.2 //",
    "GE09ram_02su:4158": "balavān vīryasampanno lakṣmaṇo nāma yo 'py asau /",
    "GE09ram_02su:4159": "kiṃ na mocayate rāmaṃ kṛtvāpi pitṛnigraham // RamS_2,72.3 //",
    "GE09ram_02su:4160": "pūrvam eva tu nigrāhyaḥ samavekṣya nayānayau /",
    "GE09ram_02su:4161": "utpathaṃ yaḥ samārūḍho nāryā rājā vaśaṃ gataḥ // RamS_2,72.4 //",
    "GE09ram_02su:4162": "iti sambhāṣamāṇe tu śatrughne lakṣmaṇānuje /",
    "GE09ram_02su:4163": "prāgdvāre 'bhūt tadā kubjā sarvābharaṇabhūṣitā // RamS_2,72.5 //",
    "GE09ram_02su:4164": "liptā candanasāreṇa rājavastrāṇi bibhratī /",
    "GE09ram_02su:4165": "mekhalādāmabhiś citrai rajjubaddheva vānarī // RamS_2,72.6 //",
    "GE09ram_02su:4166": "tāṃ samīkṣya tadā dvāḥstho bhṛśaṃ pāpasya kāriṇīm /",
    "GE09ram_02su:4167": "gṛhītvākaruṇāṃ kubjāṃ śatrughnāya nyavedayat // RamS_2,72.7 //",
    "GE09ram_02su:4168": "yasyāḥ kṛte vane rāmo nyastadehaś ca vaḥ pitā /",
    "GE09ram_02su:4169": "seyaṃ pāpā nṛśaṃsā ca tasyāḥ kuru yathāmati // RamS_2,72.8 //",
    "GE09ram_02su:4170": "śatrughnaś ca tad ājñāya vacanaṃ bhṛśaduḥkhitaḥ /",
    "GE09ram_02su:4171": "antaḥpuracarān sarvān ity uvāca dhṛtavrataḥ // RamS_2,72.9 //",
    "GE09ram_02su:4172": "tīvram utpāditaṃ duḥkhaṃ bhrātḥṇāṃ me tathā pituḥ /",
    "GE09ram_02su:4173": "yayā seyaṃ nṛśaṃsasya karmaṇaḥ phalam aśnutām // RamS_2,72.10 //",
    "GE09ram_02su:4174": "evam uktā ca tenāśu sakhījanasamāvṛtā /",
    "GE09ram_02su:4175": "gṛhītā balavat kubjā sā tadgṛham anādayat // RamS_2,72.11 //",
    "GE09ram_02su:4176": "tataḥ subhṛśasaṃtaptas tasyāḥ sarvaḥ sakhījanaḥ /",
    "GE09ram_02su:4177": "kruddham ājñāya śatrughnaṃ vyapalāyata sarvaśaḥ // RamS_2,72.12 //",
    "GE09ram_02su:4178": "amantrayata kṛtsnaś ca tasyāḥ sarvasakhījanaḥ /",
    "GE09ram_02su:4179": "yathāyaṃ samupakrānto niḥśeṣaṃ naḥ kariṣyati // RamS_2,72.13 //",
    "GE09ram_02su:4180": "sānukrośāṃ vadānyāṃ ca dharmajñāṃ ca yaśasvinīm /",
    "GE09ram_02su:4181": "kausalyāṃ śaraṇaṃ yāmaḥ sā hi no 'stu dhruvā gatiḥ // RamS_2,72.14 //",
    "GE09ram_02su:4182": "sa ca roṣeṇa tāmrākṣaḥ śatrughnaḥ śatrutāpanaḥ /",
    "GE09ram_02su:4183": "vicakarṣa tadā kubjāṃ krośantīṃ pṛthivītale // RamS_2,72.15 //",
    "GE09ram_02su:4184": "tasyā hy ākṛṣyamāṇāyā mantharāyās tatas tataḥ /",
    "GE09ram_02su:4185": "citraṃ bahuvidhaṃ bhāṇḍaṃ pṛthivyāṃ tad vyaśīryata // RamS_2,72.16 //",
    "GE09ram_02su:4186": "tena bhāṇḍena saṃkīrṇaṃ śrīmadrājaniveśanam /",
    "GE09ram_02su:4187": "aśobhata tadā bhūyaḥ śāradaṃ gaganaṃ yathā // RamS_2,72.17 //",
    "GE09ram_02su:4188": "sa balī balavat krodhād gṛhītvā puruṣarṣabhaḥ /",
    "GE09ram_02su:4189": "kaikeyīm abhinirbhartsya babhāṣe paruṣaṃ vacaḥ // RamS_2,72.18 //",
    "GE09ram_02su:4190": "tair vākyaiḥ paruṣair duḥkhaiḥ kaikeyī bhṛśaduḥkhitā /",
    "GE09ram_02su:4191": "śatrughnabhayasaṃtrastā putraṃ śaraṇam āgatā // RamS_2,72.19 //",
    "GE09ram_02su:4192": "tāṃ prekṣya bharataḥ kruddhaṃ śatrughnam idam abravīt /",
    "GE09ram_02su:4193": "avadhyāḥ sarvabhūtānāṃ pramadāḥ kṣamyatām iti // RamS_2,72.20 //",
    "GE09ram_02su:4194": "hanyām aham imāṃ pāpāṃ kaikeyīṃ duṣṭacāriṇīm /",
    "GE09ram_02su:4195": "yadi māṃ dhārmiko rāmo nāsūyen mātṛghātakam // RamS_2,72.21 //",
    "GE09ram_02su:4196": "imām api hatāṃ kubjāṃ yadi jānāti rāghavaḥ /",
    "GE09ram_02su:4197": "tvāṃ ca māṃ caiva dharmātmā nābhibhāṣiṣyate dhruvam // RamS_2,72.22 //",
    "GE09ram_02su:4198": "bharatasya vacaḥ śrutvā śatrughno lakṣmaṇānujaḥ /",
    "GE09ram_02su:4199": "nyavartata tato roṣāt tāṃ mumoca ca mantharām // RamS_2,72.23 //",
    "GE09ram_02su:4200": "sā pādamūle kaikeyyā mantharā nipapāta ha /",
    "GE09ram_02su:4201": "niḥśvasantī suduḥkhārtā kṛpaṇaṃ vilalāpa ca // RamS_2,72.24 //",
    "GE09ram_02su:4202": "śatrughnavikṣepavimūḍhasaṃjñāṃ samīkṣya kubjāṃ bharatasya mātā /",
    "GE09ram_02su:4203": "śanaiḥ samāśvāsayad ārtarūpāṃ krauñcīṃ vilagnām iva vīkṣamāṇām //",
    "GE09ram_02su:4204": "Rāmāyaṇa, Ayodhyākāṇḍa, 73",
    "GE09ram_02su:4205": "tataḥ prabhātasamaye divase 'tha caturdaśe /",
    "GE09ram_02su:4206": "sametya rājakartāro bharataṃ vākyam abruvan // RamS_2,73.1 //",
    "GE09ram_02su:4207": "gato daśarathaḥ svargaṃ yo no gurutaro guruḥ /",
    "GE09ram_02su:4208": "rāmaṃ pravrājya vai jyeṣṭhaṃ lakṣmaṇaṃ ca mahābalam // RamS_2,73.2 //",
    "GE09ram_02su:4209": "tvam adya bhava no rājā rājaputra mahāyaśaḥ /",
    "GE09ram_02su:4210": "saṃgatyā nāparādhnoti rājyam etad anāyakam // RamS_2,73.3 //",
    "GE09ram_02su:4211": "ābhiṣecanikaṃ sarvam idam ādāya rāghava /",
    "GE09ram_02su:4212": "pratīkṣate tvāṃ svajanaḥ śreṇayaś ca nṛpātmaja // RamS_2,73.4 //",
    "GE09ram_02su:4213": "rājyaṃ gṛhāṇa bharata pitṛpaitāmahaṃ mahat /",
    "GE09ram_02su:4214": "abhiṣecaya cātmānaṃ pāhi cāsmān nararṣabha // RamS_2,73.5 //",
    "GE09ram_02su:4215": "ābhiṣecanikaṃ bhāṇḍaṃ kṛtvā sarvaṃ pradakṣiṇam /",
    "GE09ram_02su:4216": "bharatas taṃ janaṃ sarvaṃ pratyuvāca dhṛtavrataḥ // RamS_2,73.6 //",
    "GE09ram_02su:4217": "jyeṣṭhasya rājatā nityam ucitā hi kulasya naḥ /",
    "GE09ram_02su:4218": "naivaṃ bhavanto māṃ vaktum arhanti kuśalā janāḥ // RamS_2,73.7 //",
    "GE09ram_02su:4219": "rāmaḥ pūrvo hi no bhrātā bhaviṣyati mahīpatiḥ /",
    "GE09ram_02su:4220": "ahaṃ tv araṇye vatsyāmi varṣāṇi nava pañca ca // RamS_2,73.8 //",
    "GE09ram_02su:4221": "yujyatāṃ mahatī senā caturaṅgamahābalā /",
    "GE09ram_02su:4222": "ānayiṣyāmy ahaṃ jyeṣṭhaṃ bhrātaraṃ rāghavaṃ vanāt // RamS_2,73.9 //",
    "GE09ram_02su:4223": "ābhiṣecanikaṃ caiva sarvam etad upaskṛtam /",
    "GE09ram_02su:4224": "puraskṛtya gamiṣyāmi rāmahetor vanaṃ prati // RamS_2,73.10 //",
    "GE09ram_02su:4225": "tatraiva taṃ naravyāghram abhiṣicya puraskṛtam /",
    "GE09ram_02su:4226": "āneṣyāmi tu vai rāmaṃ havyavāham ivādhvarāt // RamS_2,73.11 //",
    "GE09ram_02su:4227": "na sakāmāṃ kariṣyāmi svām imāṃ mātṛgandhinīm /",
    "GE09ram_02su:4228": "vane vatsyāmy ahaṃ durge rāmo rājā bhaviṣyati // RamS_2,73.12 //",
    "GE09ram_02su:4229": "kriyatāṃ śilpibhiḥ panthāḥ samāni viṣamāṇi ca /",
    "GE09ram_02su:4230": "rakṣiṇaś cānusaṃyāntu pathi durgavicārakāḥ // RamS_2,73.13 //",
    "GE09ram_02su:4231": "evaṃ sambhāṣamāṇaṃ taṃ rāmahetor nṛpātmajam /",
    "GE09ram_02su:4232": "pratyuvāca janaḥ sarvaḥ śrīmadvākyam anuttamam // RamS_2,73.14 //",
    "GE09ram_02su:4233": "evaṃ te bhāṣamāṇasya padmā śrīr upatiṣṭhatām /",
    "GE09ram_02su:4234": "yas tvaṃ jyeṣṭhe nṛpasute pṛthivīṃ dātum icchasi // RamS_2,73.15 //",
    "GE09ram_02su:4235": "anuttamaṃ tad vacanaṃ nṛpātmaja prabhāṣitaṃ saṃśravaṇe niśamya ca /",
    "GE09ram_02su:4236": "praharṣajās taṃ prati bāṣpabindavo nipetur āryānananetrasambhavāḥ //",
    "GE09ram_02su:4237": "ūcus te vacanam idaṃ niśamya hṛṣṭāḥ sāmātyāḥ sapariṣado viyātaśokāḥ /",
    "GE09ram_02su:4238": "panthānaṃ naravarabhaktimāñ janaś ca vyādiṣṭas tava vacanāc ca śilpivargaḥ",
    "GE09ram_02su:4239": "Rāmāyaṇa, Ayodhyākāṇḍa, 74",
    "GE09ram_02su:4240": "atha bhūmipradeśajñāḥ sūtrakarmaviśāradāḥ /",
    "GE09ram_02su:4241": "svakarmābhiratāḥ śūrāḥ khanakā yantrakās tathā // RamS_2,74.1 //",
    "GE09ram_02su:4242": "karmāntikāḥ sthapatayaḥ puruṣā yantrakovidāḥ /",
    "GE09ram_02su:4243": "tathā vardhakayaś caiva mārgiṇo vṛkṣatakṣakāḥ // RamS_2,74.2 //",
    "GE09ram_02su:4244": "kūpakārāḥ sudhākārā vaṃśakarmakṛtas tathā /",
    "GE09ram_02su:4245": "samarthā ye ca draṣṭāraḥ puratas te pratasthire // RamS_2,74.3 //",
    "GE09ram_02su:4246": "sa tu harṣāt tam uddeśaṃ janaugho vipulaḥ prayān /",
    "GE09ram_02su:4247": "aśobhata mahāvegaḥ sāgarasyeva parvaṇi // RamS_2,74.4 //",
    "GE09ram_02su:4248": "te svavāraṃ samāsthāya vartmakarmāṇi kovidāḥ /",
    "GE09ram_02su:4249": "karaṇair vividhopetaiḥ purastāt sampratasthire // RamS_2,74.5 //",
    "GE09ram_02su:4250": "latāvallīś ca gulmāṃś ca sthāṇūn aśmana eva ca /",
    "GE09ram_02su:4251": "janās te cakrire mārgaṃ chindanto vividhān drumān // RamS_2,74.6 //",
    "GE09ram_02su:4252": "avṛkṣeṣu ca deśeṣu kecid vṛkṣān aropayan /",
    "GE09ram_02su:4253": "kecit kuṭhāraiṣ ṭaṅkaiś ca dātraiś chindan kvacit kvacit // RamS_2,74.7 //",
    "GE09ram_02su:4254": "apare vīraṇastambān balino balavattarāḥ /",
    "GE09ram_02su:4255": "vidhamanti sma durgāṇi sthalāni ca tatas tataḥ // RamS_2,74.8 //",
    "GE09ram_02su:4256": "apare 'pūrayan kūpān pāṃsubhiḥ śvabhram āyatam /",
    "GE09ram_02su:4257": "nimnabhāgāṃs tathā kecit samāṃś cakruḥ samantataḥ // RamS_2,74.9 //",
    "GE09ram_02su:4258": "babandhur bandhanīyāṃś ca kṣodyān saṃcukṣudus tadā /",
    "GE09ram_02su:4259": "bibhidur bhedanīyāṃś ca tāṃs tān deśān narās tadā // RamS_2,74.10 //",
    "GE09ram_02su:4260": "acireṇaiva kālena parivāhān bahūdakān /",
    "GE09ram_02su:4261": "cakrur bahuvidhākārān sāgarapratimān bahūn /",
    "GE09ram_02su:4262": "udapānān bahuvidhān vedikāparimaṇḍitān // RamS_2,74.11 //*",
    "GE09ram_02su:4263": "sa sudhākuṭṭimatalaḥ prapuṣpitamahīruhaḥ /",
    "GE09ram_02su:4264": "mattodghuṣṭadvijagaṇaḥ patākābhir alaṃkṛtaḥ // RamS_2,74.12 //",
    "GE09ram_02su:4265": "candanodakasaṃsikto nānākusumabhūṣitaḥ /",
    "GE09ram_02su:4266": "bahv aśobhata senāyāḥ panthāḥ svargapathopamaḥ // RamS_2,74.13 //",
    "GE09ram_02su:4267": "ājñāpyātha yathājñapti yuktās te 'dhikṛtā narāḥ /",
    "GE09ram_02su:4268": "ramaṇīyeṣu deśeṣu bahusvāduphaleṣu ca // RamS_2,74.14 //",
    "GE09ram_02su:4269": "yo niveśas tv abhipreto bharatasya mahātmanaḥ /",
    "GE09ram_02su:4270": "bhūyas taṃ śobhayāmāsur bhūṣābhir bhūṣaṇopamam // RamS_2,74.15 //",
    "GE09ram_02su:4271": "nakṣatreṣu praśasteṣu muhūrteṣu ca tadvidaḥ /",
    "GE09ram_02su:4272": "niveśaṃ sthāpayāmāsur bharatasya mahātmanaḥ // RamS_2,74.16 //",
    "GE09ram_02su:4273": "bahupāṃsucayāś cāpi parikhāparivāritāḥ /",
    "GE09ram_02su:4274": "tatrendrakīlapratimāḥ pratolīvaraśobhitāḥ // RamS_2,74.17 //",
    "GE09ram_02su:4275": "prāsādamālāsaṃyuktāḥ saudhaprākārasaṃvṛtāḥ /",
    "GE09ram_02su:4276": "patākāśobhitāḥ sarve sunirmitamahāpathāḥ // RamS_2,74.18 //",
    "GE09ram_02su:4277": "visarpadbhir ivākāśe viṭaṅkāgravimānakaiḥ /",
    "GE09ram_02su:4278": "samucchritair niveśās te babhuḥ śakrapuropamāḥ // RamS_2,74.19 //",
    "GE09ram_02su:4279": "jāhnavīṃ tu samāsādya vividhadrumakānanām /",
    "GE09ram_02su:4280": "śītalāmalapānīyāṃ mahāmīnasamākulām // RamS_2,74.20 //",
    "GE09ram_02su:4281": "sacandratārāgaṇamaṇḍitaṃ yathā nabhaḥ kṣapāyām amalaṃ virājate /",
    "GE09ram_02su:4282": "narendramārgaḥ sa tathā vyarājata krameṇa ramyaḥ śubhaśilpinirmitaḥ //",
    "GE09ram_02su:4283": "Rāmāyaṇa, Ayodhyākāṇḍa, 75",
    "GE09ram_02su:4284": "tato nāndīmukhīṃ rātriṃ bharataṃ sūtamāgadhāḥ /",
    "GE09ram_02su:4285": "tuṣṭuvur vāgviśeṣajñāḥ stavair maṅgalasaṃhitaiḥ // RamS_2,75.1 //",
    "GE09ram_02su:4286": "suvarṇakoṇābhihataḥ prāṇadad yāmadundubhiḥ /",
    "GE09ram_02su:4287": "dadhmuḥ śaṅkhāṃś ca śataśo vādyāṃś coccāvacasvarān // RamS_2,75.2 //",
    "GE09ram_02su:4288": "sa tūryaghoṣaḥ sumahān divam āpūrayann iva /",
    "GE09ram_02su:4289": "bharataṃ śokasaṃtaptaṃ bhūyaḥ śokair arandhrayat // RamS_2,75.3 //",
    "GE09ram_02su:4290": "tataḥ prabuddho bharatas taṃ ghoṣaṃ saṃnivartya ca /",
    "GE09ram_02su:4291": "nāhaṃ rājeti cāpy uktvā śatrughnam idam abravīt // RamS_2,75.4 //",
    "GE09ram_02su:4292": "paśya śatrughna kaikeyyā lokasyāpakṛtaṃ mahat /",
    "GE09ram_02su:4293": "visṛjya mayi duḥkhāni rājā daśaratho gataḥ // RamS_2,75.5 //",
    "GE09ram_02su:4294": "tasyaiṣā dharmarājasya dharmamūlā mahātmanaḥ /",
    "GE09ram_02su:4295": "paribhramati rājaśrīr naur ivākarṇikā jale // RamS_2,75.6 //",
    "GE09ram_02su:4296": "ity evaṃ bharataṃ prekṣya vilapantaṃ vicetanam /",
    "GE09ram_02su:4297": "kṛpaṇaṃ ruruduḥ sarvāḥ sasvaraṃ yoṣitas tadā // RamS_2,75.7 //",
    "GE09ram_02su:4298": "tathā tasmin vilapati vasiṣṭho rājadharmavit /",
    "GE09ram_02su:4299": "sabhām ikṣvākunāthasya praviveśa mahāyaśāḥ // RamS_2,75.8 //",
    "GE09ram_02su:4300": "śātakumbhamayīṃ ramyāṃ maṇiratnasamākulām /",
    "GE09ram_02su:4301": "sudharmām iva dharmātmā sagaṇaḥ pratyapadyata // RamS_2,75.9 //",
    "GE09ram_02su:4302": "sa kāñcanamayaṃ pīṭhaṃ parārdhyāstaraṇāvṛtam /",
    "GE09ram_02su:4303": "adhyāsta sarvavedajño dūtān anuśaśāsa ca // RamS_2,75.10 //",
    "GE09ram_02su:4304": "brāhmaṇān kṣatriyān yodhān amātyān gaṇavallabhān /",
    "GE09ram_02su:4305": "kṣipram ānayatāvyagrāḥ kṛtyam ātyayikaṃ hi naḥ // RamS_2,75.11 //",
    "GE09ram_02su:4306": "tato halahalāśabdo mahān samudapadyata /",
    "GE09ram_02su:4307": "rathair aśvair gajaiś cāpi janānām upagacchatām // RamS_2,75.12 //",
    "GE09ram_02su:4308": "tato bharatam āyāntaṃ śatakratum ivāmarāḥ /",
    "GE09ram_02su:4309": "pratyanandan prakṛtayo yathā daśarathaṃ tathā // RamS_2,75.13 //",
    "GE09ram_02su:4310": "hrada iva timināgasaṃvṛtaḥ stimitajalo maṇiśaṅkhaśarkaraḥ /",
    "GE09ram_02su:4311": "daśarathasutaśobhitā sabhā sadaśaratheva babhau yathā purā // RamS_2,75.14",
    "GE09ram_02su:4312": "Rāmāyaṇa, Ayodhyākāṇḍa, 76",
    "GE09ram_02su:4313": "tām āryagaṇasampūrṇāṃ bharataḥ pragrahāṃ sabhām /",
    "GE09ram_02su:4314": "dadarśa buddhisampannaḥ pūrṇacandrāṃ niśām iva // RamS_2,76.1 //",
    "GE09ram_02su:4315": "āsanāni yathānyāyam āryāṇāṃ viśatāṃ tadā /",
    "GE09ram_02su:4316": "adṛśyata ghanāpāye pūrṇacandreva śarvarī // RamS_2,76.2 //",
    "GE09ram_02su:4317": "rājñas tu prakṛtīḥ sarvāḥ samagrāḥ prekṣya dharmavit /",
    "GE09ram_02su:4318": "idaṃ purohito vākyaṃ bharataṃ mṛdu cābravīt // RamS_2,76.3 //",
    "GE09ram_02su:4319": "tāta rājā daśarathaḥ svargato dharmam ācaran /",
    "GE09ram_02su:4320": "dhanadhānyavatīṃ sphītāṃ pradāya pṛthivīṃ tava // RamS_2,76.4 //",
    "GE09ram_02su:4321": "rāmas tathā satyadhṛtiḥ satāṃ dharmam anusmaran /",
    "GE09ram_02su:4322": "nājahāt pitur ādeśaṃ śaśī jyotsnām ivoditaḥ // RamS_2,76.5 //",
    "GE09ram_02su:4323": "pitrā bhrātrā ca te dattaṃ rājyaṃ nihatakaṇṭakam /",
    "GE09ram_02su:4324": "tad bhuṅkṣva muditāmātyaḥ kṣipram evābhiṣecaya // RamS_2,76.6 //",
    "GE09ram_02su:4325": "udīcyāś ca pratīcyāś ca dākṣiṇātyāś ca kevalāḥ /",
    "GE09ram_02su:4326": "koṭyāparāntāḥ sāmudrā ratnāny abhiharantu te // RamS_2,76.7 //",
    "GE09ram_02su:4327": "tac chrutvā bharato vākyaṃ śokenābhipariplutaḥ /",
    "GE09ram_02su:4328": "jagāma manasā rāmaṃ dharmajño dharmakāṅkṣayā // RamS_2,76.8 //",
    "GE09ram_02su:4329": "sa bāṣpakalayā vācā kalahaṃsasvaro yuvā /",
    "GE09ram_02su:4330": "vilalāpa sabhāmadhye jagarhe ca purohitam // RamS_2,76.9 //",
    "GE09ram_02su:4331": "caritabrahmacaryasya vidyā snātasya dhīmataḥ /",
    "GE09ram_02su:4332": "dharme prayatamānasya ko rājyaṃ madvidho haret // RamS_2,76.10 //",
    "GE09ram_02su:4333": "kathaṃ daśarathāj jāto bhaved rājyāpahārakaḥ /",
    "GE09ram_02su:4334": "rājyaṃ cāhaṃ ca rāmasya dharmaṃ vaktum ihārhasi // RamS_2,76.11 //",
    "GE09ram_02su:4335": "jyeṣṭhaḥ śreṣṭhaś ca dharmātmā dilīpanahuṣopamaḥ /",
    "GE09ram_02su:4336": "labdhum arhati kākutstho rājyaṃ daśaratho yathā // RamS_2,76.12 //",
    "GE09ram_02su:4337": "anāryajuṣṭam asvargyaṃ kuryāṃ pāpam ahaṃ yadi /",
    "GE09ram_02su:4338": "ikṣvākūṇām ahaṃ loke bhaveyaṃ kulapāṃsanaḥ // RamS_2,76.13 //",
    "GE09ram_02su:4339": "yaddhi mātrā kṛtaṃ pāpaṃ nāhaṃ tad abhirocaye /",
    "GE09ram_02su:4340": "ihastho vanadurgasthaṃ namasyāmi kṛtāñjaliḥ // RamS_2,76.14 //",
    "GE09ram_02su:4341": "rāmam evānugacchāmi sa rājā dvipadāṃ varaḥ /",
    "GE09ram_02su:4342": "trayāṇām api lokānāṃ rāghavo rājyam arhati // RamS_2,76.15 //",
    "GE09ram_02su:4343": "tad vākyaṃ dharmasaṃyuktaṃ śrutvā sarve sabhāsadaḥ /",
    "GE09ram_02su:4344": "harṣān mumucur aśrūṇi rāme nihitacetasaḥ // RamS_2,76.16 //",
    "GE09ram_02su:4345": "yadi tv āryaṃ na śakṣyāmi vinivartayituṃ vanāt /",
    "GE09ram_02su:4346": "vane tatraiva vatsyāmi yathāryo lakṣmaṇas tathā // RamS_2,76.17 //",
    "GE09ram_02su:4347": "sarvopāyaṃ tu vartiṣye vinivartayituṃ balāt /",
    "GE09ram_02su:4348": "samakṣam āryamiśrāṇāṃ sādhūnāṃ guṇavartinām // RamS_2,76.18 //",
    "GE09ram_02su:4349": "evam uktvā tu dharmātmā bharato bhrātṛvatsalaḥ /",
    "GE09ram_02su:4350": "samīpastham uvācedaṃ sumantraṃ mantrakovidam // RamS_2,76.19 //",
    "GE09ram_02su:4351": "tūrṇam utthāya gaccha tvaṃ sumantra mama śāsanāt /",
    "GE09ram_02su:4352": "yātrām ājñāpaya kṣipraṃ balaṃ caiva samānaya // RamS_2,76.20 //",
    "GE09ram_02su:4353": "evam uktaḥ sumantras tu bharatena mahātmanā /",
    "GE09ram_02su:4354": "prahṛṣṭaḥ so 'diśat sarvaṃ yathā saṃdiṣṭam iṣṭavat // RamS_2,76.21 //",
    "GE09ram_02su:4355": "tāḥ prahṛṣṭāḥ prakṛtayo balādhyakṣā balasya ca /",
    "GE09ram_02su:4356": "śrutvā yātrāṃ samājñaptāṃ rāghavasya nivartane // RamS_2,76.22 //",
    "GE09ram_02su:4357": "tato yodhāṅganāḥ sarvā bhartḥn sarvān gṛhe gṛhe /",
    "GE09ram_02su:4358": "yātrāgamanam ājñāya tvarayanti sma harṣitāḥ // RamS_2,76.23 //",
    "GE09ram_02su:4359": "te hayair gorathaiḥ śīghraiḥ syandanaiś ca manojavaiḥ /",
    "GE09ram_02su:4360": "saha yodhair balādhyakṣā balaṃ sarvam acodayan // RamS_2,76.24 //",
    "GE09ram_02su:4361": "sajjaṃ tu tad balaṃ dṛṣṭvā bharato gurusaṃnidhau /",
    "GE09ram_02su:4362": "rathaṃ me tvarayasveti sumantraṃ pārśvato 'bravīt // RamS_2,76.25 //",
    "GE09ram_02su:4363": "bharatasya tu tasyājñāṃ pratigṛhya praharṣitaḥ /",
    "GE09ram_02su:4364": "rathaṃ gṛhītvā prayayau yuktaṃ paramavājibhiḥ // RamS_2,76.26 //",
    "GE09ram_02su:4365": "sa rāghavaḥ satyadhṛtiḥ pratāpavān bruvan suyuktaṃ dṛḍhasatyavikramaḥ /",
    "GE09ram_02su:4366": "guruṃ mahāraṇyagataṃ yaśasvinaṃ prasādayiṣyan bharato 'bravīt tadā //",
    "GE09ram_02su:4367": "tūrṇaṃ samutthāya sumantra gaccha balasya yogāya balapradhānān /",
    "GE09ram_02su:4368": "ānetum icchāmi hi taṃ vanasthaṃ prasādya rāmaṃ jagato hitāya //",
    "GE09ram_02su:4369": "sa sūtaputro bharatena samyag ājñāpitaḥ saṃparipūrṇakāmaḥ /",
    "GE09ram_02su:4370": "śaśāsa sarvān prakṛtipradhānān balasya mukhyāṃś ca suhṛjjanaṃ ca //",
    "GE09ram_02su:4371": "tataḥ samutthāya kule kule te rājanyavaiśyā vṛṣalāś ca viprāḥ /",
    "GE09ram_02su:4372": "ayūyujann uṣṭrarathān kharāṃś ca nāgān hayāṃś caiva kulaprasūtān //",
    "GE09ram_02su:4373": "Rāmāyaṇa, Ayodhyākāṇḍa, 77",
    "GE09ram_02su:4374": "tataḥ samutthitaḥ kālyam āsthāya syandanottamam /",
    "GE09ram_02su:4375": "prayayau bharataḥ śīghraṃ rāmadarśanakāṅkṣayā // RamS_2,77.1 //",
    "GE09ram_02su:4376": "agrataḥ prayayus tasya sarve mantripurodhasaḥ /",
    "GE09ram_02su:4377": "adhiruhya hayair yuktān rathān sūryarathopamān // RamS_2,77.2 //",
    "GE09ram_02su:4378": "navanāgasahasrāṇi kalpitāni yathāvidhi /",
    "GE09ram_02su:4379": "anvayur bharataṃ yāntam ikṣvākukulanandanam // RamS_2,77.3 //",
    "GE09ram_02su:4380": "ṣaṣṭhī rathasahasrāṇi dhanvino vividhāyudhāḥ /",
    "GE09ram_02su:4381": "anvayur bharataṃ yāntaṃ rājaputraṃ yaśasvinam // RamS_2,77.4 //",
    "GE09ram_02su:4382": "śataṃ sahasrāṇy aśvānāṃ samārūḍhāni rāghavam /",
    "GE09ram_02su:4383": "anvayur bharataṃ yāntaṃ rājaputraṃ yaśasvinam // RamS_2,77.5 //",
    "GE09ram_02su:4384": "kaikeyī ca sumitrā ca kausalyā ca yaśasvinī /",
    "GE09ram_02su:4385": "rāmānayanasaṃhṛṣṭā yayur yānena bhāsvatā // RamS_2,77.6 //",
    "GE09ram_02su:4386": "prayātāś cāryasaṃghātā rāmaṃ draṣṭuṃ salakṣmaṇam /",
    "GE09ram_02su:4387": "tasyaiva ca kathāś citrāḥ kurvāṇā hṛṣṭamānasāḥ // RamS_2,77.7 //",
    "GE09ram_02su:4388": "meghaśyāmaṃ mahābāhuṃ sthirasattvaṃ dṛḍhavratam /",
    "GE09ram_02su:4389": "kadā drakṣyāmahe rāmaṃ jagataḥ śokanāśanam // RamS_2,77.8 //",
    "GE09ram_02su:4390": "dṛṣṭa eva hi naḥ śokam apaneṣyati rāghavaḥ /",
    "GE09ram_02su:4391": "tamaḥ sarvasya lokasya samudyann iva bhāskaraḥ // RamS_2,77.9 //",
    "GE09ram_02su:4392": "ity evaṃ kathayantas te samprahṛṣṭāḥ kathāḥ śubhāḥ /",
    "GE09ram_02su:4393": "pariṣvajānāś cānyonyaṃ yayur nāgarikās tadā // RamS_2,77.10 //",
    "GE09ram_02su:4394": "ye ca tatrāpare sarve saṃmatā ye ca naigamāḥ /",
    "GE09ram_02su:4395": "rāmaṃ prati yayur hṛṣṭāḥ sarvāḥ prakṛtayas tadā // RamS_2,77.11 //",
    "GE09ram_02su:4396": "maṇikārāś ca ye kecit kumbhakārāś ca śobhanāḥ /",
    "GE09ram_02su:4397": "sūtrakarmakṛtaś caiva ye ca śastropajīvinaḥ // RamS_2,77.12 //",
    "GE09ram_02su:4398": "māyūrakāḥ krākacikā rocakā vedhakās tathā /",
    "GE09ram_02su:4399": "dantakārāḥ sudhākārās tathā gandhopajīvinaḥ // RamS_2,77.13 //",
    "GE09ram_02su:4400": "suvarṇakārāḥ prakhyātās tathā kambaladhāvakāḥ /",
    "GE09ram_02su:4401": "snāpakācchādakā vaidyā dhūpakāḥ śauṇḍikās tathā // RamS_2,77.14 //",
    "GE09ram_02su:4402": "rajakās tunnavāyāś ca grāmaghoṣamahattarāḥ /",
    "GE09ram_02su:4403": "śailūṣāś ca saha strībhir yānti kaivartakās tathā // RamS_2,77.15 //",
    "GE09ram_02su:4404": "samāhitā vedavido brāhmaṇā vṛttasaṃmatāḥ /",
    "GE09ram_02su:4405": "gorathair bharataṃ yāntam anujagmuḥ sahasraśaḥ // RamS_2,77.16 //",
    "GE09ram_02su:4406": "suveṣāḥ śuddhavasanās tāmramṛṣṭānulepanāḥ /",
    "GE09ram_02su:4407": "sarve te vividhair yānaiḥ śanair bharatam anvayuḥ // RamS_2,77.17 //",
    "GE09ram_02su:4408": "prahṛṣṭamuditā senā sānvayāt kaikayīsutam /",
    "GE09ram_02su:4409": "vyavātiṣṭhata sā senā bharatasyānuyāyinī // RamS_2,77.18 //",
    "GE09ram_02su:4410": "nirīkṣyānugatāṃ senāṃ tāṃ ca gaṅgāṃ śivodakām /",
    "GE09ram_02su:4411": "bharataḥ sacivān sarvān abravīd vākyakovidaḥ // RamS_2,77.19 //",
    "GE09ram_02su:4412": "niveśayata me sainyam abhiprāyeṇa sarvaśaḥ /",
    "GE09ram_02su:4413": "viśrāntāḥ pratariṣyāmaḥ śva idānīṃ mahānadīm // RamS_2,77.20 //",
    "GE09ram_02su:4414": "dātuṃ ca tāvad icchāmi svar gatasya mahīpateḥ /",
    "GE09ram_02su:4415": "aurdhvadehanimittārtham avatīryodakaṃ nadīm // RamS_2,77.21 //",
    "GE09ram_02su:4416": "tasyaivaṃ bruvato 'mātyās tathety uktvā samāhitāḥ /",
    "GE09ram_02su:4417": "nyaveśayaṃs tāṃś chandena svena svena pṛthakpṛthak // RamS_2,77.22 //",
    "GE09ram_02su:4418": "niveśya gaṅgām anu tāṃ mahānadīṃ camūṃ vidhānaiḥ paribarhaśobhinīm /",
    "GE09ram_02su:4419": "uvāsa rāmasya tadā mahātmano vicintayāno bharato nivartanam //",
    "GE09ram_02su:4420": "Rāmāyaṇa, Ayodhyākāṇḍa, 78",
    "GE09ram_02su:4421": "tato niviṣṭāṃ dhvajinīṃ gaṅgām anvāśritāṃ nadīm /",
    "GE09ram_02su:4422": "niṣādarājo dṛṣṭvaiva jñātīn saṃtvarito 'bravīt // RamS_2,78.1 //",
    "GE09ram_02su:4423": "mahatīyam ataḥ senā sāgarābhā pradṛśyate /",
    "GE09ram_02su:4424": "nāsyāntam avagacchāmi manasāpi vicintayan // RamS_2,78.2 //",
    "GE09ram_02su:4425": "sa eṣa hi mahākāyaḥ kovidāradhvajo rathe /",
    "GE09ram_02su:4426": "bandhayiṣyati vā dāśān atha vāsmān vadhiṣyati // RamS_2,78.3 //",
    "GE09ram_02su:4427": "atha dāśarathiṃ rāmaṃ pitrā rājyād vivāsitam /",
    "GE09ram_02su:4428": "bharataḥ kaikeyīputro hantuṃ samadhigacchati // RamS_2,78.4 //",
    "GE09ram_02su:4429": "bhartā caiva sakhā caiva rāmo dāśarathir mama /",
    "GE09ram_02su:4430": "tasyārthakāmāḥ saṃnaddhā gaṅgānūpe 'tra tiṣṭhata // RamS_2,78.5 //",
    "GE09ram_02su:4431": "tiṣṭhantu sarvadāśāś ca gaṅgām anvāśritā nadīm /",
    "GE09ram_02su:4432": "balayuktā nadīrakṣā māṃsamūlaphalāśanāḥ // RamS_2,78.6 //",
    "GE09ram_02su:4433": "nāvāṃ śatānāṃ pañcānāṃ kaivartānāṃ śataṃ śatam /",
    "GE09ram_02su:4434": "saṃnaddhānāṃ tathā yūnāṃ tiṣṭhantv ity abhyacodayat // RamS_2,78.7 //",
    "GE09ram_02su:4435": "yadā tuṣṭas tu bharato rāmasyeha bhaviṣyati /",
    "GE09ram_02su:4436": "seyaṃ svastimayī senā gaṅgām adya tariṣyati // RamS_2,78.8 //",
    "GE09ram_02su:4437": "ity uktvopāyanaṃ gṛhya matsyamāṃsamadhūni ca /",
    "GE09ram_02su:4438": "abhicakrāma bharataṃ niṣādādhipatir guhaḥ // RamS_2,78.9 //",
    "GE09ram_02su:4439": "tam āyāntaṃ tu samprekṣya sūtaputraḥ pratāpavān /",
    "GE09ram_02su:4440": "bharatāyācacakṣe 'tha vinayajño vinītavat // RamS_2,78.10 //",
    "GE09ram_02su:4441": "eṣa jñātisahasreṇa sthapatiḥ parivāritaḥ /",
    "GE09ram_02su:4442": "kuśalo daṇḍakāraṇye vṛddho bhrātuś ca te sakhā // RamS_2,78.11 //",
    "GE09ram_02su:4443": "tasmāt paśyatu kākutstha tvāṃ niṣādādhipo guhaḥ /",
    "GE09ram_02su:4444": "asaṃśayaṃ vijānīte yatra tau rāmalakṣmaṇau // RamS_2,78.12 //",
    "GE09ram_02su:4445": "etat tu vacanaṃ śrutvā sumantrād bharataḥ śubham /",
    "GE09ram_02su:4446": "uvāca vacanaṃ śīghraṃ guhaḥ paśyatu mām iti // RamS_2,78.13 //",
    "GE09ram_02su:4447": "labdhvābhyanujñāṃ saṃhṛṣṭo jñātibhiḥ parivāritaḥ /",
    "GE09ram_02su:4448": "āgamya bharataṃ prahvo guho vacanam abravīt // RamS_2,78.14 //",
    "GE09ram_02su:4449": "niṣkuṭaś caiva deśo 'yaṃ vañcitāś cāpi te vayam /",
    "GE09ram_02su:4450": "nivedayāmas te sarve svake dāśakule vasa // RamS_2,78.15 //",
    "GE09ram_02su:4451": "asti mūlaṃ phalaṃ caiva niṣādaiḥ samupāhṛtam /",
    "GE09ram_02su:4452": "ārdraṃ ca māṃsaṃ śuṣkaṃ ca vanyaṃ coccāvacaṃ mahat // RamS_2,78.16 //",
    "GE09ram_02su:4453": "āśaṃse svāśitā senā vatsyatīmāṃ vibhāvarīm /",
    "GE09ram_02su:4454": "arcito vividhaiḥ kāmaiḥ śvaḥ sasainyo gamiṣyasi // RamS_2,78.17 //",
    "GE09ram_02su:4455": "Rāmāyaṇa, Ayodhyākāṇḍa, 79",
    "GE09ram_02su:4456": "evam uktas tu bharato niṣādādhipatiṃ guham /",
    "GE09ram_02su:4457": "pratyuvāca mahāprājño vākyaṃ hetvarthasaṃhitam // RamS_2,79.1 //",
    "GE09ram_02su:4458": "ūrjitaḥ khalu te kāmaḥ kṛto mama guroḥ sakhe /",
    "GE09ram_02su:4459": "yo me tvam īdṛśīṃ senām eko 'bhyarcitum icchasi // RamS_2,79.2 //",
    "GE09ram_02su:4460": "ity uktvā tu mahātejā guhaṃ vacanam uttamam /",
    "GE09ram_02su:4461": "abravīd bharataḥ śrīmān niṣādādhipatiṃ punaḥ // RamS_2,79.3 //",
    "GE09ram_02su:4462": "katareṇa gamiṣyāmi bharadvājāśramaṃ guha /",
    "GE09ram_02su:4463": "gahano 'yaṃ bhṛśaṃ deśo gaṅgānūpo duratyayaḥ // RamS_2,79.4 //",
    "GE09ram_02su:4464": "tasya tadvacanaṃ śrutvā rājaputrasya dhīmataḥ /",
    "GE09ram_02su:4465": "abravīt prāñjalir vākyaṃ guho gahanagocaraḥ // RamS_2,79.5 //",
    "GE09ram_02su:4466": "dāśās tv anugamiṣyanti dhanvinaḥ susamāhitāḥ /",
    "GE09ram_02su:4467": "ahaṃ cānugamiṣyāmi rājaputra mahāyaśaḥ // RamS_2,79.6 //",
    "GE09ram_02su:4468": "kaccin na duṣṭo vrajasi rāmasyākliṣṭakarmaṇaḥ /",
    "GE09ram_02su:4469": "iyaṃ te mahatī senā śaṅkāṃ janayatīva me // RamS_2,79.7 //",
    "GE09ram_02su:4470": "tam evam abhibhāṣantam ākāśa iva nirmalaḥ /",
    "GE09ram_02su:4471": "bharataḥ ślakṣṇayā vācā guhaṃ vacanam abravīt // RamS_2,79.8 //",
    "GE09ram_02su:4472": "mā bhūt sa kālo yat kaṣṭaṃ na māṃ śaṅkitum arhasi /",
    "GE09ram_02su:4473": "rāghavaḥ sa hi me bhrātā jyeṣṭhaḥ pitṛsamo mama // RamS_2,79.9 //",
    "GE09ram_02su:4474": "taṃ nivartayituṃ yāmi kākutsthaṃ vanavāsinam /",
    "GE09ram_02su:4475": "buddhir anyā na te kāryā guha satyaṃ bravīmi te // RamS_2,79.10 //",
    "GE09ram_02su:4476": "sa tu saṃhṛṣṭavadanaḥ śrutvā bharatabhāṣitam /",
    "GE09ram_02su:4477": "punar evābravīd vākyaṃ bharataṃ prati harṣitaḥ // RamS_2,79.11 //",
    "GE09ram_02su:4478": "dhanyas tvaṃ na tvayā tulyaṃ paśyāmi jagatītale /",
    "GE09ram_02su:4479": "ayatnād āgataṃ rājyaṃ yas tvaṃ tyaktum ihecchasi // RamS_2,79.12 //",
    "GE09ram_02su:4480": "śāśvatī khalu te kīrtir lokān anucariṣyati /",
    "GE09ram_02su:4481": "yas tvaṃ kṛcchragataṃ rāmaṃ pratyānayitum icchasi // RamS_2,79.13 //",
    "GE09ram_02su:4482": "evaṃ sambhāṣamāṇasya guhasya bharataṃ tadā /",
    "GE09ram_02su:4483": "babhau naṣṭaprabhaḥ sūryo rajanī cābhyavartata // RamS_2,79.14 //",
    "GE09ram_02su:4484": "saṃniveśya sa tāṃ senāṃ guhena paritoṣitaḥ /",
    "GE09ram_02su:4485": "śatrughnena saha śrīmāñ śayanaṃ punar āgamat // RamS_2,79.15 //",
    "GE09ram_02su:4486": "rāmacintāmayaḥ śoko bharatasya mahātmanaḥ /",
    "GE09ram_02su:4487": "upasthito hy anarhasya dharmaprekṣasya tādṛśaḥ // RamS_2,79.16 //",
    "GE09ram_02su:4488": "antardāhena dahanaḥ saṃtāpayati rāghavam /",
    "GE09ram_02su:4489": "vanadāhābhisaṃtaptaṃ gūḍho 'gnir iva pādapam // RamS_2,79.17 //",
    "GE09ram_02su:4490": "prasrutaḥ sarvagātrebhyaḥ svedaḥ śokāgnisambhavaḥ /",
    "GE09ram_02su:4491": "yathā sūryāṃśusaṃtapto himavān prasruto himam // RamS_2,79.18 //",
    "GE09ram_02su:4492": "dhyānanirdaraśailena viniḥśvasitadhātunā /",
    "GE09ram_02su:4493": "dainyapādapasaṃghena śokāyāsādhiśṛṅgiṇā // RamS_2,79.19 //",
    "GE09ram_02su:4494": "pramohānantasattvena saṃtāpauṣadhiveṇunā /",
    "GE09ram_02su:4495": "ākrānto duḥkhaśailena mahatā kaikayīsutaḥ // RamS_2,79.20 //",
    "GE09ram_02su:4496": "guhena sārdhaṃ bharataḥ samāgato mahānubhāvaḥ sajanaḥ samāhitaḥ /",
    "GE09ram_02su:4497": "sudurmanās taṃ bharataṃ tadā punar guhaḥ samāśvāsayad agrajaṃ prati //",
    "GE09ram_02su:4498": "Rāmāyaṇa, Ayodhyākāṇḍa, 80",
    "GE09ram_02su:4499": "ācacakṣe 'tha sadbhāvaṃ lakṣmaṇasya mahātmanaḥ /",
    "GE09ram_02su:4500": "bharatāyāprameyāya guho gahanagocaraḥ // RamS_2,80.1 //",
    "GE09ram_02su:4501": "taṃ jāgrataṃ guṇair yuktaṃ varacāpeṣudhāriṇam /",
    "GE09ram_02su:4502": "bhrātṛguptyartham atyantam ahaṃ lakṣmaṇam abruvam // RamS_2,80.2 //",
    "GE09ram_02su:4503": "iyaṃ tāta sukhā śayyā tvadartham upakalpitā /",
    "GE09ram_02su:4504": "pratyāśvasihi śeṣvāsyāṃ sukhaṃ rāghavanandana // RamS_2,80.3 //",
    "GE09ram_02su:4505": "ucito 'yaṃ janaḥ sarvo duḥkhānāṃ tvaṃ sukhocitaḥ /",
    "GE09ram_02su:4506": "dharmātmaṃs tasya guptyarthaṃ jāgariṣyāmahe vayam // RamS_2,80.4 //",
    "GE09ram_02su:4507": "na hi rāmāt priyataro mamāsti bhuvi kaścana /",
    "GE09ram_02su:4508": "motsuko bhūr bravīmy etad apy asatyaṃ tavāgrataḥ // RamS_2,80.5 //",
    "GE09ram_02su:4509": "asya prasādād āśaṃse loke 'smin sumahad yaśaḥ /",
    "GE09ram_02su:4510": "dharmāvāptiṃ ca vipulām arthāvāptiṃ ca kevalām // RamS_2,80.6 //",
    "GE09ram_02su:4511": "so 'haṃ priyasakhaṃ rāmaṃ śayānaṃ saha sītayā /",
    "GE09ram_02su:4512": "rakṣiṣyāmi dhanuṣpāṇiḥ sarvaiḥ svair jñātibhiḥ saha // RamS_2,80.7 //",
    "GE09ram_02su:4513": "na hi me 'viditaṃ kiṃcid vane 'smiṃś carataḥ sadā /",
    "GE09ram_02su:4514": "caturaṅgaṃ hy api balaṃ prasahema vayaṃ yudhi // RamS_2,80.8 //",
    "GE09ram_02su:4515": "evam asmābhir uktena lakṣmaṇena mahātmanā /",
    "GE09ram_02su:4516": "anunītā vayaṃ sarve dharmam evānupaśyatā // RamS_2,80.9 //",
    "GE09ram_02su:4517": "kathaṃ dāśarathau bhūmau śayāne saha sītayā /",
    "GE09ram_02su:4518": "śakyā nidrā mayā labdhuṃ jīvitaṃ vā sukhāni vā // RamS_2,80.10 //",
    "GE09ram_02su:4519": "yo na devāsuraiḥ sarvaiḥ śakyaḥ prasahituṃ yudhi /",
    "GE09ram_02su:4520": "taṃ paśya guha saṃviṣṭaṃ tṛṇeṣu saha sītayā // RamS_2,80.11 //",
    "GE09ram_02su:4521": "mahatā tapasā labdho vividhaiś ca pariśramaiḥ /",
    "GE09ram_02su:4522": "eko daśarathasyaiṣa putraḥ sadṛśalakṣaṇaḥ // RamS_2,80.12 //",
    "GE09ram_02su:4523": "asmin pravrājite rājā na ciraṃ vartayiṣyati /",
    "GE09ram_02su:4524": "vidhavā medinī nūnaṃ kṣipram eva bhaviṣyati // RamS_2,80.13 //",
    "GE09ram_02su:4525": "vinadya sumahānādaṃ śrameṇoparatāḥ striyaḥ /",
    "GE09ram_02su:4526": "nirghoṣoparataṃ nūnam adya rājaniveśanam // RamS_2,80.14 //",
    "GE09ram_02su:4527": "kausalyā caiva rājā ca tathaiva jananī mama /",
    "GE09ram_02su:4528": "nāśaṃse yadi te sarve jīveyuḥ śarvarīm imām // RamS_2,80.15 //",
    "GE09ram_02su:4529": "jīved api hi me mātā śatrughnasyānvavekṣayā /",
    "GE09ram_02su:4530": "duḥkhitā yā tu kausalyā vīrasūr vinaśiṣyati // RamS_2,80.16 //",
    "GE09ram_02su:4531": "atikrāntam atikrāntam anavāpya manoratham /",
    "GE09ram_02su:4532": "rājye rāmam anikṣipya pitā me vinaśiṣyati // RamS_2,80.17 //",
    "GE09ram_02su:4533": "siddhārthāḥ pitaraṃ vṛttaṃ tasmin kāle hy upasthite /",
    "GE09ram_02su:4534": "pretakāryeṣu sarveṣu saṃskariṣyanti bhūmipam // RamS_2,80.18 //",
    "GE09ram_02su:4535": "ramyacatvarasaṃsthānāṃ suvibhaktamahāpathām /",
    "GE09ram_02su:4536": "harmyaprāsādasampannāṃ sarvaratnavibhūṣitām // RamS_2,80.19 //",
    "GE09ram_02su:4537": "gajāśvarathasambādhāṃ tūryanādavināditām /",
    "GE09ram_02su:4538": "sarvakalyāṇasampūrṇāṃ hṛṣṭapuṣṭajanākulām // RamS_2,80.20 //",
    "GE09ram_02su:4539": "ārāmodyānasampūrṇāṃ samājotsavaśālinīm /",
    "GE09ram_02su:4540": "sukhitā vicariṣyanti rājadhānīṃ pitur mama // RamS_2,80.21 //",
    "GE09ram_02su:4541": "api satyapratijñena sārdhaṃ kuśalinā vayam /",
    "GE09ram_02su:4542": "nivṛtte samaye hy asmin sukhitāḥ praviśemahi // RamS_2,80.22 //",
    "GE09ram_02su:4543": "paridevayamānasya tasyaivaṃ sumahātmanaḥ /",
    "GE09ram_02su:4544": "tiṣṭhato rājaputrasya śarvarī sātyavartata // RamS_2,80.23 //",
    "GE09ram_02su:4545": "prabhāte vimale sūrye kārayitvā jaṭā ubhau /",
    "GE09ram_02su:4546": "asmin bhāgīrathītīre sukhaṃ saṃtāritau mayā // RamS_2,80.24 //",
    "GE09ram_02su:4547": "jaṭādharau tau drumacīravāsasau mahābalau kuñjarayūthapopamau /",
    "GE09ram_02su:4548": "vareṣucāpāsidharau paraṃtapau vyavekṣamāṇau saha sītayā gatau //",
    "GE09ram_02su:4549": "Rāmāyaṇa, Ayodhyākāṇḍa, 81",
    "GE09ram_02su:4550": "guhasya vacanaṃ śrutvā bharato bhṛśam apriyam /",
    "GE09ram_02su:4551": "dhyānaṃ jagāma tatraiva yatra tac chrutam apriyam // RamS_2,81.1 //",
    "GE09ram_02su:4552": "sukumāro mahāsattvaḥ siṃhaskandho mahābhujaḥ /",
    "GE09ram_02su:4553": "puṇḍarīkaviśālākṣas taruṇaḥ priyadarśanaḥ // RamS_2,81.2 //",
    "GE09ram_02su:4554": "pratyāśvasya muhūrtaṃ tu kālaṃ paramadurmanāḥ /",
    "GE09ram_02su:4555": "papāta sahasā totrair hṛdi viddha iva dvipaḥ // RamS_2,81.3 //",
    "GE09ram_02su:4556": "tadavasthaṃ tu bharataṃ śatrughno 'nantarasthitaḥ /",
    "GE09ram_02su:4557": "pariṣvajya rurodoccair visaṃjñaḥ śokakarśitaḥ // RamS_2,81.4 //",
    "GE09ram_02su:4558": "tataḥ sarvāḥ samāpetur mātaro bharatasya tāḥ /",
    "GE09ram_02su:4559": "upavāsakṛśā dīnā bhartṛvyasanakarśitāḥ // RamS_2,81.5 //",
    "GE09ram_02su:4560": "tāś ca taṃ patitaṃ bhūmau rudantyaḥ paryavārayan /",
    "GE09ram_02su:4561": "kausalyā tv anusṛtyainaṃ durmanāḥ pariṣasvaje // RamS_2,81.6 //",
    "GE09ram_02su:4562": "vatsalā svaṃ yathā vatsam upagūhya tapasvinī /",
    "GE09ram_02su:4563": "paripapraccha bharataṃ rudantī śokalālasā // RamS_2,81.7 //",
    "GE09ram_02su:4564": "putra vyādhir na te kaccic charīraṃ paribādhate /",
    "GE09ram_02su:4565": "adya rājakulasyāsya tvadadhīnaṃ hi jīvitam // RamS_2,81.8 //",
    "GE09ram_02su:4566": "tvāṃ dṛṣṭvā putra jīvāmi rāme sabhrātṛke gate /",
    "GE09ram_02su:4567": "vṛtte daśarathe rājñi nātha ekas tvam adya naḥ // RamS_2,81.9 //",
    "GE09ram_02su:4568": "kaccin na lakṣmaṇe putra śrutaṃ te kiṃcid apriyam /",
    "GE09ram_02su:4569": "putra vā hy ekaputrāyāḥ sahabhārye vanaṃ gate // RamS_2,81.10 //",
    "GE09ram_02su:4570": "sa muhūrtaṃ samāśvasya rudann eva mahāyaśāḥ /",
    "GE09ram_02su:4571": "kausalyāṃ parisāntvyedaṃ guhaṃ vacanam abravīt // RamS_2,81.11 //",
    "GE09ram_02su:4572": "bhrātā me kvāvasad rātriṃ kva sītā kva ca lakṣmaṇaḥ /",
    "GE09ram_02su:4573": "asvapac chayane kasmin kiṃ bhuktvā guha śaṃsa me // RamS_2,81.12 //",
    "GE09ram_02su:4574": "so 'bravīd bharataṃ pṛṣṭo niṣādādhipatir guhaḥ /",
    "GE09ram_02su:4575": "yadvidhaṃ pratipede ca rāme priyahite 'tithau // RamS_2,81.13 //",
    "GE09ram_02su:4576": "annam uccāvacaṃ bhakṣāḥ phalāni vividhāni ca /",
    "GE09ram_02su:4577": "rāmāyābhyavahārārthaṃ bahu copahṛtaṃ mayā // RamS_2,81.14 //",
    "GE09ram_02su:4578": "tat sarvaṃ pratyanujñāsīd rāmaḥ satyaparākramaḥ /",
    "GE09ram_02su:4579": "na hi tat pratyagṛhṇāt sa kṣatradharmam anusmaran // RamS_2,81.15 //",
    "GE09ram_02su:4580": "na hy asmābhiḥ pratigrāhyaṃ sakhe deyaṃ tu sarvadā /",
    "GE09ram_02su:4581": "iti tena vayaṃ rājann anunītā mahātmanā // RamS_2,81.16 //",
    "GE09ram_02su:4582": "lakṣmaṇena samānītaṃ pītvā vāri mahāyaśāḥ /",
    "GE09ram_02su:4583": "aupavāsyaṃ tadākārṣīd rāghavaḥ saha sītayā // RamS_2,81.17 //",
    "GE09ram_02su:4584": "tatas tu jalaśeṣeṇa lakṣmaṇo 'py akarot tadā /",
    "GE09ram_02su:4585": "vāgyatās te trayaḥ saṃdhyām upāsata samāhitāḥ // RamS_2,81.18 //",
    "GE09ram_02su:4586": "saumitris tu tataḥ paścād akarot svāstaraṃ śubham /",
    "GE09ram_02su:4587": "svayam ānīya barhīṃṣi kṣipraṃ rāghavakāraṇāt // RamS_2,81.19 //",
    "GE09ram_02su:4588": "tasmin samāviśad rāmaḥ svāstare saha sītayā /",
    "GE09ram_02su:4589": "prakṣālya ca tayoḥ pādāv apacakrāma lakṣmaṇaḥ // RamS_2,81.20 //",
    "GE09ram_02su:4590": "etat tad iṅgudīmūlam idam eva ca tat tṛṇam /",
    "GE09ram_02su:4591": "yasmin rāmaś ca sītā ca rātriṃ tāṃ śayitāv ubhau // RamS_2,81.21 //",
    "GE09ram_02su:4592": "niyamya pṛṣṭhe tu talāṅgulitravāñ śaraiḥ supūrṇāv iṣudhī paraṃtapaḥ /",
    "GE09ram_02su:4593": "mahad dhanuḥ sajyam upohya lakṣmaṇo niśām atiṣṭhat parito 'sya kevalam //",
    "GE09ram_02su:4594": "tatas tv ahaṃ cottamabāṇacāpadhṛk sthito 'bhavaṃ tatra sa yatra lakṣmaṇaḥ",
    "GE09ram_02su:4595": "atandribhir jñātibhir āttakārmukair mahendrakalpaṃ paripālayaṃs tadā //",
    "GE09ram_02su:4596": "Rāmāyaṇa, Ayodhyākāṇḍa, 82",
    "GE09ram_02su:4597": "tac chrutvā nipuṇaṃ sarvaṃ bharataḥ saha mantribhiḥ /",
    "GE09ram_02su:4598": "iṅgudīmūlam āgamya rāmaśayyām avekṣya tām // RamS_2,82.1 //",
    "GE09ram_02su:4599": "abravīj jananīḥ sarvā iha tena mahātmanā /",
    "GE09ram_02su:4600": "śarvarī śayitā bhūmāv idam asya vimarditam // RamS_2,82.2 //",
    "GE09ram_02su:4601": "mahābhāgakulīnena mahābhāgena dhīmatā /",
    "GE09ram_02su:4602": "jāto daśarathenorvyāṃ na rāmaḥ svaptum arhati // RamS_2,82.3 //",
    "GE09ram_02su:4603": "ajinottarasaṃstīrṇe varāstaraṇasaṃcaye /",
    "GE09ram_02su:4604": "śayitvā puruṣavyāghraḥ kathaṃ śete mahītale // RamS_2,82.4 //",
    "GE09ram_02su:4605": "prāsādāgravimāneṣu valabhīṣu ca sarvadā /",
    "GE09ram_02su:4606": "haimarājatabhaumeṣu varāstaraṇaśāliṣu // RamS_2,82.5 //",
    "GE09ram_02su:4607": "puṣpasaṃcayacitreṣu candanāgarugandhiṣu /",
    "GE09ram_02su:4608": "pāṇḍurābhraprakāśeṣu śukasaṃgharuteṣu ca // RamS_2,82.6 //",
    "GE09ram_02su:4609": "gītavāditranirghoṣair varābharaṇaniḥsvanaiḥ /",
    "GE09ram_02su:4610": "mṛdaṅgavaraśabdaiś ca satataṃ pratibodhitaḥ // RamS_2,82.7 //",
    "GE09ram_02su:4611": "bandibhir vanditaḥ kāle bahubhiḥ sūtamāgadhaiḥ /",
    "GE09ram_02su:4612": "gāthābhir anurūpābhiḥ stutibhiś ca paraṃtapaḥ // RamS_2,82.8 //",
    "GE09ram_02su:4613": "aśraddheyam idaṃ loke na satyaṃ pratibhāti mā /",
    "GE09ram_02su:4614": "muhyate khalu me bhāvaḥ svapno 'yam iti me matiḥ // RamS_2,82.9 //",
    "GE09ram_02su:4615": "na nūnaṃ daivataṃ kiṃcit kālena balavattaram /",
    "GE09ram_02su:4616": "yatra dāśarathī rāmo bhūmāv evaṃ śayīta saḥ // RamS_2,82.10 //",
    "GE09ram_02su:4617": "videharājasya sutā sītā ca priyadarśanā /",
    "GE09ram_02su:4618": "dayitā śayitā bhūmau snuṣā daśarathasya ca // RamS_2,82.11 //",
    "GE09ram_02su:4619": "iyaṃ śayyā mama bhrātur idaṃ hi parivartitam /",
    "GE09ram_02su:4620": "sthaṇḍile kaṭhine sarvaṃ gātrair vimṛditaṃ tṛṇam // RamS_2,82.12 //",
    "GE09ram_02su:4621": "manye sābharaṇā suptā sītāsmiñ śayane tadā /",
    "GE09ram_02su:4622": "tatra tatra hi dṛśyante saktāḥ kanakabindavaḥ // RamS_2,82.13 //",
    "GE09ram_02su:4623": "uttarīyam ihāsaktaṃ suvyaktaṃ sītayā tadā /",
    "GE09ram_02su:4624": "tathā hy ete prakāśante saktāḥ kauśeyatantavaḥ // RamS_2,82.14 //",
    "GE09ram_02su:4625": "manye bhartuḥ sukhā śayyā yena bālā tapasvinī /",
    "GE09ram_02su:4626": "sukumārī satī duḥkhaṃ na vijānāti maithilī // RamS_2,82.15 //",
    "GE09ram_02su:4627": "sārvabhaumakule jātaḥ sarvalokasukhāvahaḥ /",
    "GE09ram_02su:4628": "sarvalokapriyas tyaktvā rājyaṃ priyam anuttamam // RamS_2,82.16 //",
    "GE09ram_02su:4629": "katham indīvaraśyāmo raktākṣaḥ priyadarśanaḥ /",
    "GE09ram_02su:4630": "sukhabhāgī ca duḥkhārhaḥ śayito bhuvi rāghavaḥ // RamS_2,82.17 //",
    "GE09ram_02su:4631": "siddhārthā khalu vaidehī patiṃ yānugatā vanam /",
    "GE09ram_02su:4632": "vayaṃ saṃśayitāḥ sarve hīnās tena mahātmanā // RamS_2,82.18 //",
    "GE09ram_02su:4633": "akarṇadhārā pṛthivī śūnyeva pratibhāti mā /",
    "GE09ram_02su:4634": "gate daśarathe svarge rāme cāraṇyam āśrite // RamS_2,82.19 //",
    "GE09ram_02su:4635": "na ca prārthayate kaścin manasāpi vasuṃdharām /",
    "GE09ram_02su:4636": "vane 'pi vasatas tasya bāhuvīryābhirakṣitām // RamS_2,82.20 //",
    "GE09ram_02su:4637": "śūnyasaṃvaraṇārakṣām ayantritahayadvipām /",
    "GE09ram_02su:4638": "apāvṛtapuradvārāṃ rājadhānīm arakṣitām // RamS_2,82.21 //",
    "GE09ram_02su:4639": "aprahṛṣṭabalāṃ nyūnāṃ viṣamasthām anāvṛtām /",
    "GE09ram_02su:4640": "śatravo nābhimanyante bhakṣān viṣakṛtān iva // RamS_2,82.22 //",
    "GE09ram_02su:4641": "adya prabhṛti bhūmau tu śayiṣye 'haṃ tṛṇeṣu vā /",
    "GE09ram_02su:4642": "phalamūlāśano nityaṃ jaṭācīrāṇi dhārayan // RamS_2,82.23 //",
    "GE09ram_02su:4643": "tasyārtham uttaraṃ kālaṃ nivatsyāmi sukhaṃ vane /",
    "GE09ram_02su:4644": "taṃ pratiśravam āmucya nāsya mithyā bhaviṣyati // RamS_2,82.24 //",
    "GE09ram_02su:4645": "vasantaṃ bhrātur arthāya śatrughno mānuvatsyati /",
    "GE09ram_02su:4646": "lakṣmaṇena saha tv āryo 'yodhyāṃ pālayiṣyati // RamS_2,82.25 //",
    "GE09ram_02su:4647": "abhiṣekṣyanti kākutstham ayodhyāyāṃ dvijātayaḥ /",
    "GE09ram_02su:4648": "api me devatāḥ kuryur imaṃ satyaṃ manoratham // RamS_2,82.26 //",
    "GE09ram_02su:4649": "prasādyamānaḥ śirasā mayā svayaṃ bahuprakāraṃ yadi na prapatsyate /",
    "GE09ram_02su:4650": "tato 'nuvatsyāmi cirāya rāghavaṃ vane vasan nārhati mām upekṣitum //",
    "GE09ram_02su:4651": "Rāmāyaṇa, Ayodhyākāṇḍa, 83",
    "GE09ram_02su:4652": "vyuṣya rātriṃ tu tatraiva gaṅgākūle sa rāghavaḥ /",
    "GE09ram_02su:4653": "bharataḥ kālyam utthāya śatrughnam idam abravīt // RamS_2,83.1 //",
    "GE09ram_02su:4654": "śatrughottiṣṭha kiṃ śeṣe niṣādādhipatiṃ guham /",
    "GE09ram_02su:4655": "śīghram ānaya bhadraṃ te tārayiṣyati vāhinīm // RamS_2,83.2 //",
    "GE09ram_02su:4656": "jāgarmi nāhaṃ svapimi tathaivāryaṃ vicintayan /",
    "GE09ram_02su:4657": "ity evam abravīd bhrātrā śatrughno 'pi pracoditaḥ // RamS_2,83.3 //",
    "GE09ram_02su:4658": "iti saṃvadator evam anyonyaṃ narasiṃhayoḥ /",
    "GE09ram_02su:4659": "āgamya prāñjaliḥ kāle guho bharatam abravīt // RamS_2,83.4 //",
    "GE09ram_02su:4660": "kaccit sukhaṃ nadītīre 'vātsīḥ kākutstha śarvarīm /",
    "GE09ram_02su:4661": "kaccic ca saha sainyasya tava sarvam anāmayam // RamS_2,83.5 //",
    "GE09ram_02su:4662": "guhasya tat tu vacanaṃ śrutvā snehād udīritam /",
    "GE09ram_02su:4663": "rāmasyānuvaśo vākyaṃ bharato 'pīdam abravīt // RamS_2,83.6 //",
    "GE09ram_02su:4664": "sukhā naḥ śarvarī rājan pūjitāś cāpi te vayam /",
    "GE09ram_02su:4665": "gaṅgāṃ tu naubhir bahvībhir dāśāḥ saṃtārayantu naḥ // RamS_2,83.7 //",
    "GE09ram_02su:4666": "tato guhaḥ saṃtvaritaḥ śrutvā bharataśāsanam /",
    "GE09ram_02su:4667": "pratipraviśya nagaraṃ taṃ jñātijanam abravīt // RamS_2,83.8 //",
    "GE09ram_02su:4668": "uttiṣṭhata prabudhyadhvaṃ bhadram astu hi vaḥ sadā /",
    "GE09ram_02su:4669": "nāvaḥ samanukarṣadhvaṃ tārayiṣyāma vāhinīm // RamS_2,83.9 //",
    "GE09ram_02su:4670": "te tathoktāḥ samutthāya tvaritā rājaśāsanāt /",
    "GE09ram_02su:4671": "pañca nāvāṃ śatāny eva samāninyuḥ samantataḥ // RamS_2,83.10 //",
    "GE09ram_02su:4672": "anyāḥ svastikavijñeyā mahāghaṇṭādharā varāḥ /",
    "GE09ram_02su:4673": "śobhamānāḥ patākinyo yuktavātāḥ susaṃhatāḥ // RamS_2,83.11 //",
    "GE09ram_02su:4674": "tataḥ svastikavijñeyāṃ pāṇḍukambalasaṃvṛtām /",
    "GE09ram_02su:4675": "sanandighoṣāṃ kalyāṇīṃ guho nāvam upāharat // RamS_2,83.12 //",
    "GE09ram_02su:4676": "tām āruroha bharataḥ śatrughnaś ca mahābalaḥ /",
    "GE09ram_02su:4677": "kausalyā ca sumitrā ca yāś cānyā rājayoṣitaḥ // RamS_2,83.13 //",
    "GE09ram_02su:4678": "purohitaś ca tat pūrvaṃ gurave brāhmaṇāś ca ye /",
    "GE09ram_02su:4679": "anantaraṃ rājadārās tathaiva śakaṭāpaṇāḥ // RamS_2,83.14 //",
    "GE09ram_02su:4680": "āvāsam ādīpayatāṃ tīrthaṃ cāpy avagāhatām /",
    "GE09ram_02su:4681": "bhāṇḍāni cādadānānāṃ ghoṣas tridivam aspṛśat // RamS_2,83.15 //",
    "GE09ram_02su:4682": "patākinyas tu tā nāvaḥ svayaṃ dāśair adhiṣṭhitāḥ /",
    "GE09ram_02su:4683": "vahantyo janam ārūḍhaṃ tadā saṃpetur āśugāḥ // RamS_2,83.16 //",
    "GE09ram_02su:4684": "nārīṇām abhipūrṇās tu kāścit kāścit tu vājinām /",
    "GE09ram_02su:4685": "kaścit tatra vahanti sma yānayugyaṃ mahādhanam // RamS_2,83.17 //",
    "GE09ram_02su:4686": "tāḥ sma gatvā paraṃ tīram avaropya ca taṃ janam /",
    "GE09ram_02su:4687": "nivṛttāḥ kāṇḍacitrāṇi kriyante dāśabandhubhiḥ // RamS_2,83.18 //",
    "GE09ram_02su:4688": "savaijayantās tu gajā gajārohaiḥ pracoditāḥ /",
    "GE09ram_02su:4689": "tarantaḥ sma prakāśante sadhvajā iva parvatāḥ // RamS_2,83.19 //",
    "GE09ram_02su:4690": "nāvaś cāruruhus tv anye plavais terus tathāpare /",
    "GE09ram_02su:4691": "anye kumbhaghaṭais terur anye teruś ca bāhubhiḥ // RamS_2,83.20 //",
    "GE09ram_02su:4692": "sā puṇyā dhvajinī gaṅgāṃ dāśaiḥ saṃtāritā svayam /",
    "GE09ram_02su:4693": "maitre muhūrte prayayau prayāgavanam uttamam // RamS_2,83.21 //",
    "GE09ram_02su:4694": "āśvāsayitvā ca camūṃ mahātmā niveśayitvā ca yathopajoṣam /",
    "GE09ram_02su:4695": "draṣṭuṃ bharadvājam ṛṣipravaryam ṛtvigvṛtaḥ san bharataḥ pratasthe //",
    "GE09ram_02su:4696": "Rāmāyaṇa, Ayodhyākāṇḍa, 84",
    "GE09ram_02su:4697": "bharadvājāśramaṃ dṛṣṭvā krośād eva nararṣabhaḥ /",
    "GE09ram_02su:4698": "balaṃ sarvam avasthāpya jagāma saha mantribhiḥ // RamS_2,84.1 //",
    "GE09ram_02su:4699": "padbhyām eva hi dharmajño nyastaśastraparicchadaḥ /",
    "GE09ram_02su:4700": "vasāno vāsasī kṣaume purodhāya purohitam // RamS_2,84.2 //",
    "GE09ram_02su:4701": "tataḥ saṃdarśane tasya bharadvājasya rāghavaḥ /",
    "GE09ram_02su:4702": "mantriṇas tān avasthāpya jagāmānu purohitam // RamS_2,84.3 //",
    "GE09ram_02su:4703": "vasiṣṭham atha dṛṣṭvaiva bharadvājo mahātapāḥ /",
    "GE09ram_02su:4704": "saṃcacālāsanāt tūrṇaṃ śiṣyān arghyam iti bruvan // RamS_2,84.4 //",
    "GE09ram_02su:4705": "samāgamya vasiṣṭhena bharatenābhivāditaḥ /",
    "GE09ram_02su:4706": "abudhyata mahātejāḥ sutaṃ daśarathasya tam // RamS_2,84.5 //",
    "GE09ram_02su:4707": "tābhyām arghyaṃ ca pādyaṃ ca dattvā paścāt phalāni ca /",
    "GE09ram_02su:4708": "ānupūrvyāc ca dharmajñaḥ papraccha kuśalaṃ kule // RamS_2,84.6 //",
    "GE09ram_02su:4709": "ayodhyāyāṃ bale kośe mitreṣv api ca mantriṣu /",
    "GE09ram_02su:4710": "jānan daśarathaṃ vṛttaṃ na rājānam udāharat // RamS_2,84.7 //",
    "GE09ram_02su:4711": "vasiṣṭho bharataś cainaṃ papracchatur anāmayam /",
    "GE09ram_02su:4712": "śarīre 'gniṣu vṛkṣeṣu śiṣyeṣu mṛgapakṣiṣu // RamS_2,84.8 //",
    "GE09ram_02su:4713": "tatheti ca pratijñāya bharadvājo mahātapāḥ /",
    "GE09ram_02su:4714": "bharataṃ pratyuvācedaṃ rāghavasnehabandhanāt // RamS_2,84.9 //",
    "GE09ram_02su:4715": "kim ihāgamane kāryaṃ tava rājyaṃ praśāsataḥ /",
    "GE09ram_02su:4716": "etad ācakṣva me sarvaṃ na hi me śudhyate manaḥ // RamS_2,84.10 //",
    "GE09ram_02su:4717": "suṣuve yamamitraghnaṃ kausalyānandavardhanam /",
    "GE09ram_02su:4718": "bhrātrā saha sabhāryo yaś ciraṃ pravrājito vanam // RamS_2,84.11 //",
    "GE09ram_02su:4719": "niyuktaḥ strīniyuktena pitrā yo 'sau mahāyaśāḥ /",
    "GE09ram_02su:4720": "vanavāsī bhavetīha samāḥ kila caturdaśa // RamS_2,84.12 //",
    "GE09ram_02su:4721": "kaccin na tasyāpāpasya pāpaṃ kartum ihecchasi /",
    "GE09ram_02su:4722": "akaṇṭakaṃ bhoktumanā rājyaṃ tasyānujasya ca // RamS_2,84.13 //",
    "GE09ram_02su:4723": "evam ukto bharadvājaṃ bharataḥ pratyuvāca ha /",
    "GE09ram_02su:4724": "paryaśrunayano duḥkhād vācā saṃsajjamānayā // RamS_2,84.14 //",
    "GE09ram_02su:4725": "hato 'smi yadi mām evaṃ bhagavān api manyate /",
    "GE09ram_02su:4726": "matto na doṣam āśaṅker naivaṃ mām anuśādhi hi // RamS_2,84.15 //",
    "GE09ram_02su:4727": "na caitad iṣṭaṃ mātā me yad avocan madantare /",
    "GE09ram_02su:4728": "nāham etena tuṣṭaś ca na tad vacanam ādade // RamS_2,84.16 //",
    "GE09ram_02su:4729": "ahaṃ tu taṃ naravyāghram upayātaḥ prasādakaḥ /",
    "GE09ram_02su:4730": "pratinetum ayodhyāṃ ca pādau tasyābhivanditum // RamS_2,84.17 //",
    "GE09ram_02su:4731": "tvaṃ mām evaṃ gataṃ matvā prasādaṃ kartum arhasi /",
    "GE09ram_02su:4732": "śaṃsa me bhagavan rāmaḥ kva samprati mahīpatiḥ // RamS_2,84.18 //",
    "GE09ram_02su:4733": "uvāca taṃ bharadvājaḥ prasādād bharataṃ vacaḥ /",
    "GE09ram_02su:4734": "tvayy etat puruṣavyāghra yuktaṃ rāghavavaṃśaje /",
    "GE09ram_02su:4735": "guruvṛttir damaś caiva sādhūnāṃ cānuyāyitā // RamS_2,84.19 //*",
    "GE09ram_02su:4736": "jāne caitan manaḥsthaṃ te dṛḍhīkaraṇam astv iti /",
    "GE09ram_02su:4737": "apṛcchaṃ tvāṃ tavātyarthaṃ kīrtiṃ samabhivardhayan // RamS_2,84.20 //",
    "GE09ram_02su:4738": "asau vasati te bhrātā citrakūṭe mahāgirau /",
    "GE09ram_02su:4739": "śvas tu gantāsi taṃ deśaṃ vasādya saha mantribhiḥ /",
    "GE09ram_02su:4740": "etaṃ me kuru suprājña kāmaṃ kāmārthakovida // RamS_2,84.21 //*",
    "GE09ram_02su:4741": "tatas tathety evam udāradarśanaḥ pratītarūpo bharato 'bravīd vacaḥ /",
    "GE09ram_02su:4742": "cakāra buddhiṃ ca tadā mahāśrame niśānivāsāya narādhipātmajaḥ //",
    "GE09ram_02su:4743": "Rāmāyaṇa, Ayodhyākāṇḍa, 85",
    "GE09ram_02su:4744": "kṛtabuddhiṃ nivāsāya tathaiva sa munis tadā /",
    "GE09ram_02su:4745": "bharataṃ kaikayīputram ātithyena nyamantrayat // RamS_2,85.1 //",
    "GE09ram_02su:4746": "abravīd bharatas tv enaṃ nanv idaṃ bhavatā kṛtam /",
    "GE09ram_02su:4747": "pādyam arghyaṃ tathātithyaṃ vane yad upapadyate // RamS_2,85.2 //",
    "GE09ram_02su:4748": "athovāca bharadvājo bharataṃ prahasann iva /",
    "GE09ram_02su:4749": "jāne tvāṃ prītisaṃyuktaṃ tuṣyes tvaṃ yena kenacit // RamS_2,85.3 //",
    "GE09ram_02su:4750": "senāyās tu tavaitasyāḥ kartum icchāmi bhojanam /",
    "GE09ram_02su:4751": "mama prītir yathārūpā tvam arho manujarṣabha // RamS_2,85.4 //",
    "GE09ram_02su:4752": "kimarthaṃ cāpi nikṣipya dūre balam ihāgataḥ /",
    "GE09ram_02su:4753": "kasmān nehopayāto 'si sabalaḥ puruṣarṣabha // RamS_2,85.5 //",
    "GE09ram_02su:4754": "bharataḥ pratyuvācedaṃ prāñjalis taṃ tapodhanam /",
    "GE09ram_02su:4755": "sasainyo nopayāto 'smi bhagavan bhagavadbhayāt // RamS_2,85.6 //",
    "GE09ram_02su:4756": "vājimukhyā manuṣyāś ca mattāś ca varavāraṇāḥ /",
    "GE09ram_02su:4757": "pracchādya mahatīṃ bhūmiṃ bhagavann anuyānti mām // RamS_2,85.7 //",
    "GE09ram_02su:4758": "te vṛkṣān udakaṃ bhūmim āśrameṣūṭajāṃs tathā /",
    "GE09ram_02su:4759": "na hiṃsyur iti tenāham eka evāgatas tataḥ // RamS_2,85.8 //",
    "GE09ram_02su:4760": "ānīyatām itaḥ senety ājñaptaḥ paramarṣiṇā /",
    "GE09ram_02su:4761": "tathā tu cakre bharataḥ senāyāḥ samupāgamam // RamS_2,85.9 //",
    "GE09ram_02su:4762": "agniśālāṃ praviśyātha pītvāpaḥ parimṛjya ca /",
    "GE09ram_02su:4763": "ātithyasya kriyāhetor viśvakarmāṇam āhvayat // RamS_2,85.10 //",
    "GE09ram_02su:4764": "āhvaye viśvakarmāṇam ahaṃ tvaṣṭāram eva ca /",
    "GE09ram_02su:4765": "ātithyaṃ kartum icchāmi tatra me saṃvidhīyatām // RamS_2,85.11 //",
    "GE09ram_02su:4766": "prāksrotasaś ca yā nadyaḥ pratyaksrotasa eva ca /",
    "GE09ram_02su:4767": "pṛthivyām antarikṣe ca samāyāntv adya sarvaśaḥ // RamS_2,85.12 //",
    "GE09ram_02su:4768": "anyāḥ sravantu maireyaṃ surām anyāḥ suniṣṭhitām /",
    "GE09ram_02su:4769": "aparāś codakaṃ śītam ikṣukāṇḍarasopamam // RamS_2,85.13 //",
    "GE09ram_02su:4770": "āhvaye devagandharvān viśvāvasuhahāhuhūn /",
    "GE09ram_02su:4771": "tathaivāpsaraso devīr gandharvīś cāpi sarvaśaḥ // RamS_2,85.14 //",
    "GE09ram_02su:4772": "ghṛtācīm atha viśvācīṃ miśrakeśīm alambusām /",
    "GE09ram_02su:4773": "śakraṃ yāś copatiṣṭhanti brahmāṇaṃ yāś ca bhāminīḥ /",
    "GE09ram_02su:4774": "sarvās tumburuṇā sārdham āhvaye saparicchadāḥ // RamS_2,85.15 //*",
    "GE09ram_02su:4775": "vanaṃ kuruṣu yad divyaṃ vāso bhūṣaṇapattravat /",
    "GE09ram_02su:4776": "divyanārīphalaṃ śaśvat tat kauberam ihaiva tu // RamS_2,85.16 //",
    "GE09ram_02su:4777": "iha me bhagavān somo vidhattām annam uttamam /",
    "GE09ram_02su:4778": "bhakṣyaṃ bhojyaṃ ca coṣyaṃ ca lehyaṃ ca vividhaṃ bahu // RamS_2,85.17 //",
    "GE09ram_02su:4779": "vicitrāṇi ca mālyāni pādapapracyutāni ca /",
    "GE09ram_02su:4780": "surādīni ca peyāni māṃsāni vividhāni ca // RamS_2,85.18 //",
    "GE09ram_02su:4781": "evaṃ samādhinā yuktas tejasāpratimena ca /",
    "GE09ram_02su:4782": "śikṣāsvarasamāyuktaṃ tapasā cābravīn muniḥ // RamS_2,85.19 //",
    "GE09ram_02su:4783": "manasā dhyāyatas tasya prāṅmukhasya kṛtāñjaleḥ /",
    "GE09ram_02su:4784": "ājagmus tāni sarvāṇi daivatāni pṛthakpṛthak // RamS_2,85.20 //",
    "GE09ram_02su:4785": "malayaṃ darduraṃ caiva tataḥ svedanudo 'nilaḥ /",
    "GE09ram_02su:4786": "upaspṛśya vavau yuktyā supriyātmā sukhaḥ śivaḥ // RamS_2,85.21 //",
    "GE09ram_02su:4787": "tato 'bhyavartanta ghanā divyāḥ kusumavṛṣṭayaḥ /",
    "GE09ram_02su:4788": "devadundubhighoṣaś ca dikṣu sarvāsu śuśruve // RamS_2,85.22 //",
    "GE09ram_02su:4789": "pravavuś cottamā vātā nanṛtuś cāpsarogaṇāḥ /",
    "GE09ram_02su:4790": "prajagur devagandharvā vīṇāḥ pramumucuḥ svarān // RamS_2,85.23 //",
    "GE09ram_02su:4791": "sa śabdo dyāṃ ca bhūmiṃ ca prāṇināṃ śravaṇāni ca /",
    "GE09ram_02su:4792": "viveśoccāritaḥ ślakṣṇaḥ samo layaguṇānvitaḥ // RamS_2,85.24 //",
    "GE09ram_02su:4793": "tasminn uparate śabde divye śrotrasukhe nṛṇām /",
    "GE09ram_02su:4794": "dadarśa bhārataṃ sainyaṃ vidhānaṃ viśvakarmaṇaḥ // RamS_2,85.25 //",
    "GE09ram_02su:4795": "babhūva hi samā bhūmiḥ samantāt pañcayojanam /",
    "GE09ram_02su:4796": "śādvalair bahubhiś channā nīlavaiḍūryasaṃnibhaiḥ // RamS_2,85.26 //",
    "GE09ram_02su:4797": "tasmin bilvāḥ kapitthāś ca panasā bījapūrakāḥ /",
    "GE09ram_02su:4798": "āmalakyo babhūvuś ca cūtāś ca phalabhūṣaṇāḥ // RamS_2,85.27 //",
    "GE09ram_02su:4799": "uttarebhyaḥ kurubhyaś ca vanaṃ divyopabhogavat /",
    "GE09ram_02su:4800": "ājagāma nadī divyā tīrajair bahubhir vṛtā // RamS_2,85.28 //",
    "GE09ram_02su:4801": "catuḥśālāni śubhrāṇi śālāś ca gajavājinām /",
    "GE09ram_02su:4802": "harmyaprāsādasaṃghātās toraṇāni śubhāni ca // RamS_2,85.29 //",
    "GE09ram_02su:4803": "sitameghanibhaṃ cāpi rājaveśma sutoraṇam /",
    "GE09ram_02su:4804": "śuklamālyakṛtākāraṃ divyagandhasamukṣitam // RamS_2,85.30 //",
    "GE09ram_02su:4805": "caturasram asaṃbādhaṃ śayanāsanayānavat /",
    "GE09ram_02su:4806": "divyaiḥ sarvarasair yuktaṃ divyabhojanavastravat // RamS_2,85.31 //",
    "GE09ram_02su:4807": "upakalpitasarvānnaṃ dhautanirmalabhājanam /",
    "GE09ram_02su:4808": "kḷptasarvāsanaṃ śrīmat svāstīrṇaśayanottamam // RamS_2,85.32 //",
    "GE09ram_02su:4809": "praviveśa mahābāhur anujñāto maharṣiṇā /",
    "GE09ram_02su:4810": "veśma tad ratnasampūrṇaṃ bharataḥ kaikayīsutaḥ // RamS_2,85.33 //",
    "GE09ram_02su:4811": "anujagmuś ca taṃ sarve mantriṇaḥ sapurohitāḥ /",
    "GE09ram_02su:4812": "babhūvuś ca mudā yuktās taṃ dṛṣṭvā veśmasaṃvidhim // RamS_2,85.34 //",
    "GE09ram_02su:4813": "tatra rājāsanaṃ divyaṃ vyajanaṃ chattram eva ca /",
    "GE09ram_02su:4814": "bharato mantribhiḥ sārdham abhyavartata rājavat // RamS_2,85.35 //",
    "GE09ram_02su:4815": "āsanaṃ pūjayāmāsa rāmāyābhipraṇamya ca /",
    "GE09ram_02su:4816": "vālavyajanam ādāya nyaṣīdat sacivāsane // RamS_2,85.36 //",
    "GE09ram_02su:4817": "ānupūrvyān niṣeduś ca sarve mantripurohitāḥ /",
    "GE09ram_02su:4818": "tataḥ senāpatiḥ paścāt praśāstā ca niṣedatuḥ // RamS_2,85.37 //",
    "GE09ram_02su:4819": "tatas tatra muhūrtena nadyaḥ pāyasakardamāḥ /",
    "GE09ram_02su:4820": "upātiṣṭhanta bharataṃ bharadvājasya śāsanāt // RamS_2,85.38 //",
    "GE09ram_02su:4821": "tāsām ubhayataḥ kūlaṃ pāṇḍumṛttikalepanāḥ /",
    "GE09ram_02su:4822": "ramyāś cāvasathā divyā brahmaṇas tu prasādajāḥ // RamS_2,85.39 //",
    "GE09ram_02su:4823": "tenaiva ca muhūrtena divyābharaṇabhūṣitāḥ /",
    "GE09ram_02su:4824": "āgur viṃśatisāhasrā brahmaṇā prahitāḥ striyaḥ // RamS_2,85.40 //",
    "GE09ram_02su:4825": "suvarṇamaṇimuktena pravālena ca śobhitāḥ /",
    "GE09ram_02su:4826": "āgur viṃśatisāhasrāḥ kuberaprahitāḥ striyaḥ // RamS_2,85.41 //",
    "GE09ram_02su:4827": "yābhir gṛhītaḥ puruṣaḥ sonmāda iva lakṣyate /",
    "GE09ram_02su:4828": "āgur viṃśatisāhasrā nandanād apsarogaṇāḥ // RamS_2,85.42 //",
    "GE09ram_02su:4829": "nāradas tumburur gopaḥ parvataḥ sūryavarcasaḥ /",
    "GE09ram_02su:4830": "ete gandharvarājāno bharatasyāgrato jaguḥ // RamS_2,85.43 //",
    "GE09ram_02su:4831": "alambusā miśrakeśī puṇḍarīkātha vāmanā /",
    "GE09ram_02su:4832": "upānṛtyaṃs tu bharataṃ bharadvājasya śāsanāt // RamS_2,85.44 //",
    "GE09ram_02su:4833": "yāni mālyāni deveṣu yāni caitrarathe vane /",
    "GE09ram_02su:4834": "prayāge tāny adṛśyanta bharadvājasya śāsanāt // RamS_2,85.45 //",
    "GE09ram_02su:4835": "bilvā mārdaṅgikā āsañ śamyāgrāhā vibhītakāḥ /",
    "GE09ram_02su:4836": "aśvatthā nartakāś cāsan bharadvājasya tejasā // RamS_2,85.46 //",
    "GE09ram_02su:4837": "tataḥ saralatālāś ca tilakā naktamālakāḥ /",
    "GE09ram_02su:4838": "prahṛṣṭās tatra saṃpetuḥ kubjā bhūtvātha vāmanāḥ // RamS_2,85.47 //",
    "GE09ram_02su:4839": "śiṃśapāmalakī jambūr yāś cānyāḥ kānane latāḥ /",
    "GE09ram_02su:4840": "pramadāvigrahaṃ kṛtvā bharadvājāśrame 'vasan // RamS_2,85.48 //",
    "GE09ram_02su:4841": "surāṃ surāpāḥ pibata pāyasaṃ ca bubhukṣitāḥ /",
    "GE09ram_02su:4842": "māṃsāni ca sumedhyāni bhakṣyantāṃ yāvad icchatha // RamS_2,85.49 //",
    "GE09ram_02su:4843": "utsādya snāpayanti sma nadītīreṣu valguṣu /",
    "GE09ram_02su:4844": "apy ekam ekaṃ puruṣaṃ pramadāḥ sapta cāṣṭa ca // RamS_2,85.50 //",
    "GE09ram_02su:4845": "saṃvahantyaḥ samāpetur nāryo ruciralocanāḥ /",
    "GE09ram_02su:4846": "parimṛjya tathā nyāyaṃ pāyayanti varāṅganāḥ // RamS_2,85.51 //",
    "GE09ram_02su:4847": "hayān gajān kharān uṣṭrāṃs tathaiva surabheḥ sutān /",
    "GE09ram_02su:4848": "ikṣūṃś ca madhujālāṃś ca bhojayanti sma vāhanān /",
    "GE09ram_02su:4849": "ikṣvākuvarayodhānāṃ codayanto mahābalāḥ // RamS_2,85.52 //*",
    "GE09ram_02su:4850": "nāśvabandho 'śvam ājānān na gajaṃ kuñjaragrahaḥ /",
    "GE09ram_02su:4851": "mattapramattamuditā camūḥ sā tatra saṃbabhau // RamS_2,85.53 //",
    "GE09ram_02su:4852": "tarpitāḥ sarvakāmais te raktacandanarūṣitāḥ /",
    "GE09ram_02su:4853": "apsarogaṇasaṃyuktāḥ sainyā vācam udairayan // RamS_2,85.54 //",
    "GE09ram_02su:4854": "naivāyodhyāṃ gamiṣyāmo na gamiṣyāma daṇḍakān /",
    "GE09ram_02su:4855": "kuśalaṃ bharatasyāstu rāmasyāstu tathā sukham // RamS_2,85.55 //",
    "GE09ram_02su:4856": "iti pādātayodhāś ca hastyaśvārohabandhakāḥ /",
    "GE09ram_02su:4857": "anāthās taṃ vidhiṃ labdhvā vācam etām udairayan // RamS_2,85.56 //",
    "GE09ram_02su:4858": "samprahṛṣṭā vinedus te narās tatra sahasraśaḥ /",
    "GE09ram_02su:4859": "bharatasyānuyātāraḥ svargo 'yam iti cābruvan // RamS_2,85.57 //",
    "GE09ram_02su:4860": "tato bhuktavatāṃ teṣāṃ tad annam amṛtopamam /",
    "GE09ram_02su:4861": "divyān udvīkṣya bhakṣyāṃs tān abhavad bhakṣaṇe matiḥ // RamS_2,85.58 //",
    "GE09ram_02su:4862": "preṣyāś ceṭyaś ca vadhvaś ca balasthāś cāpi sarvaśaḥ /",
    "GE09ram_02su:4863": "babhūvus te bhṛśaṃ tṛptāḥ sarve cāhatavāsasaḥ // RamS_2,85.59 //",
    "GE09ram_02su:4864": "kuñjarāś ca kharoṣṭraś ca go'śvāś ca mṛgapakṣiṇaḥ /",
    "GE09ram_02su:4865": "babhūvuḥ subhṛtās tatra nānyo hy anyam akalpayat // RamS_2,85.60 //",
    "GE09ram_02su:4866": "nāśuklavāsās tatrāsīt kṣudhito malino 'pi vā /",
    "GE09ram_02su:4867": "rajasā dhvastakeśo vā naraḥ kaścid adṛśyata // RamS_2,85.61 //",
    "GE09ram_02su:4868": "ājaiś cāpi ca vārāhair niṣṭhānavarasaṃcayaiḥ /",
    "GE09ram_02su:4869": "phalaniryūhasaṃsiddhaiḥ sūpair gandharasānvitaiḥ // RamS_2,85.62 //",
    "GE09ram_02su:4870": "puṣpadhvajavatīḥ pūrṇāḥ śuklasyānnasya cābhitaḥ /",
    "GE09ram_02su:4871": "dadṛśur vismitās tatra narā lauhīḥ sahasraśaḥ // RamS_2,85.63 //",
    "GE09ram_02su:4872": "babhūvur vanapārśveṣu kūpāḥ pāyasakardamāḥ /",
    "GE09ram_02su:4873": "tāś ca kāmadughā gāvo drumāś cāsan madhuścyutaḥ // RamS_2,85.64 //",
    "GE09ram_02su:4874": "vāpyo maireyapūrṇāś ca mṛṣṭamāṃsacayair vṛtāḥ /",
    "GE09ram_02su:4875": "prataptapiṭharaiś cāpi mārgamāyūrakaukkuṭaiḥ // RamS_2,85.65 //",
    "GE09ram_02su:4876": "pātrīṇāṃ ca sahasrāṇi śātakumbhamayāni ca /",
    "GE09ram_02su:4877": "sthālyaḥ kumbhyaḥ karambhyaś ca dadhipūrṇāḥ susaṃskṛtāḥ /",
    "GE09ram_02su:4878": "yauvanasthasya gaurasya kapitthasya sugandhinaḥ // RamS_2,85.66 //*",
    "GE09ram_02su:4879": "hradāḥ pūrṇā rasālasya dadhnaḥ śvetasya cāpare /",
    "GE09ram_02su:4880": "babhūvuḥ pāyasasyānte śarkarāyāś ca saṃcayāḥ // RamS_2,85.67 //",
    "GE09ram_02su:4881": "kalkāṃś cūrṇakaṣāyāṃś ca snānāni vividhāni ca /",
    "GE09ram_02su:4882": "dadṛśur bhājanasthāni tīrtheṣu saritāṃ narāḥ // RamS_2,85.68 //",
    "GE09ram_02su:4883": "śuklān aṃśumataś cāpi dantadhāvanasaṃcayān /",
    "GE09ram_02su:4884": "śuklāṃś candanakalkāṃś ca samudgeṣv avatiṣṭhataḥ // RamS_2,85.69 //",
    "GE09ram_02su:4885": "darpaṇān parimṛṣṭāṃś ca vāsasāṃ cāpi saṃcayān /",
    "GE09ram_02su:4886": "pādukopānahāṃ caiva yugmān yatra sahasraśaḥ // RamS_2,85.70 //",
    "GE09ram_02su:4887": "āñjanīḥ kaṅkatān kūrcāṃś chattrāṇi ca dhanūṃṣi ca /",
    "GE09ram_02su:4888": "marmatrāṇāni citrāṇi śayanāny āsanāni ca // RamS_2,85.71 //",
    "GE09ram_02su:4889": "pratipānahradān pūrṇān kharoṣṭragajavājinām /",
    "GE09ram_02su:4890": "avagāhya sutīrthāṃś ca hradān sotpalapuṣkarān // RamS_2,85.72 //",
    "GE09ram_02su:4891": "nīlavaiḍūryavarṇāṃś ca mṛdūn yavasasaṃcayān /",
    "GE09ram_02su:4892": "nirvāpārthaṃ paśūnāṃ te dadṛśus tatra sarvaśaḥ // RamS_2,85.73 //",
    "GE09ram_02su:4893": "vyasmayanta manuṣyās te svapnakalpaṃ tad adbhutam /",
    "GE09ram_02su:4894": "dṛṣṭvātithyaṃ kṛtaṃ tādṛg bharatasya maharṣiṇā // RamS_2,85.74 //",
    "GE09ram_02su:4895": "ity evaṃ ramamāṇānāṃ devānām iva nandane /",
    "GE09ram_02su:4896": "bharadvājāśrame ramye sā rātrir vyatyavartata // RamS_2,85.75 //",
    "GE09ram_02su:4897": "pratijagmuś ca tā nadyo gandharvāś ca yathāgatam /",
    "GE09ram_02su:4898": "bharadvājam anujñāpya tāś ca sarvā varāṅganāḥ // RamS_2,85.76 //",
    "GE09ram_02su:4899": "tathaiva mattā madirotkaṭā narās tathaiva divyāgurucandanokṣitāḥ /",
    "GE09ram_02su:4900": "tathaiva divyā vividhāḥ sraguttamāḥ pṛthakprakīrṇā manujaiḥ pramarditāḥ //",
    "GE09ram_02su:4901": "Rāmāyaṇa, Ayodhyākāṇḍa, 86",
    "GE09ram_02su:4902": "tatas tāṃ rajanīm uṣya bharataḥ saparicchadaḥ /",
    "GE09ram_02su:4903": "kṛtātithyo bharadvājaṃ kāmād abhijagāma ha // RamS_2,86.1 //",
    "GE09ram_02su:4904": "tam ṛṣiḥ puruṣavyāghraṃ prekṣya prāñjalim āgatam /",
    "GE09ram_02su:4905": "hutāgnihotro bharataṃ bharadvājo 'bhyabhāṣata // RamS_2,86.2 //",
    "GE09ram_02su:4906": "kaccid atra sukhā rātris tavāsmadviṣaye gatā /",
    "GE09ram_02su:4907": "samagras te janaḥ kaccid ātithye śaṃsa me 'nagha // RamS_2,86.3 //",
    "GE09ram_02su:4908": "tam uvācāñjaliṃ kṛtvā bharato 'bhipraṇamya ca /",
    "GE09ram_02su:4909": "āśramād abhiniṣkrāntam ṛṣim uttamatejasam // RamS_2,86.4 //",
    "GE09ram_02su:4910": "sukhoṣito 'smi bhagavan samagrabalavāhanaḥ /",
    "GE09ram_02su:4911": "tarpitaḥ sarvakāmaiś ca sāmātyo balavat tvayā // RamS_2,86.5 //",
    "GE09ram_02su:4912": "apetaklamasaṃtāpāḥ subhikṣāḥ supratiśrayāḥ /",
    "GE09ram_02su:4913": "api preṣyān upādāya sarve sma susukhoṣitāḥ // RamS_2,86.6 //",
    "GE09ram_02su:4914": "āmantraye 'haṃ bhagavan kāmaṃ tvām ṛṣisattama /",
    "GE09ram_02su:4915": "samīpaṃ prasthitaṃ bhrātur maitreṇekṣasva cakṣuṣā // RamS_2,86.7 //",
    "GE09ram_02su:4916": "āśramaṃ tasya dharmajña dhārmikasya mahātmanaḥ /",
    "GE09ram_02su:4917": "ācakṣva katamo mārgaḥ kiyān iti ca śaṃsa me // RamS_2,86.8 //",
    "GE09ram_02su:4918": "iti pṛṣṭas tu bharataṃ bhrātṛdarśanalālasam /",
    "GE09ram_02su:4919": "pratyuvāca mahātejā bharadvājo mahātapāḥ // RamS_2,86.9 //",
    "GE09ram_02su:4920": "bharatārdhatṛtīyeṣu yojaneṣv ajane vane /",
    "GE09ram_02su:4921": "citrakūṭo giris tatra ramyanirdarakānanaḥ // RamS_2,86.10 //",
    "GE09ram_02su:4922": "uttaraṃ pārśvam āsādya tasya mandākinī nadī /",
    "GE09ram_02su:4923": "puṣpitadrumasaṃchannā ramyapuṣpitakānanā // RamS_2,86.11 //",
    "GE09ram_02su:4924": "anantaraṃ tat saritaś citrakūṭaś ca parvataḥ /",
    "GE09ram_02su:4925": "tayoḥ parṇakuṭī tāta tatra tau vasato dhruvam // RamS_2,86.12 //",
    "GE09ram_02su:4926": "dakṣiṇenaiva mārgeṇa savyadakṣiṇam eva ca /",
    "GE09ram_02su:4927": "gajavājirathākīrṇāṃ vāhinīṃ vāhinīpate /",
    "GE09ram_02su:4928": "vāhayasva mahābhāga tato drakṣyasi rāghavam // RamS_2,86.13 //*",
    "GE09ram_02su:4929": "prayāṇam iti ca śrutvā rājarājasya yoṣitaḥ /",
    "GE09ram_02su:4930": "hitvā yānāni yānārhā brāhmaṇaṃ paryavārayan // RamS_2,86.14 //",
    "GE09ram_02su:4931": "vepamānā kṛśā dīnā saha devyā sumitrayā /",
    "GE09ram_02su:4932": "kausalyā tatra jagrāha karābhyāṃ caraṇau muneḥ // RamS_2,86.15 //",
    "GE09ram_02su:4933": "asamṛddhena kāmena sarvalokasya garhitā /",
    "GE09ram_02su:4934": "kaikeyī tasya jagrāha caraṇau savyapatrapā // RamS_2,86.16 //",
    "GE09ram_02su:4935": "taṃ pradakṣiṇam āgamya bhagavantaṃ mahāmunim /",
    "GE09ram_02su:4936": "adūrād bharatasyaiva tasthau dīnamanās tadā // RamS_2,86.17 //",
    "GE09ram_02su:4937": "tataḥ papraccha bharataṃ bharadvājo dṛḍhavrataḥ /",
    "GE09ram_02su:4938": "viśeṣaṃ jñātum icchāmi mātḥṇāṃ tava rāghava // RamS_2,86.18 //",
    "GE09ram_02su:4939": "evam uktas tu bharato bharadvājena dhārmikaḥ /",
    "GE09ram_02su:4940": "uvāca prāñjalir bhūtvā vākyaṃ vacanakovidaḥ // RamS_2,86.19 //",
    "GE09ram_02su:4941": "yām imāṃ bhagavan dīnāṃ śokānaśanakarśitām /",
    "GE09ram_02su:4942": "pitur hi mahiṣīṃ devīṃ devatām iva paśyasi // RamS_2,86.20 //",
    "GE09ram_02su:4943": "eṣā taṃ puruṣavyāghraṃ siṃhavikrāntagāminam /",
    "GE09ram_02su:4944": "kausalyā suṣuve rāmaṃ dhātāram aditir yathā // RamS_2,86.21 //",
    "GE09ram_02su:4945": "asyā vāmabhujaṃ śliṣṭā yaiṣā tiṣṭhati durmanāḥ /",
    "GE09ram_02su:4946": "karṇikārasya śākheva śīrṇapuṣpā vanāntare // RamS_2,86.22 //",
    "GE09ram_02su:4947": "etasyās tau sutau devyāḥ kumārau devavarṇinau /",
    "GE09ram_02su:4948": "ubhau lakṣmaṇaśatrughnau vīrau satyaparākramau // RamS_2,86.23 //",
    "GE09ram_02su:4949": "yasyāḥ kṛte naravyāghrau jīvanāśam ito gatau /",
    "GE09ram_02su:4950": "rājā putravihīnaś ca svargaṃ daśaratho gataḥ // RamS_2,86.24 //",
    "GE09ram_02su:4951": "aiśvaryakāmāṃ kaikeyīm anāryām āryarūpiṇīm /",
    "GE09ram_02su:4952": "mamaitāṃ mātaraṃ viddhi nṛśaṃsāṃ pāpaniścayām /",
    "GE09ram_02su:4953": "yatomūlaṃ hi paśyāmi vyasanaṃ mahad ātmanaḥ // RamS_2,86.25 //*",
    "GE09ram_02su:4954": "ity uktvā naraśārdūlo bāṣpagadgadayā girā /",
    "GE09ram_02su:4955": "sa niśaśvāsa tāmrākṣo nāgaḥ kruddha ivāsakṛt // RamS_2,86.26 //",
    "GE09ram_02su:4956": "bharadvājo maharṣis taṃ bruvantaṃ bharataṃ tadā /",
    "GE09ram_02su:4957": "pratyuvāca mahābuddhir idaṃ vacanam arthavat // RamS_2,86.27 //",
    "GE09ram_02su:4958": "na doṣeṇāvagantavyā kaikeyī bharata tvayā /",
    "GE09ram_02su:4959": "rāmapravrājanaṃ hy etat sukhodarkaṃ bhaviṣyati // RamS_2,86.28 //",
    "GE09ram_02su:4960": "abhivādya tu saṃsiddhaḥ kṛtvā cainaṃ pradakṣiṇam /",
    "GE09ram_02su:4961": "āmantrya bharataḥ sainyaṃ yujyatām ity acodayat // RamS_2,86.29 //",
    "GE09ram_02su:4962": "tato vājirathān yuktvā divyān hemapariṣkṛtān /",
    "GE09ram_02su:4963": "adhyārohat prayāṇārthī bahūn bahuvidho janaḥ // RamS_2,86.30 //",
    "GE09ram_02su:4964": "gajakanyāgajāś caiva hemakakṣyāḥ patākinaḥ /",
    "GE09ram_02su:4965": "jīmūtā iva gharmānte saghoṣāḥ sampratasthire // RamS_2,86.31 //",
    "GE09ram_02su:4966": "vividhāny api yānāni mahānti ca laghūni ca /",
    "GE09ram_02su:4967": "prayayuḥ sumahārhāṇi pādair eva padātayaḥ // RamS_2,86.32 //",
    "GE09ram_02su:4968": "atha yānapravekais tu kausalyāpramukhāḥ striyaḥ /",
    "GE09ram_02su:4969": "rāmadarśanakāṅkṣiṇyaḥ prayayur muditās tadā // RamS_2,86.33 //",
    "GE09ram_02su:4970": "sa cārkataruṇābhāsāṃ niyuktāṃ śibikāṃ śubhām /",
    "GE09ram_02su:4971": "āsthāya prayayau śrīmān bharataḥ saparicchadaḥ // RamS_2,86.34 //",
    "GE09ram_02su:4972": "sā prayātā mahāsenā gajavājirathākulā /",
    "GE09ram_02su:4973": "dakṣiṇāṃ diśam āvṛtya mahāmegha ivotthitaḥ /",
    "GE09ram_02su:4974": "vanāni tu vyatikramya juṣṭāni mṛgapakṣibhiḥ // RamS_2,86.35 //*",
    "GE09ram_02su:4975": "sā samprahṛṣṭadvipavājiyodhā vitrāsayantī mṛgapakṣisaṃghān /",
    "GE09ram_02su:4976": "mahad vanaṃ tat pravigāhamānā rarāja senā bharatasya tatra // RamS_2,86.36",
    "GE09ram_02su:4977": "Rāmāyaṇa, Ayodhyākāṇḍa, 87",
    "GE09ram_02su:4978": "tayā mahatyā yāyinyā dhvajinyā vanavāsinaḥ /",
    "GE09ram_02su:4979": "arditā yūthapā mattāḥ sayūthāḥ sampradudruvuḥ // RamS_2,87.1 //",
    "GE09ram_02su:4980": "ṛkṣāḥ pṛṣatasaṃghāś ca ruravaś ca samantataḥ /",
    "GE09ram_02su:4981": "dṛśyante vanarājīṣu giriṣv api nadīṣu ca // RamS_2,87.2 //",
    "GE09ram_02su:4982": "sa sampratasthe dharmātmā prīto daśarathātmajaḥ /",
    "GE09ram_02su:4983": "vṛto mahatyā nādinyā senayā caturaṅgayā // RamS_2,87.3 //",
    "GE09ram_02su:4984": "sāgaraughanibhā senā bharatasya mahātmanaḥ /",
    "GE09ram_02su:4985": "mahīṃ saṃchādayāmāsa prāvṛṣi dyām ivāmbudaḥ // RamS_2,87.4 //",
    "GE09ram_02su:4986": "turaṃgaughair avatatā vāraṇaiś ca mahājavaiḥ /",
    "GE09ram_02su:4987": "anālakṣyā ciraṃ kālaṃ tasmin kāle babhūva bhūḥ // RamS_2,87.5 //",
    "GE09ram_02su:4988": "sa yātvā dūram adhvānaṃ supariśrāntavāhanaḥ /",
    "GE09ram_02su:4989": "uvāca bharataḥ śrīmān vasiṣṭhaṃ mantriṇāṃ varam // RamS_2,87.6 //",
    "GE09ram_02su:4990": "yādṛśaṃ lakṣyate rūpaṃ yathā caiva śrutaṃ mayā /",
    "GE09ram_02su:4991": "vyaktaṃ prāptāḥ sma taṃ deśaṃ bharadvājo yam abravīt // RamS_2,87.7 //",
    "GE09ram_02su:4992": "ayaṃ giriś citrakūṭas tathā mandākinī nadī /",
    "GE09ram_02su:4993": "etat prakāśate dūrān nīlameghanibhaṃ vanam // RamS_2,87.8 //",
    "GE09ram_02su:4994": "gireḥ sānūni ramyāṇi citrakūṭasya samprati /",
    "GE09ram_02su:4995": "vāraṇair avamṛdyante māmakaiḥ parvatopamaiḥ // RamS_2,87.9 //",
    "GE09ram_02su:4996": "muñcanti kusumāny ete nagāḥ parvatasānuṣu /",
    "GE09ram_02su:4997": "nīlā ivātapāpāye toyaṃ toyadharā ghanāḥ // RamS_2,87.10 //",
    "GE09ram_02su:4998": "kiṃnarācaritoddeśaṃ paśya śatrughna parvatam /",
    "GE09ram_02su:4999": "hayaiḥ samantād ākīrṇaṃ makarair iva sāgaram // RamS_2,87.11 //",
    "GE09ram_02su:5000": "ete mṛgagaṇā bhānti śīghravegāḥ pracoditāḥ /",
    "GE09ram_02su:5001": "vāyupraviddhāḥ śaradi megharājir ivāmbare // RamS_2,87.12 //",
    "GE09ram_02su:5002": "kurvanti kusumāpīḍāñ śiraḥsu surabhīn amī /",
    "GE09ram_02su:5003": "meghaprakāśaiḥ phalakair dākṣiṇātyā yathā narāḥ // RamS_2,87.13 //",
    "GE09ram_02su:5004": "niṣkūjam iva bhūtvedaṃ vanaṃ ghorapradarśanam /",
    "GE09ram_02su:5005": "ayodhyeva janākīrṇā samprati pratibhāti mā // RamS_2,87.14 //",
    "GE09ram_02su:5006": "khurair udīrito reṇur divaṃ pracchādya tiṣṭhati /",
    "GE09ram_02su:5007": "taṃ vahaty anilaḥ śīghraṃ kurvann iva mama priyam // RamS_2,87.15 //",
    "GE09ram_02su:5008": "syandanāṃs turagopetān sūtamukhyair adhiṣṭhitān /",
    "GE09ram_02su:5009": "etān saṃpatataḥ śīghraṃ paśya śatrughna kānane // RamS_2,87.16 //",
    "GE09ram_02su:5010": "etān vitrāsitān paśya barhiṇaḥ priyadarśanān /",
    "GE09ram_02su:5011": "etam āviśataḥ śailam adhivāsaṃ patatriṇām // RamS_2,87.17 //",
    "GE09ram_02su:5012": "atimātram ayaṃ deśo manojñaḥ pratibhāti mā /",
    "GE09ram_02su:5013": "tāpasānāṃ nivāso 'yaṃ vyaktaṃ svargapatho yathā // RamS_2,87.18 //",
    "GE09ram_02su:5014": "mṛgā mṛgībhiḥ sahitā bahavaḥ pṛṣatā vane /",
    "GE09ram_02su:5015": "manojñarūpā lakṣyante kusumair iva citritāḥ // RamS_2,87.19 //",
    "GE09ram_02su:5016": "sādhu sainyāḥ pratiṣṭhantāṃ vicinvantu ca kānanam /",
    "GE09ram_02su:5017": "yathā tau puruṣavyāghrau dṛśyete rāmalakṣmaṇau // RamS_2,87.20 //",
    "GE09ram_02su:5018": "bharatasya vacaḥ śrutvā puruṣāḥ śastrapāṇayaḥ /",
    "GE09ram_02su:5019": "viviśus tad vanaṃ śūrā dhūmaṃ ca dadṛśus tataḥ // RamS_2,87.21 //",
    "GE09ram_02su:5020": "te samālokya dhūmāgram ūcur bharatam āgatāḥ /",
    "GE09ram_02su:5021": "nāmanuṣye bhavaty agnir vyaktam atraiva rāghavau // RamS_2,87.22 //",
    "GE09ram_02su:5022": "atha nātra naravyāghrau rājaputrau paraṃtapau /",
    "GE09ram_02su:5023": "anye rāmopamāḥ santi vyaktam atra tapasvinaḥ // RamS_2,87.23 //",
    "GE09ram_02su:5024": "tac chrutvā bharatas teṣāṃ vacanaṃ sādhusaṃmatam /",
    "GE09ram_02su:5025": "sainyān uvāca sarvāṃs tān amitrabalamardanaḥ // RamS_2,87.24 //",
    "GE09ram_02su:5026": "yattā bhavantas tiṣṭhantu neto gantavyam agrataḥ /",
    "GE09ram_02su:5027": "aham eva gamiṣyāmi sumantro gurur eva ca // RamS_2,87.25 //",
    "GE09ram_02su:5028": "evam uktās tataḥ sarve tatra tasthuḥ samantataḥ /",
    "GE09ram_02su:5029": "bharato yatra dhūmāgraṃ tatra dṛṣṭiṃ samādadhāt // RamS_2,87.26 //",
    "GE09ram_02su:5030": "vyavasthitā yā bharatena sā camūr nirīkṣamāṇāpi ca dhūmam agrataḥ /",
    "GE09ram_02su:5031": "babhūva hṛṣṭā nacireṇa jānatī priyasya rāmasya samāgamaṃ tadā //",
    "GE09ram_02su:5032": "Rāmāyaṇa, Ayodhyākāṇḍa, 88",
    "GE09ram_02su:5033": "dīrghakāloṣitas tasmin girau girivanapriyaḥ /",
    "GE09ram_02su:5034": "vaidehyāḥ priyamākāṅkṣan svaṃ ca cittaṃ vilobhayan // RamS_2,88.1 //",
    "GE09ram_02su:5035": "atha dāśarathiś citraṃ citrakūṭam adarśayat /",
    "GE09ram_02su:5036": "bhāryām amarasaṃkāśaḥ śacīm iva puraṃdaraḥ // RamS_2,88.2 //",
    "GE09ram_02su:5037": "na rājyād bhraṃśanaṃ bhadre na suhṛdbhir vinābhavaḥ /",
    "GE09ram_02su:5038": "mano me bādhate dṛṣṭvā ramaṇīyam imaṃ girim // RamS_2,88.3 //",
    "GE09ram_02su:5039": "paśyemam acalaṃ bhadre nānādvijagaṇāyutam /",
    "GE09ram_02su:5040": "śikharaiḥ kham ivodviddhair dhātumadbhir vibhūṣitam // RamS_2,88.4 //",
    "GE09ram_02su:5041": "kecid rajatasaṃkāśāḥ kecit kṣatajasaṃnibhāḥ /",
    "GE09ram_02su:5042": "pītamāñjiṣṭhavarṇāś ca kecin maṇivaraprabhāḥ // RamS_2,88.5 //",
    "GE09ram_02su:5043": "puṣpārkaketakābhāś ca kecij jyotīrasaprabhāḥ /",
    "GE09ram_02su:5044": "virājante 'calendrasya deśā dhātuvibhūṣitāḥ // RamS_2,88.6 //",
    "GE09ram_02su:5045": "nānāmṛgagaṇadvīpitarakṣvṛkṣagaṇair vṛtaḥ /",
    "GE09ram_02su:5046": "aduṣṭair bhāty ayaṃ śailo bahupakṣisamākulaḥ // RamS_2,88.7 //",
    "GE09ram_02su:5047": "āmrajambvasanair lodhraiḥ priyālaiḥ panasair dhavaiḥ /",
    "GE09ram_02su:5048": "aṅkolair bhavyatiniśair bilvatindukaveṇubhiḥ // RamS_2,88.8 //",
    "GE09ram_02su:5049": "kāśmaryariṣṭavaraṇair madhūkais tilakais tathā /",
    "GE09ram_02su:5050": "badaryāmalakair nīpair vetradhanvanabījakaiḥ // RamS_2,88.9 //",
    "GE09ram_02su:5051": "puṣpavadbhiḥ phalopetaiś chāyāvadbhir manoramaiḥ /",
    "GE09ram_02su:5052": "evamādibhir ākīrṇaḥ śriyaṃ puṣyaty ayaṃ giriḥ // RamS_2,88.10 //",
    "GE09ram_02su:5053": "śailaprastheṣu ramyeṣu paśyemān kāmaharṣaṇān /",
    "GE09ram_02su:5054": "kiṃnarān dvaṃdvaśo bhadre ramamāṇān manasvinaḥ // RamS_2,88.11 //",
    "GE09ram_02su:5055": "śākhāvasaktān khaḍgāṃś ca pravarāṇy ambarāṇi ca /",
    "GE09ram_02su:5056": "paśya vidyādharastrīṇāṃ krīḍoddeśān manoramān // RamS_2,88.12 //",
    "GE09ram_02su:5057": "jalaprapātair udbhedair nisyandaiś ca kvacit kvacit /",
    "GE09ram_02su:5058": "sravadbhir bhāty ayaṃ śailaḥ sravan mada iva dvipaḥ // RamS_2,88.13 //",
    "GE09ram_02su:5059": "guhāsamīraṇo gandhān nānāpuṣpabhavān vahan /",
    "GE09ram_02su:5060": "ghrāṇatarpaṇam abhyetya kaṃ naraṃ na praharṣayet // RamS_2,88.14 //",
    "GE09ram_02su:5061": "yadīha śarado 'nekās tvayā sārdham anindite /",
    "GE09ram_02su:5062": "lakṣmaṇena ca vatsyāmi na māṃ śokaḥ pradhakṣyati // RamS_2,88.15 //",
    "GE09ram_02su:5063": "bahupuṣpaphale ramye nānādvijagaṇāyute /",
    "GE09ram_02su:5064": "vicitraśikhare hy asmin ratavān asmi bhāmini // RamS_2,88.16 //",
    "GE09ram_02su:5065": "anena vanavāsena mayā prāptaṃ phaladvayam /",
    "GE09ram_02su:5066": "pituś cānṛṇatā dharme bharatasya priyaṃ tathā // RamS_2,88.17 //",
    "GE09ram_02su:5067": "vaidehi ramase kaccic citrakūṭe mayā saha /",
    "GE09ram_02su:5068": "paśyantī vividhān bhāvān manovākkāyasaṃyatān // RamS_2,88.18 //",
    "GE09ram_02su:5069": "idam evāmṛtaṃ prāhū rājñāṃ rājarṣayaḥ pare /",
    "GE09ram_02su:5070": "vanavāsaṃ bhavārthāya pretya me prapitāmahāḥ // RamS_2,88.19 //",
    "GE09ram_02su:5071": "śilāḥ śailasya śobhante viśālāḥ śataśo 'bhitaḥ /",
    "GE09ram_02su:5072": "bahulā bahulair varṇair nīlapītasitāruṇaiḥ // RamS_2,88.20 //",
    "GE09ram_02su:5073": "niśi bhānty acalendrasya hutāśanaśikhā iva /",
    "GE09ram_02su:5074": "oṣadhyaḥ svaprabhā lakṣmyā bhrājamānāḥ sahasraśaḥ // RamS_2,88.21 //",
    "GE09ram_02su:5075": "kecit kṣayanibhā deśāḥ kecid udyānasaṃnibhāḥ /",
    "GE09ram_02su:5076": "kecid ekaśilā bhānti parvatasyāsya bhāmini // RamS_2,88.22 //",
    "GE09ram_02su:5077": "bhittveva vasudhāṃ bhāti citrakūṭaḥ samutthitaḥ /",
    "GE09ram_02su:5078": "citrakūṭasya kūṭo 'sau dṛśyate sarvataḥ śivaḥ // RamS_2,88.23 //",
    "GE09ram_02su:5079": "kuṣṭhapuṃnāgatagarabhūrjapatrottarachadān /",
    "GE09ram_02su:5080": "kāmināṃ svāstarān paśya kuśeśayadalāyutān // RamS_2,88.24 //",
    "GE09ram_02su:5081": "mṛditāś cāpaviddhāś ca dṛśyante kamalasrajaḥ /",
    "GE09ram_02su:5082": "kāmibhir vanite paśya phalāni vividhāni ca // RamS_2,88.25 //",
    "GE09ram_02su:5083": "vasvaukasārāṃ nalinīm atyetīvottarān kurūn /",
    "GE09ram_02su:5084": "parvataś citrakūṭo 'sau bahumūlaphalodakaḥ // RamS_2,88.26 //",
    "GE09ram_02su:5085": "imaṃ tu kālaṃ vanite vijahrivāṃs tvayā ca sīte saha lakṣmaṇena ca /",
    "GE09ram_02su:5086": "ratiṃ prapatsye kuladharmavardhinīṃ satāṃ pathi svair niyamaiḥ paraiḥ sthitaḥ // RamS_2,88.27",
    "GE09ram_02su:5087": "Rāmāyaṇa, Ayodhyākāṇḍa, 89",
    "GE09ram_02su:5088": "atha śailād viniṣkramya maithilīṃ kosaleśvaraḥ /",
    "GE09ram_02su:5089": "adarśayac chubhajalāṃ ramyāṃ mandākinīṃ nadīm // RamS_2,89.1 //",
    "GE09ram_02su:5090": "abravīc ca varārohāṃ cārucandranibhānanām /",
    "GE09ram_02su:5091": "videharājasya sutāṃ rāmo rājīvalocanaḥ // RamS_2,89.2 //",
    "GE09ram_02su:5092": "vicitrapulināṃ ramyāṃ haṃsasārasasevitām /",
    "GE09ram_02su:5093": "kusumair upasaṃpannāṃ paśya mandākinīṃ nadīm // RamS_2,89.3 //",
    "GE09ram_02su:5094": "nānāvidhais tīraruhair vṛtāṃ puṣpaphaladrumaiḥ /",
    "GE09ram_02su:5095": "rājantīṃ rājarājasya nalinīm iva sarvataḥ // RamS_2,89.4 //",
    "GE09ram_02su:5096": "mṛgayūthanipītāni kaluṣāmbhāṃsi sāmpratam /",
    "GE09ram_02su:5097": "tīrthāni ramaṇīyāni ratiṃ saṃjanayanti me // RamS_2,89.5 //",
    "GE09ram_02su:5098": "jaṭājinadharāḥ kāle valkalottaravāsasaḥ /",
    "GE09ram_02su:5099": "ṛṣayas tv avagāhante nadīṃ mandākinīṃ priye // RamS_2,89.6 //",
    "GE09ram_02su:5100": "ādityam upatiṣṭhante niyamād ūrdhvabāhavaḥ /",
    "GE09ram_02su:5101": "ete 'pare viśālākṣi munayaḥ saṃśitavratāḥ // RamS_2,89.7 //",
    "GE09ram_02su:5102": "mārutoddhūtaśikharaiḥ pranṛtta iva parvataḥ /",
    "GE09ram_02su:5103": "pādapaiḥ pattrapuṣpāṇi sṛjadbhir abhito nadīm // RamS_2,89.8 //",
    "GE09ram_02su:5104": "kaccin maṇinikāśodāṃ kaccit pulinaśālinīm /",
    "GE09ram_02su:5105": "kaccit siddhajanākīrṇāṃ paśya mandākinīṃ nadīm // RamS_2,89.9 //",
    "GE09ram_02su:5106": "nirdhūtān vāyunā paśya vitatān puṣpasaṃcayān /",
    "GE09ram_02su:5107": "poplūyamānān aparān paśya tvaṃ jalamadhyagān // RamS_2,89.10 //",
    "GE09ram_02su:5108": "tāṃś cātivalguvacaso rathāṅgāhvayanā dvijāḥ /",
    "GE09ram_02su:5109": "adhirohanti kalyāṇi niṣkūjantaḥ śubhā giraḥ // RamS_2,89.11 //",
    "GE09ram_02su:5110": "darśanaṃ citrakūṭasya mandākinyāś ca śobhane /",
    "GE09ram_02su:5111": "adhikaṃ puravāsāc ca manye ca tava darśanāt // RamS_2,89.12 //",
    "GE09ram_02su:5112": "vidhūtakaluṣaiḥ siddhais tapodamaśamānvitaiḥ /",
    "GE09ram_02su:5113": "nityavikṣobhitajalāṃ vigāhasva mayā saha // RamS_2,89.13 //",
    "GE09ram_02su:5114": "sakhīvac ca vigāhasva sīte mandākinīm imām /",
    "GE09ram_02su:5115": "kamalāny avamajjantī puṣkarāṇi ca bhāmini // RamS_2,89.14 //",
    "GE09ram_02su:5116": "tvaṃ paurajanavad vyālān ayodhyām iva parvatam /",
    "GE09ram_02su:5117": "manyasva vanite nityaṃ sarayūvad imāṃ nadīm // RamS_2,89.15 //",
    "GE09ram_02su:5118": "lakṣmaṇaś caiva dharmātmā mannideśe vyavasthitaḥ /",
    "GE09ram_02su:5119": "tvaṃ cānukūlā vaidehi prītiṃ janayatho mama // RamS_2,89.16 //",
    "GE09ram_02su:5120": "upaspṛśaṃs triṣavaṇaṃ madhumūlaphalāśanaḥ /",
    "GE09ram_02su:5121": "nāyodhyāyai na rājyāya spṛhaye 'dya tvayā saha // RamS_2,89.17 //",
    "GE09ram_02su:5122": "imāṃ hi ramyāṃ gajayūthalolitāṃ nipītatoyāṃ gajasiṃhavānaraiḥ /",
    "GE09ram_02su:5123": "supuṣpitaiḥ puṣpadharair alaṃkṛtāṃ na so 'sti yaḥ syān na gatakramaḥ sukhī // RamS_2,89.18",
    "GE09ram_02su:5124": "itīva rāmo bahusaṃgataṃ vacaḥ priyāsahāyaḥ saritaṃ prati bruvan /",
    "GE09ram_02su:5125": "cacāra ramyaṃ nayanāñjanaprabhaṃ sa citrakūṭaṃ raghuvaṃśavardhanaḥ //",
    "GE09ram_02su:5126": "Rāmāyaṇa, Ayodhyākāṇḍa, 90",
    "GE09ram_02su:5127": "tathā tatrāsatas tasya bharatasyopayāyinaḥ /",
    "GE09ram_02su:5128": "sainyareṇuś ca śabdaś ca prādurāstāṃ nabhaḥspṛśau // RamS_2,90.1 //",
    "GE09ram_02su:5129": "etasminn antare trastāḥ śabdena mahatā tataḥ /",
    "GE09ram_02su:5130": "arditā yūthapā mattāḥ sayūthā dudruvur diśaḥ // RamS_2,90.2 //",
    "GE09ram_02su:5131": "sa taṃ sainyasamudbhūtaṃ śabdaṃ śuśrava rāghavaḥ /",
    "GE09ram_02su:5132": "tāṃś ca vipradrutān sarvān yūthapān anvavaikṣata // RamS_2,90.3 //",
    "GE09ram_02su:5133": "tāṃś ca vidravato dṛṣṭvā taṃ ca śrutvā sa niḥsvanam /",
    "GE09ram_02su:5134": "uvāca rāmaḥ saumitriṃ lakṣmaṇaṃ dīptatejasam // RamS_2,90.4 //",
    "GE09ram_02su:5135": "hanta lakṣmaṇa paśyeha sumitrā suprajās tvayā /",
    "GE09ram_02su:5136": "bhīmastanitagambhīras tumulaḥ śrūyate svanaḥ // RamS_2,90.5 //",
    "GE09ram_02su:5137": "rājā vā rājamātro vā mṛgayām aṭate vane /",
    "GE09ram_02su:5138": "anyad vā śvāpadaṃ kiṃcit saumitre jñātum arhasi /",
    "GE09ram_02su:5139": "sarvam etad yathātattvam acirāj jñātum arhasi // RamS_2,90.6 //*",
    "GE09ram_02su:5140": "sa lakṣmaṇaḥ saṃtvaritaḥ sālam āruhya puṣpitam /",
    "GE09ram_02su:5141": "prekṣamāṇo diśaḥ sarvāḥ pūrvāṃ diśam avaikṣata // RamS_2,90.7 //",
    "GE09ram_02su:5142": "udaṅmukhaḥ prekṣamāṇo dadarśa mahatīṃ camūm /",
    "GE09ram_02su:5143": "rathāśvagajasambādhāṃ yattair yuktāṃ padātibhiḥ // RamS_2,90.8 //",
    "GE09ram_02su:5144": "tām aśvagajasampūrṇāṃ rathadhvajavibhūṣitām /",
    "GE09ram_02su:5145": "śaśaṃsa senāṃ rāmāya vacanaṃ cedam abravīt // RamS_2,90.9 //",
    "GE09ram_02su:5146": "agniṃ saṃśamayatv āryaḥ sītā ca bhajatāṃ guhām /",
    "GE09ram_02su:5147": "sajyaṃ kuruṣva cāpaṃ ca śarāṃś ca kavacaṃ tathā // RamS_2,90.10 //",
    "GE09ram_02su:5148": "taṃ rāmaḥ puruṣavyāghro lakṣmaṇaṃ pratyuvāca ha /",
    "GE09ram_02su:5149": "aṅgāvekṣasva saumitre kasyaitāṃ manyase camūm // RamS_2,90.11 //",
    "GE09ram_02su:5150": "evam uktas tu rāmeṇa lakṣmaṇo vākyam abravīt /",
    "GE09ram_02su:5151": "didhakṣann iva tāṃ senāṃ ruṣitaḥ pāvako yathā // RamS_2,90.12 //",
    "GE09ram_02su:5152": "sampannaṃ rājyam icchaṃs tu vyaktaṃ prāpyābhiṣecanam /",
    "GE09ram_02su:5153": "āvāṃ hantuṃ samabhyeti kaikeyyā bharataḥ sutaḥ // RamS_2,90.13 //",
    "GE09ram_02su:5154": "eṣa vai sumahāñ śrīmān viṭapī saṃprakāśate /",
    "GE09ram_02su:5155": "virājaty udgataskandhaḥ kovidāradhvajo rathe // RamS_2,90.14 //",
    "GE09ram_02su:5156": "bhajanty ete yathākāmam aśvān āruhya śīghragān /",
    "GE09ram_02su:5157": "ete bhrājanti saṃhṛṣṭā gajān āruhya sādinaḥ // RamS_2,90.15 //",
    "GE09ram_02su:5158": "gṛhītadhanuṣau cāvāṃ giriṃ vīra śrayāvahe /",
    "GE09ram_02su:5159": "api nau vaśam āgacchet kovidāradhvajo raṇe // RamS_2,90.16 //",
    "GE09ram_02su:5160": "api drakṣyāmi bharataṃ yatkṛte vyasanaṃ mahat /",
    "GE09ram_02su:5161": "tvayā rāghava samprāptaṃ sītayā ca mayā tathā // RamS_2,90.17 //",
    "GE09ram_02su:5162": "yannimittaṃ bhavān rājyāc cyuto rāghava śāśvatāt /",
    "GE09ram_02su:5163": "samprāpto 'yam arir vīra bharato vadhya eva me // RamS_2,90.18 //",
    "GE09ram_02su:5164": "bharatasya vadhe doṣaṃ nāhaṃ paśyāmi rāghava /",
    "GE09ram_02su:5165": "pūrvāpakāriṇāṃ tyāge na hy adharmo vidhīyate /",
    "GE09ram_02su:5166": "etasmin nihate kṛtsnām anuśādhi vasuṃdharām // RamS_2,90.19 //*",
    "GE09ram_02su:5167": "adya putraṃ hataṃ saṃkhye kaikeyī rājyakāmukā /",
    "GE09ram_02su:5168": "mayā paśyet suduḥkhārtā hastibhagnam iva drumam // RamS_2,90.20 //",
    "GE09ram_02su:5169": "kaikeyīṃ ca vadhiṣyāmi sānubandhāṃ sabāndhavām /",
    "GE09ram_02su:5170": "kaluṣeṇādya mahatā medinī parimucyatām // RamS_2,90.21 //",
    "GE09ram_02su:5171": "adyemaṃ saṃyataṃ krodham asatkāraṃ ca mānada /",
    "GE09ram_02su:5172": "mokṣyāmi śatrusainyeṣu kakṣeṣv iva hutāśanam // RamS_2,90.22 //",
    "GE09ram_02su:5173": "adyaitac citrakūṭasya kānanaṃ niśitaiḥ śaraiḥ /",
    "GE09ram_02su:5174": "bhindañ śatruśarīrāṇi kariṣye śoṇitokṣitam // RamS_2,90.23 //",
    "GE09ram_02su:5175": "śarair nirbhinnahṛdayān kuñjarāṃs turagāṃs tathā /",
    "GE09ram_02su:5176": "śvāpadāḥ parikarṣantu narāṃś ca nihatān mayā // RamS_2,90.24 //",
    "GE09ram_02su:5177": "śarāṇāṃ dhanuṣaś cāham anṛṇo 'smi mahāvane /",
    "GE09ram_02su:5178": "sasainyaṃ bharataṃ hatvā bhaviṣyāmi na saṃśayaḥ // RamS_2,90.25 //",
    "GE09ram_02su:5179": "Rāmāyaṇa, Ayodhyākāṇḍa, 91",
    "GE09ram_02su:5180": "susaṃrabdhaṃ tu saumitriṃ lakṣmaṇaṃ krodhamūrchitam /",
    "GE09ram_02su:5181": "rāmas tu parisāntvyātha vacanaṃ cedam abravīt // RamS_2,91.1 //",
    "GE09ram_02su:5182": "kim atra dhanuṣā kāryam asinā vā sacarmaṇā /",
    "GE09ram_02su:5183": "maheṣvāse mahāprājñe bharate svayam āgate // RamS_2,91.2 //",
    "GE09ram_02su:5184": "prāptakālaṃ yad eṣo 'smān bharato draṣṭum icchati /",
    "GE09ram_02su:5185": "asmāsu manasāpy eṣa nāhitaṃ kiṃcid ācaret // RamS_2,91.3 //",
    "GE09ram_02su:5186": "vipriyaṃ kṛtapūrvaṃ te bharatena kadā na kim /",
    "GE09ram_02su:5187": "īdṛśaṃ vā bhayaṃ te 'dya bharataṃ yo 'tra śaṅkase // RamS_2,91.4 //",
    "GE09ram_02su:5188": "na hi te niṣṭhuraṃ vācyo bharato nāpriyaṃ vacaḥ /",
    "GE09ram_02su:5189": "ahaṃ hy apriyam uktaḥ syāṃ bharatasyāpriye kṛte // RamS_2,91.5 //",
    "GE09ram_02su:5190": "kathaṃ nu putrāḥ pitaraṃ hanyuḥ kasyāṃcid āpadi /",
    "GE09ram_02su:5191": "bhrātā vā bhrātaraṃ hanyāt saumitre prāṇam ātmanaḥ // RamS_2,91.6 //",
    "GE09ram_02su:5192": "yadi rājyasya hetos tvam imāṃ vācaṃ prabhāṣase /",
    "GE09ram_02su:5193": "vakṣyāmi bharataṃ dṛṣṭvā rājyam asmai pradīyatām // RamS_2,91.7 //",
    "GE09ram_02su:5194": "ucyamāno hi bharato mayā lakṣmaṇa tattvataḥ /",
    "GE09ram_02su:5195": "rājyam asmai prayaccheti bāḍham ity eva vakṣyati // RamS_2,91.8 //",
    "GE09ram_02su:5196": "tathokto dharmaśīlena bhrātrā tasya hite rataḥ /",
    "GE09ram_02su:5197": "lakṣmaṇaḥ praviveśeva svāni gātrāṇi lajjayā // RamS_2,91.9 //",
    "GE09ram_02su:5198": "vrīḍitaṃ lakṣmaṇaṃ dṛṣṭvā rāghavaḥ pratyuvāca ha /",
    "GE09ram_02su:5199": "eṣa manye mahābāhur ihāsmān draṣṭum āgataḥ // RamS_2,91.10 //",
    "GE09ram_02su:5200": "vanavāsam anudhyāya gṛhāya pratineṣyati /",
    "GE09ram_02su:5201": "imāṃ vāpy eṣa vaidehīm atyantasukhasevinīm // RamS_2,91.11 //",
    "GE09ram_02su:5202": "etau tau saṃprakāśete gotravantau manoramau /",
    "GE09ram_02su:5203": "vāyuvegasamau vīra javanau turagottamau // RamS_2,91.12 //",
    "GE09ram_02su:5204": "sa eṣa sumahākāyaḥ kampate vāhinīmukhe /",
    "GE09ram_02su:5205": "nāgaḥ śatruṃjayo nāma vṛddhas tātasya dhīmataḥ // RamS_2,91.13 //",
    "GE09ram_02su:5206": "avatīrya tu sālāgrāt tasmāt sa samitiṃjayaḥ /",
    "GE09ram_02su:5207": "lakṣmaṇaḥ prāñjalir bhūtvā tasthau rāmasya pārśvataḥ // RamS_2,91.14 //",
    "GE09ram_02su:5208": "bharatenātha saṃdiṣṭā sammardo na bhaved iti /",
    "GE09ram_02su:5209": "samantāt tasya śailasya senāvāsam akalpayat // RamS_2,91.15 //",
    "GE09ram_02su:5210": "adhyardham ikṣvākucamūr yojanaṃ parvatasya sā /",
    "GE09ram_02su:5211": "pārśve nyaviśad āvṛtya gajavājirathākulā // RamS_2,91.16 //",
    "GE09ram_02su:5212": "sā citrakūṭe bharatena senā dharmaṃ puraskṛtya vidhūya darpam /",
    "GE09ram_02su:5213": "prasādanārthaṃ raghunandanasya virocate nītimatā praṇītā // RamS_2,91.17",
    "GE09ram_02su:5214": "Rāmāyaṇa, Ayodhyākāṇḍa, 92",
    "GE09ram_02su:5215": "niveśya senāṃ tu vibhuḥ padbhyāṃ pādavatāṃ varaḥ /",
    "GE09ram_02su:5216": "abhigantuṃ sa kākutstham iyeṣa guruvartakam // RamS_2,92.1 //",
    "GE09ram_02su:5217": "niviṣṭamātre sainye tu yathoddeśaṃ vinītavat /",
    "GE09ram_02su:5218": "bharato bhrātaraṃ vākyaṃ śatrughnam idam abravīt // RamS_2,92.2 //",
    "GE09ram_02su:5219": "kṣipraṃ vanam idaṃ saumya narasaṃghaiḥ samantataḥ /",
    "GE09ram_02su:5220": "lubdhaiś ca sahitair ebhis tvam anveṣitum arhasi // RamS_2,92.3 //",
    "GE09ram_02su:5221": "yāvan na rāmaṃ drakṣyāmi lakṣmaṇaṃ vā mahābalam /",
    "GE09ram_02su:5222": "vaidehīṃ vā mahābhāgāṃ na me śāntir bhaviṣyati // RamS_2,92.4 //",
    "GE09ram_02su:5223": "yāvan na candrasaṃkāśaṃ drakṣyāmi śubham ānanam /",
    "GE09ram_02su:5224": "bhrātuḥ padmapalāśākṣaṃ na me śāntir bhaviṣyati // RamS_2,92.5 //",
    "GE09ram_02su:5225": "yāvan na caraṇau bhrātuḥ pārthivavyañjanānvitau /",
    "GE09ram_02su:5226": "śirasā dhārayiṣyāmi na me śāntir bhaviṣyati // RamS_2,92.6 //",
    "GE09ram_02su:5227": "yāvan na rājye rājyārhaḥ pitṛpaitāmahe sthitaḥ /",
    "GE09ram_02su:5228": "abhiṣekajalaklinno na me śāntir bhaviṣyati // RamS_2,92.7 //",
    "GE09ram_02su:5229": "kṛtakṛtyā mahābhāgā vaidehī janakātmajā /",
    "GE09ram_02su:5230": "bhartāraṃ sāgarāntāyāḥ pṛthivyā yānugacchati // RamS_2,92.8 //",
    "GE09ram_02su:5231": "subhagaś citrakūṭo 'sau girirājopamo giriḥ /",
    "GE09ram_02su:5232": "yasmin vasati kākutsthaḥ kubera iva nandane // RamS_2,92.9 //",
    "GE09ram_02su:5233": "kṛtakāryam idaṃ durgaṃ vanaṃ vyālaniṣevitam /",
    "GE09ram_02su:5234": "yad adhyāste mahātejā rāmaḥ śastrabhṛtāṃ varaḥ // RamS_2,92.10 //",
    "GE09ram_02su:5235": "evam uktvā mahātejā bharataḥ puruṣarṣabhaḥ /",
    "GE09ram_02su:5236": "padbhyām eva mahātejāḥ praviveśa mahad vanam // RamS_2,92.11 //",
    "GE09ram_02su:5237": "sa tāni drumajālāni jātāni girisānuṣu /",
    "GE09ram_02su:5238": "puṣpitāgrāṇi madhyena jagāma vadatāṃ varaḥ // RamS_2,92.12 //",
    "GE09ram_02su:5239": "sa gireś citrakūṭasya sālam āsādya puṣpitam /",
    "GE09ram_02su:5240": "rāmāśramagatasyāgner dadarśa dhvajam ucchritam // RamS_2,92.13 //",
    "GE09ram_02su:5241": "taṃ dṛṣṭvā bharataḥ śrīmān mumoda sahabāndhavaḥ /",
    "GE09ram_02su:5242": "atra rāma iti jñātvā gataḥ pāram ivāmbhasaḥ // RamS_2,92.14 //",
    "GE09ram_02su:5243": "sa citrakūṭe tu girau niśāmya rāmāśramaṃ puṇyajanopapannam /",
    "GE09ram_02su:5244": "guhena sārdhaṃ tvarito jagāma punar niveśyaiva camūṃ mahātmā //",
    "GE09ram_02su:5245": "Rāmāyaṇa, Ayodhyākāṇḍa, 93",
    "GE09ram_02su:5246": "niviṣṭāyāṃ tu senāyām utsuko bharatas tadā /",
    "GE09ram_02su:5247": "jagāma bhrātaraṃ draṣṭuṃ śatrughnam anudarśayan // RamS_2,93.1 //",
    "GE09ram_02su:5248": "ṛṣiṃ vasiṣṭhaṃ saṃdiśya mātḥn me śīghram ānaya /",
    "GE09ram_02su:5249": "iti tvaritam agre sa jagāma guruvatsalaḥ // RamS_2,93.2 //",
    "GE09ram_02su:5250": "sumantras tv api śatrughnam adūrād anvapadyata /",
    "GE09ram_02su:5251": "rāmadarśanajas tarṣo bharatasyeva tasya ca // RamS_2,93.3 //",
    "GE09ram_02su:5252": "gacchann evātha bharatas tāpasālayasaṃsthitām /",
    "GE09ram_02su:5253": "bhrātuḥ parṇakuṭīṃ śrīmān uṭajaṃ ca dadarśa ha // RamS_2,93.4 //",
    "GE09ram_02su:5254": "śālāyās tv agratas tasyā dadarśa bharatas tadā /",
    "GE09ram_02su:5255": "kāṣṭhāni cāvabhagnāni puṣpāṇy avacitāni ca // RamS_2,93.5 //",
    "GE09ram_02su:5256": "dadarśa ca vane tasmin mahataḥ saṃcayān kṛtān /",
    "GE09ram_02su:5257": "mṛgāṇāṃ mahiṣāṇāṃ ca karīṣaiḥ śītakāraṇāt // RamS_2,93.6 //",
    "GE09ram_02su:5258": "gacchan eva mahābāhur dyutimān bharatas tadā /",
    "GE09ram_02su:5259": "śatrughnaṃ cābravīd dhṛṣṭas tān amātyāṃś ca sarvaśaḥ // RamS_2,93.7 //",
    "GE09ram_02su:5260": "manye prāptāḥ sma taṃ deśaṃ bharadvājo yam abravīt /",
    "GE09ram_02su:5261": "nātidūre hi manye 'haṃ nadīṃ mandākinīm itaḥ // RamS_2,93.8 //",
    "GE09ram_02su:5262": "uccair baddhāni cīrāṇi lakṣmaṇena bhaved ayam /",
    "GE09ram_02su:5263": "abhijñānakṛtaḥ panthā vikāle gantum icchatā // RamS_2,93.9 //",
    "GE09ram_02su:5264": "idaṃ codāttadantānāṃ kuñjarāṇāṃ tarasvinām /",
    "GE09ram_02su:5265": "śailapārśve parikrāntam anyonyam abhigarjatām // RamS_2,93.10 //",
    "GE09ram_02su:5266": "yam evādhātum icchanti tāpasāḥ satataṃ vane /",
    "GE09ram_02su:5267": "tasyāsau dṛśyate dhūmaḥ saṃkulaḥ kṛṣṇavartmanaḥ // RamS_2,93.11 //",
    "GE09ram_02su:5268": "atrāhaṃ puruṣavyāghraṃ gurusatkārakāriṇam /",
    "GE09ram_02su:5269": "āryaṃ drakṣyāmi saṃhṛṣṭo maharṣim iva rāghavam // RamS_2,93.12 //",
    "GE09ram_02su:5270": "atha gatvā muhūrtaṃ tu citrakūṭaṃ sa rāghavaḥ /",
    "GE09ram_02su:5271": "mandākinīm anuprāptas taṃ janaṃ cedam abravīt // RamS_2,93.13 //",
    "GE09ram_02su:5272": "jagatyāṃ puruṣavyāghra āste vīrāsane rataḥ /",
    "GE09ram_02su:5273": "janendro nirjanaṃ prāpya dhin me janma sajīvitam // RamS_2,93.14 //",
    "GE09ram_02su:5274": "matkṛte vyasanaṃ prāpto lokanātho mahādyutiḥ /",
    "GE09ram_02su:5275": "sarvān kāmān parityajya vane vasati rāghavaḥ // RamS_2,93.15 //",
    "GE09ram_02su:5276": "iti lokasamākruṣṭaḥ pādeṣv adya prasādayan /",
    "GE09ram_02su:5277": "rāmasya nipatiṣyāmi sītāyāś ca punaḥ punaḥ // RamS_2,93.16 //",
    "GE09ram_02su:5278": "evaṃ sa vilapaṃs tasmin vane daśarathātmajaḥ /",
    "GE09ram_02su:5279": "dadarśa mahatīṃ puṇyāṃ parṇaśālāṃ manoramām // RamS_2,93.17 //",
    "GE09ram_02su:5280": "sālatālāśvakarṇānāṃ parṇair bahubhir āvṛtām /",
    "GE09ram_02su:5281": "viśālāṃ mṛdubhis tīrṇāṃ kuśair vedim ivādhvare // RamS_2,93.18 //",
    "GE09ram_02su:5282": "śakrāyudhanikāśaiś ca kārmukair bhārasādhanaiḥ /",
    "GE09ram_02su:5283": "rukmapṛṣṭhair mahāsāraiḥ śobhitāṃ śatrubādhakaiḥ // RamS_2,93.19 //",
    "GE09ram_02su:5284": "arkaraśmipratīkāśair ghorais tūṇīgataiḥ śaraiḥ /",
    "GE09ram_02su:5285": "śobhitāṃ dīptavadanaiḥ sarpair bhogavatīm iva // RamS_2,93.20 //",
    "GE09ram_02su:5286": "mahārajatavāsobhyām asibhyāṃ ca virājitām /",
    "GE09ram_02su:5287": "rukmabinduvicitrābhyāṃ carmabhyāṃ cāpi śobhitām // RamS_2,93.21 //",
    "GE09ram_02su:5288": "godhāṅgulitrair āsaktaiś citraiḥ kāñcanabhūṣitaiḥ /",
    "GE09ram_02su:5289": "arisaṃghair anādhṛṣyāṃ mṛgaiḥ siṃhaguhām iva // RamS_2,93.22 //",
    "GE09ram_02su:5290": "prāgudaksravaṇāṃ vediṃ viśālāṃ dīptapāvakām /",
    "GE09ram_02su:5291": "dadarśa bharatas tatra puṇyāṃ rāmaniveśane // RamS_2,93.23 //",
    "GE09ram_02su:5292": "nirīkṣya sa muhūrtaṃ tu dadarśa bharato gurum /",
    "GE09ram_02su:5293": "uṭaje rāmam āsīnaṃ jaṭāmaṇḍaladhāriṇam // RamS_2,93.24 //",
    "GE09ram_02su:5294": "taṃ tu kṛṣṇājinadharaṃ cīravalkalavāsasam /",
    "GE09ram_02su:5295": "dadarśa rāmam āsīnam abhitaḥ pāvakopamam // RamS_2,93.25 //",
    "GE09ram_02su:5296": "siṃhaskandhaṃ mahābāhuṃ puṇḍarīkanibhekṣaṇam /",
    "GE09ram_02su:5297": "pṛthivyāḥ sagarāntāyā bhartāraṃ dharmacāriṇam // RamS_2,93.26 //",
    "GE09ram_02su:5298": "upaviṣṭaṃ mahābāhuṃ brahmāṇam iva śāśvatam /",
    "GE09ram_02su:5299": "sthaṇḍile darbhasaṃstīrṇe sītayā lakṣmaṇena ca // RamS_2,93.27 //",
    "GE09ram_02su:5300": "taṃ dṛṣṭvā bharataḥ śrīmān duḥkhamohapariplutaḥ /",
    "GE09ram_02su:5301": "abhyadhāvata dharmātmā bharataḥ kaikayīsutaḥ // RamS_2,93.28 //",
    "GE09ram_02su:5302": "dṛṣṭvā ca vilalāpārto bāṣpasaṃdigdhayā girā /",
    "GE09ram_02su:5303": "aśaknuvan dhārayituṃ dhairyād vacanam abravīt // RamS_2,93.29 //",
    "GE09ram_02su:5304": "yaḥ saṃsadi prakṛtibhir bhaved yukta upāsitum /",
    "GE09ram_02su:5305": "vanyair mṛgair upāsīnaḥ so 'yam āste mamāgrajaḥ // RamS_2,93.30 //",
    "GE09ram_02su:5306": "vāsobhir bahusāhasrair yo mahātmā purocitaḥ /",
    "GE09ram_02su:5307": "mṛgājine so 'yam iha pravaste dharmam ācaran // RamS_2,93.31 //",
    "GE09ram_02su:5308": "adhārayad yo vividhāś citrāḥ sumanasas tadā /",
    "GE09ram_02su:5309": "so 'yaṃ jaṭābhāram imaṃ sahate rāghavaḥ katham // RamS_2,93.32 //",
    "GE09ram_02su:5310": "yasya yajñair yathādiṣṭair yukto dharmasya saṃcayaḥ /",
    "GE09ram_02su:5311": "śarīrakleśasambhūtaṃ sa dharmaṃ parimārgate // RamS_2,93.33 //",
    "GE09ram_02su:5312": "candanena mahārheṇa yasyāṅgam upasevitam /",
    "GE09ram_02su:5313": "malena tasyāṅgam idaṃ katham āryasya sevyate // RamS_2,93.34 //",
    "GE09ram_02su:5314": "mannimittam idaṃ duḥkhaṃ prāpto rāmaḥ sukhocitaḥ /",
    "GE09ram_02su:5315": "dhig jīvitaṃ nṛśaṃsasya mama lokavigarhitam // RamS_2,93.35 //",
    "GE09ram_02su:5316": "ity evaṃ vilapan dīnaḥ prasvinnamukhapaṅkajaḥ /",
    "GE09ram_02su:5317": "pādāv aprāpya rāmasya papāta bharato rudan // RamS_2,93.36 //",
    "GE09ram_02su:5318": "duḥkhābhitapto bharato rājaputro mahābalaḥ /",
    "GE09ram_02su:5319": "uktvāryeti sakṛd dīnaṃ punar novāca kiṃcana // RamS_2,93.37 //",
    "GE09ram_02su:5320": "bāṣpāpihitakaṇṭhaś ca prekṣya rāmaṃ yaśasvinam /",
    "GE09ram_02su:5321": "āryety evābhisaṃkruśya vyāhartuṃ nāśakat tataḥ // RamS_2,93.38 //",
    "GE09ram_02su:5322": "śatrughnaś cāpi rāmasya vavande caraṇau rudan /",
    "GE09ram_02su:5323": "tāv ubhau sa samāliṅgya rāmo 'py aśrūṇy avartayat // RamS_2,93.39 //",
    "GE09ram_02su:5324": "tataḥ sumantreṇa guhena caiva samīyatū rājasutāv araṇye /",
    "GE09ram_02su:5325": "divākaraś caiva niśākaraś ca yathāmbare śukrabṛhaspatibhyām //",
    "GE09ram_02su:5326": "tān pārthivān vāraṇayūthapābhān samāgatāṃs tatra mahaty araṇye /",
    "GE09ram_02su:5327": "vanaukasas te 'pi samīkṣya sarve 'py aśrūṇy amuñcan pravihāya harṣam //",
    "GE09ram_02su:5328": "Rāmāyaṇa, Ayodhyākāṇḍa, 94",
    "GE09ram_02su:5329": "āghrāya rāmas taṃ mūrdhni pariṣvajya ca rāghavaḥ /",
    "GE09ram_02su:5330": "aṅke bharatam āropya paryapṛcchat samāhitaḥ // RamS_2,94.1 //",
    "GE09ram_02su:5331": "kva nu te 'bhūt pitā tāta yad araṇyaṃ tvam āgataḥ /",
    "GE09ram_02su:5332": "na hi tvaṃ jīvatas tasya vanam āgantum arhasi // RamS_2,94.2 //",
    "GE09ram_02su:5333": "cirasya bata paśyāmi dūrād bharatam āgatam /",
    "GE09ram_02su:5334": "duṣpratīkam araṇye 'smin kiṃ tāta vanam āgataḥ // RamS_2,94.3 //",
    "GE09ram_02su:5335": "kaccid daśaratho rājā kuśalī satyasaṃgaraḥ /",
    "GE09ram_02su:5336": "rājasūyāśvamedhānām āhartā dharmaniścayaḥ // RamS_2,94.4 //",
    "GE09ram_02su:5337": "sa kaccid brāhmaṇo vidvān dharmanityo mahādyutiḥ /",
    "GE09ram_02su:5338": "ikṣvākūṇām upādhyāyo yathāvat tāta pūjyate // RamS_2,94.5 //",
    "GE09ram_02su:5339": "tāta kaccic ca kausalyā sumitrā ca prajāvatī /",
    "GE09ram_02su:5340": "sukhinī kaccid āryā ca devī nandati kaikayī // RamS_2,94.6 //",
    "GE09ram_02su:5341": "kaccid vinayasampannaḥ kulaputro bahuśrutaḥ /",
    "GE09ram_02su:5342": "anasūyur anudraṣṭā satkṛtas te purohitaḥ // RamS_2,94.7 //",
    "GE09ram_02su:5343": "kaccid agniṣu te yukto vidhijño matimān ṛjuḥ /",
    "GE09ram_02su:5344": "hutaṃ ca hoṣyamāṇaṃ ca kāle vedayate sadā // RamS_2,94.8 //",
    "GE09ram_02su:5345": "iṣvastravarasampannam arthaśāstraviśāradam /",
    "GE09ram_02su:5346": "sudhanvānam upādhyāyaṃ kaccit tvaṃ tāta manyase // RamS_2,94.9 //",
    "GE09ram_02su:5347": "kaccid ātmasamāḥ śūrāḥ śrutavanto jitendriyāḥ /",
    "GE09ram_02su:5348": "kulīnāś ceṅgitajñāś ca kṛtās te tāta mantriṇaḥ // RamS_2,94.10 //",
    "GE09ram_02su:5349": "mantro vijayamūlaṃ hi rājñāṃ bhavati rāghava /",
    "GE09ram_02su:5350": "susaṃvṛto mantradharair amātyaiḥ śāstrakovidaiḥ // RamS_2,94.11 //",
    "GE09ram_02su:5351": "kaccin nidrāvaśaṃ naiṣi kaccit kāle vibudhyase /",
    "GE09ram_02su:5352": "kaccic cāpararātriṣu cintayasy arthanaipuṇam // RamS_2,94.12 //",
    "GE09ram_02su:5353": "kaccin mantrayase naikaḥ kaccin na bahubhiḥ saha /",
    "GE09ram_02su:5354": "kaccit te mantrito mantro rāṣṭraṃ na paridhāvati // RamS_2,94.13 //",
    "GE09ram_02su:5355": "kaccid arthaṃ viniścitya laghumūlaṃ mahodayam /",
    "GE09ram_02su:5356": "kṣipram ārabhase kartuṃ na dīrghayasi rāghava // RamS_2,94.14 //",
    "GE09ram_02su:5357": "kaccit tu sukṛtāny eva kṛtarūpāṇi vā punaḥ /",
    "GE09ram_02su:5358": "vidus te sarvakāryāṇi na kartavyāni pārthivāḥ // RamS_2,94.15 //",
    "GE09ram_02su:5359": "kaccin na tarkair yuktvā vā ye cāpy aparikīrtitāḥ /",
    "GE09ram_02su:5360": "tvayā vā tava vāmātyair budhyate tāta mantritam // RamS_2,94.16 //",
    "GE09ram_02su:5361": "kaccit sahasrān mūrkhāṇām ekam icchasi paṇḍitam /",
    "GE09ram_02su:5362": "paṇḍito hy arthakṛcchreṣu kuryān niḥśreyasaṃ mahat // RamS_2,94.17 //",
    "GE09ram_02su:5363": "sahasrāṇy api mūrkhāṇāṃ yady upāste mahīpatiḥ /",
    "GE09ram_02su:5364": "atha vāpy ayutāny eva nāsti teṣu sahāyatā // RamS_2,94.18 //",
    "GE09ram_02su:5365": "eko 'py amātyo medhāvī śūro dakṣo vicakṣaṇaḥ /",
    "GE09ram_02su:5366": "rājānaṃ rājamātraṃ vā prāpayen mahatīṃ śriyam // RamS_2,94.19 //",
    "GE09ram_02su:5367": "kaccin mukhyā mahatsv eva madhyameṣu ca madhyamāḥ /",
    "GE09ram_02su:5368": "jaghanyāś ca jaghanyeṣu bhṛtyāḥ karmasu yojitāḥ // RamS_2,94.20 //",
    "GE09ram_02su:5369": "amātyān upadhātītān pitṛpaitāmahāñ śucīn /",
    "GE09ram_02su:5370": "śreṣṭhāñ śreṣṭheṣu kaccit tvaṃ niyojayasi karmasu // RamS_2,94.21 //",
    "GE09ram_02su:5371": "kaccit tvāṃ nāvajānanti yājakāḥ patitaṃ yathā /",
    "GE09ram_02su:5372": "ugrapratigrahītāraṃ kāmayānam iva striyaḥ // RamS_2,94.22 //",
    "GE09ram_02su:5373": "upāyakuśalaṃ vaidyaṃ bhṛtyasaṃdūṣaṇe ratam /",
    "GE09ram_02su:5374": "śūram aiśvaryakāmaṃ ca yo na hanti sa vadhyate // RamS_2,94.23 //",
    "GE09ram_02su:5375": "kaccid dhṛṣṭaś ca śūraś ca dhṛtimān matimāñ śuciḥ /",
    "GE09ram_02su:5376": "kulīnaś cānuraktaś ca dakṣaḥ senāpatiḥ kṛtaḥ // RamS_2,94.24 //",
    "GE09ram_02su:5377": "balavantaś ca kaccit te mukhyā yuddhaviśāradāḥ /",
    "GE09ram_02su:5378": "dṛṣṭāpadānā vikrāntās tvayā satkṛtya mānitāḥ // RamS_2,94.25 //",
    "GE09ram_02su:5379": "kaccid balasya bhaktaṃ ca vetanaṃ ca yathocitam /",
    "GE09ram_02su:5380": "samprāptakālaṃ dātavyaṃ dadāsi na vilambase // RamS_2,94.26 //",
    "GE09ram_02su:5381": "kālātikramaṇe hy eva bhaktavetanayor bhṛtāḥ /",
    "GE09ram_02su:5382": "bhartuḥ kupyanti duṣyanti so 'narthaḥ sumahān smṛtaḥ // RamS_2,94.27 //",
    "GE09ram_02su:5383": "kaccit sarve 'nuraktās tvāṃ kulaputrāḥ pradhānataḥ /",
    "GE09ram_02su:5384": "kaccit prāṇāṃs tavārtheṣu saṃtyajanti samāhitāḥ // RamS_2,94.28 //",
    "GE09ram_02su:5385": "kaccij jānapado vidvān dakṣiṇaḥ pratibhānavān /",
    "GE09ram_02su:5386": "yathoktavādī dūtas te kṛto bharata paṇḍitaḥ // RamS_2,94.29 //",
    "GE09ram_02su:5387": "kaccid aṣṭādaśāny eṣu svapakṣe daśa pañca ca /",
    "GE09ram_02su:5388": "tribhis tribhir avijñātair vetsi tīrthāni cārakaiḥ // RamS_2,94.30 //",
    "GE09ram_02su:5389": "kaccid vyapāstān ahitān pratiyātāṃś ca sarvadā /",
    "GE09ram_02su:5390": "durbalān anavajñāya vartase ripusūdana // RamS_2,94.31 //",
    "GE09ram_02su:5391": "kaccin na lokāyatikān brāhmaṇāṃs tāta sevase /",
    "GE09ram_02su:5392": "anarthakuśalā hy ete bālāḥ paṇḍitamāninaḥ // RamS_2,94.32 //",
    "GE09ram_02su:5393": "dharmaśāstreṣu mukhyeṣu vidyamāneṣu durbudhāḥ /",
    "GE09ram_02su:5394": "buddhimān vīkṣikīṃ prāpya nirarthaṃ pravadanti te // RamS_2,94.33 //",
    "GE09ram_02su:5395": "vīrair adhyuṣitāṃ pūrvam asmākaṃ tāta pūrvakaiḥ /",
    "GE09ram_02su:5396": "satyanāmāṃ dṛḍhadvārāṃ hastyaśvarathasaṃkulām // RamS_2,94.34 //",
    "GE09ram_02su:5397": "brāhmaṇaiḥ kṣatriyair vaiśyaiḥ svakarmanirataiḥ sadā /",
    "GE09ram_02su:5398": "jitendriyair mahotsāhair vṛtām āryaiḥ sahasraśaḥ // RamS_2,94.35 //",
    "GE09ram_02su:5399": "prāsādair vividhākārair vṛtāṃ vaidyajanākulām /",
    "GE09ram_02su:5400": "kaccit samuditāṃ sphītām ayodhyāṃ parirakṣasi // RamS_2,94.36 //",
    "GE09ram_02su:5401": "kaccic caityaśatair juṣṭaḥ suniviṣṭajanākulaḥ /",
    "GE09ram_02su:5402": "devasthānaiḥ prapābhiś ca taḍāgaiś copaśobhitaḥ // RamS_2,94.37 //",
    "GE09ram_02su:5403": "prahṛṣṭanaranārīkaḥ samājotsavaśobhitaḥ /",
    "GE09ram_02su:5404": "sukṛṣṭasīmā paśumān hiṃsābhir parivarjitaḥ // RamS_2,94.38 //",
    "GE09ram_02su:5405": "adevamātṛko ramyaḥ śvāpadaiḥ parivarjitaḥ /",
    "GE09ram_02su:5406": "kaccij janapadaḥ sphītaḥ sukhaṃ vasati rāghava // RamS_2,94.39 //",
    "GE09ram_02su:5407": "kaccit te dayitāḥ sarve kṛṣigorakṣajīvinaḥ /",
    "GE09ram_02su:5408": "vārttāyāṃ saṃśritas tāta loko hi sukham edhate // RamS_2,94.40 //",
    "GE09ram_02su:5409": "teṣāṃ guptiparīhāraiḥ kaccit te bharaṇaṃ kṛtam /",
    "GE09ram_02su:5410": "rakṣyā hi rājñā dharmeṇa sarve viṣayavāsinaḥ // RamS_2,94.41 //",
    "GE09ram_02su:5411": "kaccit striyaḥ sāntvayasi kaccit tāś ca surakṣitāḥ /",
    "GE09ram_02su:5412": "kaccin na śraddadhāsyāsāṃ kaccid guhyaṃ na bhāṣase // RamS_2,94.42 //",
    "GE09ram_02su:5413": "kaccin nāgavanaṃ guptaṃ kuñjarāṇāṃ ca tṛpyasi /",
    "GE09ram_02su:5414": "kaccid darśayase nityaṃ manuṣyāṇāṃ vibhūṣitam /",
    "GE09ram_02su:5415": "utthāyotthāya pūrvāhṇe rājaputro mahāpathe // RamS_2,94.43 //*",
    "GE09ram_02su:5416": "kaccit sarvāṇi durgāṇi dhanadhānyāyudhodakaiḥ /",
    "GE09ram_02su:5417": "yantraiś ca paripūrṇāni tathā śilpidhanurdharaiḥ // RamS_2,94.44 //",
    "GE09ram_02su:5418": "āyas te vipulaḥ kaccit kaccid alpataro vyayaḥ /",
    "GE09ram_02su:5419": "apātreṣu na te kaccit kośo gacchati rāghava // RamS_2,94.45 //",
    "GE09ram_02su:5420": "devatārthe ca pitrarthe brāhmaṇābhyāgateṣu ca /",
    "GE09ram_02su:5421": "yodheṣu mitravargeṣu kaccid gacchati te vyayaḥ // RamS_2,94.46 //",
    "GE09ram_02su:5422": "kaccid āryo viśuddhātmākṣāritaś corakarmaṇā /",
    "GE09ram_02su:5423": "apṛṣṭaḥ śāstrakuśalair na lobhād badhyate śuciḥ // RamS_2,94.47 //",
    "GE09ram_02su:5424": "gṛhītaś caiva pṛṣṭaś ca kāle dṛṣṭaḥ sakāraṇaḥ /",
    "GE09ram_02su:5425": "kaccin na mucyate coro dhanalobhān nararṣabha // RamS_2,94.48 //",
    "GE09ram_02su:5426": "vyasane kaccid āḍhyasya durgatasya ca rāghava /",
    "GE09ram_02su:5427": "arthaṃ virāgāḥ paśyanti tavāmātyā bahuśrutāḥ // RamS_2,94.49 //",
    "GE09ram_02su:5428": "yāni mithyābhiśastānāṃ patanty asrāṇi rāghava /",
    "GE09ram_02su:5429": "tāni putrapaśūn ghnanti prītyartham anuśāsataḥ // RamS_2,94.50 //",
    "GE09ram_02su:5430": "kaccid vṛddhāṃś ca bālāṃś ca vaidyamukhyāṃś ca rāghava /",
    "GE09ram_02su:5431": "dānena manasā vācā tribhir etair bubhūṣase // RamS_2,94.51 //",
    "GE09ram_02su:5432": "kaccid gurūṃś ca vṛddhāṃś ca tāpasān devatātithīn /",
    "GE09ram_02su:5433": "caityāṃś ca sarvān siddhārthān brāhmaṇāṃś ca namasyasi // RamS_2,94.52 //",
    "GE09ram_02su:5434": "kaccid arthena vā dharmaṃ dharmaṃ dharmeṇa vā punaḥ /",
    "GE09ram_02su:5435": "ubhau vā prītilobhena kāmena na vibādhase // RamS_2,94.53 //",
    "GE09ram_02su:5436": "kaccid arthaṃ ca dharmaṃ ca kāmaṃ ca jayatāṃ vara /",
    "GE09ram_02su:5437": "vibhajya kāle kālajña sarvān bharata sevase // RamS_2,94.54 //",
    "GE09ram_02su:5438": "kaccit te brāhmaṇāḥ śarma sarvaśāstrārthakovidāḥ /",
    "GE09ram_02su:5439": "āśaṃsante mahāprājña paurajānapadaiḥ saha // RamS_2,94.55 //",
    "GE09ram_02su:5440": "nāstikyam anṛtaṃ krodhaṃ pramādaṃ dīrghasūtratām /",
    "GE09ram_02su:5441": "adarśanaṃ jñānavatām ālasyaṃ pañcavṛttitām // RamS_2,94.56 //",
    "GE09ram_02su:5442": "ekacintanam arthānām anarthajñaiś ca mantraṇam /",
    "GE09ram_02su:5443": "niścitānām anārambhaṃ mantrasyāparirakṣaṇam // RamS_2,94.57 //",
    "GE09ram_02su:5444": "maṅgalasyāprayogaṃ ca pratyutthānaṃ ca sarvaśaḥ /",
    "GE09ram_02su:5445": "kaccit tvaṃ varjayasy etān rājadoṣāṃś caturdaśa // RamS_2,94.58 //",
    "GE09ram_02su:5446": "kaccit svādukṛtaṃ bhojyam eko nāśnāsi rāghava /",
    "GE09ram_02su:5447": "kaccid āśaṃsamānebhyo mitrebhyaḥ samprayacchasi // RamS_2,94.59 //",
    "GE09ram_02su:5448": "Rāmāyaṇa, Ayodhyākāṇḍa, 95",
    "GE09ram_02su:5449": "rāmasya vacanaṃ śrutvā bharataḥ pratyuvāca ha /",
    "GE09ram_02su:5450": "kiṃ me dharmād vihīnasya rājadharmaḥ kariṣyati // RamS_2,95.1 //",
    "GE09ram_02su:5451": "śāśvato 'yaṃ sadā dharmaḥ sthito 'smāsu nararṣabha /",
    "GE09ram_02su:5452": "jyeṣṭhaputre sthite rājan na kanīyān bhaven nṛpaḥ // RamS_2,95.2 //",
    "GE09ram_02su:5453": "sa samṛddhāṃ mayā sārdham ayodhyāṃ gaccha rāghava /",
    "GE09ram_02su:5454": "abhiṣecaya cātmānaṃ kulasyāsya bhavāya naḥ // RamS_2,95.3 //",
    "GE09ram_02su:5455": "rājānaṃ mānuṣaṃ prāhur devatve saṃmato mama /",
    "GE09ram_02su:5456": "yasya dharmārthasahitaṃ vṛttam āhur amānuṣam // RamS_2,95.4 //",
    "GE09ram_02su:5457": "kekayasthe ca mayi tu tvayi cāraṇyam āśrite /",
    "GE09ram_02su:5458": "divam ārya gato rājā yāyajūkaḥ satāṃ mataḥ // RamS_2,95.5 //",
    "GE09ram_02su:5459": "uttiṣṭha puruṣavyāghra kriyatām udakaṃ pituḥ /",
    "GE09ram_02su:5460": "ahaṃ cāyaṃ ca śatrughnaḥ pūrvam eva kṛtodakau // RamS_2,95.6 //",
    "GE09ram_02su:5461": "priyeṇa kila dattaṃ hi pitṛlokeṣu rāghava /",
    "GE09ram_02su:5462": "akṣayyaṃ bhavatīty āhur bhavāṃś caiva pituḥ priyaḥ // RamS_2,95.7 //",
    "GE09ram_02su:5463": "tāṃ śrutvā karuṇāṃ vācaṃ pitur maraṇasaṃhitām /",
    "GE09ram_02su:5464": "rāghavo bharatenoktāṃ babhūva gatacetanaḥ // RamS_2,95.8 //",
    "GE09ram_02su:5465": "vāgvajraṃ bharatenoktam amanojñaṃ paraṃtapaḥ /",
    "GE09ram_02su:5466": "pragṛhya bāhū rāmo vai puṣpitāgro yathā drumaḥ /",
    "GE09ram_02su:5467": "vane paraśunā kṛttas tathā bhuvi papāta ha // RamS_2,95.9 //*",
    "GE09ram_02su:5468": "tathā hi patitaṃ rāmaṃ jagatyāṃ jagatīpatim /",
    "GE09ram_02su:5469": "kūlaghātapariśrāntaṃ prasuptam iva kuñjaram // RamS_2,95.10 //",
    "GE09ram_02su:5470": "bhrātaras te maheṣvāsaṃ sarvataḥ śokakarśitam /",
    "GE09ram_02su:5471": "rudantaḥ saha vaidehyā siṣicuḥ salilena vai // RamS_2,95.11 //",
    "GE09ram_02su:5472": "sa tu saṃjñāṃ punar labdhvā netrābhyām āsram utsṛjan /",
    "GE09ram_02su:5473": "upākrāmata kākutsthaḥ kṛpaṇaṃ bahubhāṣitum // RamS_2,95.12 //",
    "GE09ram_02su:5474": "kiṃ nu tasya mayā kāryaṃ durjātena mahātmanaḥ /",
    "GE09ram_02su:5475": "yo mṛto mama śokena na mayā cāpi saṃskṛtaḥ // RamS_2,95.13 //",
    "GE09ram_02su:5476": "aho bharata siddhārtho yena rājā tvayānagha /",
    "GE09ram_02su:5477": "śatrugheṇa ca sarveṣu pretakṛtyeṣu satkṛtaḥ // RamS_2,95.14 //",
    "GE09ram_02su:5478": "niṣpradhānām anekāgrāṃ narendreṇa vinākṛtām /",
    "GE09ram_02su:5479": "nivṛttavanavāso 'pi nāyodhyāṃ gantum utsahe // RamS_2,95.15 //",
    "GE09ram_02su:5480": "samāptavanavāsaṃ mām ayodhyāyāṃ paraṃtapa /",
    "GE09ram_02su:5481": "ko nu śāsiṣyati punas tāte lokāntaraṃ gate // RamS_2,95.16 //",
    "GE09ram_02su:5482": "purā prekṣya suvṛttaṃ māṃ pitā yāny āha sāntvayan /",
    "GE09ram_02su:5483": "vākyāni tāni śroṣyāmi kutaḥ karṇasukhāny aham // RamS_2,95.17 //",
    "GE09ram_02su:5484": "evam uktvā sa bharataṃ bhāryām abhyetya rāghavaḥ /",
    "GE09ram_02su:5485": "uvāca śokasaṃtaptaḥ pūrṇacandranibhānanām // RamS_2,95.18 //",
    "GE09ram_02su:5486": "sīte mṛtas te śvaśuraḥ pitrā hīno 'si lakṣmaṇa /",
    "GE09ram_02su:5487": "bharato duḥkham ācaṣṭe svargataṃ pṛthivīpatim // RamS_2,95.19 //",
    "GE09ram_02su:5488": "sāntvayitvā tu tāṃ rāmo rudantīṃ janakātmajām /",
    "GE09ram_02su:5489": "uvāca lakṣmaṇaṃ tatra duḥkhito duḥkhitaṃ vacaḥ // RamS_2,95.20 //",
    "GE09ram_02su:5490": "ānayeṅgudīpiṇyākaṃ cīram āhara cottaram /",
    "GE09ram_02su:5491": "jalakriyārthaṃ tātasya gamiṣyāmi mahātmanaḥ // RamS_2,95.21 //",
    "GE09ram_02su:5492": "sītā purastād vrajatu tvam enām abhito vraja /",
    "GE09ram_02su:5493": "ahaṃ paścād gamiṣyāmi gatir hy eṣā sudāruṇā // RamS_2,95.22 //",
    "GE09ram_02su:5494": "tato nityānugas teṣāṃ viditātmā mahāmatiḥ /",
    "GE09ram_02su:5495": "mṛdur dāntaś ca śāntaś ca rāme ca dṛḍhabhaktimān // RamS_2,95.23 //",
    "GE09ram_02su:5496": "sumantras tair nṛpasutaiḥ sārdham āśvāsya rāghavam /",
    "GE09ram_02su:5497": "avātārayad ālambya nadīṃ mandākinīṃ śivām // RamS_2,95.24 //",
    "GE09ram_02su:5498": "te sutīrthāṃ tataḥ kṛcchrād upāgamya yaśasvinaḥ /",
    "GE09ram_02su:5499": "nadīṃ mandākinīṃ ramyāṃ sadā puṣpitakānanām // RamS_2,95.25 //",
    "GE09ram_02su:5500": "śīghrasrotasam āsādya tīrthaṃ śivam akardamam /",
    "GE09ram_02su:5501": "siṣicus tūdakaṃ rājñe tata etad bhavatv iti // RamS_2,95.26 //",
    "GE09ram_02su:5502": "pragṛhya ca mahīpālo jalapūritam añjalim /",
    "GE09ram_02su:5503": "diśaṃ yāmyām abhimukho rudan vacanam abravīt // RamS_2,95.27 //",
    "GE09ram_02su:5504": "etat te rājaśārdūla vimalaṃ toyam akṣayam /",
    "GE09ram_02su:5505": "pitṛlokagatasyādya maddattam upatiṣṭhatu // RamS_2,95.28 //",
    "GE09ram_02su:5506": "tato mandākinītīrāt pratyuttīrya sa rāghavaḥ /",
    "GE09ram_02su:5507": "pituś cakāra tejasvī nivāpaṃ bhrātṛbhiḥ saha // RamS_2,95.29 //",
    "GE09ram_02su:5508": "aiṅgudaṃ badarīmiśraṃ piṇyākaṃ darbhasaṃstare /",
    "GE09ram_02su:5509": "nyasya rāmaḥ suduḥkhārto rudan vacanam abravīt // RamS_2,95.30 //",
    "GE09ram_02su:5510": "idaṃ bhuṅkṣva mahārāja prīto yadaśanā vayam /",
    "GE09ram_02su:5511": "yadannaḥ puruṣo bhavati tadannās tasya devatāḥ // RamS_2,95.31 //",
    "GE09ram_02su:5512": "tatas tenaiva mārgeṇa pratyuttīrya nadītaṭāt /",
    "GE09ram_02su:5513": "āruroha naravyāghro ramyasānuṃ mahīdharam // RamS_2,95.32 //",
    "GE09ram_02su:5514": "tataḥ parṇakuṭīdvāram āsādya jagatīpatiḥ /",
    "GE09ram_02su:5515": "parijagrāha pāṇibhyām ubhau bharatalakṣmaṇau // RamS_2,95.33 //",
    "GE09ram_02su:5516": "teṣāṃ tu rudatāṃ śabdāt pratiśrutkābhavad girau /",
    "GE09ram_02su:5517": "bhrātḥṇāṃ saha vaidehyā siṃhānāṃ nardatām iva // RamS_2,95.34 //",
    "GE09ram_02su:5518": "vijñāya tumulaṃ śabdaṃ trastā bharatasainikāḥ /",
    "GE09ram_02su:5519": "abruvaṃś cāpi rāmeṇa bharataḥ saṃgato dhruvam /",
    "GE09ram_02su:5520": "teṣām eva mahāñ śabdaḥ śocatāṃ pitaraṃ mṛtam // RamS_2,95.35 //*",
    "GE09ram_02su:5521": "atha vāsān parityajya taṃ sarve 'bhimukhāḥ svanam /",
    "GE09ram_02su:5522": "apy ekamanaso jagmur yathāsthānaṃ pradhāvitāḥ // RamS_2,95.36 //",
    "GE09ram_02su:5523": "hayair anye gajair anye rathair anye svalaṃkṛtaiḥ /",
    "GE09ram_02su:5524": "sukumārās tathaivānye padbhir eva narā yayuḥ // RamS_2,95.37 //",
    "GE09ram_02su:5525": "aciraproṣitaṃ rāmaṃ ciraviproṣitaṃ yathā /",
    "GE09ram_02su:5526": "draṣṭukāmo janaḥ sarvo jagāma sahasāśramam // RamS_2,95.38 //",
    "GE09ram_02su:5527": "bhrātḥṇāṃ tvaritās te tu draṣṭukāmāḥ samāgamam /",
    "GE09ram_02su:5528": "yayur bahuvidhair yānaiḥ khuranemisamākulaiḥ // RamS_2,95.39 //",
    "GE09ram_02su:5529": "sā bhūmir bahubhir yānaiḥ khuranemisamāhatā /",
    "GE09ram_02su:5530": "mumoca tumulaṃ śabdaṃ dyaur ivābhrasamāgame // RamS_2,95.40 //",
    "GE09ram_02su:5531": "tena vitrāsitā nāgāḥ kareṇuparivāritāḥ /",
    "GE09ram_02su:5532": "āvāsayanto gandhena jagmur anyad vanaṃ tataḥ // RamS_2,95.41 //",
    "GE09ram_02su:5533": "varāhamṛgasiṃhāś ca mahiṣāḥ sarkṣavānarāḥ /",
    "GE09ram_02su:5534": "vyāghragokarṇagavayā vitreṣuḥ pṛṣataiḥ saha // RamS_2,95.42 //",
    "GE09ram_02su:5535": "rathāṅgasāhvā natyūhā haṃsāḥ kāraṇḍavāḥ plavāḥ /",
    "GE09ram_02su:5536": "tathā puṃskokilāḥ krauñcā visaṃjñā bhejire diśaḥ // RamS_2,95.43 //",
    "GE09ram_02su:5537": "tena śabdena vitrastair ākāśaṃ pakṣibhir vṛtam /",
    "GE09ram_02su:5538": "manuṣyair āvṛtā bhūmir ubhayaṃ prababhau tadā // RamS_2,95.44 //",
    "GE09ram_02su:5539": "tān narān bāṣpapūrṇākṣān samīkṣyātha suduḥkhitān /",
    "GE09ram_02su:5540": "paryaṣvajata dharmajñaḥ pitṛvan mātṛvac ca saḥ // RamS_2,95.45 //",
    "GE09ram_02su:5541": "sa tatra kāṃścit pariṣasvaje narān narāś ca kecit tu tam abhyavādayan /",
    "GE09ram_02su:5542": "cakāra sarvān savayasyabāndhavān yathārham āsādya tadā nṛpātmajaḥ //",
    "GE09ram_02su:5543": "tataḥ sa teṣāṃ rudatāṃ mahātmanāṃ bhuvaṃ ca khaṃ cānuvinādayan svanaḥ /",
    "GE09ram_02su:5544": "guhā girīṇāṃ ca diśaś ca saṃtataṃ mṛdaṅgaghoṣapratimo viśuśruve //",
    "GE09ram_02su:5545": "Rāmāyaṇa, Ayodhyākāṇḍa, 96",
    "GE09ram_02su:5546": "vasiṣṭhaḥ purataḥ kṛtvā dārān daśarathasya ca /",
    "GE09ram_02su:5547": "abhicakrāma taṃ deśaṃ rāmadarśanatarṣitaḥ // RamS_2,96.1 //",
    "GE09ram_02su:5548": "rājapatnyaś ca gacchantyo mandaṃ mandākinīṃ prati /",
    "GE09ram_02su:5549": "dadṛśus tatra tat tīrthaṃ rāmalakṣmaṇasevitam // RamS_2,96.2 //",
    "GE09ram_02su:5550": "kausalyā bāṣpapūrṇena mukhena pariśuṣyatā /",
    "GE09ram_02su:5551": "sumitrām abravīd dīnā yāś cānyā rājayoṣitaḥ // RamS_2,96.3 //",
    "GE09ram_02su:5552": "idaṃ teṣām anāthānāṃ kliṣṭam akliṣṭakarmaṇām /",
    "GE09ram_02su:5553": "vane prāk kevalaṃ tīrthaṃ ye te nirviṣayīkṛtāḥ // RamS_2,96.4 //",
    "GE09ram_02su:5554": "itaḥ sumitre putras te sadā jalam atandritaḥ /",
    "GE09ram_02su:5555": "svayaṃ harati saumitrir mama putrasya kāraṇāt // RamS_2,96.5 //",
    "GE09ram_02su:5556": "dakṣiṇāgreṣu darbheṣu sā dadarśa mahītale /",
    "GE09ram_02su:5557": "pitur iṅgudīpiṇyākaṃ nyastam āyatalocanā // RamS_2,96.6 //",
    "GE09ram_02su:5558": "taṃ bhūmau pitur ārtena nyastaṃ rāmeṇa vīkṣya sā /",
    "GE09ram_02su:5559": "uvāca devī kausalyā sarvā daśarathastriyaḥ // RamS_2,96.7 //",
    "GE09ram_02su:5560": "idam ikṣvākunāthasya rāghavasya mahātmanaḥ /",
    "GE09ram_02su:5561": "rāghaveṇa pitur dattaṃ paśyataitad yathāvidhi // RamS_2,96.8 //",
    "GE09ram_02su:5562": "tasya devasamānasya pārthivasya mahātmanaḥ /",
    "GE09ram_02su:5563": "naitad aupayikaṃ manye bhuktabhogasya bhojanam // RamS_2,96.9 //",
    "GE09ram_02su:5564": "caturantāṃ mahīṃ bhuktvā mahendrasadṛśo vibhuḥ /",
    "GE09ram_02su:5565": "katham iṅgudīpiṇyākaṃ sa bhuṅkte vasudhādhipaḥ // RamS_2,96.10 //",
    "GE09ram_02su:5566": "ato duḥkhataraṃ loke na kiṃcit pratibhāti mā /",
    "GE09ram_02su:5567": "yatra rāmaḥ pitur dadyād iṅgudīkṣodam ṛddhimān // RamS_2,96.11 //",
    "GE09ram_02su:5568": "rāmeṇeṅgudīpiṇyākaṃ pitur dattaṃ samīkṣya me /",
    "GE09ram_02su:5569": "kathaṃ duḥkhena hṛdayaṃ na sphoṭati sahasradhā // RamS_2,96.12 //",
    "GE09ram_02su:5570": "evam ārtāṃ sapatnyas tā jagmur āśvāsya tāṃ tadā /",
    "GE09ram_02su:5571": "dadṛśuś cāśrame rāmaṃ svargāc cyutam ivāmaram // RamS_2,96.13 //",
    "GE09ram_02su:5572": "sarvabhogaiḥ parityaktaṃ rāmaṃ samprekṣya mātaraḥ /",
    "GE09ram_02su:5573": "ārtā mumucur aśrūṇi sasvaraṃ śokakarśitāḥ // RamS_2,96.14 //",
    "GE09ram_02su:5574": "tāsāṃ rāmaḥ samutthāya jagrāha caraṇāñ śubhān /",
    "GE09ram_02su:5575": "mātḥṇāṃ manujavyāghraḥ sarvāsāṃ satyasaṃgaraḥ // RamS_2,96.15 //",
    "GE09ram_02su:5576": "tāḥ pāṇibhiḥ sukhasparśair mṛdvaṅgulitalaiḥ śubhaiḥ /",
    "GE09ram_02su:5577": "pramamārjū rajaḥ pṛṣṭhād rāmasyāyatalocanāḥ // RamS_2,96.16 //",
    "GE09ram_02su:5578": "saumitrir api tāḥ sarvā mātḥn samprekṣya duḥkhitaḥ /",
    "GE09ram_02su:5579": "abhyavādayatāsaktaṃ śanai rāmād anantaram // RamS_2,96.17 //",
    "GE09ram_02su:5580": "yathā rāme tathā tasmin sarvā vavṛtire striyaḥ /",
    "GE09ram_02su:5581": "vṛttiṃ daśarathāj jāte lakṣmaṇe śubhalakṣaṇe // RamS_2,96.18 //",
    "GE09ram_02su:5582": "sītāpi caraṇāṃs tāsām upasaṃgṛhya duḥkhitā /",
    "GE09ram_02su:5583": "śvaśrūṇām aśrupūrṇākṣī sā babhūvāgrataḥ sthitā // RamS_2,96.19 //",
    "GE09ram_02su:5584": "tāṃ pariṣvajya duḥkhārtāṃ mātā duhitaraṃ yathā /",
    "GE09ram_02su:5585": "vanavāsakṛśāṃ dīnāṃ kausalyā vākyam abravīt // RamS_2,96.20 //",
    "GE09ram_02su:5586": "videharājasya sutā snuṣā daśarathasya ca /",
    "GE09ram_02su:5587": "rāmapatnī kathaṃ duḥkhaṃ samprāptā nirjane vane // RamS_2,96.21 //",
    "GE09ram_02su:5588": "padmam ātapasaṃtaptaṃ parikliṣṭam ivotpalam /",
    "GE09ram_02su:5589": "kāñcanaṃ rajasā dhvastaṃ kliṣṭaṃ candram ivāmbudaiḥ // RamS_2,96.22 //",
    "GE09ram_02su:5590": "mukhaṃ te prekṣya māṃ śoko dahaty agnir ivāśrayam /",
    "GE09ram_02su:5591": "bhṛśaṃ manasi vaidehi vyasanāraṇisambhavaḥ // RamS_2,96.23 //",
    "GE09ram_02su:5592": "bruvantyām evam ārtāyāṃ jananyāṃ bharatāgrajaḥ /",
    "GE09ram_02su:5593": "pādāv āsādya jagrāha vasiṣṭhasya sa rāghavaḥ // RamS_2,96.24 //",
    "GE09ram_02su:5594": "purohitasyāgnisamasya tasya vai bṛhaspater indra ivāmarādhipaḥ /",
    "GE09ram_02su:5595": "pragṛhya pādau susamṛddhatejasaḥ sahaiva tenopaviveśa rāghavaḥ //",
    "GE09ram_02su:5596": "tato jaghanyaṃ sahitaiḥ sa mantribhiḥ purapradhānaiś ca sahaiva sainikaiḥ",
    "GE09ram_02su:5597": "janena dharmajñatamena dharmavān upopaviṣṭo bharatas tadāgrajam //",
    "GE09ram_02su:5598": "upopaviṣṭas tu tadā sa vīryavāṃs tapasviveṣeṇa samīkṣya rāghavam /",
    "GE09ram_02su:5599": "śriyā jvalantaṃ bharataḥ kṛtāñjalir yathā mahendraḥ prayataḥ prajāpatim //",
    "GE09ram_02su:5600": "kim eṣa vākyaṃ bharato 'dya rāghavaṃ praṇamya satkṛtya ca sādhu vakṣyati /",
    "GE09ram_02su:5601": "itīva tasyāryajanasya tattvato babhūva kautūhalam uttamaṃ tadā //",
    "GE09ram_02su:5602": "sa rāghavaḥ satyadhṛtiś ca lakṣmaṇo mahānubhāvo bharataś ca dhārmikaḥ /",
    "GE09ram_02su:5603": "vṛtāḥ suhṛdbhiś ca virejur adhvare yathā sadasyaiḥ sahitās trayo 'gnayaḥ",
    "GE09ram_02su:5604": "Rāmāyaṇa, Ayodhyākāṇḍa, 97",
    "GE09ram_02su:5605": "taṃ tu rāmaḥ samāśvāsya bhrātaraṃ guruvatsalam /",
    "GE09ram_02su:5606": "lakṣmaṇena saha bhrātrā praṣṭuṃ samupacakrame // RamS_2,97.1 //",
    "GE09ram_02su:5607": "kim etad iccheyam ahaṃ śrotuṃ pravyāhṛtaṃ tvayā /",
    "GE09ram_02su:5608": "yasmāt tvam āgato deśam imaṃ cīrajaṭājinī // RamS_2,97.2 //",
    "GE09ram_02su:5609": "yannimittam imaṃ deśaṃ kṛṣṇājinajaṭādharaḥ /",
    "GE09ram_02su:5610": "hitvā rājyaṃ praviṣṭas tvaṃ tat sarvaṃ vaktum arhasi // RamS_2,97.3 //",
    "GE09ram_02su:5611": "ity uktaḥ kekayīputraḥ kākutsthena mahātmanā /",
    "GE09ram_02su:5612": "pragṛhya balavad bhūyaḥ prāñjalir vākyam abravīt // RamS_2,97.4 //",
    "GE09ram_02su:5613": "āryaṃ tātaḥ parityajya kṛtvā karma suduṣkaram /",
    "GE09ram_02su:5614": "gataḥ svargaṃ mahābāhuḥ putraśokābhipīḍitaḥ // RamS_2,97.5 //",
    "GE09ram_02su:5615": "striyā niyuktaḥ kaikeyyā mama mātrā paraṃtapa /",
    "GE09ram_02su:5616": "cakāra sumahat pāpam idam ātmayaśoharam // RamS_2,97.6 //",
    "GE09ram_02su:5617": "sā rājyaphalam aprāpya vidhavā śokakarśitā /",
    "GE09ram_02su:5618": "patiṣyati mahāghore niraye jananī mama // RamS_2,97.7 //",
    "GE09ram_02su:5619": "tasya me dāsabhūtasya prasādaṃ kartum arhasi /",
    "GE09ram_02su:5620": "abhiṣiñcasva cādyaiva rājyena maghavān iva // RamS_2,97.8 //",
    "GE09ram_02su:5621": "imāḥ prakṛtayaḥ sarvā vidhavā mātaraś ca yāḥ /",
    "GE09ram_02su:5622": "tvatsakāśam anuprāptāḥ prasādaṃ kartum arhasi // RamS_2,97.9 //",
    "GE09ram_02su:5623": "tadānupūrvyā yuktaṃ ca yuktaṃ cātmani mānada /",
    "GE09ram_02su:5624": "rājyaṃ prāpnuhi dharmeṇa sakāmān suhṛdaḥ kuru // RamS_2,97.10 //",
    "GE09ram_02su:5625": "bhavatv avidhavā bhūmiḥ samagrā patinā tvayā /",
    "GE09ram_02su:5626": "śaśinā vimaleneva śāradī rajanī yathā // RamS_2,97.11 //",
    "GE09ram_02su:5627": "ebhiś ca sacivaiḥ sārdhaṃ śirasā yācito mayā /",
    "GE09ram_02su:5628": "bhrātuḥ śiṣyasya dāsasya prasādaṃ kartum arhasi // RamS_2,97.12 //",
    "GE09ram_02su:5629": "tad idaṃ śāśvataṃ pitryaṃ sarvaṃ sacivamaṇḍalam /",
    "GE09ram_02su:5630": "pūjitaṃ puruṣavyāghra nātikramitum utsahe // RamS_2,97.13 //",
    "GE09ram_02su:5631": "evam uktvā mahābāhuḥ sabāṣpaḥ kekayīsutaḥ /",
    "GE09ram_02su:5632": "rāmasya śirasā pādau jagrāha bharataḥ punaḥ // RamS_2,97.14 //",
    "GE09ram_02su:5633": "taṃ mattam iva mātaṃgaṃ niḥśvasantaṃ punaḥ punaḥ /",
    "GE09ram_02su:5634": "bhrātaraṃ bharataṃ rāmaḥ pariṣvajyedam abravīt // RamS_2,97.15 //",
    "GE09ram_02su:5635": "kulīnaḥ sattvasampannas tejasvī caritavrataḥ /",
    "GE09ram_02su:5636": "rājyahetoḥ kathaṃ pāpam ācaret tvadvidho janaḥ // RamS_2,97.16 //",
    "GE09ram_02su:5637": "na doṣaṃ tvayi paśyāmi sūkṣmam apy arisūdana /",
    "GE09ram_02su:5638": "na cāpi jananīṃ bālyāt tvaṃ vigarhitum arhasi // RamS_2,97.17 //",
    "GE09ram_02su:5639": "yāvat pitari dharmajña gauravaṃ lokasatkṛte /",
    "GE09ram_02su:5640": "tāvad dharmabhṛtāṃ śreṣṭha jananyām api gauravam // RamS_2,97.18 //",
    "GE09ram_02su:5641": "etābhyāṃ dharmaśīlābhyāṃ vanaṃ gaccheti rāghava /",
    "GE09ram_02su:5642": "mātāpitṛbhyām ukto 'haṃ katham anyat samācare // RamS_2,97.19 //",
    "GE09ram_02su:5643": "tvayā rājyam ayodhyāyāṃ prāptavyaṃ lokasatkṛtam /",
    "GE09ram_02su:5644": "vastavyaṃ daṇḍakāraṇye mayā valkalavāsasā // RamS_2,97.20 //",
    "GE09ram_02su:5645": "evaṃ kṛtvā mahārājo vibhāgaṃ lokasaṃnidhau /",
    "GE09ram_02su:5646": "vyādiśya ca mahātejā divaṃ daśaratho gataḥ // RamS_2,97.21 //",
    "GE09ram_02su:5647": "sa ca pramāṇaṃ dharmātmā rājā lokagurus tava /",
    "GE09ram_02su:5648": "pitrā dattaṃ yathābhāgam upabhoktuṃ tvam arhasi // RamS_2,97.22 //",
    "GE09ram_02su:5649": "caturdaśa samāḥ saumya daṇḍakāraṇyam āśritaḥ /",
    "GE09ram_02su:5650": "upabhokṣye tv ahaṃ dattaṃ bhāgaṃ pitrā mahātmanā // RamS_2,97.23 //",
    "GE09ram_02su:5651": "yad abravīn māṃ naralokasatkṛtaḥ pitā mahātmā vibudhādhipopamaḥ /",
    "GE09ram_02su:5652": "tad eva manye paramātmano hitaṃ na sarvalokeśvarabhāvam avyayam //",
    "GE09ram_02su:5653": "Rāmāyaṇa, Ayodhyākāṇḍa, 98",
    "GE09ram_02su:5654": "tataḥ puruṣasiṃhānāṃ vṛtānāṃ taiḥ suhṛdgaṇaiḥ /",
    "GE09ram_02su:5655": "śocatām eva rajanī duḥkhena vyatyavartata // RamS_2,98.1 //",
    "GE09ram_02su:5656": "rajanyāṃ suprabhātāyāṃ bhrātaras te suhṛdvṛtāḥ /",
    "GE09ram_02su:5657": "mandākinyāṃ hutaṃ japyaṃ kṛtvā rāmam upāgaman // RamS_2,98.2 //",
    "GE09ram_02su:5658": "tūṣṇīṃ te samupāsīnā na kaścit kiṃcid abravīt /",
    "GE09ram_02su:5659": "bharatas tu suhṛnmadhye rāmaṃ vacanam abravīt // RamS_2,98.3 //",
    "GE09ram_02su:5660": "sāntvitā māmikā mātā dattaṃ rājyam idaṃ mama /",
    "GE09ram_02su:5661": "tad dadāmi tavaivāhaṃ bhuṅkṣva rājyam akaṇṭakam // RamS_2,98.4 //",
    "GE09ram_02su:5662": "mahatevāmbuvegena bhinnaḥ setur jalāgame /",
    "GE09ram_02su:5663": "durāvāraṃ tvadanyena rājyakhaṇḍam idaṃ mahat // RamS_2,98.5 //",
    "GE09ram_02su:5664": "gatiṃ khara ivāśvasya tārkṣyasyeva patatriṇaḥ /",
    "GE09ram_02su:5665": "anugantuṃ na śaktir me gatiṃ tava mahīpate // RamS_2,98.6 //",
    "GE09ram_02su:5666": "sujīvaṃ nityaśas tasya yaḥ parair upajīvyate /",
    "GE09ram_02su:5667": "rāma tena tu durjīvaṃ yaḥ parān upajīvati // RamS_2,98.7 //",
    "GE09ram_02su:5668": "yathā tu ropito vṛkṣaḥ puruṣeṇa vivardhitaḥ /",
    "GE09ram_02su:5669": "hrasvakena durāroho rūḍhaskandho mahādrumaḥ // RamS_2,98.8 //",
    "GE09ram_02su:5670": "sa yadā puṣpito bhūtvā phalāni na vidarśayet /",
    "GE09ram_02su:5671": "sa tāṃ nānubhavet prītiṃ yasya hetoḥ prabhāvitaḥ // RamS_2,98.9 //",
    "GE09ram_02su:5672": "eṣopamā mahābāho tvam arthaṃ vettum arhasi /",
    "GE09ram_02su:5673": "yadi tvam asmān ṛṣabho bhartā bhṛtyān na śādhi hi // RamS_2,98.10 //",
    "GE09ram_02su:5674": "śreṇayas tvāṃ mahārāja paśyantv agryāś ca sarvaśaḥ /",
    "GE09ram_02su:5675": "pratapantam ivādityaṃ rājye sthitam ariṃdamam // RamS_2,98.11 //",
    "GE09ram_02su:5676": "tavānuyāne kākutstha mattā nardantu kuñjarāḥ /",
    "GE09ram_02su:5677": "antaḥpuragatā nāryo nandantu susamāhitāḥ // RamS_2,98.12 //",
    "GE09ram_02su:5678": "tasya sādhv ity amanyanta nāgarā vividhā janāḥ /",
    "GE09ram_02su:5679": "bharatasya vacaḥ śrutvā rāmaṃ pratyanuyācataḥ // RamS_2,98.13 //",
    "GE09ram_02su:5680": "tam evaṃ duḥkhitaṃ prekṣya vilapantaṃ yaśasvinam /",
    "GE09ram_02su:5681": "rāmaḥ kṛtātmā bharataṃ samāśvāsayad ātmavān // RamS_2,98.14 //",
    "GE09ram_02su:5682": "nātmanaḥ kāmakāro 'sti puruṣo 'yam anīśvaraḥ /",
    "GE09ram_02su:5683": "itaś cetarataś cainaṃ kṛtāntaḥ parikarṣati // RamS_2,98.15 //",
    "GE09ram_02su:5684": "sarve kṣayāntā nicayāḥ patanāntāḥ samucchrayāḥ /",
    "GE09ram_02su:5685": "saṃyogā viprayogāntā maraṇāntaṃ ca jīvitam // RamS_2,98.16 //",
    "GE09ram_02su:5686": "yathā phalānāṃ pakvānāṃ nānyatra patanād bhayam /",
    "GE09ram_02su:5687": "evaṃ narasya jātasya nānyatra maraṇād bhayam // RamS_2,98.17 //",
    "GE09ram_02su:5688": "yathāgāraṃ dṛḍhasthūṇaṃ jīrṇaṃ bhūtvāvasīdati /",
    "GE09ram_02su:5689": "tathāvasīdanti narā jarāmṛtyuvaśaṃ gatāḥ // RamS_2,98.18 //",
    "GE09ram_02su:5690": "ahorātrāṇi gacchanti sarveṣāṃ prāṇinām iha /",
    "GE09ram_02su:5691": "āyūṃṣi kṣapayanty āśu grīṣme jalam ivāṃśavaḥ // RamS_2,98.19 //",
    "GE09ram_02su:5692": "ātmānam anuśoca tvaṃ kim anyam anuśocasi /",
    "GE09ram_02su:5693": "āyus te hīyate yasya sthitasya ca gatasya ca // RamS_2,98.20 //",
    "GE09ram_02su:5694": "sahaiva mṛtyur vrajati saha mṛtyur niṣīdati /",
    "GE09ram_02su:5695": "gatvā sudīrgham adhvānaṃ saha mṛtyur nivartate // RamS_2,98.21 //",
    "GE09ram_02su:5696": "gātreṣu valayaḥ prāptāḥ śvetāś caiva śiroruhāḥ /",
    "GE09ram_02su:5697": "jarayā puruṣo jīrṇaḥ kiṃ hi kṛtvā prabhāvayet // RamS_2,98.22 //",
    "GE09ram_02su:5698": "nandanty udita āditye nandanty astam ite ravau /",
    "GE09ram_02su:5699": "ātmano nāvabudhyante manuṣyā jīvitakṣayam // RamS_2,98.23 //",
    "GE09ram_02su:5700": "hṛṣyanty ṛtumukhaṃ dṛṣṭvā navaṃ navam ihāgatam /",
    "GE09ram_02su:5701": "ṛtūnāṃ parivartena prāṇināṃ prāṇasaṃkṣayaḥ // RamS_2,98.24 //",
    "GE09ram_02su:5702": "yathā kāṣṭhaṃ ca kāṣṭhaṃ ca sameyātāṃ mahārṇave /",
    "GE09ram_02su:5703": "sametya ca vyapeyātāṃ kālam āsādya kaṃcana // RamS_2,98.25 //",
    "GE09ram_02su:5704": "evaṃ bhāryāś ca putrāś ca jñātayaś ca vasūni ca /",
    "GE09ram_02su:5705": "sametya vyavadhāvanti dhruvo hy eṣāṃ vinābhavaḥ // RamS_2,98.26 //",
    "GE09ram_02su:5706": "nātra kaścid yathā bhāvaṃ prāṇī samabhivartate /",
    "GE09ram_02su:5707": "tena tasmin na sāmarthyaṃ pretasyāsty anuśocataḥ // RamS_2,98.27 //",
    "GE09ram_02su:5708": "yathā hi sārthaṃ gacchantaṃ brūyāt kaścit pathi sthitaḥ /",
    "GE09ram_02su:5709": "aham apy āgamiṣyāmi pṛṣṭhato bhavatām iti // RamS_2,98.28 //",
    "GE09ram_02su:5710": "evaṃ pūrvair gato mārgaḥ pitṛpaitāmaho dhruvaḥ /",
    "GE09ram_02su:5711": "tam āpannaḥ kathaṃ śoced yasya nāsti vyatikramaḥ // RamS_2,98.29 //",
    "GE09ram_02su:5712": "vayasaḥ patamānasya srotaso vānivartinaḥ /",
    "GE09ram_02su:5713": "ātmā sukhe niyoktavyaḥ sukhabhājaḥ prajāḥ smṛtāḥ // RamS_2,98.30 //",
    "GE09ram_02su:5714": "dharmātmā sa śubhaiḥ kṛtsnaiḥ kratubhiś cāptadakṣiṇaiḥ /",
    "GE09ram_02su:5715": "dhūtapāpo gataḥ svargaṃ pitā naḥ pṛthivīpatiḥ // RamS_2,98.31 //",
    "GE09ram_02su:5716": "bhṛtyānāṃ bharaṇāt samyak prajānāṃ paripālanāt /",
    "GE09ram_02su:5717": "arthādānāc ca dhārmeṇa pitā nas tridivaṃ gataḥ // RamS_2,98.32 //",
    "GE09ram_02su:5718": "iṣṭvā bahuvidhair yajñair bhogāṃś cāvāpya puṣkalān /",
    "GE09ram_02su:5719": "uttamaṃ cāyur āsādya svar gataḥ pṛthivīpatiḥ // RamS_2,98.33 //",
    "GE09ram_02su:5720": "sa jīrṇaṃ mānuṣaṃ dehaṃ parityajya pitā hi naḥ /",
    "GE09ram_02su:5721": "daivīm ṛddhim anuprāpto brahmalokavihāriṇīm // RamS_2,98.34 //",
    "GE09ram_02su:5722": "taṃ tu naivaṃvidhaḥ kaścit prājñaḥ śocitum arhati /",
    "GE09ram_02su:5723": "tvadvidho yadvidhaś cāpi śrutavān buddhimattaraḥ // RamS_2,98.35 //",
    "GE09ram_02su:5724": "ete bahuvidhāḥ śokā vilāparudite tathā /",
    "GE09ram_02su:5725": "varjanīyā hi dhīreṇa sarvāvasthāsu dhīmatā // RamS_2,98.36 //",
    "GE09ram_02su:5726": "sa svastho bhava mā śoco yātvā cāvasa tāṃ purīm /",
    "GE09ram_02su:5727": "tathā pitrā niyukto 'si vaśinā vadatāṃ vara // RamS_2,98.37 //",
    "GE09ram_02su:5728": "yatrāham api tenaiva niyuktaḥ puṇyakarmaṇā /",
    "GE09ram_02su:5729": "tatraivāhaṃ kariṣyāmi pitur āryasya śāsanam // RamS_2,98.38 //",
    "GE09ram_02su:5730": "na mayā śāsanaṃ tasya tyaktuṃ nyāyyam ariṃdama /",
    "GE09ram_02su:5731": "tat tvayāpi sadā mānyaṃ sa vai bandhuḥ sa naḥ pitā // RamS_2,98.39 //",
    "GE09ram_02su:5732": "evam uktvā tu virate rāme vacanam arthavat /",
    "GE09ram_02su:5733": "uvāca bharataś citraṃ dhārmiko dhārmikaṃ vacaḥ // RamS_2,98.40 //",
    "GE09ram_02su:5734": "ko hi syād īdṛśo loke yādṛśas tvam ariṃdama /",
    "GE09ram_02su:5735": "na tvāṃ pravyathayed duḥkhaṃ prītir vā na praharṣayet // RamS_2,98.41 //",
    "GE09ram_02su:5736": "saṃmataś cāsi vṛddhānāṃ tāṃś ca pṛcchasi saṃśayān /",
    "GE09ram_02su:5737": "yathā mṛtas tathā jīvan yathāsati tathā sati // RamS_2,98.42 //",
    "GE09ram_02su:5738": "yasyaiṣa buddhilābhaḥ syāt paritapyeta kena saḥ /",
    "GE09ram_02su:5739": "sa evaṃ vyasanaṃ prāpya na viṣīditum arhati // RamS_2,98.43 //",
    "GE09ram_02su:5740": "amaropamasattvas tvaṃ mahātmā satyasaṃgaraḥ /",
    "GE09ram_02su:5741": "sarvajñaḥ sarvadarśī ca buddhimāṃś cāsi rāghava // RamS_2,98.44 //",
    "GE09ram_02su:5742": "na tvām evaṃ guṇair yuktaṃ prabhavābhavakovidam /",
    "GE09ram_02su:5743": "aviṣahyatamaṃ duḥkham āsādayitum arhati // RamS_2,98.45 //",
    "GE09ram_02su:5744": "proṣite mayi yat pāpaṃ mātrā matkāraṇāt kṛtam /",
    "GE09ram_02su:5745": "kṣudrayā tad aniṣṭaṃ me prasīdatu bhavān mama // RamS_2,98.46 //",
    "GE09ram_02su:5746": "dharmabandhena baddho 'smi tenemāṃ neha mātaram /",
    "GE09ram_02su:5747": "hanmi tīvreṇa daṇḍena daṇḍārhāṃ pāpakāriṇīm // RamS_2,98.47 //",
    "GE09ram_02su:5748": "kathaṃ daśarathāj jātaḥ śuddhābhijanakarmaṇaḥ /",
    "GE09ram_02su:5749": "jānan dharmam adharmiṣṭhaṃ kuryāṃ karma jugupsitam // RamS_2,98.48 //",
    "GE09ram_02su:5750": "guruḥ kriyāvān vṛddhaś ca rājā pretaḥ piteti ca /",
    "GE09ram_02su:5751": "tātaṃ na parigarheyaṃ daivataṃ ceti saṃsadi // RamS_2,98.49 //",
    "GE09ram_02su:5752": "ko hi dharmārthayor hīnam īdṛśaṃ karma kilbiṣam /",
    "GE09ram_02su:5753": "striyāḥ priyacikīrṣuḥ san kuryād dharmajña dharmavit // RamS_2,98.50 //",
    "GE09ram_02su:5754": "antakāle hi bhūtāni muhyantīti purāśrutiḥ /",
    "GE09ram_02su:5755": "rājñaivaṃ kurvatā loke pratyakṣā sā śrutiḥ kṛtā // RamS_2,98.51 //",
    "GE09ram_02su:5756": "sādhvartham abhisaṃdhāya krodhān mohāc ca sāhasāt /",
    "GE09ram_02su:5757": "tātasya yad atikrāntaṃ pratyāharatu tad bhavān // RamS_2,98.52 //",
    "GE09ram_02su:5758": "pitur hi samatikrāntaṃ putro yaḥ sādhu manyate /",
    "GE09ram_02su:5759": "tad apatyaṃ mataṃ loke viparītam ato 'nyathā // RamS_2,98.53 //",
    "GE09ram_02su:5760": "tad apatyaṃ bhavān astu mā bhavān duṣkṛtaṃ pituḥ /",
    "GE09ram_02su:5761": "abhipattā kṛtaṃ karma loke dhīravigarhitam // RamS_2,98.54 //",
    "GE09ram_02su:5762": "kaikeyīṃ māṃ ca tātaṃ ca suhṛdo bāndhavāṃś ca naḥ /",
    "GE09ram_02su:5763": "paurajānapadān sarvāṃs trātu sarvam idaṃ bhavān // RamS_2,98.55 //",
    "GE09ram_02su:5764": "kva cāraṇyaṃ kva ca kṣātraṃ kva jaṭāḥ kva ca pālanam /",
    "GE09ram_02su:5765": "īdṛśaṃ vyāhataṃ karma na bhavān kartum arhati // RamS_2,98.56 //",
    "GE09ram_02su:5766": "atha kleśajam eva tvaṃ dharmaṃ caritum icchasi /",
    "GE09ram_02su:5767": "dharmeṇa caturo varṇān pālayan kleśam āpnuhi // RamS_2,98.57 //",
    "GE09ram_02su:5768": "caturṇām āśramāṇāṃ hi gārhasthyaṃ śreṣṭham āśramam /",
    "GE09ram_02su:5769": "āhur dharmajña dharmajñās taṃ kathaṃ tyaktum arhasi // RamS_2,98.58 //",
    "GE09ram_02su:5770": "śrutena bālaḥ sthānena janmanā bhavato hy aham /",
    "GE09ram_02su:5771": "sa kathaṃ pālayiṣyāmi bhūmiṃ bhavati tiṣṭhati // RamS_2,98.59 //",
    "GE09ram_02su:5772": "hīnabuddhiguṇo bālo hīnaḥ sthānena cāpy aham /",
    "GE09ram_02su:5773": "bhavatā ca vinā bhūto na vartayitum utsahe // RamS_2,98.60 //",
    "GE09ram_02su:5774": "idaṃ nikhilam avyagraṃ pitryaṃ rājyam akaṇṭakam /",
    "GE09ram_02su:5775": "anuśādhi svadharmeṇa dharmajña saha bāndhavaiḥ // RamS_2,98.61 //",
    "GE09ram_02su:5776": "ihaiva tvābhiṣiñcantu dharmajña saha bāndhavaiḥ /",
    "GE09ram_02su:5777": "ṛtvijaḥ savasiṣṭhāś ca mantravan mantrakovidāḥ // RamS_2,98.62 //",
    "GE09ram_02su:5778": "abhiṣiktas tvam asmābhir ayodhyāṃ pālane vraja /",
    "GE09ram_02su:5779": "vijitya tarasā lokān marudbhir iva vāsavaḥ // RamS_2,98.63 //",
    "GE09ram_02su:5780": "ṛṇāni trīṇy apākurvan durhṛdaḥ sādhu nirdahan /",
    "GE09ram_02su:5781": "suhṛdas tarpayan kāmais tvam evātrānuśādhi mām // RamS_2,98.64 //",
    "GE09ram_02su:5782": "adyārya muditāḥ santu suhṛdas te 'bhiṣecane /",
    "GE09ram_02su:5783": "adya bhītāḥ pālayantāṃ durhṛdas te diśo daśa // RamS_2,98.65 //",
    "GE09ram_02su:5784": "ākrośaṃ mama mātuś ca pramṛjya puruṣarṣabha /",
    "GE09ram_02su:5785": "adya tatra bhavantaṃ ca pitaraṃ rakṣa kilbiṣāt // RamS_2,98.66 //",
    "GE09ram_02su:5786": "śirasā tvābhiyāce 'haṃ kuruṣva karuṇāṃ mayi /",
    "GE09ram_02su:5787": "bāndhaveṣu ca sarveṣu bhūteṣv iva maheśvaraḥ // RamS_2,98.67 //",
    "GE09ram_02su:5788": "atha vā pṛṣṭhataḥ kṛtvā vanam eva bhavān itaḥ /",
    "GE09ram_02su:5789": "gamiṣyati gamiṣyāmi bhavatā sārdham apy aham // RamS_2,98.68 //",
    "GE09ram_02su:5790": "tathāpi rāmo bharatena tāmyatā prasādyamānaḥ śirasā mahīpatiḥ /",
    "GE09ram_02su:5791": "na caiva cakre gamanāya sattvavān matiṃ pitus tadvacane pratiṣṭhitaḥ //",
    "GE09ram_02su:5792": "tad adbhutaṃ sthairyam avekṣya rāghave samaṃ jano harṣam avāpa duḥkhitaḥ /",
    "GE09ram_02su:5793": "na yāty ayodhyām iti duḥkhito 'bhavat sthirapratijñatvam avekṣya harṣitaḥ",
    "GE09ram_02su:5794": "tam ṛtvijo naigamayūthavallabhās tathā visaṃjñāśrukalāś ca mātaraḥ /",
    "GE09ram_02su:5795": "tathā bruvāṇaṃ bharataṃ pratuṣṭuvuḥ praṇamya rāmaṃ ca yayācire saha //",
    "GE09ram_02su:5796": "Rāmāyaṇa, Ayodhyākāṇḍa, 99",
    "GE09ram_02su:5797": "punar evaṃ bruvāṇaṃ tu bharataṃ lakṣmaṇāgrajaḥ /",
    "GE09ram_02su:5798": "pratyuvāca tataḥ śrīmāñ jñātimadhye 'tisatkṛtaḥ // RamS_2,99.1 //",
    "GE09ram_02su:5799": "upapannam idaṃ vākyaṃ yat tvam evam abhāṣathāḥ /",
    "GE09ram_02su:5800": "jātaḥ putro daśarathāt kaikeyyāṃ rājasattamāt // RamS_2,99.2 //",
    "GE09ram_02su:5801": "purā bhrātaḥ pitā naḥ sa mātaraṃ te samudvahan /",
    "GE09ram_02su:5802": "mātāmahe samāśrauṣīd rājyaśulkam anuttamam // RamS_2,99.3 //",
    "GE09ram_02su:5803": "devāsure ca saṃgrāme jananyai tava pārthivaḥ /",
    "GE09ram_02su:5804": "samprahṛṣṭo dadau rājā varam ārādhitaḥ prabhuḥ // RamS_2,99.4 //",
    "GE09ram_02su:5805": "tataḥ sā saṃpratiśrāvya tava mātā yaśasvinī /",
    "GE09ram_02su:5806": "ayācata naraśreṣṭhaṃ dvau varau varavarṇinī // RamS_2,99.5 //",
    "GE09ram_02su:5807": "tava rājyaṃ naravyāghra mama pravrājanaṃ tathā /",
    "GE09ram_02su:5808": "tac ca rājā tathā tasyai niyuktaḥ pradadau varam // RamS_2,99.6 //",
    "GE09ram_02su:5809": "tena pitrāham apy atra niyuktaḥ puruṣarṣabha /",
    "GE09ram_02su:5810": "caturdaśa vane vāsaṃ varṣāṇi varadānikam // RamS_2,99.7 //",
    "GE09ram_02su:5811": "so 'haṃ vanam idaṃ prāpto nirjanaṃ lakṣmaṇānvitaḥ /",
    "GE09ram_02su:5812": "śītayā cāpratidvandvaḥ satyavāde sthitaḥ pituḥ // RamS_2,99.8 //",
    "GE09ram_02su:5813": "bhavān api tathety eva pitaraṃ satyavādinam /",
    "GE09ram_02su:5814": "kartum arhati rājendraṃ kṣipram evābhiṣecanāt // RamS_2,99.9 //",
    "GE09ram_02su:5815": "ṛṇān mocaya rājānaṃ matkṛte bharata prabhum /",
    "GE09ram_02su:5816": "pitaraṃ trāhi dharmajña mātaraṃ cābhinandaya // RamS_2,99.10 //",
    "GE09ram_02su:5817": "śrūyate hi purā tāta śrutir gītā yaśasvinī /",
    "GE09ram_02su:5818": "gayena yajamānena gayeṣv eva pitḥn prati // RamS_2,99.11 //",
    "GE09ram_02su:5819": "puṃnāmnā narakād yasmāt pitaraṃ trāyate sutaḥ /",
    "GE09ram_02su:5820": "tasmāt putra iti proktaḥ pitḥn yat pāti vā sutaḥ // RamS_2,99.12 //",
    "GE09ram_02su:5821": "eṣṭavyā bahavaḥ putrā guṇavanto bahuśrutāḥ /",
    "GE09ram_02su:5822": "teṣāṃ vai samavetānām api kaścid gayāṃ vrajet // RamS_2,99.13 //",
    "GE09ram_02su:5823": "evaṃ rājarṣayaḥ sarve pratītā rājanandana /",
    "GE09ram_02su:5824": "tasmāt trāhi naraśreṣṭha pitaraṃ narakāt prabho // RamS_2,99.14 //",
    "GE09ram_02su:5825": "ayodhyāṃ gaccha bharata prakṛtīr anurañjaya /",
    "GE09ram_02su:5826": "śatrughnasahito vīra saha sarvair dvijātibhiḥ // RamS_2,99.15 //",
    "GE09ram_02su:5827": "pravekṣye daṇḍakāraṇyam aham apy avilambayan /",
    "GE09ram_02su:5828": "ābhyāṃ tu sahito rājan vaidehyā lakṣmaṇena ca // RamS_2,99.16 //",
    "GE09ram_02su:5829": "tvaṃ rājā bhava bharata svayaṃ narāṇāṃ vanyānām aham api rājarāṇ mṛgāṇām /",
    "GE09ram_02su:5830": "gaccha tvaṃ puravaram adya samprahṛṣṭaḥ saṃhṛṣṭas tv aham api daṇḍakān pravekṣye // RamS_2,99.17",
    "GE09ram_02su:5831": "chāyāṃ te dinakarabhāḥ prabādhamānaṃ varṣatraṃ bharata karotu mūrdhni śītām /",
    "GE09ram_02su:5832": "eteṣām aham api kānanadrumāṇāṃ chāyāṃ tām atiśayinīṃ sukhaṃ śrayiṣye //",
    "GE09ram_02su:5833": "śatrughnaḥ kuśalamatis tu te sahāyaḥ saumitrir mama viditaḥ pradhānamitram",
    "GE09ram_02su:5834": "catvāras tanayavarā vayaṃ narendraṃ satyasthaṃ bharata carāma mā viṣādam",
    "GE09ram_02su:5835": "Rāmāyaṇa, Ayodhyākāṇḍa, 100",
    "GE09ram_02su:5836": "āśvāsayantaṃ bharataṃ jābālir brāhmaṇottamaḥ /",
    "GE09ram_02su:5837": "uvāca rāmaṃ dharmajñaṃ dharmāpetam idaṃ vacaḥ // RamS_2,100.1 //",
    "GE09ram_02su:5838": "sādhu rāghava mā bhūt te buddhir evaṃ nirarthakā /",
    "GE09ram_02su:5839": "prākṛtasya narasyeva āryabuddhes tapasvinaḥ // RamS_2,100.2 //",
    "GE09ram_02su:5840": "kaḥ kasya puruṣo bandhuḥ kim āpyaṃ kasya kenacit /",
    "GE09ram_02su:5841": "yad eko jāyate jantur eka eva vinaśyati // RamS_2,100.3 //",
    "GE09ram_02su:5842": "tasmān mātā pitā ceti rāma sajjeta yo naraḥ /",
    "GE09ram_02su:5843": "unmatta iva sa jñeyo nāsti kāciddhi kasyacit // RamS_2,100.4 //",
    "GE09ram_02su:5844": "yathā grāmāntaraṃ gacchan naraḥ kaścit kvacid vaset /",
    "GE09ram_02su:5845": "utsṛjya ca tam āvāsaṃ pratiṣṭhetāpare 'hani // RamS_2,100.5 //",
    "GE09ram_02su:5846": "evam eva manuṣyāṇāṃ pitā mātā gṛhaṃ vasu /",
    "GE09ram_02su:5847": "āvāsamātraṃ kākutstha sajjante nātra sajjanāḥ // RamS_2,100.6 //",
    "GE09ram_02su:5848": "pitryaṃ rājyaṃ samutsṛjya sa nārhati narottama /",
    "GE09ram_02su:5849": "āsthātuṃ kāpathaṃ duḥkhaṃ viṣamaṃ bahukaṇṭakam // RamS_2,100.7 //",
    "GE09ram_02su:5850": "samṛddhāyām ayodhyāyām ātmānam abhiṣecaya /",
    "GE09ram_02su:5851": "ekaveṇīdharā hi tvāṃ nagarī sampratīkṣate // RamS_2,100.8 //",
    "GE09ram_02su:5852": "rājabhogān anubhavan mahārhān pārthivātmaja /",
    "GE09ram_02su:5853": "vihara tvam ayodhyāyāṃ yathā śakras triviṣṭape // RamS_2,100.9 //",
    "GE09ram_02su:5854": "na te kaścid daśaratas tvaṃ ca tasya na kaścana /",
    "GE09ram_02su:5855": "anyo rājā tvam anyaś ca tasmāt kuru yad ucyate // RamS_2,100.10 //",
    "GE09ram_02su:5856": "gataḥ sa nṛpatis tatra gantavyaṃ yatra tena vai /",
    "GE09ram_02su:5857": "pravṛttir eṣā martyānāṃ tvaṃ tu mithyā vihanyase // RamS_2,100.11 //",
    "GE09ram_02su:5858": "arthadharmaparā ye ye tāṃs tāñ śocāmi netarān /",
    "GE09ram_02su:5859": "te hi duḥkham iha prāpya vināśaṃ pretya bhejire // RamS_2,100.12 //",
    "GE09ram_02su:5860": "aṣṭakāpitṛdaivatyam ity ayaṃ prasṛto janaḥ /",
    "GE09ram_02su:5861": "annasyopadravaṃ paśya mṛto hi kim aśiṣyati // RamS_2,100.13 //",
    "GE09ram_02su:5862": "yadi bhuktam ihānyena deham anyasya gacchati /",
    "GE09ram_02su:5863": "dadyāt pravasataḥ śrāddhaṃ na tat pathy aśanaṃ bhavet // RamS_2,100.14 //",
    "GE09ram_02su:5864": "dānasaṃvananā hy ete granthā medhāvibhiḥ kṛtāḥ /",
    "GE09ram_02su:5865": "yajasva dehi dīkṣasva tapas tapyasva saṃtyaja // RamS_2,100.15 //",
    "GE09ram_02su:5866": "sa nāsti param ity eva kuru buddhiṃ mahāmate /",
    "GE09ram_02su:5867": "pratyakṣaṃ yat tad ātiṣṭha parokṣaṃ pṛṣṭhataḥ kuru // RamS_2,100.16 //",
    "GE09ram_02su:5868": "satāṃ buddhiṃ puraskṛtya sarvalokanidarśinīm /",
    "GE09ram_02su:5869": "rājyaṃ tvaṃ pratigṛhṇīṣva bharatena prasāditaḥ // RamS_2,100.17 //",
    "GE09ram_02su:5870": "Rāmāyaṇa, Ayodhyākāṇḍa, 101",
    "GE09ram_02su:5871": "jābāles tu vacaḥ śrutvā rāmaḥ satyātmanāṃ varaḥ /",
    "GE09ram_02su:5872": "uvāca parayā yuktyā svabuddhyā cāvipannayā // RamS_2,101.1 //",
    "GE09ram_02su:5873": "bhavān me priyakāmārthaṃ vacanaṃ yad ihoktavān /",
    "GE09ram_02su:5874": "akāryaṃ kāryasaṃkāśam apathyaṃ pathyasaṃmitam // RamS_2,101.2 //",
    "GE09ram_02su:5875": "nirmaryādas tu puruṣaḥ pāpācārasamanvitaḥ /",
    "GE09ram_02su:5876": "mānaṃ na labhate satsu bhinnacāritradarśanaḥ // RamS_2,101.3 //",
    "GE09ram_02su:5877": "kulīnam akulīnaṃ vā vīraṃ puruṣamāninam /",
    "GE09ram_02su:5878": "cāritram eva vyākhyāti śuciṃ vā yadi vāśucim // RamS_2,101.4 //",
    "GE09ram_02su:5879": "anāryas tv āryasaṃkāśaḥ śaucāddhīnas tathā śuciḥ /",
    "GE09ram_02su:5880": "lakṣaṇyavad alakṣaṇyo duḥśīlaḥ śīlavān iva // RamS_2,101.5 //",
    "GE09ram_02su:5881": "adharmaṃ dharmaveṣeṇa yadīmaṃ lokasaṃkaram /",
    "GE09ram_02su:5882": "abhipatsye śubhaṃ hitvā kriyāvidhivivarjitam // RamS_2,101.6 //",
    "GE09ram_02su:5883": "kaś cetayānaḥ puruṣaḥ kāryākāryavicakṣaṇaḥ /",
    "GE09ram_02su:5884": "bahu maṃsyati māṃ loke durvṛttaṃ lokadūṣaṇam // RamS_2,101.7 //",
    "GE09ram_02su:5885": "kasya yāsyāmy ahaṃ vṛttaṃ kena vā svargam āpnuyām /",
    "GE09ram_02su:5886": "anayā vartamāno 'haṃ vṛttyā hīnapratijñayā // RamS_2,101.8 //",
    "GE09ram_02su:5887": "kāmavṛttas tv ayaṃ lokaḥ kṛtsnaḥ samupavartate /",
    "GE09ram_02su:5888": "yadvṛttāḥ santi rājānas tadvṛttāḥ santi hi prajāḥ // RamS_2,101.9 //",
    "GE09ram_02su:5889": "satyam evānṛśaṃsyaṃ ca rājavṛttaṃ sanātanam /",
    "GE09ram_02su:5890": "tasmāt satyātmakaṃ rājyaṃ satye lokaḥ pratiṣṭhitaḥ // RamS_2,101.10 //",
    "GE09ram_02su:5891": "ṛṣayaś caiva devāś ca satyam eva hi menire /",
    "GE09ram_02su:5892": "satyavādī hi loke 'smin paramaṃ gacchati kṣayam // RamS_2,101.11 //",
    "GE09ram_02su:5893": "udvijante yathā sarpān narād anṛtavādinaḥ /",
    "GE09ram_02su:5894": "dharmaḥ satyaṃ paro loke mūlaṃ svargasya cocyate // RamS_2,101.12 //",
    "GE09ram_02su:5895": "satyam eveśvaro loke satyaṃ padmā samāśritā /",
    "GE09ram_02su:5896": "satyamūlāni sarvāṇi satyān nāsti paraṃ padam // RamS_2,101.13 //",
    "GE09ram_02su:5897": "dattam iṣṭaṃ hutaṃ caiva taptāni ca tapāṃsi ca /",
    "GE09ram_02su:5898": "vedāḥ satyapratiṣṭhānās tasmāt satyaparo bhavet // RamS_2,101.14 //",
    "GE09ram_02su:5899": "ekaḥ pālayate lokam ekaḥ pālayate kulam /",
    "GE09ram_02su:5900": "majjaty eko hi niraya ekaḥ svarge mahīyate // RamS_2,101.15 //",
    "GE09ram_02su:5901": "so 'haṃ pitur nideśaṃ tu kimarthaṃ nānupālaye /",
    "GE09ram_02su:5902": "satyapratiśravaḥ satyaṃ satyena samayīkṛtaḥ // RamS_2,101.16 //",
    "GE09ram_02su:5903": "naiva lobhān na mohād vā na cājñānāt tamo'nvitaḥ /",
    "GE09ram_02su:5904": "setuṃ satyasya bhetsyāmi guroḥ satyapratiśravaḥ // RamS_2,101.17 //",
    "GE09ram_02su:5905": "asatyasaṃdhasya sataś calasyāsthiracetasaḥ /",
    "GE09ram_02su:5906": "naiva devā na pitaraḥ pratīcchantīti naḥ śrutam // RamS_2,101.18 //",
    "GE09ram_02su:5907": "pratyagātmam imaṃ dharmaṃ satyaṃ paśyāmy ahaṃ svayam /",
    "GE09ram_02su:5908": "bhāraḥ satpuruṣācīrṇas tadartham abhinandyate // RamS_2,101.19 //",
    "GE09ram_02su:5909": "kṣātraṃ dharmam ahaṃ tyakṣye hy adharmaṃ dharmasaṃhitam /",
    "GE09ram_02su:5910": "kṣudrair nṛśaṃsair lubdhaiś ca sevitaṃ pāpakarmabhiḥ // RamS_2,101.20 //",
    "GE09ram_02su:5911": "kāyena kurute pāpaṃ manasā sampradhārya ca /",
    "GE09ram_02su:5912": "anṛtaṃ jihvayā cāha trividhaṃ karma pātakam // RamS_2,101.21 //",
    "GE09ram_02su:5913": "bhūmiḥ kīrtir yaśo lakṣmīḥ puruṣaṃ prārthayanti hi /",
    "GE09ram_02su:5914": "svargasthaṃ cānubadhnanti satyam eva bhajeta tat // RamS_2,101.22 //",
    "GE09ram_02su:5915": "śreṣṭhaṃ hy anāryam eva syād yad bhavān avadhārya mām /",
    "GE09ram_02su:5916": "āha yuktikarair vākyair idaṃ bhadraṃ kuruṣva ha // RamS_2,101.23 //",
    "GE09ram_02su:5917": "kathaṃ hy ahaṃ pratijñāya vanavāsam imaṃ guroḥ /",
    "GE09ram_02su:5918": "bharatasya kariṣyāmi vaco hitvā guror vacaḥ // RamS_2,101.24 //",
    "GE09ram_02su:5919": "sthirā mayā pratijñātā pratijñā gurusaṃnidhau /",
    "GE09ram_02su:5920": "prahṛṣṭamānasā devī kaikeyī cābhavat tadā // RamS_2,101.25 //",
    "GE09ram_02su:5921": "vanavāsaṃ vasann evaṃ śucir niyatabhojanaḥ /",
    "GE09ram_02su:5922": "mūlaiḥ puṣpaiḥ phalaiḥ puṇyaiḥ pitḥn devāṃś ca tarpayan // RamS_2,101.26",
    "GE09ram_02su:5923": "saṃtuṣṭapañcavargo 'haṃ lokayātrāṃ pravartaye /",
    "GE09ram_02su:5924": "akuhaḥ śraddadhānaḥ san kāryākāryavicakṣaṇaḥ // RamS_2,101.27 //",
    "GE09ram_02su:5925": "karmabhūmim imāṃ prāpya kartavyaṃ karma yac chubham /",
    "GE09ram_02su:5926": "agnir vāyuś ca somaś ca karmaṇāṃ phalabhāginaḥ // RamS_2,101.28 //",
    "GE09ram_02su:5927": "śataṃ kratūnām āhṛtya devarāṭ tridivaṃ gataḥ /",
    "GE09ram_02su:5928": "tapāṃsy ugrāṇi cāsthāya divaṃ yātā maharṣayaḥ // RamS_2,101.29 //",
    "GE09ram_02su:5929": "satyaṃ ca dharmaṃ ca parākramaṃ ca bhūtānukampāṃ priyavāditāṃ ca /",
    "GE09ram_02su:5930": "dvijātidevātithipūjanaṃ ca panthānam āhus tridivasya santaḥ //",
    "GE09ram_02su:5931": "dharme ratāḥ satpuruṣaiḥ sametās tejasvino dānaguṇapradhānāḥ /",
    "GE09ram_02su:5932": "ahiṃsakā vītamalāś ca loke bhavanti pūjyā munayaḥ pradhānāḥ //",
    "GE09ram_02su:5933": "Rāmāyaṇa, Ayodhyākāṇḍa, 102",
    "GE09ram_02su:5934": "kruddham ājñāya rāmaṃ tu vasiṣṭhaḥ pratyuvāca ha /",
    "GE09ram_02su:5935": "jābālir api jānīte lokasyāsya gatāgatim /",
    "GE09ram_02su:5936": "nivartayitukāmas tu tvām etad vākyam abravīt // RamS_2,102.1 //*",
    "GE09ram_02su:5937": "imāṃ lokasamutpattiṃ lokanātha nibodha me /",
    "GE09ram_02su:5938": "sarvaṃ salilam evāsīt pṛthivī yatra nirmitā /",
    "GE09ram_02su:5939": "tataḥ samabhavad brahmā svayambhūr daivataiḥ saha // RamS_2,102.2 //*",
    "GE09ram_02su:5940": "sa varāhas tato bhūtvā projjahāra vasuṃdharām /",
    "GE09ram_02su:5941": "asṛjac ca jagat sarvaṃ saha putraiḥ kṛtātmabhiḥ // RamS_2,102.3 //",
    "GE09ram_02su:5942": "ākāśaprabhavo brahmā śāśvato nitya avyayaḥ /",
    "GE09ram_02su:5943": "tasmān marīciḥ saṃjajñe marīceḥ kaśyapaḥ sutaḥ // RamS_2,102.4 //",
    "GE09ram_02su:5944": "vivasvān kaśyapāj jajñe manur vaivasvataḥ smṛtaḥ /",
    "GE09ram_02su:5945": "sa tu prajāpatiḥ pūrvam ikṣvākus tu manoḥ sutaḥ // RamS_2,102.5 //",
    "GE09ram_02su:5946": "yasyeyaṃ prathamaṃ dattā samṛddhā manunā mahī /",
    "GE09ram_02su:5947": "tam ikṣvākum ayodhyāyāṃ rājānaṃ viddhi pūrvakam // RamS_2,102.6 //",
    "GE09ram_02su:5948": "ikṣvākos tu sutaḥ śrīmān kukṣir eveti viśrutaḥ /",
    "GE09ram_02su:5949": "kukṣer athātmajo vīro vikukṣir udapadyata // RamS_2,102.7 //",
    "GE09ram_02su:5950": "vikukṣes tu mahātejā bāṇaḥ putraḥ pratāpavān /",
    "GE09ram_02su:5951": "bāṇasya tu mahābāhur anaraṇyo mahāyaśāḥ // RamS_2,102.8 //",
    "GE09ram_02su:5952": "nānāvṛṣṭir babhūvāsmin na durbhikṣaṃ satāṃ vare /",
    "GE09ram_02su:5953": "anaraṇye mahārāje taskaro vāpi kaścana // RamS_2,102.9 //",
    "GE09ram_02su:5954": "anaraṇyān mahābāhuḥ pṛthū rājā babhūva ha /",
    "GE09ram_02su:5955": "tasmāt pṛthor mahārājas triśaṅkur udapadyata /",
    "GE09ram_02su:5956": "sa satyavacanād vīraḥ saśarīro divaṃ gataḥ // RamS_2,102.10 //*",
    "GE09ram_02su:5957": "triśaṅkor abhavat sūnur dhundhumāro mahāyaśāḥ /",
    "GE09ram_02su:5958": "dhundhumārān mahātejā yuvanāśvo vyajāyata // RamS_2,102.11 //",
    "GE09ram_02su:5959": "yuvanāśvasutaḥ śrīmān māndhātā samapadyata /",
    "GE09ram_02su:5960": "māndhātus tu mahātejāḥ susaṃdhir udapadyata // RamS_2,102.12 //",
    "GE09ram_02su:5961": "susaṃdher api putrau dvau dhruvasaṃdhiḥ prasenajit /",
    "GE09ram_02su:5962": "yaśasvī dhruvasaṃdhes tu bharato ripusūdanaḥ // RamS_2,102.13 //",
    "GE09ram_02su:5963": "bharatāt tu mahābāhor asito nāma jāyata /",
    "GE09ram_02su:5964": "yasyaite pratirājāna udapadyanta śatravaḥ /",
    "GE09ram_02su:5965": "haihayās tālajaṅghāś ca śūrāś ca śaśabindavaḥ // RamS_2,102.14 //*",
    "GE09ram_02su:5966": "tāṃs tu sarvān prativyūhya yuddhe rājā pravāsitaḥ /",
    "GE09ram_02su:5967": "sa ca śailavare ramye babhūvābhirato muniḥ /",
    "GE09ram_02su:5968": "dve cāsya bhārye garbhiṇyau babhūvatur iti śrutiḥ // RamS_2,102.15 //*",
    "GE09ram_02su:5969": "bhārgavaś cyavano nāma himavantam upāśritaḥ /",
    "GE09ram_02su:5970": "tam ṛṣiṃ samupāgamya kālindī tv abhyavādayat // RamS_2,102.16 //",
    "GE09ram_02su:5971": "sa tām abhyavadad vipro varepsuṃ putrajanmani /",
    "GE09ram_02su:5972": "tataḥ sā gṛham āgamya devī putraṃ vyajāyata // RamS_2,102.17 //",
    "GE09ram_02su:5973": "sapatnyā tu garas tasyai datto garbhajighāṃsayā /",
    "GE09ram_02su:5974": "gareṇa saha tenaiva jātaḥ sa sagaro 'bhavat // RamS_2,102.18 //",
    "GE09ram_02su:5975": "sa rājā sagaro nāma yaḥ samudram akhānayat /",
    "GE09ram_02su:5976": "iṣṭvā parvaṇi vegena trāsayantam imāḥ prajāḥ // RamS_2,102.19 //",
    "GE09ram_02su:5977": "asamañjas tu putro 'bhūt sagarasyeti naḥ śrutam /",
    "GE09ram_02su:5978": "jīvann eva sa pitrā tu nirastaḥ pāpakarmakṛt // RamS_2,102.20 //",
    "GE09ram_02su:5979": "aṃśumān iti putro 'bhūd asamañjasya vīryavān /",
    "GE09ram_02su:5980": "dilīpo 'ṃśumataḥ putro dilīpasya bhagīrathaḥ // RamS_2,102.21 //",
    "GE09ram_02su:5981": "bhagīrathāt kakutsthas tu kākutsthā yena tu smṛtāḥ /",
    "GE09ram_02su:5982": "kakutsthasya tu putro 'bhūd raghur yena tu rāghavaḥ // RamS_2,102.22 //",
    "GE09ram_02su:5983": "raghos tu putras tejasvī pravṛddhaḥ puruṣādakaḥ /",
    "GE09ram_02su:5984": "kalmāṣapādaḥ saudāsa ity evaṃ prathito bhuvi // RamS_2,102.23 //",
    "GE09ram_02su:5985": "kalmāṣapādaputro 'bhūc chaṅkhaṇas tv iti viśrutaḥ /",
    "GE09ram_02su:5986": "yas tu tad vīryam āsādya sahaseno vyanīnaśat // RamS_2,102.24 //",
    "GE09ram_02su:5987": "śaṅkhaṇasya tu putro 'bhūc chūraḥ śrīmān sudarśanaḥ /",
    "GE09ram_02su:5988": "sudarśanasyāgnivarṇa agnivarṇasya śīghragaḥ // RamS_2,102.25 //",
    "GE09ram_02su:5989": "śīghragasya maruḥ putro maroḥ putraḥ praśuśrukaḥ /",
    "GE09ram_02su:5990": "praśuśrukasya putro 'bhūd ambarīṣo mahādyutiḥ // RamS_2,102.26 //",
    "GE09ram_02su:5991": "ambarīṣasya putro 'bhūn nahuṣaḥ satyavikramaḥ /",
    "GE09ram_02su:5992": "nahuṣasya ca nābhāgaḥ putraḥ paramadhārmikaḥ // RamS_2,102.27 //",
    "GE09ram_02su:5993": "ajaś ca suvrataś caiva nābhāgasya sutāv ubhau /",
    "GE09ram_02su:5994": "ajasya caiva dharmātmā rājā daśarathaḥ sutaḥ // RamS_2,102.28 //",
    "GE09ram_02su:5995": "tasya jyeṣṭho 'si dāyādo rāma ity abhiviśrutaḥ /",
    "GE09ram_02su:5996": "tad gṛhāṇa svakaṃ rājyam avekṣasva jagan nṛpa // RamS_2,102.29 //",
    "GE09ram_02su:5997": "ikṣvākūṇāṃ hi sarveṣāṃ rājā bhavati pūrvajaḥ /",
    "GE09ram_02su:5998": "pūrvajenāvaraḥ putro jyeṣṭho rājye 'bhiṣicyate // RamS_2,102.30 //",
    "GE09ram_02su:5999": "sa rāghavāṇāṃ kuladharmam ātmanaḥ sanātanaṃ nādya vihātum arhasi /",
    "GE09ram_02su:6000": "prabhūtaratnām anuśādhi medinīṃ prabhūtarāṣṭrāṃ pitṛvan mahāyaśāḥ //",
    "GE09ram_02su:6001": "Rāmāyaṇa, Ayodhyākāṇḍa, 103",
    "GE09ram_02su:6002": "vasiṣṭhas tu tadā rāmam uktvā rājapurohitaḥ /",
    "GE09ram_02su:6003": "abravīd dharmasaṃyuktaṃ punar evāparaṃ vacaḥ // RamS_2,103.1 //",
    "GE09ram_02su:6004": "puruṣasyeha jātasya bhavanti guravas trayaḥ /",
    "GE09ram_02su:6005": "ācāryaś caiva kākutstha pitā mātā ca rāghava // RamS_2,103.2 //",
    "GE09ram_02su:6006": "pitā hy enaṃ janayati puruṣaṃ puruṣarṣabha /",
    "GE09ram_02su:6007": "prajñāṃ dadāti cācāryas tasmāt sa gurur ucyate // RamS_2,103.3 //",
    "GE09ram_02su:6008": "sa te 'haṃ pitur ācāryas tava caiva paraṃtapa /",
    "GE09ram_02su:6009": "mama tvaṃ vacanaṃ kurvan nātivarteḥ satāṃ gatim // RamS_2,103.4 //",
    "GE09ram_02su:6010": "imā hi te pariṣadaḥ śreṇayaś ca samāgatāḥ /",
    "GE09ram_02su:6011": "eṣu tāta caran dharmaṃ nātivarteḥ satāṃ gatim // RamS_2,103.5 //",
    "GE09ram_02su:6012": "vṛddhāyā dharmaśīlāyā mātur nārhasy avartitum /",
    "GE09ram_02su:6013": "asyās tu vacanaṃ kurvan nātivarteḥ satāṃ gatim // RamS_2,103.6 //",
    "GE09ram_02su:6014": "bharatasya vacaḥ kurvan yācamānasya rāghava /",
    "GE09ram_02su:6015": "ātmānaṃ nātivartes tvaṃ satyadharmaparākrama // RamS_2,103.7 //",
    "GE09ram_02su:6016": "evaṃ madhuram uktas tu guruṇā rāghavaḥ svayam /",
    "GE09ram_02su:6017": "pratyuvāca samāsīnaṃ vasiṣṭhaṃ puruṣarṣabhaḥ // RamS_2,103.8 //",
    "GE09ram_02su:6018": "yan mātāpitarau vṛttaṃ tanaye kurutaḥ sadā /",
    "GE09ram_02su:6019": "na supratikaraṃ tat tu mātrā pitrā ca yat kṛtam // RamS_2,103.9 //",
    "GE09ram_02su:6020": "yathāśakti pradānena snāpanāc chādanena ca /",
    "GE09ram_02su:6021": "nityaṃ ca priyavādena tathā saṃvardhanena ca // RamS_2,103.10 //",
    "GE09ram_02su:6022": "sa hi rājā janayitā pitā daśaratho mama /",
    "GE09ram_02su:6023": "ājñātaṃ yan mayā tasya na tan mithyā bhaviṣyati // RamS_2,103.11 //",
    "GE09ram_02su:6024": "evam uktas tu rāmeṇa bharataḥ pratyanantaram /",
    "GE09ram_02su:6025": "uvāca paramodāraḥ sūtaṃ paramadurmanāḥ // RamS_2,103.12 //",
    "GE09ram_02su:6026": "iha me sthaṇḍile śīghraṃ kuśān āstara sārathe /",
    "GE09ram_02su:6027": "āryaṃ pratyupavekṣyāmi yāvan me na prasīdati // RamS_2,103.13 //",
    "GE09ram_02su:6028": "anāhāro nirāloko dhanahīno yathā dvijaḥ /",
    "GE09ram_02su:6029": "śeṣye purastāc chālāyā yāvan na pratiyāsyati // RamS_2,103.14 //",
    "GE09ram_02su:6030": "sa tu rāmam avekṣantaṃ sumantraṃ prekṣya durmanāḥ /",
    "GE09ram_02su:6031": "kuśottaram upasthāpya bhūmāv evāstarat svayam // RamS_2,103.15 //",
    "GE09ram_02su:6032": "tam uvāca mahātejā rāmo rājarṣisattamāḥ /",
    "GE09ram_02su:6033": "kiṃ māṃ bharata kurvāṇaṃ tāta pratyupavekṣyasi // RamS_2,103.16 //",
    "GE09ram_02su:6034": "brāhmaṇo hy ekapārśvena narān roddhum ihārhati /",
    "GE09ram_02su:6035": "na tu mūrdhāvasiktānāṃ vidhiḥ pratyupaveśane // RamS_2,103.17 //",
    "GE09ram_02su:6036": "uttiṣṭha naraśārdūla hitvaitad dāruṇaṃ vratam /",
    "GE09ram_02su:6037": "puravaryām itaḥ kṣipram ayodhyāṃ yāhi rāghava // RamS_2,103.18 //",
    "GE09ram_02su:6038": "āsīnas tv eva bharataḥ paurajānapadaṃ janam /",
    "GE09ram_02su:6039": "uvāca sarvataḥ prekṣya kim āryaṃ nānuśāsatha // RamS_2,103.19 //",
    "GE09ram_02su:6040": "te tam ūcur mahātmānaṃ paurajānapadā janāḥ /",
    "GE09ram_02su:6041": "kākutstham abhijānīmaḥ samyag vadati rāghavaḥ // RamS_2,103.20 //",
    "GE09ram_02su:6042": "eṣo 'pi hi mahābhāgaḥ pitur vacasi tiṣṭhati /",
    "GE09ram_02su:6043": "ata eva na śaktāḥ smo vyāvartayitum añjasā // RamS_2,103.21 //",
    "GE09ram_02su:6044": "teṣām ājñāya vacanaṃ rāmo vacanam abravīt /",
    "GE09ram_02su:6045": "evaṃ nibodha vacanaṃ suhṛdāṃ dharmacakṣuṣām // RamS_2,103.22 //",
    "GE09ram_02su:6046": "etac caivobhayaṃ śrutvā samyak saṃpaśya rāghava /",
    "GE09ram_02su:6047": "uttiṣṭha tvaṃ mahābāho māṃ ca spṛśa tathodakam // RamS_2,103.23 //",
    "GE09ram_02su:6048": "athotthāya jalaṃ spṛṣṭvā bharato vākyam abravīt /",
    "GE09ram_02su:6049": "śṛṇvantu me pariṣado mantriṇaḥ śreṇayas tathā // RamS_2,103.24 //",
    "GE09ram_02su:6050": "na yāce pitaraṃ rājyaṃ nānuśāsāmi mātaram /",
    "GE09ram_02su:6051": "āryaṃ paramadharmajñam abhijānāmi rāghavam // RamS_2,103.25 //",
    "GE09ram_02su:6052": "yadi tv avaśyaṃ vastavyaṃ kartavyaṃ ca pitur vacaḥ /",
    "GE09ram_02su:6053": "aham eva nivatsyāmi caturdaśa vane samāḥ // RamS_2,103.26 //",
    "GE09ram_02su:6054": "dharmātmā tasya tathyena bhrātur vākyena vismitaḥ /",
    "GE09ram_02su:6055": "uvāca rāmaḥ samprekṣya paurajānapadaṃ janam // RamS_2,103.27 //",
    "GE09ram_02su:6056": "vikrītam āhitaṃ krītaṃ yat pitrā jīvatā mama /",
    "GE09ram_02su:6057": "na tal lopayituṃ śakyaṃ mayā vā bharatena vā // RamS_2,103.28 //",
    "GE09ram_02su:6058": "upadhir na mayā kāryo vanavāse jugupsitaḥ /",
    "GE09ram_02su:6059": "yuktam uktaṃ ca kaikeyyā pitrā me sukṛtaṃ kṛtam // RamS_2,103.29 //",
    "GE09ram_02su:6060": "jānāmi bharataṃ kṣāntaṃ gurusatkārakāriṇam /",
    "GE09ram_02su:6061": "sarvam evātra kalyāṇaṃ satyasaṃdhe mahātmani // RamS_2,103.30 //",
    "GE09ram_02su:6062": "anena dharmaśīlena vanāt pratyāgataḥ punaḥ /",
    "GE09ram_02su:6063": "bhrātrā saha bhaviṣyāmi pṛthivyāḥ patir uttamaḥ // RamS_2,103.31 //",
    "GE09ram_02su:6064": "vṛto rājā hi kaikeyyā mayā tadvacanaṃ kṛtam /",
    "GE09ram_02su:6065": "anṛtān mocayānena pitaraṃ taṃ mahīpatim // RamS_2,103.32 //",
    "GE09ram_02su:6066": "Rāmāyaṇa, Ayodhyākāṇḍa, 104",
    "GE09ram_02su:6067": "tam apratimatejobhyāṃ bhrātṛbhyāṃ romaharṣaṇam /",
    "GE09ram_02su:6068": "vismitāḥ saṃgamaṃ prekṣya samavetā maharṣayaḥ // RamS_2,104.1 //",
    "GE09ram_02su:6069": "antarhitās tv ṛṣigaṇāḥ siddhāś ca paramarṣayaḥ /",
    "GE09ram_02su:6070": "tau bhrātarau mahātmānau kākutsthau praśaśaṃsire // RamS_2,104.2 //",
    "GE09ram_02su:6071": "sa dhanyo yasya putrau dvau dharmajñau dharmavikramau /",
    "GE09ram_02su:6072": "śrutvā vayaṃ hi sambhāṣām ubhayoḥ spṛhayāmahe // RamS_2,104.3 //",
    "GE09ram_02su:6073": "tatas tv ṛṣigaṇāḥ kṣipraṃ daśagrīvavadhaiṣiṇaḥ /",
    "GE09ram_02su:6074": "bharataṃ rājaśārdūlam ity ūcuḥ saṃgatā vacaḥ // RamS_2,104.4 //",
    "GE09ram_02su:6075": "kule jāta mahāprājña mahāvṛtta mahāyaśaḥ /",
    "GE09ram_02su:6076": "grāhyaṃ rāmasya vākyaṃ te pitaraṃ yady avekṣase // RamS_2,104.5 //",
    "GE09ram_02su:6077": "sadānṛṇam imaṃ rāmaṃ vayam icchāmahe pituḥ /",
    "GE09ram_02su:6078": "anṛṇatvāc ca kaikeyyāḥ svargaṃ daśaratho gataḥ // RamS_2,104.6 //",
    "GE09ram_02su:6079": "etāvad uktvā vacanaṃ gandharvāḥ samaharṣayaḥ /",
    "GE09ram_02su:6080": "rājarṣayaś caiva tathā sarve svāṃ svāṃ gatiṃ gatāḥ // RamS_2,104.7 //",
    "GE09ram_02su:6081": "hlāditas tena vākyena śubhena śubhadarśanaḥ /",
    "GE09ram_02su:6082": "rāmaḥ saṃhṛṣṭavadanas tān ṛṣīn abhyapūjayat // RamS_2,104.8 //",
    "GE09ram_02su:6083": "srastagātras tu bharataḥ sa vācā sajjamānayā /",
    "GE09ram_02su:6084": "kṛtāñjalir idaṃ vākyaṃ rāghavaṃ punar abravīt // RamS_2,104.9 //",
    "GE09ram_02su:6085": "rājadharmam anuprekṣya kuladharmānusaṃtatim /",
    "GE09ram_02su:6086": "kartum arhasi kākutstha mama mātuś ca yācanām // RamS_2,104.10 //",
    "GE09ram_02su:6087": "rakṣituṃ sumahad rājyam aham ekas tu notsahe /",
    "GE09ram_02su:6088": "paurajānapadāṃś cāpi raktān rañjayituṃ tathā // RamS_2,104.11 //",
    "GE09ram_02su:6089": "jñātayaś ca hi yodhāś ca mitrāṇi suhṛdaś ca naḥ /",
    "GE09ram_02su:6090": "tvām eva pratikāṅkṣante parjanyam iva karṣakāḥ // RamS_2,104.12 //",
    "GE09ram_02su:6091": "idaṃ rājyaṃ mahāprājña sthāpaya pratipadya hi /",
    "GE09ram_02su:6092": "śaktimān asi kākutstha lokasya paripālane // RamS_2,104.13 //",
    "GE09ram_02su:6093": "ity uktvā nyapatad bhrātuḥ pādayor bharatas tadā /",
    "GE09ram_02su:6094": "bhṛśaṃ samprārthayāmāsa rāmam evaṃ priyaṃvadaḥ // RamS_2,104.14 //",
    "GE09ram_02su:6095": "tam aṅke bhrātaraṃ kṛtvā rāmo vacanam abravīt /",
    "GE09ram_02su:6096": "śyāmaṃ nalinapattrākṣaṃ mattahaṃsasvaraṃ svayam // RamS_2,104.15 //",
    "GE09ram_02su:6097": "āgatā tvām iyaṃ buddhiḥ svajā vainayikī ca yā /",
    "GE09ram_02su:6098": "bhṛśam utsahase tāta rakṣituṃ pṛthivīm api // RamS_2,104.16 //",
    "GE09ram_02su:6099": "amātyaiś ca suhṛdbhiś ca buddhimadbhiś ca mantribhiḥ /",
    "GE09ram_02su:6100": "sarvakāryāṇi saṃmantrya sumahānty api kāraya // RamS_2,104.17 //",
    "GE09ram_02su:6101": "lakṣmīś candrād apeyād vā himavān vā himaṃ tyajet /",
    "GE09ram_02su:6102": "atīyāt sāgaro velāṃ na pratijñām ahaṃ pituḥ // RamS_2,104.18 //",
    "GE09ram_02su:6103": "kāmād vā tāta lobhād vā mātrā tubhyam idaṃ kṛtam /",
    "GE09ram_02su:6104": "na tan manasi kartavyaṃ vartitavyaṃ ca mātṛvat // RamS_2,104.19 //",
    "GE09ram_02su:6105": "evaṃ bruvāṇaṃ bharataḥ kausalyāsutam abravīt /",
    "GE09ram_02su:6106": "tejasādityasaṃkāśaṃ pratipaccandradarśanam // RamS_2,104.20 //",
    "GE09ram_02su:6107": "adhirohārya pādābhyāṃ pāduke hemabhūṣite /",
    "GE09ram_02su:6108": "ete hi sarvalokasya yogakṣemaṃ vidhāsyataḥ // RamS_2,104.21 //",
    "GE09ram_02su:6109": "so 'dhiruhya naravyāghraḥ pāduke hy avaruhya ca /",
    "GE09ram_02su:6110": "prāyacchat sumahātejā bharatāya mahātmane // RamS_2,104.22 //",
    "GE09ram_02su:6111": "sa pāduke te bharataḥ pratāpavān svalaṃkṛte samparigṛhya dharmavit /",
    "GE09ram_02su:6112": "pradakṣiṇaṃ caiva cakāra rāghavaṃ cakāra caivottamanāgamūrdhani //",
    "GE09ram_02su:6113": "athānupūrvyāt pratipūjya taṃ janaṃ gurūṃś ca mantriprakṛtīs tathānujau /",
    "GE09ram_02su:6114": "vyasarjayad rāghavavaṃśavardhanaḥ sthitaḥ svadharme himavān ivācalaḥ //",
    "GE09ram_02su:6115": "taṃ mātaro bāṣpagṛhītakaṇṭhyo duḥkhena nāmantrayituṃ hi śekuḥ /",
    "GE09ram_02su:6116": "sa tv eva mātḥn abhivādya sarvā rudan kuṭīṃ svāṃ praviveśa rāmaḥ //",
    "GE09ram_02su:6117": "Rāmāyaṇa, Ayodhyākāṇḍa, 105",
    "GE09ram_02su:6118": "tataḥ śirasi kṛtvā tu pāduke bharatas tadā /",
    "GE09ram_02su:6119": "āruroha rathaṃ hṛṣṭaḥ śatrughnena samanvitaḥ // RamS_2,105.1 //",
    "GE09ram_02su:6120": "vasiṣṭho vāmadevaś ca jābāliś ca dṛḍhavrataḥ /",
    "GE09ram_02su:6121": "agrataḥ prayayuḥ sarve mantriṇo mantrapūjitāḥ // RamS_2,105.2 //",
    "GE09ram_02su:6122": "mandākinīṃ nadīṃ ramyāṃ prāṅmukhās te yayus tadā /",
    "GE09ram_02su:6123": "pradakṣiṇaṃ ca kurvāṇāś citrakūṭaṃ mahāgirim // RamS_2,105.3 //",
    "GE09ram_02su:6124": "paśyan dhātusahasrāṇi ramyāṇi vividhāni ca /",
    "GE09ram_02su:6125": "prayayau tasya pārśvena sasainyo bharatas tadā // RamS_2,105.4 //",
    "GE09ram_02su:6126": "adūrāc citrakūṭasya dadarśa bharatas tadā /",
    "GE09ram_02su:6127": "āśramaṃ yatra sa munir bharadvājaḥ kṛtālayaḥ // RamS_2,105.5 //",
    "GE09ram_02su:6128": "sa tam āśramam āgamya bharadvājasya buddhimān /",
    "GE09ram_02su:6129": "avatīrya rathāt pādau vavande kulanandanaḥ // RamS_2,105.6 //",
    "GE09ram_02su:6130": "tato hṛṣṭo bharadvājo bharataṃ vākyam abravīt /",
    "GE09ram_02su:6131": "api kṛtyaṃ kṛtaṃ tāta rāmeṇa ca samāgatam // RamS_2,105.7 //",
    "GE09ram_02su:6132": "evam uktas tu bharato bharadvājena dhīmatā /",
    "GE09ram_02su:6133": "pratyuvāca bharadvājaṃ bharato dharmavatsalaḥ // RamS_2,105.8 //",
    "GE09ram_02su:6134": "sa yācyamāno guruṇā mayā ca dṛḍhavikramaḥ /",
    "GE09ram_02su:6135": "rāghavaḥ paramaprīto vasiṣṭhaṃ vākyam abravīt // RamS_2,105.9 //",
    "GE09ram_02su:6136": "pituḥ pratijñāṃ tām eva pālayiṣyāmi tattvataḥ /",
    "GE09ram_02su:6137": "caturdaśa hi varṣāṇi yā pratijñā pitur mama // RamS_2,105.10 //",
    "GE09ram_02su:6138": "evam ukto mahāprājño vasiṣṭhaḥ pratyuvāca ha /",
    "GE09ram_02su:6139": "vākyajño vākyakuśalaṃ rāghavaṃ vacanaṃ mahat // RamS_2,105.11 //",
    "GE09ram_02su:6140": "ete prayaccha saṃhṛṣṭaḥ pāduke hemabhūṣite /",
    "GE09ram_02su:6141": "ayodhyāyāṃ mahāprājña yogakṣemakare tava // RamS_2,105.12 //",
    "GE09ram_02su:6142": "evam ukto vasiṣṭhena rāghavaḥ prāṅmukhaḥ sthitaḥ /",
    "GE09ram_02su:6143": "pāduke hemavikṛte mama rājyāya te dadau // RamS_2,105.13 //",
    "GE09ram_02su:6144": "nivṛtto 'ham anujñāto rāmeṇa sumahātmanā /",
    "GE09ram_02su:6145": "ayodhyām eva gacchāmi gṛhītvā pāduke śubhe // RamS_2,105.14 //",
    "GE09ram_02su:6146": "etac chrutvā śubhaṃ vākyaṃ bharatasya mahātmanaḥ /",
    "GE09ram_02su:6147": "bharadvājaḥ śubhataraṃ munir vākyam udāharat // RamS_2,105.15 //",
    "GE09ram_02su:6148": "naitac citraṃ naravyāghra śīlavṛttavatāṃ vara /",
    "GE09ram_02su:6149": "yad āryaṃ tvayi tiṣṭhet tu nimne vṛṣṭim ivodakam // RamS_2,105.16 //",
    "GE09ram_02su:6150": "amṛtaḥ sa mahābāhuḥ pitā daśarathas tava /",
    "GE09ram_02su:6151": "yasya tvam īdṛśaḥ putro dharmātmā dharmavatsalaḥ // RamS_2,105.17 //",
    "GE09ram_02su:6152": "tam ṛṣiṃ tu mahātmānam uktavākyaṃ kṛtāñjaliḥ /",
    "GE09ram_02su:6153": "āmantrayitum ārebhe caraṇāv upagṛhya ca // RamS_2,105.18 //",
    "GE09ram_02su:6154": "tataḥ pradakṣiṇaṃ kṛtvā bharadvājaṃ punaḥ punaḥ /",
    "GE09ram_02su:6155": "bharatas tu yayau śrīmān ayodhyāṃ saha mantribhiḥ // RamS_2,105.19 //",
    "GE09ram_02su:6156": "yānaiś ca śakaṭaiś caiva hayair nāgaiś ca sā camūḥ /",
    "GE09ram_02su:6157": "punar nivṛttā vistīrṇā bharatasyānuyāyinī // RamS_2,105.20 //",
    "GE09ram_02su:6158": "tatas te yamunāṃ divyāṃ nadīṃ tīrtvormimālinīm /",
    "GE09ram_02su:6159": "dadṛśus tāṃ punaḥ sarve gaṅgāṃ śivajalāṃ nadīm // RamS_2,105.21 //",
    "GE09ram_02su:6160": "tāṃ ramyajalasampūrṇāṃ saṃtīrya sahabāndhavaḥ /",
    "GE09ram_02su:6161": "śṛṅgaverapuraṃ ramyaṃ praviveśa sasainikaḥ // RamS_2,105.22 //",
    "GE09ram_02su:6162": "śṛṅgaverapurād bhūya ayodhyāṃ saṃdadarśa ha /",
    "GE09ram_02su:6163": "bharato duḥkhasaṃtaptaḥ sārathiṃ cedam abravīt // RamS_2,105.23 //",
    "GE09ram_02su:6164": "sārathe paśya vidhvastā ayodhyā na prakāśate /",
    "GE09ram_02su:6165": "nirākārā nirānandā dīnā pratihatasvanā // RamS_2,105.24 //",
    "GE09ram_02su:6166": "Rāmāyaṇa, Ayodhyākāṇḍa, 106",
    "GE09ram_02su:6167": "snigdhagambhīraghoṣeṇa syandanenopayān prabhuḥ /",
    "GE09ram_02su:6168": "ayodhyāṃ bharataḥ kṣipraṃ praviveśa mahāyaśāḥ // RamS_2,106.1 //",
    "GE09ram_02su:6169": "biḍālolūkacaritām ālīnanaravāraṇām /",
    "GE09ram_02su:6170": "timirābhyāhatāṃ kālīm aprakāśāṃ niśām iva // RamS_2,106.2 //",
    "GE09ram_02su:6171": "rāhuśatroḥ priyāṃ patnīṃ śriyā prajvalitaprabhām /",
    "GE09ram_02su:6172": "graheṇābhyutthitenaikāṃ rohiṇīm iva pīḍitām // RamS_2,106.3 //",
    "GE09ram_02su:6173": "alpoṣṇakṣubdhasalilāṃ gharmottaptavihaṃgamām /",
    "GE09ram_02su:6174": "līnamīnajhaṣagrāhāṃ kṛśāṃ girinadīm iva // RamS_2,106.4 //",
    "GE09ram_02su:6175": "vidhūmām iva hemābhām adhvarāgnisamutthitām /",
    "GE09ram_02su:6176": "havirabhyukṣitāṃ paścāc chikhāṃ vipralayaṃ gatām // RamS_2,106.5 //",
    "GE09ram_02su:6177": "vidhvastakavacāṃ rugṇagajavājirathadhvajām /",
    "GE09ram_02su:6178": "hatapravīrām āpannāṃ camūm iva mahāhave // RamS_2,106.6 //",
    "GE09ram_02su:6179": "saphenāṃ sasvanāṃ bhūtvā sāgarasya samutthitām /",
    "GE09ram_02su:6180": "praśāntamārutoddhūtāṃ jalormim iva niḥsvanām // RamS_2,106.7 //",
    "GE09ram_02su:6181": "tyaktāṃ yajñāyudhaiḥ sarvair abhirūpaiś ca yājakaiḥ /",
    "GE09ram_02su:6182": "sutyākāle vinirvṛtte vediṃ gataravām iva // RamS_2,106.8 //",
    "GE09ram_02su:6183": "goṣṭhamadhye sthitām ārtām acarantīṃ navaṃ tṛṇam /",
    "GE09ram_02su:6184": "govṛṣeṇa parityaktāṃ gavāṃ patnīm ivotsukām // RamS_2,106.9 //",
    "GE09ram_02su:6185": "prabhākarālaiḥ susnigdhaiḥ prajvaladbhir ivottamaiḥ /",
    "GE09ram_02su:6186": "viyuktāṃ maṇibhir jātyair navāṃ muktāvalīm iva // RamS_2,106.10 //",
    "GE09ram_02su:6187": "sahasā calitāṃ sthānān mahīṃ puṇyakṣayād gatām /",
    "GE09ram_02su:6188": "saṃhṛtadyutivistārāṃ tārām iva divaś cyutām // RamS_2,106.11 //",
    "GE09ram_02su:6189": "puṣpanaddhāṃ vasantānte mattabhramaraśālinīm /",
    "GE09ram_02su:6190": "drutadāvāgnivipruṣṭāṃ klāntāṃ vanalatām iva // RamS_2,106.12 //",
    "GE09ram_02su:6191": "saṃmūḍhanigamāṃ sarvāṃ saṃkṣiptavipaṇāpaṇām /",
    "GE09ram_02su:6192": "pracchannaśaśinakṣatrāṃ dyām ivāmbudharair vṛtām // RamS_2,106.13 //",
    "GE09ram_02su:6193": "kṣīṇapānottamair bhinnaiḥ śarāvair abhisaṃvṛtām /",
    "GE09ram_02su:6194": "hataśauṇḍām ivākāśe pānabhūmim asaṃskṛtām // RamS_2,106.14 //",
    "GE09ram_02su:6195": "vṛkṇabhūmitalāṃ nimnāṃ vṛkṇapātraiḥ samāvṛtām /",
    "GE09ram_02su:6196": "upayuktodakāṃ bhagnāṃ prapāṃ nipatitām iva // RamS_2,106.15 //",
    "GE09ram_02su:6197": "vipulāṃ vitatāṃ caiva yuktapāśāṃ tarasvinām /",
    "GE09ram_02su:6198": "bhūmau bāṇair viniṣkṛttāṃ patitāṃ jyām ivāyudhāt // RamS_2,106.16 //",
    "GE09ram_02su:6199": "sahasā yuddhaśauṇḍena hayāroheṇa vāhitām /",
    "GE09ram_02su:6200": "nikṣiptabhāṇḍām utsṛṣṭāṃ kiśorīm iva durbalām // RamS_2,106.17 //",
    "GE09ram_02su:6201": "prāvṛṣi pravigāḍhāyāṃ praviṣṭasyābhramaṇḍalam /",
    "GE09ram_02su:6202": "pracchannāṃ nīlajīmūtair bhāskarasya prabhām iva // RamS_2,106.18 //",
    "GE09ram_02su:6203": "bharatas tu rathasthaḥ sañ śrīmān daśarathātmajaḥ /",
    "GE09ram_02su:6204": "vāhayantaṃ rathaśreṣṭhaṃ sārathiṃ vākyam abravīt // RamS_2,106.19 //",
    "GE09ram_02su:6205": "kiṃ nu khalv adya gambhīro mūrchito na niśamyate /",
    "GE09ram_02su:6206": "yathāpuram ayodhyāyāṃ gītavāditraniḥsvanaḥ // RamS_2,106.20 //",
    "GE09ram_02su:6207": "vāruṇīmadagandhāś ca mālyagandhaś ca mūrchitaḥ /",
    "GE09ram_02su:6208": "dhūpitāgarugandhaś ca na pravāti samantataḥ // RamS_2,106.21 //",
    "GE09ram_02su:6209": "yānapravaraghoṣaś ca snigdhaś ca hayaniḥsvanaḥ /",
    "GE09ram_02su:6210": "pramattagajanādaś ca mahāṃś ca rathaniḥsvanaḥ /",
    "GE09ram_02su:6211": "nedānīṃ śrūyate puryām asyāṃ rāme vivāsite // RamS_2,106.22 //*",
    "GE09ram_02su:6212": "taruṇaiś cāruveṣaiś ca narair unnatagāmibhiḥ /",
    "GE09ram_02su:6213": "saṃpatadbhir ayodhyāyāṃ na vibhānti mahāpathāḥ // RamS_2,106.23 //",
    "GE09ram_02su:6214": "evaṃ bahuvidhaṃ jalpan viveśa vasatiṃ pituḥ /",
    "GE09ram_02su:6215": "tena hīnāṃ narendreṇa siṃhahīnāṃ guhām iva // RamS_2,106.24 //",
    "GE09ram_02su:6216": "Rāmāyaṇa, Ayodhyākāṇḍa, 107",
    "GE09ram_02su:6217": "tato nikṣipya mātḥn sa ayodhyāyāṃ dṛḍhavrataḥ /",
    "GE09ram_02su:6218": "bharataḥ śokasaṃtapto gurūn idam athābravīt // RamS_2,107.1 //",
    "GE09ram_02su:6219": "nandigrāmaṃ gamiṣyāmi sarvān āmantraye 'dya vaḥ /",
    "GE09ram_02su:6220": "tatra duḥkham idaṃ sarvaṃ sahiṣye rāghavaṃ vinā // RamS_2,107.2 //",
    "GE09ram_02su:6221": "gataś ca hi divaṃ rājā vanasthaś ca gurur mama /",
    "GE09ram_02su:6222": "rāmaṃ pratīkṣe rājyāya sa hi rājā mahāyaśāḥ // RamS_2,107.3 //",
    "GE09ram_02su:6223": "etac chrutvā śubhaṃ vākyaṃ bharatasya mahātmanaḥ /",
    "GE09ram_02su:6224": "abruvan mantriṇaḥ sarve vasiṣṭhaś ca purohitaḥ // RamS_2,107.4 //",
    "GE09ram_02su:6225": "sadṛśaṃ ślāghanīyaṃ ca yad uktaṃ bharata tvayā /",
    "GE09ram_02su:6226": "vacanaṃ bhrātṛvātsalyād anurūpaṃ tavaiva tat // RamS_2,107.5 //",
    "GE09ram_02su:6227": "nityaṃ te bandhulubdhasya tiṣṭhato bhrātṛsauhṛde /",
    "GE09ram_02su:6228": "āryamārgaṃ prapannasya nānumanyeta kaḥ pumān // RamS_2,107.6 //",
    "GE09ram_02su:6229": "mantriṇāṃ vacanaṃ śrutvā yathābhilaṣitaṃ priyam /",
    "GE09ram_02su:6230": "abravīt sārathiṃ vākyaṃ ratho me yujyatām iti // RamS_2,107.7 //",
    "GE09ram_02su:6231": "prahṛṣṭavadanaḥ sarvā mātḥn samabhivādya saḥ /",
    "GE09ram_02su:6232": "āruroha rathaṃ śrīmāñ śatrughnena samanvitaḥ // RamS_2,107.8 //",
    "GE09ram_02su:6233": "āruhya tu rathaṃ śīghraṃ śatrughnabharatāv ubhau /",
    "GE09ram_02su:6234": "yayatuḥ paramaprītau vṛtau mantripurohitaiḥ // RamS_2,107.9 //",
    "GE09ram_02su:6235": "agrato guravas tatra vasiṣṭhapramukhā dvijāḥ /",
    "GE09ram_02su:6236": "prayayuḥ prāṅmukhāḥ sarve nandigrāmo yato 'bhavat // RamS_2,107.10 //",
    "GE09ram_02su:6237": "balaṃ ca tad anāhūtaṃ gajāśvarathasaṃkulam /",
    "GE09ram_02su:6238": "prayayau bharate yāte sarve ca puravāsinaḥ // RamS_2,107.11 //",
    "GE09ram_02su:6239": "rathasthaḥ sa tu dharmātmā bharato bhrātṛvatsalaḥ /",
    "GE09ram_02su:6240": "nandigrāmaṃ yayau tūrṇaṃ śirasy ādhāya pāduke // RamS_2,107.12 //",
    "GE09ram_02su:6241": "tatas tu bharataḥ kṣipraṃ nandigrāmaṃ praviśya saḥ /",
    "GE09ram_02su:6242": "avatīrya rathāt tūrṇaṃ gurūn idam uvāca ha // RamS_2,107.13 //",
    "GE09ram_02su:6243": "etad rājyaṃ mama bhrātrā dattaṃ saṃnyāsavat svayam /",
    "GE09ram_02su:6244": "yogakṣemavahe ceme pāduke hemabhūṣite /",
    "GE09ram_02su:6245": "tam imaṃ pālayiṣyāmi rāghavāgamanaṃ prati // RamS_2,107.14 //*",
    "GE09ram_02su:6246": "kṣipraṃ saṃyojayitvā tu rāghavasya punaḥ svayam /",
    "GE09ram_02su:6247": "caraṇau tau tu rāmasya drakṣyāmi sahapādukau // RamS_2,107.15 //",
    "GE09ram_02su:6248": "tato nikṣiptabhāro 'haṃ rāghaveṇa samāgataḥ /",
    "GE09ram_02su:6249": "nivedya gurave rājyaṃ bhajiṣye guruvṛttitām // RamS_2,107.16 //",
    "GE09ram_02su:6250": "rāghavāya ca saṃnyāsaṃ dattveme varapāduke /",
    "GE09ram_02su:6251": "rājyaṃ cedam ayodhyāṃ ca dhūtapāpo bhavāmi ca // RamS_2,107.17 //",
    "GE09ram_02su:6252": "abhiṣikte tu kākutsthe prahṛṣṭamudite jane /",
    "GE09ram_02su:6253": "prītir mama yaśaś caiva bhaved rājyāc caturguṇam // RamS_2,107.18 //",
    "GE09ram_02su:6254": "evaṃ tu vilapan dīno bharataḥ sa mahāyaśāḥ /",
    "GE09ram_02su:6255": "nandigrāme 'karod rājyaṃ duḥkhito mantribhiḥ saha // RamS_2,107.19 //",
    "GE09ram_02su:6256": "sa valkalajaṭādhārī muniveṣadharaḥ prabhuḥ /",
    "GE09ram_02su:6257": "nandigrāme 'vasad vīraḥ sasainyo bharatas tadā // RamS_2,107.20 //",
    "GE09ram_02su:6258": "rāmāgamanam ākāṅkṣan bharato bhrātṛvatsalaḥ /",
    "GE09ram_02su:6259": "bhrātur vacanakārī ca pratijñāpāragas tadā // RamS_2,107.21 //",
    "GE09ram_02su:6260": "pāduke tv abhiṣicyātha nandigrāme 'vasat tadā /",
    "GE09ram_02su:6261": "bharataḥ śāsanaṃ sarvaṃ pādukābhyāṃ nyavedayat // RamS_2,107.22 //",
    "GE09ram_02su:6262": "Rāmāyaṇa, Ayodhyākāṇḍa, 108",
    "GE09ram_02su:6263": "pratiprayāte bharate vasan rāmas tapovane /",
    "GE09ram_02su:6264": "lakṣayāmāsa sodvegam athautsukyaṃ tapasvinām // RamS_2,108.1 //",
    "GE09ram_02su:6265": "ye tatra citrakūṭasya purastāt tāpasāśrame /",
    "GE09ram_02su:6266": "rāmam āśritya niratās tān alakṣayad utsukān // RamS_2,108.2 //",
    "GE09ram_02su:6267": "nayanair bhṛkuṭībhiś ca rāmaṃ nirdiśya śaṅkitāḥ /",
    "GE09ram_02su:6268": "anyonyam upajalpantaḥ śanaiś cakrur mithaḥ kathāḥ // RamS_2,108.3 //",
    "GE09ram_02su:6269": "teṣām autsukyam ālakṣya rāmas tv ātmani śaṅkitaḥ /",
    "GE09ram_02su:6270": "kṛtāñjalir uvācedam ṛṣiṃ kulapatiṃ tataḥ // RamS_2,108.4 //",
    "GE09ram_02su:6271": "na kaccid bhagavan kiṃcit pūrvavṛttam idaṃ mayi /",
    "GE09ram_02su:6272": "dṛśyate vikṛtaṃ yena vikriyante tapasvinaḥ // RamS_2,108.5 //",
    "GE09ram_02su:6273": "pramādāc caritaṃ kaccit kiṃcin nāvarajasya me /",
    "GE09ram_02su:6274": "lakṣmaṇasyarṣibhir dṛṣṭaṃ nānurūpam ivātmanaḥ // RamS_2,108.6 //",
    "GE09ram_02su:6275": "kaccic chuśrūṣamāṇā vaḥ śuśrūṣaṇaparā mayi /",
    "GE09ram_02su:6276": "pramadābhyucitāṃ vṛttiṃ sītā yuktaṃ na vartate // RamS_2,108.7 //",
    "GE09ram_02su:6277": "atharṣir jarayā vṛddhas tapasā ca jarāṃ gataḥ /",
    "GE09ram_02su:6278": "vepamāna ivovāca rāmaṃ bhūtadayāparam // RamS_2,108.8 //",
    "GE09ram_02su:6279": "kutaḥ kalyāṇasattvāyāḥ kalyāṇābhirates tathā /",
    "GE09ram_02su:6280": "calanaṃ tāta vaidehyās tapasviṣu viśeṣataḥ // RamS_2,108.9 //",
    "GE09ram_02su:6281": "tvannimittam idaṃ tāvat tāpasān prati vartate /",
    "GE09ram_02su:6282": "rakṣobhyas tena saṃvignāḥ kathayanti mithaḥ kathāḥ // RamS_2,108.10 //",
    "GE09ram_02su:6283": "rāvaṇāvarajaḥ kaścit kharo nāmeha rākṣasaḥ /",
    "GE09ram_02su:6284": "utpāṭya tāpasān sarvāñ janasthānaniketanān // RamS_2,108.11 //",
    "GE09ram_02su:6285": "dhṛṣṭaś ca jitakāśī ca nṛśaṃsaḥ puruṣādakaḥ /",
    "GE09ram_02su:6286": "avaliptaś ca pāpaś ca tvāṃ ca tāta na mṛṣyate // RamS_2,108.12 //",
    "GE09ram_02su:6287": "tvaṃ yadā prabhṛti hy asminn āśrame tāta vartase /",
    "GE09ram_02su:6288": "tadā prabhṛti rakṣāṃsi viprakurvanti tāpasān // RamS_2,108.13 //",
    "GE09ram_02su:6289": "darśayanti hi bībhatsaiḥ krūrair bhīṣaṇakair api /",
    "GE09ram_02su:6290": "nānā rūpair virūpaiś ca rūpair asukhadarśanaiḥ // RamS_2,108.14 //",
    "GE09ram_02su:6291": "apraśastair aśucibhiḥ saṃprayojya ca tāpasān /",
    "GE09ram_02su:6292": "pratighnanty aparān kṣipram anāryāḥ purataḥ sthitāḥ // RamS_2,108.15 //",
    "GE09ram_02su:6293": "teṣu teṣv āśramasthāneṣv abuddham avalīya ca /",
    "GE09ram_02su:6294": "ramante tāpasāṃs tatra nāśayanto 'lpacetasaḥ // RamS_2,108.16 //",
    "GE09ram_02su:6295": "apakṣipanti srugbhāṇḍān agnīn siñcanti vāriṇā /",
    "GE09ram_02su:6296": "kalaśāṃś ca pramṛdnanti havane samupasthite // RamS_2,108.17 //",
    "GE09ram_02su:6297": "tair durātmabhir āviṣṭān āśramān prajihāsavaḥ /",
    "GE09ram_02su:6298": "gamanāyānyadeśasya codayanty ṛṣayo 'dya mām // RamS_2,108.18 //",
    "GE09ram_02su:6299": "tat purā rāma śārīrām upahiṃsāṃ tapasviṣu /",
    "GE09ram_02su:6300": "darśayanti hi duṣṭās te tyakṣyāma imam āśramam // RamS_2,108.19 //",
    "GE09ram_02su:6301": "bahumūlaphalaṃ citram avidūrād ito vanam /",
    "GE09ram_02su:6302": "purāṇāśramam evāhaṃ śrayiṣye sagaṇaḥ punaḥ // RamS_2,108.20 //",
    "GE09ram_02su:6303": "kharas tvayy api cāyuktaṃ purā tāta pravartate /",
    "GE09ram_02su:6304": "sahāsmābhir ito gaccha yadi buddhiḥ pravartate // RamS_2,108.21 //",
    "GE09ram_02su:6305": "sakalatrasya saṃdeho nityaṃ yat tasya rāghava /",
    "GE09ram_02su:6306": "samarthasyāpi hi sato vāso duḥkham ihādya te // RamS_2,108.22 //",
    "GE09ram_02su:6307": "ity uktavantaṃ rāmas taṃ rājaputras tapasvinam /",
    "GE09ram_02su:6308": "na śaśākottarair vākyair avaroddhuṃ samutsukam // RamS_2,108.23 //",
    "GE09ram_02su:6309": "abhinandya samāpṛcchya samādhāya ca rāghavam /",
    "GE09ram_02su:6310": "sa jagāmāśramaṃ tyaktvā kulaiḥ kulapatiḥ saha // RamS_2,108.24 //",
    "GE09ram_02su:6311": "rāmaḥ saṃsādhya tv ṛṣigaṇam anugamanād deśāt tasmāt kulapatim abhivādyarṣim /",
    "GE09ram_02su:6312": "samyakprītais tair anumata upadiṣṭārthaḥ puṇyaṃ vāsāya svanilayam upasaṃpede // RamS_2,108.25",
    "GE09ram_02su:6313": "āśramaṃ tv ṛṣivirahitaṃ prabhuḥ kṣaṇam api na jahau sa rāghavaḥ /",
    "GE09ram_02su:6314": "rāghavaṃ hi satatam anugatās tāpasāś cārṣacaritadhṛtaguṇāḥ //",
    "GE09ram_02su:6315": "Rāmāyaṇa, Ayodhyākāṇḍa, 109",
    "GE09ram_02su:6316": "rāghavas tv apayāteṣu tapasviṣu vicintayan /",
    "GE09ram_02su:6317": "na tatrārocayad vāsaṃ kāraṇair bahubhis tadā // RamS_2,109.1 //",
    "GE09ram_02su:6318": "iha me bharato dṛṣṭo mātaraś ca sanāgarāḥ /",
    "GE09ram_02su:6319": "sā ca me smṛtir anveti tān nityam anuśocataḥ // RamS_2,109.2 //",
    "GE09ram_02su:6320": "skandhāvāraniveśena tena tasya mahātmanaḥ /",
    "GE09ram_02su:6321": "hayahastikarīṣaiś ca upamardaḥ kṛto bhṛśam // RamS_2,109.3 //",
    "GE09ram_02su:6322": "tasmād anyatra gacchāma iti saṃcintya rāghavaḥ /",
    "GE09ram_02su:6323": "prātiṣṭhata sa vaidehyā lakṣmaṇena ca saṃgataḥ // RamS_2,109.4 //",
    "GE09ram_02su:6324": "so 'trer āśramam āsādya taṃ vavande mahāyaśāḥ /",
    "GE09ram_02su:6325": "taṃ cāpi bhagavān atriḥ putravat pratyapadyata // RamS_2,109.5 //",
    "GE09ram_02su:6326": "svayam ātithyam ādiśya sarvam asya susatkṛtam /",
    "GE09ram_02su:6327": "saumitriṃ ca mahābhāgāṃ sītāṃ ca samasāntvayat // RamS_2,109.6 //",
    "GE09ram_02su:6328": "patnīṃ ca samanuprāptāṃ vṛddhām āmantrya satkṛtām /",
    "GE09ram_02su:6329": "sāntvayāmāsa dharmajñaḥ sarvabhūtahite rataḥ // RamS_2,109.7 //",
    "GE09ram_02su:6330": "anasūyāṃ mahābhāgāṃ tāpasīṃ dharmacāriṇīm /",
    "GE09ram_02su:6331": "pratigṛhṇīṣva vaidehīm abravīd ṛṣisattamaḥ // RamS_2,109.8 //",
    "GE09ram_02su:6332": "rāmāya cācacakṣe tāṃ tāpasīṃ dharmacāriṇīm /",
    "GE09ram_02su:6333": "daśa varṣāṇy anāvṛṣṭyā dagdhe loke nirantaram // RamS_2,109.9 //",
    "GE09ram_02su:6334": "yayā mūlaphale sṛṣṭe jāhnavī ca pravartitā /",
    "GE09ram_02su:6335": "ugreṇa tapasā yuktā niyamaiś cāpy alaṃkṛtā // RamS_2,109.10 //",
    "GE09ram_02su:6336": "daśavarṣasahasrāṇi yayā taptaṃ mahat tapaḥ /",
    "GE09ram_02su:6337": "anasūyāvratais tāta pratyūhāś ca nibarhitāḥ // RamS_2,109.11 //",
    "GE09ram_02su:6338": "devakāryanimittaṃ ca yayā saṃtvaramāṇayā /",
    "GE09ram_02su:6339": "daśarātraṃ kṛtvā rātriḥ seyaṃ māteva te 'nagha // RamS_2,109.12 //",
    "GE09ram_02su:6340": "tām imāṃ sarvabhūtānāṃ namaskāryāṃ yaśasvinīm /",
    "GE09ram_02su:6341": "abhigacchatu vaidehī vṛddhām akrodhanāṃ sadā // RamS_2,109.13 //",
    "GE09ram_02su:6342": "evaṃ bruvāṇaṃ tam ṛṣiṃ tathety uktvā sa rāghavaḥ /",
    "GE09ram_02su:6343": "sītām uvāca dharmajñām idaṃ vacanam uttamam // RamS_2,109.14 //",
    "GE09ram_02su:6344": "rājaputri śrutaṃ tv etan muner asya samīritam /",
    "GE09ram_02su:6345": "śreyo'rtham ātmanaḥ śīghram abhigaccha tapasvinīm // RamS_2,109.15 //",
    "GE09ram_02su:6346": "anasūyeti yā loke karmabhiḥ khyātim āgatā /",
    "GE09ram_02su:6347": "tāṃ śīghram abhigaccha tvam abhigamyāṃ tapasvinīm // RamS_2,109.16 //",
    "GE09ram_02su:6348": "sītā tv etad vacaḥ śrutvā rāghavasya hitaiṣiṇī /",
    "GE09ram_02su:6349": "tām atripatnīṃ dharmajñām abhicakrāma maithilī // RamS_2,109.17 //",
    "GE09ram_02su:6350": "śithilāṃ valitāṃ vṛddhāṃ jarāpāṇḍuramūrdhajām /",
    "GE09ram_02su:6351": "satataṃ vepamānāṅgīṃ pravāte kadalī yathā // RamS_2,109.18 //",
    "GE09ram_02su:6352": "tāṃ tu sītā mahābhāgām anasūyāṃ pativratām /",
    "GE09ram_02su:6353": "abhyavādayad avyagrā svaṃ nāma samudāharat // RamS_2,109.19 //",
    "GE09ram_02su:6354": "abhivādya ca vaidehī tāpasīṃ tām aninditām /",
    "GE09ram_02su:6355": "baddhāñjalipuṭā hṛṣṭā paryapṛcchad anāmayam // RamS_2,109.20 //",
    "GE09ram_02su:6356": "tataḥ sītāṃ mahābhāgāṃ dṛṣṭvā tāṃ dharmacāriṇīm /",
    "GE09ram_02su:6357": "sāntvayanty abravīd dhṛṣṭā diṣṭyā dharmam avekṣase // RamS_2,109.21 //",
    "GE09ram_02su:6358": "tyaktvā jñātijanaṃ sīte mānam ṛddhiṃ ca mānini /",
    "GE09ram_02su:6359": "avaruddhaṃ vane rāmaṃ diṣṭyā tvam anugacchasi // RamS_2,109.22 //",
    "GE09ram_02su:6360": "nagarastho vanastho vā pāpo vā yadi vāśubhaḥ /",
    "GE09ram_02su:6361": "yāsāṃ strīṇāṃ priyo bhartā tāsāṃ lokā mahodayāḥ // RamS_2,109.23 //",
    "GE09ram_02su:6362": "duḥśīlaḥ kāmavṛtto vā dhanair vā parivarjitaḥ /",
    "GE09ram_02su:6363": "strīṇām āryasvabhāvānāṃ paramaṃ daivataṃ patiḥ // RamS_2,109.24 //",
    "GE09ram_02su:6364": "nāto viśiṣṭaṃ paśyāmi bāndhavaṃ vimṛśanty aham /",
    "GE09ram_02su:6365": "sarvatra yogyaṃ vaidehi tapaḥ kṛtam ivāvyayam // RamS_2,109.25 //",
    "GE09ram_02su:6366": "na tv evam avagacchanti guṇadoṣam asatstriyaḥ /",
    "GE09ram_02su:6367": "kāmavaktavyahṛdayā bhartṛnāthāś caranti yāḥ // RamS_2,109.26 //",
    "GE09ram_02su:6368": "prāpnuvanty ayaśaś caiva dharmabhraṃśaṃ ca maithili /",
    "GE09ram_02su:6369": "akāryavaśam āpannāḥ striyo yāḥ khalu tadvidhāḥ // RamS_2,109.27 //",
    "GE09ram_02su:6370": "tvadvidhās tu guṇair yuktā dṛṣṭalokaparāvarāḥ /",
    "GE09ram_02su:6371": "striyaḥ svarge cariṣyanti yathā puṇyakṛtas tathā // RamS_2,109.28 //",
    "GE09ram_02su:6372": "Rāmāyaṇa, Ayodhyākāṇḍa, 110",
    "GE09ram_02su:6373": "sā tv evam uktā vaidehī anasūyānasūyayā /",
    "GE09ram_02su:6374": "pratipūjya vaco mandaṃ pravaktum upacakrame // RamS_2,110.1 //",
    "GE09ram_02su:6375": "naitad āścaryam āryāyā yan māṃ tvam anubhāṣase /",
    "GE09ram_02su:6376": "viditaṃ tu mamāpy etad yathā nāryāḥ patir guruḥ // RamS_2,110.2 //",
    "GE09ram_02su:6377": "yady apy eṣa bhaved bhartā mamārye vṛttavarjitaḥ /",
    "GE09ram_02su:6378": "advaidham upacartavyas tathāpy eṣa mayā bhavet // RamS_2,110.3 //",
    "GE09ram_02su:6379": "kiṃ punar yo guṇaślāghyaḥ sānukrośo jitendriyaḥ /",
    "GE09ram_02su:6380": "sthirānurāgo dharmātmā mātṛvartī pitṛpriyaḥ // RamS_2,110.4 //",
    "GE09ram_02su:6381": "yāṃ vṛttiṃ vartate rāmaḥ kausalyāyāṃ mahābalaḥ /",
    "GE09ram_02su:6382": "tām eva nṛpanārīṇām anyāsām api vartate // RamS_2,110.5 //",
    "GE09ram_02su:6383": "sakṛd dṛṣṭāsv api strīṣu nṛpeṇa nṛpavatsalaḥ /",
    "GE09ram_02su:6384": "mātṛvad vartate vīro mānam utsṛjya dharmavit // RamS_2,110.6 //",
    "GE09ram_02su:6385": "āgacchantyāś ca vijanaṃ vanam evaṃ bhayāvaham /",
    "GE09ram_02su:6386": "samāhitaṃ hi me śvaśrvā hṛdaye yat sthitaṃ mama // RamS_2,110.7 //",
    "GE09ram_02su:6387": "pāṇipradānakāle ca yat purā tv agnisaṃnidhau /",
    "GE09ram_02su:6388": "anuśiṣṭā jananyāsmi vākyaṃ tad api me dhṛtam // RamS_2,110.8 //",
    "GE09ram_02su:6389": "navīkṛtaṃ tu tat sarvaṃ vākyais te dharmacāriṇi /",
    "GE09ram_02su:6390": "patiśuśrūṣaṇān nāryās tapo nānyad vidhīyate // RamS_2,110.9 //",
    "GE09ram_02su:6391": "sāvitrī patiśuśrūṣāṃ kṛtvā svarge mahīyate /",
    "GE09ram_02su:6392": "tathā vṛttiś ca yātā tvaṃ patiśuśrūṣayā divam // RamS_2,110.10 //",
    "GE09ram_02su:6393": "variṣṭhā sarvanārīṇām eṣā ca divi devatā /",
    "GE09ram_02su:6394": "rohiṇī ca vinā candraṃ muhūrtam api dṛśyate // RamS_2,110.11 //",
    "GE09ram_02su:6395": "evaṃvidhāś ca pravarāḥ striyo bhartṛdṛḍhavratāḥ /",
    "GE09ram_02su:6396": "devaloke mahīyante puṇyena svena karmaṇā // RamS_2,110.12 //",
    "GE09ram_02su:6397": "tato 'nasūyā saṃhṛṣṭā śrutvoktaṃ sītayā vacaḥ /",
    "GE09ram_02su:6398": "śirasy āghrāya covāca maithilīṃ harṣayanty uta // RamS_2,110.13 //",
    "GE09ram_02su:6399": "niyamair vividhair āptaṃ tapo hi mahad asti me /",
    "GE09ram_02su:6400": "tat saṃśritya balaṃ sīte chandaye tvāṃ śucivrate // RamS_2,110.14 //",
    "GE09ram_02su:6401": "upapannaṃ ca yuktaṃ ca vacanaṃ tava maithili /",
    "GE09ram_02su:6402": "prītā cāsmy ucitaṃ kiṃ te karavāṇi bravīhi me /",
    "GE09ram_02su:6403": "kṛtam ity abravīt sītā tapobalasamanvitām // RamS_2,110.15 //*",
    "GE09ram_02su:6404": "sā tv evam uktā dharmajñā tayā prītatarābhavat /",
    "GE09ram_02su:6405": "saphalaṃ ca praharṣaṃ te hanta sīte karomy aham // RamS_2,110.16 //",
    "GE09ram_02su:6406": "idaṃ divyaṃ varaṃ mālyaṃ vastram ābharaṇāni ca /",
    "GE09ram_02su:6407": "aṅgarāgaṃ ca vaidehi mahārham anulepanam // RamS_2,110.17 //",
    "GE09ram_02su:6408": "mayā dattam idaṃ sīte tava gātrāṇi śobhayet /",
    "GE09ram_02su:6409": "anurūpam asaṃkliṣṭaṃ nityam eva bhaviṣyati // RamS_2,110.18 //",
    "GE09ram_02su:6410": "aṅgarāgeṇa divyena liptāṅgī janakātmaje /",
    "GE09ram_02su:6411": "śobhayiṣyāmi bhartāraṃ yathā śrīr viṣṇum avyayam // RamS_2,110.19 //",
    "GE09ram_02su:6412": "sā vastram aṅgarāgaṃ ca bhūṣaṇāni srajas tathā /",
    "GE09ram_02su:6413": "maithilī pratijagrāha prītidānam anuttamam // RamS_2,110.20 //",
    "GE09ram_02su:6414": "pratigṛhya ca tat sītā prītidānaṃ yaśasvinī /",
    "GE09ram_02su:6415": "śliṣṭāñjalipuṭā dhīrā samupāsta tapodhanām // RamS_2,110.21 //",
    "GE09ram_02su:6416": "tathā sītām upāsīnām anasūyā dṛḍhavratā /",
    "GE09ram_02su:6417": "vacanaṃ praṣṭum ārebhe kathāṃ kāṃcid anupriyām // RamS_2,110.22 //",
    "GE09ram_02su:6418": "svayaṃvare kila prāptā tvam anena yaśasvinā /",
    "GE09ram_02su:6419": "rāghaveṇeti me sīte kathā śrutim upāgatā // RamS_2,110.23 //",
    "GE09ram_02su:6420": "tāṃ kathāṃ śrotum icchāmi vistareṇa ca maithili /",
    "GE09ram_02su:6421": "yathānubhūtaṃ kārtsnyena tan me tvaṃ vaktum arhasi // RamS_2,110.24 //",
    "GE09ram_02su:6422": "evam uktā tu sā sītā tāṃ tato dharmacāriṇīm /",
    "GE09ram_02su:6423": "śrūyatām iti coktvā vai kathayāmāsa tāṃ kathām // RamS_2,110.25 //",
    "GE09ram_02su:6424": "mithilādhipatir vīro janako nāma dharmavit /",
    "GE09ram_02su:6425": "kṣatradharmaṇy abhirato nyāyataḥ śāsti medinīm // RamS_2,110.26 //",
    "GE09ram_02su:6426": "tasya lāṅgalahastasya karṣataḥ kṣetramaṇḍalam /",
    "GE09ram_02su:6427": "ahaṃ kilotthitā bhittvā jagatīṃ nṛpateḥ sutā // RamS_2,110.27 //",
    "GE09ram_02su:6428": "sa māṃ dṛṣṭvā narapatir muṣṭivikṣepatatparaḥ /",
    "GE09ram_02su:6429": "pāṃśuguṇṭhitasarvāṅgīṃ vismito janako 'bhavat // RamS_2,110.28 //",
    "GE09ram_02su:6430": "anapatyena ca snehād aṅkam āropya ca svayam /",
    "GE09ram_02su:6431": "mameyaṃ tanayety uktvā sneho mayi nipātitaḥ // RamS_2,110.29 //",
    "GE09ram_02su:6432": "antarikṣe ca vāg uktāpratimāmānuṣī kila /",
    "GE09ram_02su:6433": "evam etan narapate dharmeṇa tanayā tava // RamS_2,110.30 //",
    "GE09ram_02su:6434": "tataḥ prahṛṣṭo dharmātmā pitā me mithilādhipaḥ /",
    "GE09ram_02su:6435": "avāpto vipulām ṛddhiṃ mām avāpya narādhipaḥ // RamS_2,110.31 //",
    "GE09ram_02su:6436": "dattā cāsmīṣṭavad devyai jyeṣṭhāyai puṇyakarmaṇā /",
    "GE09ram_02su:6437": "tayā saṃbhāvitā cāsmi snigdhayā mātṛsauhṛdāt // RamS_2,110.32 //",
    "GE09ram_02su:6438": "patisaṃyogasulabhaṃ vayo dṛṣṭvā tu me pitā /",
    "GE09ram_02su:6439": "cintām abhyagamad dīno vittanāśād ivādhanaḥ // RamS_2,110.33 //",
    "GE09ram_02su:6440": "sadṛśāc cāpakṛṣṭāc ca loke kanyāpitā janāt /",
    "GE09ram_02su:6441": "pradharṣaṇām avāpnoti śakreṇāpi samo bhuvi // RamS_2,110.34 //",
    "GE09ram_02su:6442": "tāṃ dharṣaṇām adūrasthāṃ saṃdṛśyātmani pārthivaḥ /",
    "GE09ram_02su:6443": "cintārṇavagataḥ pāraṃ nāsasādāplavo yathā // RamS_2,110.35 //",
    "GE09ram_02su:6444": "ayonijāṃ hi māṃ jñātvā nādhyagacchat sa cintayan /",
    "GE09ram_02su:6445": "sadṛśaṃ cānurūpaṃ ca mahīpālaḥ patiṃ mama // RamS_2,110.36 //",
    "GE09ram_02su:6446": "tasya buddhir iyaṃ jātā cintayānasya saṃtatam /",
    "GE09ram_02su:6447": "svayaṃ varaṃ tanūjāyāḥ kariṣyāmīti dhīmataḥ // RamS_2,110.37 //",
    "GE09ram_02su:6448": "mahāyajñe tadā tasya varuṇena mahātmanā /",
    "GE09ram_02su:6449": "dattaṃ dhanurvaraṃ prītyā tūṇī cākṣayasāyakau // RamS_2,110.38 //",
    "GE09ram_02su:6450": "asaṃcālyaṃ manuṣyaiś ca yatnenāpi ca gauravāt /",
    "GE09ram_02su:6451": "tan na śaktā namayituṃ svapneṣv api narādhipāḥ // RamS_2,110.39 //",
    "GE09ram_02su:6452": "tad dhanuḥ prāpya me pitrā vyāhṛtaṃ satyavādinā /",
    "GE09ram_02su:6453": "samavāye narendrāṇāṃ pūrvam āmantrya pārthivān // RamS_2,110.40 //",
    "GE09ram_02su:6454": "idaṃ ca dhanur udyamya sajyaṃ yaḥ kurute naraḥ /",
    "GE09ram_02su:6455": "tasya me duhitā bhāryā bhaviṣyati na saṃśayaḥ // RamS_2,110.41 //",
    "GE09ram_02su:6456": "tac ca dṛṣṭvā dhanuḥśreṣṭhaṃ gauravād girisaṃnibham /",
    "GE09ram_02su:6457": "abhivādya nṛpā jagmur aśaktās tasya tolane // RamS_2,110.42 //",
    "GE09ram_02su:6458": "sudīrghasya tu kālasya rāghavo 'yaṃ mahādyutiḥ /",
    "GE09ram_02su:6459": "viśvāmitreṇa sahito yajñaṃ draṣṭuṃ samāgataḥ // RamS_2,110.43 //",
    "GE09ram_02su:6460": "lakṣmaṇena saha bhrātrā rāmaḥ satyaparākramaḥ /",
    "GE09ram_02su:6461": "viśvāmitras tu dharmātmā mama pitrā supūjitaḥ // RamS_2,110.44 //",
    "GE09ram_02su:6462": "provāca pitaraṃ tatra bhrātarau rāmalakṣmaṇau /",
    "GE09ram_02su:6463": "sutau daśarathasyemau dhanurdarśanakāṅkṣiṇau /",
    "GE09ram_02su:6464": "ity uktas tena vipreṇa tad dhanuḥ samupānayat // RamS_2,110.45 //*",
    "GE09ram_02su:6465": "nimeṣāntaramātreṇa tad ānamya sa vīryavān /",
    "GE09ram_02su:6466": "jyāṃ samāropya jhaṭiti pūrayāmāsa vīryavān // RamS_2,110.46 //",
    "GE09ram_02su:6467": "tena pūrayatā vegān madhye bhagnaṃ dvidhā dhanuḥ /",
    "GE09ram_02su:6468": "tasya śabdo 'bhavad bhīmaḥ patitasyāśaner iva // RamS_2,110.47 //",
    "GE09ram_02su:6469": "tato 'haṃ tatra rāmāya pitrā satyābhisaṃdhinā /",
    "GE09ram_02su:6470": "udyatā dātum udyamya jalabhājanam uttamam // RamS_2,110.48 //",
    "GE09ram_02su:6471": "dīyamānāṃ na tu tadā pratijagrāha rāghavaḥ /",
    "GE09ram_02su:6472": "avijñāya pituś chandam ayodhyādhipateḥ prabhoḥ // RamS_2,110.49 //",
    "GE09ram_02su:6473": "tataḥ śvaśuram āmantrya vṛddhaṃ daśarathaṃ nṛpam /",
    "GE09ram_02su:6474": "mama pitrā ahaṃ dattā rāmāya viditātmane // RamS_2,110.50 //",
    "GE09ram_02su:6475": "mama caivānujā sādhvī ūrmilā priyadarśanā /",
    "GE09ram_02su:6476": "bhāryārthe lakṣmaṇasyāpi dattā pitrā mama svayam // RamS_2,110.51 //",
    "GE09ram_02su:6477": "evaṃ dattāsmi rāmāya tadā tasmin svayaṃvare /",
    "GE09ram_02su:6478": "anuraktā ca dharmeṇa patiṃ vīryavatāṃ varam // RamS_2,110.52 //",
    "GE09ram_02su:6479": "Rāmāyaṇa, Ayodhyākāṇḍa, 111",
    "GE09ram_02su:6480": "anasūyā tu dharmajñā śrutvā tāṃ mahatīṃ kathām /",
    "GE09ram_02su:6481": "paryaṣvajata bāhubhyāṃ śirasy āghrāya maithilīm // RamS_2,111.1 //",
    "GE09ram_02su:6482": "vyaktākṣarapadaṃ citraṃ bhāṣitaṃ madhuraṃ tvayā /",
    "GE09ram_02su:6483": "yathā svayaṃvaraṃ vṛttaṃ tat sarvaṃ hi śrutaṃ mayā // RamS_2,111.2 //",
    "GE09ram_02su:6484": "rame 'haṃ kathayā te tu dṛḍhaṃ madhurabhāṣiṇi /",
    "GE09ram_02su:6485": "ravir astaṃ gataḥ śrīmān upohya rajanīṃ śivām // RamS_2,111.3 //",
    "GE09ram_02su:6486": "divasaṃ pratikīrṇānām āhārārthaṃ patatriṇām /",
    "GE09ram_02su:6487": "saṃdhyākāle nilīnānāṃ nidrārthaṃ śrūyate dhvaniḥ // RamS_2,111.4 //",
    "GE09ram_02su:6488": "ete cāpy abhiṣekārdrā munayaḥ phalaśodhanāḥ /",
    "GE09ram_02su:6489": "sahitā upavartante salilāplutavalkalāḥ // RamS_2,111.5 //",
    "GE09ram_02su:6490": "ṛṣīṇām agnihotreṣu huteṣu vidhipurvakam /",
    "GE09ram_02su:6491": "kapotāṅgāruṇo dhūmo dṛśyate pavanoddhataḥ // RamS_2,111.6 //",
    "GE09ram_02su:6492": "alpaparṇā hi taravo ghanībhūtāḥ samantataḥ /",
    "GE09ram_02su:6493": "viprakṛṣṭe 'pi ye deśe na prakāśanti vai diśaḥ // RamS_2,111.7 //",
    "GE09ram_02su:6494": "rajanīcarasattvāni pracaranti samantataḥ /",
    "GE09ram_02su:6495": "tapovanamṛgā hy ete veditīrtheṣu śerate // RamS_2,111.8 //",
    "GE09ram_02su:6496": "sampravṛttā niśā sīte nakṣatrasamalaṃkṛtā /",
    "GE09ram_02su:6497": "jyotsnāprāvaraṇaś candro dṛśyate 'bhyudito 'mbare // RamS_2,111.9 //",
    "GE09ram_02su:6498": "gamyatām anujānāmi rāmasyānucarī bhava /",
    "GE09ram_02su:6499": "kathayantyā hi madhuraṃ tvayāhaṃ paritoṣitā // RamS_2,111.10 //",
    "GE09ram_02su:6500": "alaṃkuru ca tāvat tvaṃ pratyakṣaṃ mama maithili /",
    "GE09ram_02su:6501": "prītiṃ janaya me vatsa divyālaṃkāraśobhinī // RamS_2,111.11 //",
    "GE09ram_02su:6502": "sā tadā samalaṃkṛtya sītā surasutopamā /",
    "GE09ram_02su:6503": "praṇamya śirasā tasyai rāmaṃ tv abhimukhī yayau // RamS_2,111.12 //",
    "GE09ram_02su:6504": "tathā tu bhūṣitāṃ sītāṃ dadarśa vadatāṃ varaḥ /",
    "GE09ram_02su:6505": "rāghavaḥ prītidānena tapasvinyā jaharṣa ca // RamS_2,111.13 //",
    "GE09ram_02su:6506": "nyavedayat tataḥ sarvaṃ sītā rāmāya maithilī /",
    "GE09ram_02su:6507": "prītidānaṃ tapasvinyā vasanābharaṇasrajām // RamS_2,111.14 //",
    "GE09ram_02su:6508": "prahṛṣṭas tv abhavad rāmo lakṣmaṇaś ca mahārathaḥ /",
    "GE09ram_02su:6509": "maithilyāḥ satkriyāṃ dṛṣṭvā mānuṣeṣu sudurlabhām // RamS_2,111.15 //",
    "GE09ram_02su:6510": "tatas tāṃ śarvarīṃ prītaḥ puṇyāṃ śaśinibhānanaḥ /",
    "GE09ram_02su:6511": "arcitas tāpasaiḥ siddhair uvāsa raghunandanaḥ // RamS_2,111.16 //",
    "GE09ram_02su:6512": "tasyāṃ rātryāṃ vyatītāyām abhiṣicya hutāgnikān /",
    "GE09ram_02su:6513": "āpṛcchetāṃ naravyāghrau tāpasān vanagocarān // RamS_2,111.17 //",
    "GE09ram_02su:6514": "tāv ūcus te vanacarās tāpasā dharmacāriṇaḥ /",
    "GE09ram_02su:6515": "vanasya tasya saṃcāraṃ rākṣasaiḥ samabhiplutam // RamS_2,111.18 //",
    "GE09ram_02su:6516": "eṣa panthā maharṣīṇāṃ phalāny āharatāṃ vane /",
    "GE09ram_02su:6517": "anena tu vanaṃ durgaṃ gantuṃ rāghava te kṣamam // RamS_2,111.19 //",
    "GE09ram_02su:6518": "itīva taiḥ prāñjalibhis tapasvibhir dvijaiḥ kṛtasvastyayanaḥ paraṃtapaḥ /",
    "GE09ram_02su:6519": "vanaṃ sabhāryaḥ praviveśa rāghavaḥ salakṣmaṇaḥ sūrya ivābhramaṇḍalam //"
}