{
  "GK19asvsau2u:0": "// om namo buddhāya //",
  "GK19asvsau2u:1": "Saundaranandaṃ Mahākāvyam",
  "GK19asvsau2u:2": "prathamaḥ sargaḥ",
  "GK19asvsau2u:3": "kapilavastu varṇana",
  "GK19asvsau2u:4": "gautamaḥ kapilo nāma munirdharmabhṛtāṃ varaḥ /",
  "GK19asvsau2u:5": "babhūva tapasi śrāntaḥ kākṣīvāniva gautamaḥ // Saund_1.1 //",
  "GK19asvsau2u:6": "aśiśriyadyaḥ satataṃ dīptaṃ kāśyapavattapaḥ /",
  "GK19asvsau2u:7": "āśiśrāya ca tadvṛddhau siddhiṃ kāśyapavat parām // Saund_1.2 //",
  "GK19asvsau2u:8": "haviḥṣu yaśca svātmārthaṃ gāmadhukṣad vasiṣṭhavat /",
  "GK19asvsau2u:9": "tapaḥśiṣṭeṣu ca śiṣyeṣu gāmadhukṣad vasiṣṭhavat // Saund_1.3 //",
  "GK19asvsau2u:10": "māhātmyāddīrghatapaso yo dvitīya ivābhavat /",
  "GK19asvsau2u:11": "tṛtīya iva yaścābhūt kāvyāṅgirasayordhiyā // Saund_1.4 //",
  "GK19asvsau2u:12": "tasya vistīrṇatapasaḥ pārśve himavataḥ śubhe /",
  "GK19asvsau2u:13": "kṣetraṃ cāyatanaṃ caiva tapasāmāśramo 'bhavat // Saund_1.5 //",
  "GK19asvsau2u:14": "cāruvīruttaruvanaḥ prasnigdhamṛduśādvalaḥ /",
  "GK19asvsau2u:15": "havirdhūmavitānena yaḥ sadābhra ivābabhau // Saund_1.6 //",
  "GK19asvsau2u:16": "mṛdubhiḥ saikataiḥ snigdhaiḥ kesarāstarapāṇḍubhiḥ /",
  "GK19asvsau2u:17": "bhūmibhāgairasaṃkīrṇaiḥ sāṅgarāga ivābhavat // Saund_1.7 //",
  "GK19asvsau2u:18": "śucibhistīrthasaṃkhyātaiḥ pāvanairbhāvanairapi /",
  "GK19asvsau2u:19": "bandhumāniva yastasthau sarobhiḥ sasaroruhaiḥ // Saund_1.8 //",
  "GK19asvsau2u:20": "paryāptaphalapuṣpābhiḥ sarvato vanarājibhiḥ /",
  "GK19asvsau2u:21": "śuśubhe vavṛdhe caiva naraḥ sādhanavāniva // Saund_1.9 //",
  "GK19asvsau2u:22": "nīvāraphalasantuṣṭaiḥ svasthaiḥ śāntairanutsukaiḥ /",
  "GK19asvsau2u:23": "ākīrṇo 'pi tapobhṛddhiḥ śūnyaśūnya ivābhavat // Saund_1.10 //",
  "GK19asvsau2u:24": "agnīnāṃ hūyamānānāṃ śikhināṃ kūjatāmapi /",
  "GK19asvsau2u:25": "tīrthānāṃ cābhiṣekeṣu śuśruve yatra niḥsvanaḥ // Saund_1.11 //",
  "GK19asvsau2u:26": "virejurhariṇā yatra suptā medhyāsu vediṣu /",
  "GK19asvsau2u:27": "salājairmādhavīpuṣpairupahārāḥ kṛtā iva // Saund_1.12 //",
  "GK19asvsau2u:28": "api kṣudramṛgā yatra śāntāśceruḥ samaṃ mṛgaiḥ /",
  "GK19asvsau2u:29": "śaraṇyebhyastapasvibhyo vinayaṃ śikṣitā iva // Saund_1.13 //",
  "GK19asvsau2u:30": "saṃdigdhe 'pyapunarbhāve viruddheṣvāgameṣvapi /",
  "GK19asvsau2u:31": "pratyakṣiṇa ivākurvaṃstapo yatra tapodhanāḥ // Saund_1.14 //",
  "GK19asvsau2u:32": "yatra sma mīyate brahma kaiścit kaiścinna mīyate /",
  "GK19asvsau2u:33": "kāle nimīyate somo na cākāle pramīyate // Saund_1.15 //",
  "GK19asvsau2u:34": "nirapekṣāḥ śarīreṣu dharme yatra svabuddhayaḥ /",
  "GK19asvsau2u:35": "saṃhṛṣṭā iva yatnena tāpasāstepire tapaḥ // Saund_1.16 //",
  "GK19asvsau2u:36": "śrāmyanto munayo yatra svargāyodyuktacetasaḥ /",
  "GK19asvsau2u:37": "taporāgeṇa dharmasya vilopamiva cakrire // Saund_1.17 //",
  "GK19asvsau2u:38": "atha tejasvisadanaṃ tapaḥkṣetraṃ tamāśramam /",
  "GK19asvsau2u:39": "kecidikṣvākavo jagmū rājaputrā vivatsavaḥ // Saund_1.18 //",
  "GK19asvsau2u:40": "suvarṇastambhavarṣmāṇaḥ siṃhoreskā mahābhujāḥ /",
  "GK19asvsau2u:41": "pātraṃ śabdasya mahataḥ śriyāṃ ca vinayasya ca // Saund_1.19 //",
  "GK19asvsau2u:42": "arharūpā hyanarhasya mahātmānaścalātmanaḥ /",
  "GK19asvsau2u:43": "prājñāḥ prajñāvimuktasya bhrātṛvyasya yavīyasaḥ // Saund_1.20 //",
  "GK19asvsau2u:44": "mātṛśulkādupagatāṃ te śriyaṃ [ca] viṣehire /",
  "GK19asvsau2u:45": "rarakṣuśca pituḥ satyaṃ yasmācchiśiyire vanam // Saund_1.21 //",
  "GK19asvsau2u:46": "teṣāṃ munirupādhyāyo gautamaḥ kapilo 'bhavat /",
  "GK19asvsau2u:47": "gurugotrādataḥ kautsāste bhavanti sma gautamāḥ // Saund_1.22 //",
  "GK19asvsau2u:48": "ekapitroryathā bhrātroḥ pṛthagguruparigrahāt /",
  "GK19asvsau2u:49": "rāma evābhavad gārgyo vāsubhadro 'pi gautamaḥ // Saund_1.23 //",
  "GK19asvsau2u:50": "śākavṛkṣapraticchannaṃ vāsaṃ yasmācca cakrire /",
  "GK19asvsau2u:51": "tasmādikṣvākuvaṃśyāste bhuvi śākyā iti smṛtāḥ // Saund_1.24 //",
  "GK19asvsau2u:52": "sa teṣāṃ gautamaścakre svavaṃśasadṛśīḥ kriyāḥ /",
  "GK19asvsau2u:53": "munirūrdhvaṃ kumārasya sagarasyeva bhārgavaḥ // Saund_1.25 //",
  "GK19asvsau2u:54": "kaṇvaḥ śākuntalasyeva bharatasya tarasvinaḥ /",
  "GK19asvsau2u:55": "vālmikiriva dhīmāṃśca dhīmatormaithileyayoḥ // Saund_1.26 //",
  "GK19asvsau2u:56": "tadvanaṃ muninā tena taiśca kṣatriyapuṅgavaiḥ /",
  "GK19asvsau2u:57": "śāntāṃ guptāṃ ca yugapad brahmakṣatraśriyaṃ dadhe // Saund_1.27 //",
  "GK19asvsau2u:58": "athodakalaśaṃ gṛhya teṣāṃ vṛddhicikīrṣayā /",
  "GK19asvsau2u:59": "muniḥ sa viyadutpatya tānuvāca nṛpātmajān // Saund_1.28 //",
  "GK19asvsau2u:60": "yā patet kalaśādasmādakṣayyasalilānmahīm /",
  "GK19asvsau2u:61": "dhārā tāmanatikramya māmanveta yathākramam // Saund_1.29 //",
  "GK19asvsau2u:62": "tataḥ paramamityuktvā śirobhiḥ praṇipatya ca /",
  "GK19asvsau2u:63": "rathānāruruhuḥ sarve śīghravāhānalaṃkṛtān // Saund_1.30 //",
  "GK19asvsau2u:64": "tataḥ sa tairanugataḥ syandanasthairnabhogataḥ /",
  "GK19asvsau2u:65": "tadāśramamahīprāntaṃ paricikṣepa vāriṇā // Saund_1.31 //",
  "GK19asvsau2u:66": "aṣṭāpadamivālikhya nimittaiḥ surabhīkṛtam /",
  "GK19asvsau2u:67": "tānuvāca muniḥ sthitvā bhūmipālasutānidam // Saund_1.32 //",
  "GK19asvsau2u:68": "asmin dhārāparikṣipte nemicinhitalakṣaṇe /",
  "GK19asvsau2u:69": "nirmimīdhvaṃ puraṃ yūyaṃ mayi yāte triviṣṭapam // Saund_1.33 //",
  "GK19asvsau2u:70": "tataḥ kadācitte vīrāstasmin pratigate munau /",
  "GK19asvsau2u:71": "babhramuyauṃvanoddāmā gajā iva niraṅkuśā // Saund_1.34 //",
  "GK19asvsau2u:72": "baddhagodhāṅgulītrāṇā hastaviṣṭhitakārmukāḥ /",
  "GK19asvsau2u:73": "śarādhmātamahātūṇā vyāyatābaddhavāsasaḥ // Saund_1.35 //",
  "GK19asvsau2u:74": "jijñāsamānā nāgeṣu kauśalaṃ śvāpadeṣu ca /",
  "GK19asvsau2u:75": "anucakrurvanasthasya dauṣyanterdevakarmaṇaḥ // Saund_1.36 //",
  "GK19asvsau2u:76": "tān dṛṣṭvā prakṛtiṃ yātān vṛddhānvyāghraśiśūniva /",
  "GK19asvsau2u:77": "tāpasāstadvanaṃ hitvā himavantaṃ siṣevire // Saund_1.37 //",
  "GK19asvsau2u:78": "tatastadāśramasthānaṃ śūnyaṃ taiḥ śūnyacetasaḥ /",
  "GK19asvsau2u:79": "paśyanto manyunā taptā vyālā iva niśaśvasuḥ // Saund_1.38 //",
  "GK19asvsau2u:80": "atha te puṇyakarmāṇaḥ pratyupasthitavṛddhayaḥ /",
  "GK19asvsau2u:81": "tatra tajjñairupākhyātānavāpurmahato nidhīn // Saund_1.39 //",
  "GK19asvsau2u:82": "alaṃ dharmārthakāmānāṃ nikhilānāmavāptaye /",
  "GK19asvsau2u:83": "nidhayo naikavidhayo bhūrayaste gatārayaḥ // Saund_1.40 //",
  "GK19asvsau2u:84": "tatastatpratilambhācca pariṇāmācca karmaṇaḥ /",
  "GK19asvsau2u:85": "tasmin vāstuni vāstujñāḥ puraṃ śrīmannyaveśayan // Saund_1.41 //",
  "GK19asvsau2u:86": "saridvistīrṇaparikhaṃ spaṣṭāñcitamahāpatham /",
  "GK19asvsau2u:87": "śailakalpamahāvapraṃ girivrajamivāparam // Saund_1.42 //",
  "GK19asvsau2u:88": "pāṇḍurāṭṭālasumukhaṃ suvibhaktāntarāpaṇam /",
  "GK19asvsau2u:89": "harmyamālāparikṣiptaṃ kukṣiṃ himagireriva // Saund_1.43 //",
  "GK19asvsau2u:90": "vedavedāṅgaviduṣastasthuṣaḥ ṣaṭsu karmasu /",
  "GK19asvsau2u:91": "śāntaye vṛddhaye caiva yatra viprānajījapan // Saund_1.44 //",
  "GK19asvsau2u:92": "tadbhūmerabhiyoktṛṇāṃ prayuktān vinivṛttaye /",
  "GK19asvsau2u:93": "yatra svena prabhāvena bhṛtyadaṇḍānajījapan // Saund_1.45 //",
  "GK19asvsau2u:94": "caritradhanasampannān salajjān dīrghadarśinaḥ /",
  "GK19asvsau2u:95": "arhato 'tiṣṭhipan yatra śūrān dakṣān kuṭumbinaḥ // Saund_1.46 //",
  "GK19asvsau2u:96": "vyastaistaistairguṇaiyuktān mativāgvikramādibhiḥ /",
  "GK19asvsau2u:97": "karmasu pratirupeṣu sacivāṃstānnyayūyujan // Saund_1.47 //",
  "GK19asvsau2u:98": "vasumadbhiravibhrāntairalaṃvidyairavismitaiḥ /",
  "GK19asvsau2u:99": "yad babhāse naraiḥ kīrṇaṃ mandaraḥ kinnarairiva // Saund_1.48 //",
  "GK19asvsau2u:100": "yatra te hṛṣṭamanasaḥ pauraprīticikīrṣayā /",
  "GK19asvsau2u:101": "śrīmantyudyānasaṃjñāni yaśodhāmānyacikaran // Saund_1.49 //",
  "GK19asvsau2u:102": "śivāḥ puṣkariṇīścaiva paramāgryaguṇāmbhasaḥ /",
  "GK19asvsau2u:103": "nājñayā cetanotkarṣāddikṣu sarvāsvacīkhanan // Saund_1.50 //",
  "GK19asvsau2u:104": "manojñāḥ śrīmatīḥ praṣṭhīḥ pathiṣūpavaneṣu ca /",
  "GK19asvsau2u:105": "sabhāḥ kūpavatīścaiva samantāt pratyatiṣṭhipan // Saund_1.51 //",
  "GK19asvsau2u:106": "hastyaśvarathasaṃkīrṇamasaṃkīrṇamanākulam /",
  "GK19asvsau2u:107": "anigūḍhārthivibhavaṃ nigūḍhajñānapauruṣam // Saund_1.52 //",
  "GK19asvsau2u:108": "sanidhānamivārthānāmādhānamiva tejasām /",
  "GK19asvsau2u:109": "niketamiva vidyānāṃ saṃketamiva saṃpadām // Saund_1.53 //",
  "GK19asvsau2u:110": "vāsavṛkṣaṃ guṇavatāmāśrayaṃ śaraṇaiṣiṇām /",
  "GK19asvsau2u:111": "ānartaṃ kṛtaśāstrāṇāmālānaṃ bāhuśālinām // Saund_1.54 //",
  "GK19asvsau2u:112": "samājairutsavairdāyaiḥ kriyāvidhibhireva ca /",
  "GK19asvsau2u:113": "alaṃcakruralaṃvīryāste jagaddhāma tatpuram // Saund_1.55 //",
  "GK19asvsau2u:114": "yasmādanyāyataste ca kaṃcinnācīkaran karam /",
  "GK19asvsau2u:115": "tasmādalpena kālena tattadāpūpuran puram // Saund_1.56 //",
  "GK19asvsau2u:116": "kapilasya ca tasyarṣestasminnāśramavāstuni /",
  "GK19asvsau2u:117": "yasmātte tatpuraṃ cakrustasmāt kapilavāstu tat // Saund_1.57 //",
  "GK19asvsau2u:118": "kakandasya makandasya kuśāmbasyeva cāśrame /",
  "GK19asvsau2u:119": "puryo yathā hi śrūyante tathaiva kapilasya tat // Saund_1.58 //",
  "GK19asvsau2u:120": "āpuḥ puraṃ tatpuruhūtakalpāste tejasāryeṇa na vismayena /",
  "GK19asvsau2u:121": "āpuryaśogandhamataśca śaśvat sutā yayāteriva kīrtimantaḥ // Saund_1.59 //",
  "GK19asvsau2u:122": "tannāthavṛttairapi rājaputrairarājakaṃ naiva rarāja rāṣṭram /",
  "GK19asvsau2u:123": "tārāsahastrairapi dīpyamānairanutthite candra ivāntarīkṣam // Saund_1.60 //",
  "GK19asvsau2u:124": "yo jyāyānatha vayasā guṇaiśca teṣāṃ bhātṝṇāṃ vṛṣabha ivaujasā vṛṣāṇām /",
  "GK19asvsau2u:125": "te tatra priyaguravastamabhyaṣicannādityā daśaśatalocanaṃ divīva // Saund_1.61 //",
  "GK19asvsau2u:126": "ācāravānvinayavānnayavānkriyāvān dharmāya nendriyasukhāya dhṛtātapatraḥ /",
  "GK19asvsau2u:127": "tadbhrātṛbhiḥ parivṛtaḥ sa jugopa rāṣṭram saṃkrandano divamivānusṛto marudbhiḥ // Saund_1.62 //",
  "GK19asvsau2u:128": "saundarananda mahākāvya meṃ “kapilavastu varṇana” nāmaka prathama sarga samāpta /",
  "GK19asvsau2u:129": "_____________________________________________________________________________",
  "GK19asvsau2u:130": "dvitīyaḥ sargaḥ",
  "GK19asvsau2u:131": "rājā śuddhodana",
  "GK19asvsau2u:132": "tataḥ kadācitkālena tadavāpa kulakramāt /",
  "GK19asvsau2u:133": "rājā śuddhodano nāma śuddhakarmā jitendriyaḥ // Saund_2.1 //",
  "GK19asvsau2u:134": "yaḥ sasañje na kāmeṣu śrīprāptau na visismiye /",
  "GK19asvsau2u:135": "nāvamene parānṛddhyā parebhyo nāpi vivyathe // Saund_2.2 //",
  "GK19asvsau2u:136": "balīyān sattvasaṃpannaḥ śrutavān buddhimānapi /",
  "GK19asvsau2u:137": "vikrānto nayavāṃścaiva dhīraḥ sumukha eva ca // Saund_2.3 //",
  "GK19asvsau2u:138": "vapuṣmāṃśca na ca stabdho dakṣiṇo na ca nārjavaḥ /",
  "GK19asvsau2u:139": "tejasvī na ca na kṣāntaḥ kartā ca na ca vismitaḥ // Saund_2.4 //",
  "GK19asvsau2u:140": "ākṣiptaḥ śatrubhiḥ saṃkhye suhṛdbhiśca vyapāśritaḥ /",
  "GK19asvsau2u:141": "abhavad yo na vimukhastejasā ditsayaiva ca // Saund_2.5 //",
  "GK19asvsau2u:142": "yaḥ pūrvaiḥ rājabhiryātāṃ yiyāsurdharmapaddhatim /",
  "GK19asvsau2u:143": "rājyaṃ dīkṣāmiva vahan vṛttenānvagamat pitṝn // Saund_2.6 //",
  "GK19asvsau2u:144": "yasya suvyavahārācca rakṣaṇācca sukhaṃ prajāḥ /",
  "GK19asvsau2u:145": "śiśyire vigatodvegāḥ pituraṅkagatā iva // Saund_2.7 //",
  "GK19asvsau2u:146": "kṛtaśāstraḥ kṛtāstro vā jāto vā vipule kule /",
  "GK19asvsau2u:147": "akṛtārtho na dadṛśe yasya darśanameyivān // Saund_2.8 //",
  "GK19asvsau2u:148": "hitaṃ vipriyamapyukto yaḥ suśrāva na cukṣubhe /",
  "GK19asvsau2u:149": "duṣkṛtaṃ bahvapi tyaktvā sasmāra kṛtamaṇvapi // Saund_2.9 //",
  "GK19asvsau2u:150": "praṇatānanujagrāha vijagrāha kuladviṣaḥ /",
  "GK19asvsau2u:151": "āpannān parijagrāha nijagrāhāsthitān pathi // Saund_2.10 //",
  "GK19asvsau2u:152": "prāyeṇa viṣaye yasya tacchīlamanuvartinaḥ /",
  "GK19asvsau2u:153": "arjayanto dadṛśire dhanānīva guṇānapi // Saund_2.11 //",
  "GK19asvsau2u:154": "adhyaiṣṭa yaḥ paraṃ brahma na vyaiṣṭa satataṃ dhṛteḥ /",
  "GK19asvsau2u:155": "dānānyadita pātrebhyaḥ pāpaṃ nākṛta kiṃcana // Saund_2.12 //",
  "GK19asvsau2u:156": "dhṛtyāvākṣīt pratijñāṃ sa sadvājīvodyatāṃ dhuram /",
  "GK19asvsau2u:157": "na hyavāñchīccyutaḥ satyānmuhūrtamapi jīvitam // Saund_2.13 //",
  "GK19asvsau2u:158": "viduṣaḥ paryupāsiṣṭa vyakāśiṣṭātmavattayā /",
  "GK19asvsau2u:159": "vyarociṣṭa ca śiṣṭebhyo māsīṣe candramā iva // Saund_2.14 //",
  "GK19asvsau2u:160": "avedīd buddhiśāstrābhyāmiha cāmutra ca kṣamam /",
  "GK19asvsau2u:161": "arakṣīddhairyavīryābhyāmindriyāṇyapi ca prajāḥ // Saund_2.15 //",
  "GK19asvsau2u:162": "ahārṣīd duḥkhamārtānāṃ dviṣatāṃ corjitaṃ yaśaḥ /",
  "GK19asvsau2u:163": "acaiṣīcca nayairbhūmiṃ bhūyasā yaśasaiva ca // Saund_2.16 //",
  "GK19asvsau2u:164": "apyāsīd duḥkhitān paśyan prakṛtyā karuṇātmakaḥ /",
  "GK19asvsau2u:165": "nādhauṣīcca yaśo lobhādanyāyādhigatairdhanaiḥ // Saund_2.17 //",
  "GK19asvsau2u:166": "sauhārdadṛḍhabhaktitvānmaitreṣu viguṇeṣvapi /",
  "GK19asvsau2u:167": "nādidāsīdaditsīttu saumukhyāt svaṃ svamarthavat // Saund_2.18 //",
  "GK19asvsau2u:168": "anivedyāgramarhadbhyo nālikṣat kiṃcidaplutaḥ /",
  "GK19asvsau2u:169": "gāmadharmeṇa nādhukṣat kṣīratarṣeṇa gāmiva // Saund_2.19 //",
  "GK19asvsau2u:170": "nāsṛkṣad balimaprāptaṃ nārukṣanmānamaiśvaram /",
  "GK19asvsau2u:171": "āgamairbuddhimādhikṣaddharmāya na tu kīrtaye // Saund_2.20 //",
  "GK19asvsau2u:172": "kleśārhānapi kāṃścittu nākliṣṭa kliṣṭakarmaṇaḥ /",
  "GK19asvsau2u:173": "āryabhāvācca nādhukṣad dviṣato 'pi sato guṇān // Saund_2.21 //",
  "GK19asvsau2u:174": "ākṛkṣad vapuṣā dṛṣṭīḥ prajānāṃ candramā iva /",
  "GK19asvsau2u:175": "parasvaṃ bhuvi nāmṛkṣanmahāviṣamivoragam // Saund_2.22 //",
  "GK19asvsau2u:176": "nākrukṣad viṣaye tasya kaścitkaiścit kvacit kṣataḥ /",
  "GK19asvsau2u:177": "ādikṣattasya hastasthamārtebhyo hyabhayaṃ dhanuḥ // Saund_2.23 //",
  "GK19asvsau2u:178": "kṛtāgaso 'pi praṇatān prāgeva priyakāriṇaḥ /",
  "GK19asvsau2u:179": "adarśatsnigdhayā dṛṣṭyā ślakṣṇena vacasāsicat // Saund_2.24 //",
  "GK19asvsau2u:180": "bavhīradhyagamad vidyā viṣayeṣvakutūhalaḥ /",
  "GK19asvsau2u:181": "sthitaḥ kārtayuge dharme dharmāt kṛcchre 'pi nāsrasat // Saund_2.25 //",
  "GK19asvsau2u:182": "avardhiṣṭa guṇaiḥ śaśvadavṛdhanmitrasaṃpadā /",
  "GK19asvsau2u:183": "avartiṣṭa ca vṛddheṣu nāvṛtad garhite pathi // Saund_2.26 //",
  "GK19asvsau2u:184": "śarairaśīśamacchatrūn guṇairbandhūnarīramat /",
  "GK19asvsau2u:185": "randhrairnācūcudad bhṛtyān karairnāpīpiḍat prajāḥ // Saund_2.27 //",
  "GK19asvsau2u:186": "rakṣaṇāccaiva śauryācca nikhilāṃ gāmavīvapat /",
  "GK19asvsau2u:187": "spaṣṭayā daṇḍanītyā ca rātrisatrānavīvapat // Saund_2.28 //",
  "GK19asvsau2u:188": "kulaṃ rājarṣivṛttena yaśogandhamavīvapat /",
  "GK19asvsau2u:189": "dīptyā tama ivādityastejasārīnavīvapat // Saund_2.29 //",
  "GK19asvsau2u:190": "apaprathat pitṝṃścaiva satputrasadṛśairguṇaiḥ /",
  "GK19asvsau2u:191": "salileneva cāmbhodo vṛttenājihṇadat prajāḥ // Saund_2.30 //",
  "GK19asvsau2u:192": "dānairajasravipulaiḥ somaṃ viprānasūṣavat /",
  "GK19asvsau2u:193": "rājadharmasthitatvācca kāle sasyamasūṣavat // Saund_2.31 //",
  "GK19asvsau2u:194": "adharmiṣṭhāmacakathanna kathāmakathaṃkathaḥ /",
  "GK19asvsau2u:195": "cakravartīva ca parān dharmāyābhyudasīṣahat // Saund_2.32 //",
  "GK19asvsau2u:196": "rāṣṭramanyatra ca balerna sa kiṃcidadīdapat /",
  "GK19asvsau2u:197": "bhṛtyaireva ca sodyogaṃ dviṣaddarpamadīdapat // Saund_2.33 //",
  "GK19asvsau2u:198": "svairevādīdapaccāpi bhūyo bhūyo guṇaiḥ kulam /",
  "GK19asvsau2u:199": "prajā nādīdapaccaiva sarvadharmavyavasthayā // Saund_2.34 //",
  "GK19asvsau2u:200": "aśrāntaḥ samaye yajvā yajñabhūmimamīmapat /",
  "GK19asvsau2u:201": "pālanācca dvijān brahma nirudvignānamīmapat // Saund_2.35 //",
  "GK19asvsau2u:202": "gurubhirvidhivat kāle saumyaḥ somamamīmapat /",
  "GK19asvsau2u:203": "tapasā tejasā caiṣa dviṣatsainyamamīmapat // Saund_2.36 //",
  "GK19asvsau2u:204": "prajāḥ paramadharmajñaḥ sūkṣmaṃ dharmamavīvasat /",
  "GK19asvsau2u:205": "darśanāccaiva dharmasya kāle svargamavīvasat // Saund_2.37 //",
  "GK19asvsau2u:206": "vyaktamapyarthakṛcchreṣu nādharmiṣṭhamatiṣṭhipat /",
  "GK19asvsau2u:207": "priya ityeva cāśaktaṃ na saṃrāgādavīvṛdhat // Saund_2.38 //",
  "GK19asvsau2u:208": "tejasā ca tviṣā caiva ripūn dṛptānabībhasat /",
  "GK19asvsau2u:209": "yaśodīpena dīptena pṛthivīṃ ca vyabībhasat // Saund_2.39 //",
  "GK19asvsau2u:210": "ānuśaṃsyānna yaśase tenādāyi sadārthine /",
  "GK19asvsau2u:211": "dravyaṃ mahadapi tyaktvā na caivākīrti kiñcana // Saund_2.40 //",
  "GK19asvsau2u:212": "tenārirapi duḥkhārto nātyāji śaraṇāgataḥ /",
  "GK19asvsau2u:213": "jitvā dṛptānapi ripūnna tenākāri vismayaḥ // Saund_2.41 //",
  "GK19asvsau2u:214": "na tenābhedi maryādā kāmādveṣādbhayādapi /",
  "GK19asvsau2u:215": "tena satsvapi bhogeṣu nāsevīndriyavṛttitā // Saund_2.42 //",
  "GK19asvsau2u:216": "na tenādarśi viṣamaṃ kāryaṃ kvacana kiṃcana /",
  "GK19asvsau2u:217": "vipriyapriyayoḥ kṛtye na tenāgāmi nikriyāḥ // Saund_2.43 //",
  "GK19asvsau2u:218": "tenāpāyi yathākalpaṃ somaśca yaśa eva ca /",
  "GK19asvsau2u:219": "vedaścāmnāyi satataṃ vedokto dharma eva ca // Saund_2.44 //",
  "GK19asvsau2u:220": "evamādibhiratyakto babhūvāsulabhairguṇaiḥ /",
  "GK19asvsau2u:221": "aśakyaḥ śakyasāmantaḥ śākyarājaḥ sa śakravat // Saund_2.45 //",
  "GK19asvsau2u:222": "atha tasmin tathā kāle dharmakāmā divaukasaḥ /",
  "GK19asvsau2u:223": "vicerurdiśi lokasya dharmacaryāṃ didṛkṣavaḥ // Saund_2.46 //",
  "GK19asvsau2u:224": "dharmātmānaścarantaste dharmajijñāsayā jagat /",
  "GK19asvsau2u:225": "dadṛśustaṃ viśeṣeṇa dharmātmānaṃ narādhipam // Saund_2.47 //",
  "GK19asvsau2u:226": "devebhyastuṣitebhyo 'tha bodhisattvaḥ kṣitiṃ vrajan /",
  "GK19asvsau2u:227": "upapattiṃ praṇidadhe kule tasya mahīpateḥ // Saund_2.48 //",
  "GK19asvsau2u:228": "tasyā devī nṛdevasya māyā nāma tadābhavat /",
  "GK19asvsau2u:229": "vītakrodhatamomāyā māyeva divi devatā // Saund_2.49 //",
  "GK19asvsau2u:230": "svapne 'tha samaye garbhamāviśantaṃ dadarśa sā /",
  "GK19asvsau2u:231": "ṣaḍdantaṃ vāraṇaṃ śvetamairāvatamivaujasā // Saund_2.50 //",
  "GK19asvsau2u:232": "taṃ vinidiśiśuḥ śrutvā svapnaṃ svapnavido dvijāḥ /",
  "GK19asvsau2u:233": "tasya janma kumārasya lakṣmīdharmayaśobhṛtaḥ // Saund_2.51 //",
  "GK19asvsau2u:234": "tasya sattvaviśeṣasya jātau jātikṣayaiṣiṇaḥ /",
  "GK19asvsau2u:235": "sācalā pracacālorvī taraṅgābhihateva nauḥ // Saund_2.52 //",
  "GK19asvsau2u:236": "sūryaraśmibhirakliṣṭaṃ puṣpavarṣaṃ papāta khāt /",
  "GK19asvsau2u:237": "digvāraṇakarādhūtād vanāccaitrarathādiva // Saund_2.53 //",
  "GK19asvsau2u:238": "divi dundubhayo nedurdīvyatāṃ marutāmiva /",
  "GK19asvsau2u:239": "didīpe 'bhyadhikaṃ sūryaḥ śivaśca pavano vavau // Saund_2.54 //",
  "GK19asvsau2u:240": "tutuṣustuṣitāścaiva śuddhāvāsāśca devatāḥ /",
  "GK19asvsau2u:241": "saddharmabahumānena sattvānāṃ cānukampayā // Saund_2.55 //",
  "GK19asvsau2u:242": "samāyayau yaśaḥketuṃ śreyaḥketukaraḥ paraḥ /",
  "GK19asvsau2u:243": "babhrāje śāntayā lakṣmyā dharmo vigrahavāniva // Saund_2.56 //",
  "GK19asvsau2u:244": "devyāmapi yavīyasyāmaraṇyāmiva pāvakaḥ /",
  "GK19asvsau2u:245": "nando nāma suto jajñe nityānandakaraḥ kule // Saund_2.57 //",
  "GK19asvsau2u:246": "dīrghabāhurmahāvakṣāḥ siṃhāṃso vṛṣabhekṣaṇaḥ /",
  "GK19asvsau2u:247": "vapuṣāgryeṇa yo nāma sundaropapadaṃ dadhe // Saund_2.58 //",
  "GK19asvsau2u:248": "madhumāsa iva prāptaścandro nava ivoditaḥ /",
  "GK19asvsau2u:249": "aṅgavāniva cānaṅgaḥ sa babhau kāntayā śriyā // Saund_2.59 //",
  "GK19asvsau2u:250": "sa tau saṃvardhayāmāsa narendraḥ parayā mudā /",
  "GK19asvsau2u:251": "arthaḥ sajjanahastastho dharmakāmau mahāniva // Saund_2.60 //",
  "GK19asvsau2u:252": "tasya kālena satputrau vavṛdhāte bhavāya tau /",
  "GK19asvsau2u:253": "āryasyārambhamahato dharmārthāviva bhūtaye // Saund_2.61 //",
  "GK19asvsau2u:254": "tayoḥ satputrayormadhye śākyarājo rarāja saḥ /",
  "GK19asvsau2u:255": "madhyadeśa iva vyakto himavatpāriyātrayoḥ // Saund_2.62 //",
  "GK19asvsau2u:256": "tatastayoḥ saṃskṛtayoḥ krameṇa narendrasūnvoḥ kṛtavidyayośca /",
  "GK19asvsau2u:257": "kāmeṣvajasraṃ pramamāda nandaḥ sarvārthasiddhastu na saṃrarañja // Saund_2.63 //",
  "GK19asvsau2u:258": "sa prekṣyaiva hi jīrṇamāturaṃ ca mṛtaṃ ca vimṛśan jagadanabhijñamārtacittaḥ /",
  "GK19asvsau2u:259": "hṛdayagataparaghṛṇo na viṣayaratimagamajjananamaraṇabhayamabhito vijighāṃsuḥ // Saund_2.64 //",
  "GK19asvsau2u:260": "udvegādapunarbhave manaḥ praṇidhāya sa yayau śayitavarāṅganādanāsthaḥ /",
  "GK19asvsau2u:261": "niśi nṛpatinilayanād vanagamanakṛtamanāḥ sarasa iva mathitanalināt kalahaṃsaḥ // Saund_2.65 //",
  "GK19asvsau2u:262": "saundarananda mahākāvye “rājavarṇana” nāma dvitīyaḥ sarga samāpta /",
  "GK19asvsau2u:263": "_____________________________________________________________________________",
  "GK19asvsau2u:264": "tṛtīyaḥ sargaḥ",
  "GK19asvsau2u:265": "tathāgata varṇana",
  "GK19asvsau2u:266": "tapase tataḥ kapilavāstu hayagajarathaughasaṃkulam /",
  "GK19asvsau2u:267": "śrīmadabhayapranuraktajanaṃ sa vihāya niścitamanā vanaṃ yayau // Saund_3.1 //",
  "GK19asvsau2u:268": "vividhāgamāṃstapasi tāṃśca vividhaniyamāśrayān munīn /",
  "GK19asvsau2u:269": "prekṣya sa viṣayatṛṣākṛpaṇānanavasthitaṃ tapa iti nyavartata // Saund_3.2 //",
  "GK19asvsau2u:270": "atha mokṣavādinamarāḍamupaśamamatiṃ tathodrakam /",
  "GK19asvsau2u:271": "tattvakṛtamatirupāsya jahāvayamapyamārga iti mārgakovidaḥ // Saund_3.3 //",
  "GK19asvsau2u:272": "sa vicārayan jagati kiṃ nu paramamiti taṃ tamāgamam /",
  "GK19asvsau2u:273": "niścayamanadhigataḥ parataḥ paramaṃ cacāra tapa eva duṣkaram // Saund_3.4 //",
  "GK19asvsau2u:274": "atha naiṣa mārga iti vīkṣya tadapi vipulaṃ jahau tapaḥ /",
  "GK19asvsau2u:275": "dhyānaviṣayamavagamya paraṃ bubhuje varānnamamṛtattvabuddhaye // Saund_3.5 //",
  "GK19asvsau2u:276": "sa suvarṇapīnayugabāhurṛṣabhagatirāyatekṣaṇaḥ /",
  "GK19asvsau2u:277": "plakṣamavaniruhamabhyagamat paramasya niścayavidherbubhutsayā // Saund_3.6 //",
  "GK19asvsau2u:278": "upaviśya tatra kṛtabuddhiracaladhṛtiradrirājavat /",
  "GK19asvsau2u:279": "mārabalamajayadugramatho bubudhe padaṃ śivamahāryamavyayam // Saund_3.7 //",
  "GK19asvsau2u:280": "avagamya taṃ ca kṛtakāryamamṛtamanaso divaukasaḥ /",
  "GK19asvsau2u:281": "harṣatulamagaman muditā vimukhī tu mārapariṣat pracukṣubhe // Saund_3.8 //",
  "GK19asvsau2u:282": "sanagā ca bhūḥ pravicacāla hutabahasakhaḥ śivo vavau /",
  "GK19asvsau2u:283": "nedurapi ca suradundubhayaḥ pravavarṣa cāmbudharavarjitaṃ nabhaḥ // Saund_3.9 //",
  "GK19asvsau2u:284": "avabudhya caiva paramārthamajaramanukampayā vibhuḥ /",
  "GK19asvsau2u:285": "nityamamṛtamupadarśayituṃ sa varāṇasīparikarāmayāt purīm // Saund_3.10 //",
  "GK19asvsau2u:286": "atha dharmacakramṛtanābhi dhṛtimatisamādhinemimat /",
  "GK19asvsau2u:287": "tatra vinayaniyamāramṛṣirjagato hitāya pariṣadyavartayat // Saund_3.11 //",
  "GK19asvsau2u:288": "iti duḥkhametadiyamasya samudayalatā pravartikā /",
  "GK19asvsau2u:289": "śāntiriyamayamupāya iti pravibhāgaśaḥ paramidaṃ catuṣṭayam // Saund_3.12 //",
  "GK19asvsau2u:290": "abhidhāya ca triparivartamatulamanivartyamuttamam /",
  "GK19asvsau2u:291": "dvādaśaniyatavikalpaṃ ṛṣirvinināya kauṇḍinasagotramāditaḥ // Saund_3.13 //",
  "GK19asvsau2u:292": "sa hi doṣasāgaramagādhamupadhijalamādhijantukam /",
  "GK19asvsau2u:293": "krodhamadabhayataraṅgacalaṃ pratatāra lokamapi ca vyatārayat // Saund_3.14 //",
  "GK19asvsau2u:294": "sa vinīya kāśiṣu gayeṣu bahujanamatho girivraje /",
  "GK19asvsau2u:295": "pitryamapi paramakāruṇiko nagaraṃ yayāvanujighṛkṣayā tadā // Saund_3.15 //",
  "GK19asvsau2u:296": "viṣayātmakasya hi janasya bahuvividhamārgasevinaḥ /",
  "GK19asvsau2u:297": "sūryasadṛśavapurabhyudito vijahāra sūrya iva gautamastamaḥ // Saund_3.16 //",
  "GK19asvsau2u:298": "abhitastataḥ kapilavāstu paramaśubhavāstusaṃstutam /",
  "GK19asvsau2u:299": "vastumatiśuci śivopavanaṃ sa dadarśa niḥspṛhatayā yathā vanam // Saund_3.17 //",
  "GK19asvsau2u:300": "aparigrahaḥ sa hi babhūva niyatamatirātmanīśvaraḥ /",
  "GK19asvsau2u:301": "naikavidhabhayakareṣu kimu svajanasvadeśajanamitravastuṣu // Saund_3.18 //",
  "GK19asvsau2u:302": "pratipūjayā na sa jaharṣa na ca śucamavajñayāgamat /",
  "GK19asvsau2u:303": "niścitamatirasicandanayorna jagāma duḥkhasukhayośca vikriyām // Saund_3.19 //",
  "GK19asvsau2u:304": "atha pārthivaḥ samupalabhya sutamupagataṃ tathāgatam /",
  "GK19asvsau2u:305": "tūrṇamabahuturagānugataḥ sutadarśanotsukatayābhiniryayau // Saund_3.20 //",
  "GK19asvsau2u:306": "sugatastathāgatamavekṣya narapatimadhīramāśayā /",
  "GK19asvsau2u:307": "śeṣamapi ca janamaśrumukhaṃ vininīṣayā gaganamutpapāta ha // Saund_3.21 //",
  "GK19asvsau2u:308": "sa vicakrame divi bhuvīva punarupaviveśa tasthivān /",
  "GK19asvsau2u:309": "niścalamatiraśayiṣṭa punarbahudhābhavat punarabhūttathaikadhā // Saund_3.22 //",
  "GK19asvsau2u:310": "salile kṣitāviva cacāra jalamiva viveśa medinīm /",
  "GK19asvsau2u:311": "megha iva divi vavarṣa punaḥ punarajvalannava ivodito raviḥ // Saund_3.23 //",
  "GK19asvsau2u:312": "yugapajjvalan jvalanavacca jalamavasṛjaṃśca meghavat /",
  "GK19asvsau2u:313": "taptakanakasadṛśaprabhayā sa babhau pradīpta iva sandhyayā ghanaḥ // Saund_3.24 //",
  "GK19asvsau2u:314": "tamudīkṣya hemamaṇijālavalayinamivotthitaṃ dhvajam /",
  "GK19asvsau2u:315": "prītimagamadatulāṃ nṛpatirjanatā natāśca bahumānamabhyayuḥ // Saund_3.25 //",
  "GK19asvsau2u:316": "atha bhājanīkṛtamavekṣya manujapatimṛddhisaṃpadā /",
  "GK19asvsau2u:317": "paurajanamapi ca tatpravaṇaṃ nijagāda dharmavinayaṃ vināyakaḥ // Saund_3.26 //",
  "GK19asvsau2u:318": "nṛpatistataḥ prathamamāpa phalamamṛtadharmasiddhaye /",
  "GK19asvsau2u:319": "dharmamatulamadhigamya munermuṃnaye nanāma sa yato gurāviva // Saund_3.27 //",
  "GK19asvsau2u:320": "bahavaḥ prasannamanaso 'tha jananamaraṇārtibhīravaḥ /",
  "GK19asvsau2u:321": "śākyatanayavṛṣabhāḥ kṛtino vṛṣabhā ivānalabhayāt pravavrajuḥ // Saund_3.28 //",
  "GK19asvsau2u:322": "vijahustu ye 'pi na gṛhāṇi tanayapitṛmātrapekṣayā /",
  "GK19asvsau2u:323": "te 'pi niyamavidhimāmaraṇājjagṛhuśca yuktamanasaśca dadhrire // Saund_3.29 //",
  "GK19asvsau2u:324": "na jihiṃsa sūkṣmamapi jantumapi paravadhopajīvinaḥ /",
  "GK19asvsau2u:325": "kiṃ bata vipulaguṇaḥ kulajaḥ sadayaḥ sadā kimu munerupāsayā // Saund_3.30 //",
  "GK19asvsau2u:326": "akṛśodyamaḥ kṛśadhano 'pi paraparibhavāsaho 'pi san /",
  "GK19asvsau2u:327": "nānyadhanamapahāra tathā bhujagādivānyavibhavāddhi vivyathe // Saund_3.31 //",
  "GK19asvsau2u:328": "vibhavānvito 'pi taruṇo 'pi viṣayacapalendriyo 'pi san /",
  "GK19asvsau2u:329": "naiva ca parayuvatīragamat paramaṃ hi tā dahanato 'pyamanyata // Saund_3.32 //",
  "GK19asvsau2u:330": "anṛtaṃ jagāda na ca kaścidṛtamapi jajalpa nāpriyam /",
  "GK19asvsau2u:331": "ślakṣṇamapi ca na jagāvahitaṃ hitamapyuvāca na ca paiśunāca yat // Saund_3.33 //",
  "GK19asvsau2u:332": "manasā lulobha na ca jātu paravasuṣu gṛddhamānasaḥ /",
  "GK19asvsau2u:333": "kāmasukhamasukhato vimṛśan vijahāra tṛpta iva tatra sajjanaḥ // Saund_3.34 //",
  "GK19asvsau2u:334": "na parasya kaścidapaghātamapi ca saghṛṇo vyacintayat /",
  "GK19asvsau2u:335": "mātṛpitṛsutasuhṛtsadṛśaṃ sa dadarśa tatra hi parasparaṃ janaḥ // Saund_3.35 //",
  "GK19asvsau2u:336": "niyataṃ bhaviṣyati paratra bhavadapi ca bhūtamapyatho /",
  "GK19asvsau2u:337": "karmaphalamapi ca lokagatirniyateti darśanamavāpa sādhu ca // Saund_3.36 //",
  "GK19asvsau2u:338": "iti karmaṇā daśavidhena paramakuśalena bhūriṇā /",
  "GK19asvsau2u:339": "bhraṃśini śithilaguṇo 'pi yuge vijahāra tatra munisaṃśrayājjanaḥ // Saund_3.37 //",
  "GK19asvsau2u:340": "na ca tatra kaścidupapattisukhamabhilalāṣa tairguṇaiḥ /",
  "GK19asvsau2u:341": "sarvamaśivamavagamya bhavaṃ bhavasaṃkṣayāya vavṛte na janmane // Saund_3.38 //",
  "GK19asvsau2u:342": "akathaṃkathā gṛhiṇa eva paramapariśuddhadṛṣṭayaḥ /",
  "GK19asvsau2u:343": "strotasi hi vavṛtire bahavo rajasaṃstanutvamapi cakrire pare // Saund_3.39 //",
  "GK19asvsau2u:344": "vavṛte 'tra yo 'pi viṣayeṣu vibhavasadṛśeṣu kaścana /",
  "GK19asvsau2u:345": "tyāgāvinayaniyamābhirato vijahāra so 'pi na cacāla satpathāt // Saund_3.40 //",
  "GK19asvsau2u:346": "api ca svato 'pi parato 'pi na bhayamabhavanna daivataḥ /",
  "GK19asvsau2u:347": "tatra ca susukhasubhikṣaguṇairjahṛṣuḥ prajāḥ kṛtayuge manoriva // Saund_3.41 //",
  "GK19asvsau2u:348": "iti muditamanāmayaṃ nirāpat kururaghupūrupuropamaṃ puraṃ tat /",
  "GK19asvsau2u:349": "abhavadabhayadaiśike maharṣau viharati tatra śivāya vītarāge // Saund_3.42 //",
  "GK19asvsau2u:350": "saundaranande mahākāvye “tathāgatavarṇana” nāma tṛtīya sarga samāpta /",
  "GK19asvsau2u:351": "_____________________________________________________________________________",
  "GK19asvsau2u:352": "caturthaḥ sargaḥ",
  "GK19asvsau2u:353": "bhāryāyācitaka",
  "GK19asvsau2u:354": "munau bruvāṇe 'pi tu tatra dharmaṃ dharmaṃ prati jñātiṣu cādṛteṣu /",
  "GK19asvsau2u:355": "prāsādasaṃstho madanaikakāryaḥ priyāsahāyo vijahāra nandaḥ // Saund_4.1 //",
  "GK19asvsau2u:356": "sa cakravākyeva hi cakravākastayā sametaḥ priyayā priyārhaḥ /",
  "GK19asvsau2u:357": "nācintayad vaiśramaṇaṃ na śakraṃ tatsthānahetoḥ kuta eva dharmam // Saund_4.2 //",
  "GK19asvsau2u:358": "lakṣmyā ca rūpeṇa ca sundarīti stambhena garveṇa ca māninīti /",
  "GK19asvsau2u:359": "dīptyā ca mānena ca bhāminīti yāto babhāṣe trividhena nāmnā // Saund_4.3 //",
  "GK19asvsau2u:360": "sā hāsahaṃsā nayanadvirephā pīnastanātyunnatapadmakośā /",
  "GK19asvsau2u:361": "bhūyo babhāse svakuloditena strīpadminī nandadivākareṇa // Saund_4.4 //",
  "GK19asvsau2u:362": "rūpeṇa cātyantamanohareṇa rūpānurūpeṇa ca ceṣṭitena /",
  "GK19asvsau2u:363": "manuṣyaloke hi tadā babhūva sā sundarī strīṣu nareṣu nandaḥ // Saund_4.5 //",
  "GK19asvsau2u:364": "sā devatā nandanacāriṇīva kulasya nandījananaśca nandaḥ /",
  "GK19asvsau2u:365": "atītya martyānanupetya devān sṛṣṭāvabhūtāmiva bhūtadhātrā // Saund_4.6 //",
  "GK19asvsau2u:366": "tāṃ sundarī cenna labheta nandaḥ sā vā niṣeveta na taṃ natabhrūḥ /",
  "GK19asvsau2u:367": "dvandvaṃ dhruvaṃ tadvikalaṃ na śobhetānyonyahīnāviva rātricandrau // Saund_4.7 //",
  "GK19asvsau2u:368": "kandarparatyoriva lakṣyabhūtaṃ pramodanāndyoriva nīḍabhūtam /",
  "GK19asvsau2u:369": "praharṣatuṣṭyoriva pātrabhūtaṃ dvandvaṃ sahāraṃsta madāndhabhūtam // Saund_4.8 //",
  "GK19asvsau2u:370": "parasparodvīkṣaṇatatparākṣaṃ parasparavyāhṛtasaktacittam /",
  "GK19asvsau2u:371": "parasparāśleṣahṛtāṅgarāgaṃ parasparaṃ tanmithunaṃ jahāra // Saund_4.9 //",
  "GK19asvsau2u:372": "bhāvānuraktau girinirjharasthau tau kinnarīkiṃpuruṣāvivobhau /",
  "GK19asvsau2u:373": "cikrīḍatuścābhivirejatuśca rūpaśriyānyonyamivākṣipantau // Saund_4.10 //",
  "GK19asvsau2u:374": "anyonyasaṃrāgavivardhanena taddvandvamanyonyamarīramacca /",
  "GK19asvsau2u:375": "klamāntare 'nyonyavinodanena salīlamanyonyamamīmadacca // Saund_4.11 //",
  "GK19asvsau2u:376": "vibhūṣayāmāsa tataḥ priyāṃ sa siṣeviṣustāṃ na mṛjāvahārtham /",
  "GK19asvsau2u:377": "svenaiva rūpeṇa vibhūṣitā hi vibhūṣaṇānāmapi bhūṣaṇaṃ sā // Saund_4.12 //",
  "GK19asvsau2u:378": "dattvātha sā darpaṇamasya haste mamāgrato dhāraya tāvadenam /",
  "GK19asvsau2u:379": "viśeṣakaṃ yāvadahaṃ karomītyuvāca kāntaṃ sa ca taṃ babhāra // Saund_4.13 //",
  "GK19asvsau2u:380": "bhartustataḥ śmaśru nirīkṣamāṇā viśeṣakaṃ sāpi cakāra tādṛk /",
  "GK19asvsau2u:381": "niśvāsavātena ca darpaṇasya cikitsayitvā nijaghāna nandaḥ // Saund_4.14 //",
  "GK19asvsau2u:382": "sā tena ceṣṭālalitena bhartuḥ śāṭhyena cāntarmanasā jahāsa /",
  "GK19asvsau2u:383": "bhavecca ruṣṭā kila nāma tasmai lalāṭajihmāṃ bhṛkuṭiṃ cakāra // Saund_4.15 //",
  "GK19asvsau2u:384": "cikṣepa karṇotpalamasya cāṃse kareṇa savyena madālasena /",
  "GK19asvsau2u:385": "patrāṅguliṃ cārdhanimīlitākṣe vaktre 'sya tāmeva vinirdudhāva // Saund_4.16 //",
  "GK19asvsau2u:386": "tataścalannūpurayoktritābhyāṃ nakhaprabhodbhāsitarāṅgulibhyām /",
  "GK19asvsau2u:387": "padbhyāṃ priyāyā nalinopabhābhyāṃ mūrdhnā bhayānnāma nanāma nandaḥ // Saund_4.17 //",
  "GK19asvsau2u:388": "sa muktapuṣponmiṣitena mūrdhnā tataḥ priyāyāḥ priyakṛd babhāse /",
  "GK19asvsau2u:389": "suvarṇavedyāmanilāvabhagnaḥ puṣpātibhārādiva nāgavṛkṣaḥ // Saund_4.18 //",
  "GK19asvsau2u:390": "sā taṃ stanodvartitahārayaṣṭirutthāpayāmāsa nipīḍya dorbhyām /",
  "GK19asvsau2u:391": "kathaṃ kṛto 'sīti jahāsa coccairmukhena sācīkṛtakuṇḍalena // Saund_4.19 //",
  "GK19asvsau2u:392": "patyustato darpaṇasaktapāṇermuhurmuhurvaktramavekṣamāṇā /",
  "GK19asvsau2u:393": "tamālapatrārdratale kapole samāpayāmāsa viśeṣakaṃ tat // Saund_4.20 //",
  "GK19asvsau2u:394": "tasyā mukhaṃ tat satamālapatraṃ tāmrādharauṣṭhaṃ cikurāyatākṣam /",
  "GK19asvsau2u:395": "raktādhikāgraṃ patitadvirephaṃ saśaivalaṃ padmamivābabhāse // Saund_4.21 //",
  "GK19asvsau2u:396": "nandastato darpaṇamādareṇa bibhrattadāmaṇḍanasākṣibhūtam /",
  "GK19asvsau2u:397": "viśeṣakāvekṣaṇakekarākṣo laḍat priyāyā vadanaṃ dadarśa // Saund_4.22 //",
  "GK19asvsau2u:398": "tatkuṇḍalādaṣṭaviśeṣakāntaṃ kāraṇḍavakliṣṭamivāravindam /",
  "GK19asvsau2u:399": "nandaḥ priyāyā mukhamīkṣamāṇo bhūyaḥ priyānandakaro babhūva // Saund_4.23 //",
  "GK19asvsau2u:400": "vimānakalpe sa vimānagarbhe tatastathā caiva nananda nandaḥ /",
  "GK19asvsau2u:401": "tathāgataścāgatabhaikṣakālo bhaikṣāya tasya praviveśa veśma // Saund_4.24 //",
  "GK19asvsau2u:402": "avāṅamukho niṣpraṇāyaśca tasthau bhrāturgṛhe 'nyasya gṛhe yathaiva /",
  "GK19asvsau2u:403": "tasmādatho preṣyajanapramādād bhikṣāmalabdhvaiva punarjagāma // Saund_4.25 //",
  "GK19asvsau2u:404": "kācit pipeṣāṅgavilepanaṃ hi vāso 'ṅganā kācidavāsayacca /",
  "GK19asvsau2u:405": "ayojayat snānavidhiṃ tathānyā jagranthuranyāḥ surabhīḥ srajaśca // Saund_4.26 //",
  "GK19asvsau2u:406": "tasmin gṛhe bharturataścarantyaḥ krīḍānurūpaṃ lalitaṃ niyogam /",
  "GK19asvsau2u:407": "kāścinna buddhaṃ dadṛśuryuvatyo buddhasya vaiṣā niyataṃ manīṣā // Saund_4.27 //",
  "GK19asvsau2u:408": "kācit sthitā tatra tu harmyapṛṣṭhe gavākṣapakṣe praṇidhāya cakṣuḥ /",
  "GK19asvsau2u:409": "viniṣpatantaṃ sugataṃ dadarśa payodagarbhādiva dīptamarkam // Saund_4.28 //",
  "GK19asvsau2u:410": "sā gauravaṃ tatra vicārya bhartuḥ svayā ca bhaktyārhatayārhataśca /",
  "GK19asvsau2u:411": "nandasya tasthau purato vivakṣustadājñayā ceti tadācacakṣe // Saund_4.29 //",
  "GK19asvsau2u:412": "anugrahāyāsya janasya śaṅke gururgṛhaṃ no bhagavān praviṣṭaḥ /",
  "GK19asvsau2u:413": "bhikṣāmalabdhvā giramāsanaṃ vā śūnyādaraṇyādiva yāti bhūyaḥ // Saund_4.30 //",
  "GK19asvsau2u:414": "śrutvā maharṣeḥ sa gṛhapraveśaṃ satkārahīnaṃ ca punaḥ prayāṇam /",
  "GK19asvsau2u:415": "cacāla citrābharaṇāmbarasrakkalpadrumo dhūta ivānilena // Saund_4.31 //",
  "GK19asvsau2u:416": "kṛtvāñjaliṃ mūrdhani padmakalpaṃ tataḥ sa kāntāṃ gamanaṃ yayāce /",
  "GK19asvsau2u:417": "karttu gamiṣyāmi gurau praṇāmaṃ māmabhyanujñātumihārhasīti // Saund_4.32 //",
  "GK19asvsau2u:418": "sā vepamānā parisasvaje taṃ śālaṃ latā vātasamīriteva /",
  "GK19asvsau2u:419": "dadarśa cāśruplutalolanetrā dīrghe ca niśvasya vaco 'bhyuvāca // Saund_4.33 //",
  "GK19asvsau2u:420": "nāhaṃ yiyāsorgurudarśanārthamarhāmi kartuṃ tava dharmapīḍām /",
  "GK19asvsau2u:421": "gacchāryaputraihi ca śīghrameva viśeṣako yāvadayaṃ na śuṣkaḥ // Saund_4.34 //",
  "GK19asvsau2u:422": "sacedbhavestvaṃ khalu dīrghasūtro daṇḍaṃ mahāntaṃ tvayi pātayeyam /",
  "GK19asvsau2u:423": "muhurmuhustvāṃ śayitaṃ kucābhyāṃ vibodhayeyaṃ ca na cālapeyam // Saund_4.35 //",
  "GK19asvsau2u:424": "athāpyanāśyānaviśeṣakāyāṃ mayyeṣyasi tvaṃ tvaritaṃ tatastvām /",
  "GK19asvsau2u:425": "nipīḍayiṣyāmi bhujadvayena nirbhūṣaṇenārdravilepanena // Saund_4.36 //",
  "GK19asvsau2u:426": "ityevamuktaśca nipīḍitaśca tayāsavarṇasvanayā jagāda /",
  "GK19asvsau2u:427": "evaṃ kariṣyāmi vimuñca caṇḍi yāvad gururdūragato na me saḥ // Saund_4.37 //",
  "GK19asvsau2u:428": "tataḥ stanodvartitatacandanābhyāṃ mukto bhujābhyāṃ na tu mānasena /",
  "GK19asvsau2u:429": "vihāya veṣaṃ madanānurūpaṃ satkārayogyaṃ sa vapurbabhāra // Saund_4.38 //",
  "GK19asvsau2u:430": "sā taṃ prayāntaṃ ramaṇaṃ pradadhyau pradhyānaśūnyasthitaniścalākṣī /",
  "GK19asvsau2u:431": "sthitoccakarṇā vyapaviddhaśaṣpā bhrāntaṃ mṛgam bhrāntamukhī mṛgīva // Saund_4.39 //",
  "GK19asvsau2u:432": "didṛkṣayākṣiptamanā munestu nandaḥ prayāṇaṃ prati tatvare ca /",
  "GK19asvsau2u:433": "vivṛttadṛṣṭiśca śanairyayau tāṃ karīva paśyan sa laḍatkareṇum // Saund_4.40 //",
  "GK19asvsau2u:434": "chātodarīṃ pīnapayodharoruṃ sa sundarīṃ rukmadarīmivādreḥ /",
  "GK19asvsau2u:435": "kākṣeṇa paśyan na tatarpa nandaḥ pibannivaikena jalaṃ kareṇa // Saund_4.41 //",
  "GK19asvsau2u:436": "taṃ gauravaṃ buddhagataṃ cakarṣa bhāryānurāgaḥ punarācakarṣa /",
  "GK19asvsau2u:437": "so 'niścayānnāpi yayau na tasthau turaṃstaraṃgeṣviva rājahaṃsaḥ // Saund_4.42 //",
  "GK19asvsau2u:438": "adarśanaṃ tūpagataśca tasyā harmyāttataścāvatatāra tūrṇam /",
  "GK19asvsau2u:439": "śrutvā tato nūpuranisvanaṃ sa punarlalambe hṛdaye gṛhītaḥ // Saund_4.43 //",
  "GK19asvsau2u:440": "sa kāmarāgeṇa nigṛhyamāṇo dharmānurāgeṇa ca kṛṣyamāṇaḥ /",
  "GK19asvsau2u:441": "jagāma duḥkhena vivartyamānaḥ plavaḥ pratistrota ivāpagāyāḥ // Saund_4.44 //",
  "GK19asvsau2u:442": "tataḥ kramairdīrghatamaiḥ pracakrame kathaṃ nu yāto na gururbhavediti /",
  "GK19asvsau2u:443": "svajeya tāṃ caiva viśeṣakapriyāṃ kathaṃ priyāmārdraviśeṣakāmiti // Saund_4.45 //",
  "GK19asvsau2u:444": "atha sa pathi dadarśa muktamānaṃ pitṛnagare 'pi tathā gatābhimānam /",
  "GK19asvsau2u:445": "daśabalamabhito vilambamānaṃ dhvajamanuyāna ivaindramarcyamānam // Saund_4.46 //",
  "GK19asvsau2u:446": "saundarananda mahākāvye “bhāryāyācitaka” nāma caturtha sarga samāpta /",
  "GK19asvsau2u:447": "_____________________________________________________________________________",
  "GK19asvsau2u:448": "pañcamaḥ sargaḥ",
  "GK19asvsau2u:449": "nandadīkṣā",
  "GK19asvsau2u:450": "athāvatīryāśvarathadvipebhyaḥ śākyā yathāsvarddhigṛhītaveṣāḥ /",
  "GK19asvsau2u:451": "mahāpaṇebhyo vyavahāriṇaśca mahāmunau bhaktivaśāt praṇemuḥ // Saund_5.1 //",
  "GK19asvsau2u:452": "kecit praṇamyānuyayurmuhūrttaṃ kecit praṇamyārthavaśena jagmuḥ /",
  "GK19asvsau2u:453": "kecit svakeṣvāvasatheṣu tasthuḥ kṛtvāñjalīn vīkṣaṇatatparākṣāḥ // Saund_5.2 //",
  "GK19asvsau2u:454": "buddhastatastatra narendramārge sroto mahadbhaktimato janasya /",
  "GK19asvsau2u:455": "jagāma duḥkhena vigāhamāno jalāgame strota ivāpagāyāḥ // Saund_5.3 //",
  "GK19asvsau2u:456": "atho mahadbhiḥ pati saṃpatadbhiḥ saṃpūjyamānāya tathāgatāya /",
  "GK19asvsau2u:457": "karttuṃ praṇāmaṃ na śaśāka nandastenābhireme tu gurormahimnā // Saund_5.4 //",
  "GK19asvsau2u:458": "svaṃ cāvasaṅgaṃ pathi nirmumukṣurbhaktiṃ janasyānyamateśva rakṣan /",
  "GK19asvsau2u:459": "nandaṃ ca gehābhimukhaṃ jighṛkṣan mārgaṃ tato 'nyaṃ sugataḥ prapede // Saund_5.5 //",
  "GK19asvsau2u:460": "tato viviktaṃ ca viviktacetāḥ sanmārgavin mārgamabhipratasthe /",
  "GK19asvsau2u:461": "gatvāgrataścāgryatamāya tasmai nāndīvimuktāya nanāma nandaḥ // Saund_5.6 //",
  "GK19asvsau2u:462": "śanairvrajanneva sa gauraveṇa paṭāvṛtāṃso vinatārdhakāyaḥ /",
  "GK19asvsau2u:463": "adhonibaddhāñjalirūrdhvanetraḥ sagadgadaṃ vākyamidaṃ babhāṣe // Saund_5.7 //",
  "GK19asvsau2u:464": "prāsādasaṃstho bhagavantamantaḥpraviṣṭamaśrauṣamanugrahāya /",
  "GK19asvsau2u:465": "atastvarāvānahamabhyupeto gṛhasya kakṣyāmahato 'bhyasūyan // Saund_5.8 //",
  "GK19asvsau2u:466": "tatsādhu sāhupriya mattpriyārtham tatrāstu bhikṣūttama bhaikṣakālaḥ /",
  "GK19asvsau2u:467": "asau hi madhyaṃ nabhaso yiyāsuḥ kālaṃ pratismārayatīva sūryaḥ // Saund_5.9 //",
  "GK19asvsau2u:468": "ityevamuktaḥ praṇatena tena snehābhimānonmukhalocanena /",
  "GK19asvsau2u:469": "tādṛṅ nimittaṃ sugataścakāra nāhārakṛtyaṃ sa yathā viveda // Saund_5.10 //",
  "GK19asvsau2u:470": "tataḥ sa kṛtvā munaye praṇāmaṃ gṛhaprayāṇāya matiṃ cakāra /",
  "GK19asvsau2u:471": "anugrahārthaṃ sugatastu tasmai pātraṃ dadau puraṣkarapatranetraḥ // Saund_5.11 //",
  "GK19asvsau2u:472": "tataḥ sa loke dadataḥ phalārthaṃ pātrasya tasyāpratimasya pātram /",
  "GK19asvsau2u:473": "jagrāha cāpagrahaṇakṣamābhyāṃ padmopamābhyāṃ prayataḥ karābhyām // Saund_5.12 //",
  "GK19asvsau2u:474": "parāṅmukhantvanyamanaskamārād vijñāya nandaḥ sugataṃ gatāstham /",
  "GK19asvsau2u:475": "hastasthapātro 'pi gṛhaṃ yiyāsuḥ sasāra mārgānmunimīkṣamāṇaḥ // Saund_5.13 //",
  "GK19asvsau2u:476": "bhāryānurāgeṇa yadā gṛhaṃ sa pātraṃ gṛhītvāpi yiyāsureva /",
  "GK19asvsau2u:477": "vimohayāmāsa munistatastaṃ rathyāmukhasyāvaraṇena tasya // Saund_5.14 //",
  "GK19asvsau2u:478": "nirmokṣabījaṃ hi dadarśa tasya jñānaṃ mṛdu kleśarajaśca tīvram /",
  "GK19asvsau2u:479": "kleśānukūlaṃ viṣayātmakaṃ ca nandaṃ yatastaṃ munirācakarṣa // Saund_5.15 //",
  "GK19asvsau2u:480": "saṃkleśapakṣo dvividhaśca dṛṣṭastathā dvikalpo vyavadānapakṣaḥ /",
  "GK19asvsau2u:481": "ātmāśrayo hetubalādhikasya bāhyāśrayaḥ pratyayagauravasya // Saund_5.16 //",
  "GK19asvsau2u:482": "ayatnato hetubalādhikastu nirmucyate ghaṭṭitamātra eva /",
  "GK19asvsau2u:483": "yatnena tu pratyayaneyabuddhirvimokṣamāpnoti parāśrayeṇa // Saund_5.17 //",
  "GK19asvsau2u:484": "nandaḥ sa ca pratyayaneyacetā yaṃ śiśriye tanmayatāmavāpa /",
  "GK19asvsau2u:485": "yasmādimaṃ tatra cakāra yannaṃ taṃ snehapaṅkān munirujjihīrṣan // Saund_5.18 //",
  "GK19asvsau2u:486": "nandastu duḥkhena viceṣṭamānaḥ śanairagatyā gurumanvagacchat /",
  "GK19asvsau2u:487": "bhāryāmukhaṃ vīkṣaṇalolanetraṃ vicintayannārdraviśeṣakaṃ tat // Saund_5.19 //",
  "GK19asvsau2u:488": "tato munistaṃ priyamālyahāraṃ vasantamāsena kṛtābhihāram /",
  "GK19asvsau2u:489": "nināya bhagnapramadāvihāraṃ vidyāvihārābhimataṃ vihāram // Saund_5.20 //",
  "GK19asvsau2u:490": "dīnaṃ mahākāruṇikastatastaṃ dṛṣṭvā muhūrta karuṇāyamānaḥ /",
  "GK19asvsau2u:491": "kareṇa cakrāṅkatalena mūrdhni pasparśa caivedamuvāca cainam // Saund_5.21 //",
  "GK19asvsau2u:492": "yāvanna hiṃsraḥ samupaiti kālaḥ śamāya tāvat kuru saumya buddhim /",
  "GK19asvsau2u:493": "sarvāsvavasthāsviha vartamānaṃ sarvābhisāreṇa nihanti mṛtyuḥ // Saund_5.22 //",
  "GK19asvsau2u:494": "sādhāraṇāt svapnanibhādasārāllolaṃ manaḥ kāmasukhānniyaccha /",
  "GK19asvsau2u:495": "havyairivāgneḥ pavaneritasya lokasya kāmairna hi tṛptirasti // Saund_5.23 //",
  "GK19asvsau2u:496": "śraddhādhanaṃ śreṣṭhatamaṃ dhanebhyaḥ prajñārasasṛptikaro rasebhyaḥ /",
  "GK19asvsau2u:497": "pradhānamadhyātmasukhaṃ sukhebhyo 'vidyāratirduḥkhatamāratibhyaḥ // Saund_5.24 //",
  "GK19asvsau2u:498": "hitasya vaktā pravaraḥ suhṛdbhyo dharmāya khedo guṇavān śramebhyaḥ /",
  "GK19asvsau2u:499": "jñānāya kṛtyaṃ paramaṃ kriyābhyaḥ kimindriyāṇāmupagamya dāsyam // Saund_5.25 //",
  "GK19asvsau2u:500": "tanniścitaṃ bhīlkamaśugviyuktaṃ pareṣvanāyattamahāryamanyaiḥ /",
  "GK19asvsau2u:501": "nityaṃ śivaṃ śāntisukhaṃ vṛṇīṣva kimindriyārthārthamanarthamūḍhvā // Saund_5.26 //",
  "GK19asvsau2u:502": "jarāsamā nāstyamṛjā prajānāṃ vyādheḥ samo nāsti jagatyanarthaḥ /",
  "GK19asvsau2u:503": "mṛtyoḥ samaṃ nāsti bhayaṃ pṛthivyāmetattrayaṃ khalvavaśena sevyam // Saund_5.27 //",
  "GK19asvsau2u:504": "snehena kaścinna samo 'sti pāśaḥ sroto na tṛṣṇāsamamasti hāri /",
  "GK19asvsau2u:505": "rāgāgninā nāsti samastathāgnistaccet trayaṃ nāsti sukhaṃ ca te 'sti // Saund_5.28 //",
  "GK19asvsau2u:506": "avaśyabhāvī priyaviprayogastasmāñca śoko niyataṃ niṣevyaḥ /",
  "GK19asvsau2u:507": "śokena conmādamupeyivāṃso rājarṣayo 'nye 'pyavaśā vicelu // Saund_5.29 //",
  "GK19asvsau2u:508": "prajñāmayaṃ varma badhāna tasmānno kṣāntinighnasya hi śokabāṇāḥ /",
  "GK19asvsau2u:509": "mahacca dagdhuṃ bhavakakṣajālaṃ saṃghukṣayālpāgnimivātmatejaḥ // Saund_5.30 //",
  "GK19asvsau2u:510": "yathauṣadhairhastagataiḥ savidyo na daśyate kaścana pannagena /",
  "GK19asvsau2u:511": "tathānapekṣo jitalokamoho na daśyate śokabhujaṃgamena // Saund_5.31 //",
  "GK19asvsau2u:512": "āsthāya yogaṃ parigamya tattvaṃ na trāsamāgacchati mṛtyukāle /",
  "GK19asvsau2u:513": "ābaddhavarmā sudhanuḥ kṛtāsro jigīṣayā śūra ivāhavasthaḥ // Saund_5.32 //",
  "GK19asvsau2u:514": "ityevamuktaḥ sa tathāgatena sarveṣu bhūteṣvanukampakena /",
  "GK19asvsau2u:515": "dhṛṣṭaṃ girāntarhṛdayena sīdaṃstatheti nandaḥ sugataṃ babhāṣe // Saund_5.33 //",
  "GK19asvsau2u:516": "atha pramādācca tamujjihīrṣan matvāgamasyaiva ca pātrabhūtam /",
  "GK19asvsau2u:517": "prabrājayānanda śamāya nandamityabravīnmaitramanā maharṣiḥ // Saund_5.34 //",
  "GK19asvsau2u:518": "nandaṃ tato 'ntarmanasā rudantamehīti vaidehamunirjagāda /",
  "GK19asvsau2u:519": "śanaistatastaṃ samupetya nando na pravrajiṣyāmyahamityuvāca // Saund_5.35 //",
  "GK19asvsau2u:520": "śrutvātha nandasya manīṣitaṃ tad buddhāya vaidehamuniḥ śaśaṃsa /",
  "GK19asvsau2u:521": "saṃśrutya tasmādapi tasya bhāvaṃ mahāmunirnandamuvāca bhūyaḥ // Saund_5.36 //",
  "GK19asvsau2u:522": "mayyagraje pravrajite 'jitātman bhrātṛṣvanupravrajiteṣu cāsmān /",
  "GK19asvsau2u:523": "jñātīṃśca dṛṣṭvā vratino gṛhasthān saṃvinna kiṃ te 'sti na vāsti cetaḥ // Saund_5.37 //",
  "GK19asvsau2u:524": "rājarṣayaste viditā na nūnaṃ vanāni ye śiśriyire hasantaḥ /",
  "GK19asvsau2u:525": "niṣṭhīvya kāmānupaśāntikāmāḥ kāmeṣu naivaṃ kṛpaṇeṣu saktāḥ // Saund_5.38 //",
  "GK19asvsau2u:526": "bhūyaḥ samālokya gṛheṣu doṣān niśāmya tattyāgakṛtaṃ ca śarma /",
  "GK19asvsau2u:527": "naivāsti moktuṃ matirālayaṃ te deśaṃ mumūrṣoriva sopasargam // Saund_5.39 //",
  "GK19asvsau2u:528": "saṃsārakāntāraparāyaṇasya śive kathaṃ te pathi nārurukṣā /",
  "GK19asvsau2u:529": "āropyamāṇasya tameva mārgaṃ bhraṣṭasya sārthādiva sārthikasya // Saund_5.40 //",
  "GK19asvsau2u:530": "yaḥ sarvato veśmani dahyamāne śayīta mohānna tato vyapeyāt /",
  "GK19asvsau2u:531": "kālāgninā vyādhijarāśikhena loke pradīpte sa bhavet pramattaḥ // Saund_5.41 //",
  "GK19asvsau2u:532": "praṇīyamānaśca yathā vadhāya matto hasecca pralapecca vadhyaḥ /",
  "GK19asvsau2u:533": "mṛtyau tathā tiṣṭhati pāśahaste śocyaḥ pramādyan viparitacetāḥ // Saund_5.42 //",
  "GK19asvsau2u:534": "yadā narendrāśca kuṭumbinaśca vihāya bandhūṃśca parigrahāṃśca /",
  "GK19asvsau2u:535": "yayuśca yāsyanti ca yānti caiva priyeṣvanityeṣu kuto 'nurodhaḥ // Saund_5.43 //",
  "GK19asvsau2u:536": "kiñcinna paśyāmi ratasya yatra tadanyabhāvena bhavenna duḥkham /",
  "GK19asvsau2u:537": "tasmāt kvacinna kṣamate prasaktiryadi kṣamastadvigamānna śokaḥ // Saund_5.44 //",
  "GK19asvsau2u:538": "tatsaumya lolaṃ parigamya lokaṃ māyopamaṃ citramivendrajālam /",
  "GK19asvsau2u:539": "priyābhidhānaṃ tyaja mohajālaṃ chettuṃ matiste yadi duḥkhajālam // Saund_5.45 //",
  "GK19asvsau2u:540": "varaṃ hitodarkamāniṣṭamannaṃ na svādu yat syādahitānubaddham /",
  "GK19asvsau2u:541": "yasmādahaṃ tvāṃ viniyojayāmi śive śucau vartmani vipriye 'pi // Saund_5.46 //",
  "GK19asvsau2u:542": "bālasya dhātrī vinigṛhya loṣṭhaṃ yathoddharatyāsyapuṭapraviṣṭam /",
  "GK19asvsau2u:543": "tathojjihīrṣuḥ khalu rāgaśalyaṃ tattvāmavocaṃ paruṣaṃ hitāya // Saund_5.47 //",
  "GK19asvsau2u:544": "aniṣṭamapyauṣadhamāturāya dadāti vaidyaśca yathā nigṛhya /",
  "GK19asvsau2u:545": "tadvanmayoktaṃ pratikūlametattubhyaṃ hitodarkamanugrahāya // Saund_5.48 //",
  "GK19asvsau2u:546": "tadyāvadeva kṣaṇasaṃnipāto na mṛtyurāgacchati yāvadeva /",
  "GK19asvsau2u:547": "yāvadvayo yogavidhau samarthaṃ buddhiṃ kuru śreyasi tāvadeva // Saund_5.49 //",
  "GK19asvsau2u:548": "ityevamuktaḥ sa vināyakena hitaiṣiṇā kāruṇikena nandaḥ /",
  "GK19asvsau2u:549": "kartāsmi sarvaṃ bhagavan vacaste tathā yathājñāpayasītyuvāca // Saund_5.50 //",
  "GK19asvsau2u:550": "ādāya vaidehamunistatastaṃ nināya saṃśliṣya viceṣṭamānam /",
  "GK19asvsau2u:551": "vyayojayaccāśrupariplutākṣaṃ keśaśriyaṃ chatranibhasya mūrdhnaḥ // Saund_5.51 //",
  "GK19asvsau2u:552": "atho nataṃ tasya mukhaṃ sabāṣpaṃ pravāsyamāneṣu śiroruheṣu /",
  "GK19asvsau2u:553": "vakrāgranālaṃ nalinaṃ taḍāge varṣodakaklinnamivābabhāse // Saund_5.52 //",
  "GK19asvsau2u:554": "nandastatastarukaṣāyaviraktavāsāścintāvaśo navagṛhīta iva dvipendraḥ /",
  "GK19asvsau2u:555": "pūrṇaḥ śaśī bahulapakṣagataḥ kṣapānte bālātapena pariṣikta ivāvabhāse // Saund_5.53 //",
  "GK19asvsau2u:556": "saundarananda kāvye “nandadīkṣā” nāma pañcama sarga samāpta /",
  "GK19asvsau2u:557": "_____________________________________________________________________________",
  "GK19asvsau2u:558": "ṣaṣṭhaḥ sargaḥ",
  "GK19asvsau2u:559": "bhāryāvilāpa",
  "GK19asvsau2u:560": "tato hṛte bharttari gauraveṇa prītau hṛtāyāmaratau kṛtāyām /",
  "GK19asvsau2u:561": "tatraiva harmyopari vartamānā na sundarī saiva tadā babhāse // Saund_6.1 //",
  "GK19asvsau2u:562": "sā bharturabhyāgamanapratīkṣā gavākṣamākramya payodharābhyām /",
  "GK19asvsau2u:563": "dvāronmukhī harmyatalāllalambe mukhena tiryaṅnatakuṇḍalena // Saund_6.2 //",
  "GK19asvsau2u:564": "vilambahārā calayoktrakā sā tasmād vimānād vinatā cakāśe /",
  "GK19asvsau2u:565": "tapaḥ kṣayādapsarasāṃ vareva cyutaṃ vimānāt priyamīkṣamāṇā // Saund_6.3 //",
  "GK19asvsau2u:566": "sā khedasaṃsvinnalalāṭakena niśvāsaniṣpītaviśeṣakeṇa /",
  "GK19asvsau2u:567": "cintācalākṣeṇa mukhena tasthau bharttāramanyatra viśaṅkamānā // Saund_6.4 //",
  "GK19asvsau2u:568": "tataścirasthānapariśrameṇa sthitaiva paryaṅkatale papāta /",
  "GK19asvsau2u:569": "tiryakca śiśye pravikīrṇahārā sapādukaikārdhavilambapādā // Saund_6.5 //",
  "GK19asvsau2u:570": "athātra kācit pramadā sabāṣpāṃ tāṃ duḥkhitāṃ draṣṭumanīpsamānā /",
  "GK19asvsau2u:571": "prāsādasopānatalapraṇādaṃ cakāra padbhyāṃ sahasā rudantī // Saund_6.6 //",
  "GK19asvsau2u:572": "tasyāśca sopānatalapraṇādaṃ śrutvaiva tūrṇaṃ punarutpapāta /",
  "GK19asvsau2u:573": "prītyāṃ prasaktaiva ca saṃjaharṣa priyopayānaṃ pariśaṅkamānā // Saund_6.7 //",
  "GK19asvsau2u:574": "sā trāsayantī valabhīpuṭasthān pārāvatān nūpūranisvanena /",
  "GK19asvsau2u:575": "sopānakukṣiṃ prasasāra harṣād bhraṣṭaṃ dukūlāntamacintayantī // Saund_6.8 //",
  "GK19asvsau2u:576": "tāmaṅganāṃ prekṣya ca vipralabdhā niśvasya bhūyaḥ śayanaṃ prapede /",
  "GK19asvsau2u:577": "vivarṇavaktrā na rarāja cāśu vivarṇacandreva himāgame dyauḥ // Saund_6.9 //",
  "GK19asvsau2u:578": "sā duḥkhitā bhartturadarśanena kāmena kopena ca dahyamānā /",
  "GK19asvsau2u:579": "kṛtvā kare vaktramupopaviṣṭā cintānadīṃ śokajalāṃ tatāra // Saund_6.10 //",
  "GK19asvsau2u:580": "tasyāḥ mukhaṃ padmasapatnabhūtaṃ pāṇau sthitaṃ pallavarāgatāmre /",
  "GK19asvsau2u:581": "chāyāmayasyāmbhasi paṅkajasya babhau nataṃ padmamivopariṣṭāt // Saund_6.11 //",
  "GK19asvsau2u:582": "sā strīsvabhāvena vicintya tattad dṛṣṭānurāge 'bhimukhe 'pi patyau /",
  "GK19asvsau2u:583": "dharmāśrite tattvamavindamānā saṃkalpya tattadvilalāpa tattat // Saund_6.12 //",
  "GK19asvsau2u:584": "eṣyāmyanāśyānaviśeṣakāyāṃ tvayīti kṛtvā mayi taṃ pratijñām /",
  "GK19asvsau2u:585": "kasmānnu hetordayitapratijñaḥ so 'dya priyo me vitathapratijñaḥ // Saund_6.13 //",
  "GK19asvsau2u:586": "āryasya sādhoḥ karuṇātmakasya mannityabhīroratidakṣiṇasya /",
  "GK19asvsau2u:587": "kuto vikāro 'yamabhūtapūrvaḥ svenāparāgeṇa mamāpacārāt // Saund_6.14 //",
  "GK19asvsau2u:588": "ratipriyasya priyavartino me priyasya nūnaṃ hṛdaya viraktam /",
  "GK19asvsau2u:589": "tathāpi rāgo yadi tasya hi syān maccittarakṣī na sa nāgataḥ syāt // Saund_6.15 //",
  "GK19asvsau2u:590": "rūpeṇa bhāvena ca madviśiṣṭā priyeṇa dṛṣṭā niyataṃ tato 'nyā /",
  "GK19asvsau2u:591": "tathā hi kṛtvā mayi moghasāntvaṃ lagnāṃ satiṃ māmāgamad vihāya // Saund_6.16 //",
  "GK19asvsau2u:592": "bhaktiṃ sa buddhaṃ prati yāvavocattasya prayātuṃ mayi so 'padeśaḥ /",
  "GK19asvsau2u:593": "munau prasādo yadi tasya hi syānmṛtyorivogrādanṛtād bibhīyāt // Saund_6.17 //",
  "GK19asvsau2u:594": "sevārthamādarśanamanyacitto vibhūṣayantyā mama dhārayitvā /",
  "GK19asvsau2u:595": "bibharti so 'nyasya janasya taṃ cennamo 'stu tasmai calasauhṛdāya // Saund_6.18 //",
  "GK19asvsau2u:596": "necchanti yāḥ śokamavāptumevaṃ śraddhātumarhanti na tā narāṇām /",
  "GK19asvsau2u:597": "kva cānuvṛttirmayi sāsya pūrvaṃ tyāgaḥ kva cāyaṃ janavat kṣaṇena // Saund_6.19 //",
  "GK19asvsau2u:598": "ityevamādi priyaviprayuktā priye 'nyadāśaṅkya ca sā jagāda /",
  "GK19asvsau2u:599": "saṃbhrāntamāruhya ca tadvimānaṃ tāṃ strī sabāṣpā giramityuvāca // Saund_6.20 //",
  "GK19asvsau2u:600": "yuvāpi tāvat priyadarśano 'pi saubhāgyabhāgyābhijanānvito 'pi /",
  "GK19asvsau2u:601": "yastvāṃ priyo nābhyacarat kadācittamanyathā yāsyatikātarāsi // Saund_6.21 //",
  "GK19asvsau2u:602": "mā svāminaṃ svāmini doṣato gāḥ priyaṃ priyārhaṃ priyakāriṇaṃ tam /",
  "GK19asvsau2u:603": "na sa tvadanyāṃ pramadāmavaiti svacakravākyā iva cakravākaḥ // Saund_6.22 //",
  "GK19asvsau2u:604": "sa tu tvadarthaṃ gṛhavāsamīpsan jijīviṣustvatparitoṣahetoḥ /",
  "GK19asvsau2u:605": "bhrātrā kilāryeṇa tathāgatena pravrājito netrajalārdravaktraḥ // Saund_6.23 //",
  "GK19asvsau2u:606": "śrutvā tato bhartari tāṃ pravṛttiṃ savepathuḥ sā sahasotpapāt /",
  "GK19asvsau2u:607": "pragṛhya bāhū virurāva coccairhṛdīva digdhābhihata kareṇuḥ // Saund_6.24 //",
  "GK19asvsau2u:608": "sā rodanāroṣitaraktadṛṣṭiḥ saṃtāpasaṃkṣobhitagātrayaṣṭiḥ /",
  "GK19asvsau2u:609": "papāta śīrṇākulahārayaṣṭiḥ phalātibhārādiva cūtayaṣṭiḥ // Saund_6.25 //",
  "GK19asvsau2u:610": "sā padmarāgaṃ vasanaṃ vasānā padmānanā padmadalāyatākṣī /",
  "GK19asvsau2u:611": "padmā vipadmā patiteva lakṣmīḥ śuśoṣa padmasragivātapena // Saund_6.26 //",
  "GK19asvsau2u:612": "saṃcintya sacintya guṇāṃśca bharturdīrghaṃ niśaśvāsa tatāma caiva /",
  "GK19asvsau2u:613": "vibhūṣaṇaśrīnihite prakoṣṭhe tāmre karāgre ca vinirdudhāva // Saund_6.27 //",
  "GK19asvsau2u:614": "na bhūṣaṇārtho mama saṃpratīti sā dikṣu cikṣepa vibhūṣaṇāni /",
  "GK19asvsau2u:615": "nirbhūṣaṇā sā patitā cakāśe viśīrṇapuṣpastabakā lateva // Saund_6.28 //",
  "GK19asvsau2u:616": "dhṛtaḥ priyeṇāyamabhūnmameti rukmatsaruṃ darpaṇamāliliṅge /",
  "GK19asvsau2u:617": "yatnācca vinyastatamālapatrau ruṣṭeva dhṛṣṭaṃ pramamājaṃ gaṇḍau // Saund_6.29 //",
  "GK19asvsau2u:618": "sā cakravākīva bhṛśaṃ cukūja śyenāgrapakṣakṣatacakravākā /",
  "GK19asvsau2u:619": "vispardhamāneva vimānasaṃsthaiḥ pārāvataiḥ kūjanalolakaṇṭhaiḥ // Saund_6.30 //",
  "GK19asvsau2u:620": "vicitramṛdvāstaraṇe 'pi suptā vaiḍūryavajrapratimaṇḍite 'pi /",
  "GK19asvsau2u:621": "rukmāṅgapāde śayane mahārhe na śarma lebhe pariceṣṭamānā // Saund_6.31 //",
  "GK19asvsau2u:622": "sandṛśya bhartuśca vibhūṣaṇāni vāsāṃsi vīṇāprabhṛtīṃśca līlāḥ /",
  "GK19asvsau2u:623": "tamo viveśābhinanāda coccaiḥ paṅkāvatīrṇeva ca saṃsasāda // Saund_6.32 //",
  "GK19asvsau2u:624": "sā sundarī śvāsacalodarī hi vajrāgnisaṃbhinnadarīguheva /",
  "GK19asvsau2u:625": "śokāgnināntarhṛdi dahyamānā vibhrāntacitteva tadā babhūva // Saund_6.33 //",
  "GK19asvsau2u:626": "ruroda mamlau virurāva jaglau babhrāma tasthau vilalāpa dadhyau /",
  "GK19asvsau2u:627": "cakāra roṣaṃ vicakāra mālyaṃ cakarta vaktraṃ vicakarṣa vastram // Saund_6.34 //",
  "GK19asvsau2u:628": "tāṃ cārudantīṃ prasabhaṃ rudantīṃ saṃśrutya nāryaḥ paramābhitaptāḥ /",
  "GK19asvsau2u:629": "antargṛhādāruruhurvimānaṃ trāsena kinnarya ivādripṛṣṭham // Saund_6.35 //",
  "GK19asvsau2u:630": "bāṣpeṇa tāḥ klinnaviṣaṇṇavaktrā varṣeṇa padminya ivārdrapadmāḥ /",
  "GK19asvsau2u:631": "sthānānurūpeṇa yathābhimānaṃ nililyire tāmanudahyamānāḥ // Saund_6.36 //",
  "GK19asvsau2u:632": "tābhirvṛtā harmyatale 'ṅganābhiścintātanuḥ sā sutanurbabhāse /",
  "GK19asvsau2u:633": "śatahradābhiḥ pariveṣṭiteva śaśāṅkalekhā śaradabhramadhye // Saund_6.37 //",
  "GK19asvsau2u:634": "yā tatra tāsāṃ vacasopapannā mānyā ca tasyā vayasādhikā ca /",
  "GK19asvsau2u:635": "sā pṛṣṭhatastāṃ tu samāliliṅge pramṛjya cāśrūṇi vacāṃsyuvāca // Saund_6.38 //",
  "GK19asvsau2u:636": "rājarṣivadhvāstava nānurūpo dharmāśrite bhartari jātu śokaḥ /",
  "GK19asvsau2u:637": "ikṣvākuvaṃśe hyabhikāṅkṣitāni dāyādyabhūtāni tapovanāni // Saund_6.39 //",
  "GK19asvsau2u:638": "prāyeṇa mokṣāya viniḥsṛtānāṃ śākyarṣabhāṇāṃ viditāḥ striyaste /",
  "GK19asvsau2u:639": "tapovanānīva gṛhāṇi yāsāṃ sādhvīvrataṃ kāmavadāśritānām // Saund_6.40 //",
  "GK19asvsau2u:640": "yadyanyayā rūpaguṇādhikatvād bharttā hṛtaste kuru bāṣpamokṣam /",
  "GK19asvsau2u:641": "manasvinī rūpavatī guṇāḍhyā hṛdi kṣate kātra hi nāśru muñcet // Saund_6.41 //",
  "GK19asvsau2u:642": "athāpi kiṃcid vyasanaṃ prapanno mā caiva tad bhūt sadṛśo 'tra bāṣpaḥ /",
  "GK19asvsau2u:643": "ato viśiṣṭaṃ na hi duḥkhamasti kulodgatāyāḥ patidevatāyāḥ // Saund_6.42 //",
  "GK19asvsau2u:644": "atha tvidānīṃ laḍitaḥ sukhena svasthaḥ phalastho vyasanānyadṛṣṭvā /",
  "GK19asvsau2u:645": "vītaspṛho dharmamanuprapannaḥ kiṃ viklavā rodiṣi harṣakāle // Saund_6.43 //",
  "GK19asvsau2u:646": "ityevamuktāpi bahuprakāraṃ snehāttayā naiva dhṛtiṃ cakāra /",
  "GK19asvsau2u:647": "athāparā tāṃ manaso 'nukūlaṃ kālopapannaṃ praṇayāduvāca // Saund_6.44 //",
  "GK19asvsau2u:648": "bravīmi satyaṃ suviniścitaṃ me prāptaṃ priyaṃ drakṣyasi śīghrameva /",
  "GK19asvsau2u:649": "tvayā vinā sthāsyati tatra nāsau sattvāśrayaścetanayeva hīnaḥ // Saund_6.45 //",
  "GK19asvsau2u:650": "aṅke 'pi lakṣmyā na sa nirvṛtaḥ syāt tvaṃ tasya pārśve yadi tatra na syāḥ /",
  "GK19asvsau2u:651": "āpatsu kṛcchrāsvapi cāgatāsu tvāṃ paśyatastasya bhavenna duḥkham // Saund_6.46 //",
  "GK19asvsau2u:652": "tvaṃ nirvṛtiṃ gaccha niyaccha bāṣpaṃ taptāśrumokṣāt parirakṣa cakṣuḥ /",
  "GK19asvsau2u:653": "yastasya bhāvastvayi yaśca rāgo na raṃsyate tvadvirahāt sa dharme // Saund_6.47 //",
  "GK19asvsau2u:654": "syādatra nāsau kulasattvayogāt kāṣāyamādāya vihāsyatīti /",
  "GK19asvsau2u:655": "anātmanādāya gṛhonmukhasya punarvimoktuṃ ka ivāsti doṣaḥ // Saund_6.48 //",
  "GK19asvsau2u:656": "iti yuvatijanena sāntvyamānā hṛtahṛdayā ramaṇena sundarī sā /",
  "GK19asvsau2u:657": "dramiḍamabhimukhī pureva rambhā kṣitimagamat parivāritāpsarobhiḥ // Saund_6.49 //",
  "GK19asvsau2u:658": "saundarananda mahākāvye “bhāryāvilāpa” nāma ṣaṣṭha sarga samāpta /",
  "GK19asvsau2u:659": "_____________________________________________________________________________",
  "GK19asvsau2u:660": "saptamaḥ sargaḥ",
  "GK19asvsau2u:661": "nandavilāpa",
  "GK19asvsau2u:662": "liṅgaṃ tataḥ śāstṛvidhipradiṣṭaṃ gātreṇa bibhranna tu cetasā tat /",
  "GK19asvsau2u:663": "bhāryāgataireva manovitarkairjehrīyamāṇo na nananda nandaḥ // Saund_7.1 //",
  "GK19asvsau2u:664": "sa puṣpamāsasya ca puṣpalakṣmyā sarvābhisāreṇa ca puṣpaketoḥ /",
  "GK19asvsau2u:665": "yānīyabhāvena ca yauvanasya vihārasaṃstho na śamaṃ jagāma // Saund_7.2 //",
  "GK19asvsau2u:666": "sthitaḥ saḥ dīnaḥ sahakāravīthyāmālīnasaṃmūrcchitaṣaṭpadāyām /",
  "GK19asvsau2u:667": "bhṛśaṃ jajṛmbhe yugadīrghabāhurdhyātvā priyāṃ cāpamivācakarṣa // Saund_7.3 //",
  "GK19asvsau2u:668": "sa pītakakṣodamiva pratīcchan cūtadrumebhyastanupuṣpavarṣam /",
  "GK19asvsau2u:669": "dīrghaṃ niśaśvāsa vicintya bhāryāṃ navagraho nāga ivāvaruddhaḥ // Saund_7.4 //",
  "GK19asvsau2u:670": "śokasya hartā śaraṇāgatānāṃ śokasya karttā pratigarvitānām /",
  "GK19asvsau2u:671": "aśokamālambya sa jātaśokaḥ priyāṃ priyāśokakavanāṃ śuśoca // Saund_7.5 //",
  "GK19asvsau2u:672": "priyāṃ priyāyāḥ pratanuṃ priyaṅguṃ niśāmya bhītāmiva niṣpatantīm /",
  "GK19asvsau2u:673": "sasmāra tāmaśrumukhīṃ sabāṣpaḥ priyāṃ priyaṅguprasavāvadātām // Saund_7.6 //",
  "GK19asvsau2u:674": "puṣpāvanaddhe tilakadrumasya dṛṣṭvānyapuṣṭāṃ śikhare niviṣṭām /",
  "GK19asvsau2u:675": "saṃkalpayāmāsa śikhāṃ priyāyāḥ śuklāṃśuke 'ṭṭālapāśritāyāḥ // Saund_7.7 //",
  "GK19asvsau2u:676": "latāṃ praphullāmatimuktakasya cūtasya pārśve parirabhya jātām /",
  "GK19asvsau2u:677": "niśāmya cintāmagamattadaivaṃ śliṣṭā bhavenmāmapi sundarīti // Saund_7.8 //",
  "GK19asvsau2u:678": "puṣpotkarālā api nāgavṛkṣā dāntaiḥ samudgairiva hemagarbhaiḥ /",
  "GK19asvsau2u:679": "kāntāravṛkṣā iva duḥkhitasya na cakṣurācikṣipurasya tatra // Saund_7.9 //",
  "GK19asvsau2u:680": "gandhaṃ vamanto 'pi ca gandhaparṇā gandharvaveśyā iva gandhapūrṇāḥ /",
  "GK19asvsau2u:681": "tasyānyacittasya śugātmakasya ghrāṇaṃ na janhurhṛdayaṃ pratepuḥ // Saund_7.10 //",
  "GK19asvsau2u:682": "saṃraktakaṇṭhaiśca vinīlakaṇṭhaistuṣṭaiḥ prahṛṣṭairapi cānyapuṣṭaiḥ /",
  "GK19asvsau2u:683": "lelihyamānaiśca madhu dvirephaiḥ svanadvanaṃ tasya mano nunoda // Saund_7.11 //",
  "GK19asvsau2u:684": "sa tatra bhāryāraṇisaṃbhavena vitarkadhūmena tamaḥśikhena /",
  "GK19asvsau2u:685": "kāmāgnināntarhṛdi dahyamāno vihāya dhairyaṃ vilalāpa tattat // Saund_7.12 //",
  "GK19asvsau2u:686": "adyāvagacchāmi suduṣkaraṃ te cakruḥ kariṣyanti ca kurvate ca /",
  "GK19asvsau2u:687": "tyaktvā priyāmaśrumukhīṃ tapo ye cerūścariṣyanti caranti caiva // Saund_7.13 //",
  "GK19asvsau2u:688": "tāvad dṛḍhaṃ bandhanamasti loke na dāravaṃ tāntavamāyasaṃ vā /",
  "GK19asvsau2u:689": "yāvad dṛḍhaṃ bandhanametadeva mukhaṃ calākṣaṃ lalitaṃ ca vākyam // Saund_7.14 //",
  "GK19asvsau2u:690": "chittvā ca bhittvā ca hi yānti tāni svapauruṣāccaiva suhṛdbalācca /",
  "GK19asvsau2u:691": "jñānācca raukṣyācca vinā vimoktuṃ na śakyate snehamayastu pāśaḥ // Saund_7.15 //",
  "GK19asvsau2u:692": "jñānaṃ na me tacca śamāya yat syānna na cāsti raukṣyaṃ karuṇātmako 'smi /",
  "GK19asvsau2u:693": "kāmātmakaścāsmi guruśca buddhaḥ sthito 'ntare cakragaterivāsmi // Saund_7.16 //",
  "GK19asvsau2u:694": "ahaṃ gṛhītvāpi hi bhikṣuliṅgaṃ bhrātṝṣiṇā dviguruṇānuśiṣṭaḥ /",
  "GK19asvsau2u:695": "sarvāsvavasthāsu labhe na śāntiṃ priyāviyogādiva cakravākaḥ // Saund_7.17 //",
  "GK19asvsau2u:696": "adyāpi tanme hṛdi vartate ca yaddarpaṇe vyākulite mayā sā /",
  "GK19asvsau2u:697": "kṛtānutakrodhakamabravīnmāṃ kathaṃkṛto 'sīti śaṭhaṃ hasantī // Saund_7.18 //",
  "GK19asvsau2u:698": "yathaiṣyanāśyānaviśeṣakāyāṃ mayīti yanmāmavadacca sāśru /",
  "GK19asvsau2u:699": "pāriplavākṣeṇa mukhena bālā tanme vaco 'dyāpi mano ruṇaddhi // Saund_7.19 //",
  "GK19asvsau2u:700": "buddhvāsanaṃ parvatanirjharasthaḥ svastho yathā dhyāyati bhikṣureṣaḥ /",
  "GK19asvsau2u:701": "saktaḥ kvacinnāhamivaiṣa nūnaṃ śāntastathā tṛpta ivopaviṣṭaḥ // Saund_7.20 //",
  "GK19asvsau2u:702": "puṃskokilānāmavicintya ghoṣaṃ vasantalakṣmyāmavicārya cakṣuḥ /",
  "GK19asvsau2u:703": "śāstraṃ yathābhyasyati caiṣa yuktaḥ śaṅke priyākarṣati nāsya cetaḥ // Saund_7.21 //",
  "GK19asvsau2u:704": "asmai namo 'stu sthiraniścayāya nivṛttakautūhalavismayāya /",
  "GK19asvsau2u:705": "śāntātmane 'ntargatamānāsāya caṅkramyamāṇāya nirutsukāya // Saund_7.22 //",
  "GK19asvsau2u:706": "nirīkṣamāṇasya jalaṃ sapadmaṃ vanaṃ ca phullaṃ parapuṣṭajuṣṭam /",
  "GK19asvsau2u:707": "kasyāsti dhairyaṃ navayauvanasya māse madhau dharmasapatnabhūte // Saund_7.23 //",
  "GK19asvsau2u:708": "bhāvena garveṇa gatena lakṣmyā smitena kopena madena vāgbhiḥ /",
  "GK19asvsau2u:709": "jahruḥ striyo devanṛparṣisaṃghān kasmāddhi nāsmadvidhamākṣipeyuḥ // Saund_7.24 //",
  "GK19asvsau2u:710": "kāmābhibhūto hi hiraṇyaretāḥ svāhāṃ siṣeve madhavānahalyām /",
  "GK19asvsau2u:711": "sattvena sargeṇa ca tena hīnaḥ strinirjitaḥ kiṃ bata mānuṣo 'ham // Saund_7.25 //",
  "GK19asvsau2u:712": "sūryaḥ saraṇyūṃ prati jātarāgastatprītaye taṣṭa iti śrutaṃ naḥ /",
  "GK19asvsau2u:713": "ratamaśvabhūto 'śvavadhūṃ sametya yato 'śvinau tau janayāṃbabhūva // Saund_7.26 //",
  "GK19asvsau2u:714": "strīkāraṇaṃ vairaviśaktabuddhyorvaivasvatāgnyoścalitātmadhṛtyoḥ /",
  "GK19asvsau2u:715": "bahūni varṣāṇi babhūva yuddhaṃ kaḥ strīnimittaṃ na caledihānyaḥ // Saund_7.27 //",
  "GK19asvsau2u:716": "bheje śvapākīṃ munirakṣamālāṃ kāmādvasiṣṭhaśca sa sadvariṣṭhaḥ /",
  "GK19asvsau2u:717": "yasyāṃ vivaśvāniva bhūjalādaḥ sutaḥ prasūto 'sya kapiñjalādaḥ // Saund_7.28 //",
  "GK19asvsau2u:718": "parāśaraḥ śāpaśarastatharṣiḥ kālīṃ siṣeve jhaṣagarbhayonim /",
  "GK19asvsau2u:719": "suto 'sya yasyāṃ suṣuve mahātmā dvaipāyano vedavibhāgakarttā // Saund_7.29 //",
  "GK19asvsau2u:720": "dvaipāyano dharmaparāyaṇaśca reme samaṃ kāśiṣu veśyavadhvā /",
  "GK19asvsau2u:721": "yayā hato 'bhūccalanūpureṇa pādena vidyullatayeva meghaḥ // Saund_7.30 //",
  "GK19asvsau2u:722": "tathāṅgirā rāgaparītacetāḥ sarasvatīṃ brahmasutaḥ siṣeve /",
  "GK19asvsau2u:723": "sārasvato yatra suto 'sya jajñe naṣṭasya vedasya punaḥpravaktā // Saund_7.31 //",
  "GK19asvsau2u:724": "tathā nṛparṣerdilīpasya yajñe svargastriyāṃ kāśyapa āgatāsthaḥ /",
  "GK19asvsau2u:725": "sruvaṃ gṛhītvā sravadātmatejaścikṣepa vahrāvasito yato 'bhūt // Saund_7.32 //",
  "GK19asvsau2u:726": "tathāṅgado 'ntaṃ tapaso 'pi gatvā kāmābhibhūto yamunāmagacchat /",
  "GK19asvsau2u:727": "dhīmattaraṃ yatra rathītaraṃ sa sāraṅgajuṣṭaṃ janayāmbabhūva // Saund_7.33 //",
  "GK19asvsau2u:728": "niśāmya śāntāṃ naradevakanyāṃ vane 'pi śānte 'pi ca vartamānaḥ /",
  "GK19asvsau2u:729": "cacāla dhairyānmuniṛṣyaśrṛṅgaḥ śailo mahīkampa ivoccaśrṛṅgaḥ // Saund_7.34 //",
  "GK19asvsau2u:730": "brahmarṣibhāvārthamapāsya rājyaṃ bheje vanaṃ yo viṣayeṣvanāsthaḥ /",
  "GK19asvsau2u:731": "sa gādhijaścāpahṛto ghṛtācyā samā daśaikaṃ divasaṃ viveda // Saund_7.35 //",
  "GK19asvsau2u:732": "tathaiva kandarpaśarābhimṛṣṭo rambhāṃ prati sthūlaśirā mumūrccha /",
  "GK19asvsau2u:733": "yaḥ kāmaroṣātmatayānapekṣaḥ śaśāpa tāmapratigṛhyamāṇaḥ // Saund_7.36 //",
  "GK19asvsau2u:734": "pramadvarāyāṃ ca ruruḥ priyāyāṃ bhujaṅgamenāpahṛtendriyāyām /",
  "GK19asvsau2u:735": "saṃdṛśya saṃdṛśya jaghāna sarpān priyaṃ na roṣeṇa tapo rarakṣa // Saund_7.37 //",
  "GK19asvsau2u:736": "naptā śaśāṅkasya yaśoguṇāṅko budhasya sūnurvibudhaprabhāvaḥ /",
  "GK19asvsau2u:737": "tathorvaśīmapsarasaṃ vicintya rājarṣirunmādamagacchadaiḍaḥ // Saund_7.38 //",
  "GK19asvsau2u:738": "rakto girermūrdhani menakāyāṃ kāmātmakatvācca sa tālajaṅghaḥ /",
  "GK19asvsau2u:739": "pādena viśvāvasunā saroṣaṃ vajreṇa hintāla ivābhijaghne // Saund_7.39 //",
  "GK19asvsau2u:740": "nāśaṃ gatāyāṃ paramāṅganāyāṃ gaṃgājale 'naṅgaparītacetāḥ /",
  "GK19asvsau2u:741": "janhuśca gaṅgāṃ nṛpatirbhujābhyāṃ rurodha maināka ivācalendraḥ // Saund_7.40 //",
  "GK19asvsau2u:742": "nṛpaśca gaṅgāvirahājjughūrṇa gaṅgāmbhasā sāla ivāttamūlaḥ /",
  "GK19asvsau2u:743": "kulapradīpaḥ pratipasya sūnuḥ śrīmattanuḥ śantanurasvatantraḥ // Saund_7.41 //",
  "GK19asvsau2u:744": "hṛtāṃ ca saunandakinānu 'śocan prāptāmivorvīṃ striyamurvaśīṃ tām /",
  "GK19asvsau2u:745": "sadvṛttavarmā kila somavarmā babhrāma citodbhavabhinnavarmā // Saund_7.42 //",
  "GK19asvsau2u:746": "bhāryāṃ mṛtāṃ cānumamāra rājā bhīmaprabhāvo bhuvi bhīmakaḥ saḥ /",
  "GK19asvsau2u:747": "balena senāka iti prakāśaḥ senāpatirdeva ivāttasenaḥ // Saund_7.43 //",
  "GK19asvsau2u:748": "svargaṃ gate bhartari śantanau ca kālīṃ jihīrṣan janamejayaḥ saḥ /",
  "GK19asvsau2u:749": "avāpa bhīṣmāt samavetya mṛtyuṃ na tadgataṃ manmathamutsasarja // Saund_7.44 //",
  "GK19asvsau2u:750": "śaptaśca pāṇḍurmadanena nūnaṃ strīsaṃgame mṛtyumavāpsyasīti /",
  "GK19asvsau2u:751": "jagāma mādrīṃ na maharṣiśāpādasevyasevī vimamarśa mṛtyum // Saund_7.45 //",
  "GK19asvsau2u:752": "evaṃvidhā devanṛparṣisaṅghāḥ strīṇāṃ vaśaṃ kāmavaśena jagmuḥ /",
  "GK19asvsau2u:753": "dhiyā ca sāreṇa ca durbalaḥ san priyāmapaśyan kimu viklavo 'ham // Saund_7.46 //",
  "GK19asvsau2u:754": "yāsyāmi tasmād gṛhameva bhūyaḥ kāmaṃ kariṣye vidhivat sakāmam /",
  "GK19asvsau2u:755": "na hyanyacittasya calendriyasya liṅgaṃ kṣamaṃ dharmapathāccyutasya // Saund_7.47 //",
  "GK19asvsau2u:756": "pāṇau kapālamavadhārya vidhāya mauṇḍyaṃ mānaṃ nidhāya vikṛtaṃ paridhāya vāsaḥ /",
  "GK19asvsau2u:757": "yasyoddhavo na dhṛtirasti na śāntirasti citrapradīpa iva so 'sti ca nāsti caiva // Saund_7.48 //",
  "GK19asvsau2u:758": "yo niḥsṛtaśca na ca niḥsṛtakāmarāgaḥ kāṣāyamudvahati yo na ca niṣkaṣāyaḥ /",
  "GK19asvsau2u:759": "pātraṃ bibharti ca guṇairna ca pātrabhūto liṅgaṃ vahannapi sa naiva gṛhī na bhikṣuḥ // Saund_7.49 //",
  "GK19asvsau2u:760": "na nyāyyamanvayavataḥ parigṛhya liṅgaṃ bhūyo vimoktumiti yo 'pi hi me vicāraḥ /",
  "GK19asvsau2u:761": "so 'pi praṇaśyati vicintya nṛpapravīrāstānye tapovanamapāsya gṛhāṇyatīyuḥ // Saund_7.50 //",
  "GK19asvsau2u:762": "śālbādhipo hi sasuto 'pi tathāmbarīṣo rāmo 'ndha eva sa ca sāṃskṛtirantidevaḥ /",
  "GK19asvsau2u:763": "cīrāṇyapāsya dadhire punaraṃśukāni chittvā jaṭāśca kuṭilā mukuṭāni babhruḥ // Saund_7.51 //",
  "GK19asvsau2u:764": "tasmād bhikṣārthaṃ mama gururito yāvadeva prayātas",
  "GK19asvsau2u:765": "tyaktvā kāṣāyaṃ ṛhamahamitastāvadeva prayāsye /",
  "GK19asvsau2u:766": "pūjyaṃ liṅgaṃ hi skhalitamanaso bibhrataḥ kliṣṭabuddher",
  "GK19asvsau2u:767": "nāmutrārthaḥ syādupahatamaternāpyayaṃ jīvalokaḥ // Saund_7.52 //",
  "GK19asvsau2u:768": "saundarananda mahākāvye “nandavilāpa” nāma saptama sarga samāpta /",
  "GK19asvsau2u:769": "_____________________________________________________________________________",
  "GK19asvsau2u:770": "aṣṭamaḥ sargaḥ",
  "GK19asvsau2u:771": "strīvighna",
  "GK19asvsau2u:772": "atha nandamadhīralocanaṃ gṛhayānotsukamutsukotsukam /",
  "GK19asvsau2u:773": "abhigamya śivena cakṣuṣā śramaṇaḥ kaściduvāca maitrayā // Saund_8.1 //",
  "GK19asvsau2u:774": "kimidaṃ mukhamaśrudurdinaṃ hṛdayasthaṃ vivṛṇoti te tamaḥ /",
  "GK19asvsau2u:775": "dhṛtimehi niyaccha vikriyāṃ na hi bāṣpaśca śamaśca śobhate // Saund_8.2 //",
  "GK19asvsau2u:776": "dvividhā samudeti vedanā niyataṃ cetasi deha eva ca /",
  "GK19asvsau2u:777": "śrutavidhyupacārakovidā dvividhā eva tayościkitsakāḥ // Saund_8.3 //",
  "GK19asvsau2u:778": "tadiyaṃ yadi kāyikī rujā bhiṣaje tūrṇamanūnamucyatām /",
  "GK19asvsau2u:779": "viniguhya hi rogamāturo nacirāttīvramanarthamṛcchati // Saund_8.4 //",
  "GK19asvsau2u:780": "atha duḥkhamidaṃ manomayaṃ vada vakṣyāmi yadatra bheṣajam /",
  "GK19asvsau2u:781": "manaso hi rajastamasvino bhiṣajo 'dhyātmavidaḥ parīkṣakāḥ // Saund_8.5 //",
  "GK19asvsau2u:782": "nikhilena ca satyamucyatāṃ yadi vācyaṃ mayi saumya manyase /",
  "GK19asvsau2u:783": "gatayo vividhā hi cetasāṃ bahuguhyāni mahākulāni ca // Saund_8.6 //",
  "GK19asvsau2u:784": "iti tena sa coditastadā vyavasāyaṃ pravivakṣurātmanaḥ /",
  "GK19asvsau2u:785": "avalambya kare kareṇa taṃ praviveśānyatarad vanāntaram // Saund_8.7 //",
  "GK19asvsau2u:786": "atha tatra śucau latāgṛhe kusumodgāriṇi tau niṣedatuḥ /",
  "GK19asvsau2u:787": "mṛdubhirmṛdumāruteritairupagūḍhāviva bālapallavaiḥ // Saund_8.8 //",
  "GK19asvsau2u:788": "sa jagāda tataścikīrṣitaṃ ghananiśvāsagṛhītamantarā /",
  "GK19asvsau2u:789": "śrutavāgviśadāya bhikṣave viduṣā pravrajitena durvacam // Saund_8.9 //",
  "GK19asvsau2u:790": "sadṛśaṃ yadi dharmacāriṇaḥ satataṃ prāṇiṣu maitracetasaḥ /",
  "GK19asvsau2u:791": "adhṛtau yadiyaṃ hitaiṣitā mayi te syāt karuṇātmanaḥ sataḥ // Saund_8.10 //",
  "GK19asvsau2u:792": "ata eva ca me viśeṣataḥ pravivakṣā kṣamavādini tvayi /",
  "GK19asvsau2u:793": "na hi bhāvamimaṃ calātmane kathayeyaṃ bruvate 'pyasādhave // Saund_8.11 //",
  "GK19asvsau2u:794": "tadidaṃ śrṛṇu me samāsato na rame dharmavidhāvṛte priyām /",
  "GK19asvsau2u:795": "girisānuṣu kāminīmṛte kṛtaretā iva kinnaraścaran // Saund_8.12 //",
  "GK19asvsau2u:796": "vanavāsasukhāt parāṅmukhaḥ prayiyāsā gṛhameva yena me /",
  "GK19asvsau2u:797": "na hi śarma labhe tayā binā nṛpatirhīna ivottamaśriyā // Saund_8.13 //",
  "GK19asvsau2u:798": "atha tasya niśamya tadvacaḥ priyabhāryābhimukhasya śocataḥ /",
  "GK19asvsau2u:799": "śramaṇaḥ sa śiraḥ prakampayannijagādātmagataṃ śanairidam // Saund_8.14 //",
  "GK19asvsau2u:800": "kṛpaṇaṃ bata yūthalālaso mahato vyādhabhayād viniḥsṛtaḥ /",
  "GK19asvsau2u:801": "pravivikṣati vāgurāṃ mṛgaścapalo gītaraveṇa vañcitaḥ // Saund_8.15 //",
  "GK19asvsau2u:802": "vihagaḥ khalu jālasaṃvṛto hitakāmena janena mokṣitaḥ /",
  "GK19asvsau2u:803": "vicaran phalapuṣpavadvanaṃ pravivikṣuḥ svayameva pañcaram // Saund_8.16 //",
  "GK19asvsau2u:804": "kalabhaḥ kariṇā khalūddhṛtoḥ bahupaṅkād viṣamānnadītalāt /",
  "GK19asvsau2u:805": "jalatarṣavaśena tāṃ punaḥ saritaṃ grāhavatīṃ titīrṣati // Saund_8.17 //",
  "GK19asvsau2u:806": "śaraṇe sabhujaṅgame svapan pratibuddhena pareṇa bodhitaḥ /",
  "GK19asvsau2u:807": "taruṇaḥ khalu jātavibhramaḥ svayamugraṃ bhujagaṃ jighṛkṣati // Saund_8.18 //",
  "GK19asvsau2u:808": "mahatā khalu jātavedasā jvalitādutpatito vanadrumāt /",
  "GK19asvsau2u:809": "punaricchati nīḍatṛṣṇayā patituṃ tatra gatavyatho dvijaḥ // Saund_8.19 //",
  "GK19asvsau2u:810": "avaśaḥ khalu kāmamūrcchayā priyayā śyenabhayād vinākṛtaḥ /",
  "GK19asvsau2u:811": "na dhṛtiṃ samupaiti na hriyaṃ karuṇaṃ jīvati jīvajīvakaḥ // Saund_8.20 //",
  "GK19asvsau2u:812": "akṛtātmatayā tṛṣānvito ghṛṇayā caiva dhiyā ca varjitaḥ /",
  "GK19asvsau2u:813": "aśanaṃ khalu vāntamātmanā kṛpaṇaḥ śvā punarattumicchati // Saund_8.21 //",
  "GK19asvsau2u:814": "iti manmathaśokakarṣitaṃ tamanudhyāya muhurnirīkṣya ca /",
  "GK19asvsau2u:815": "śramaṇaḥ sa hitābhikāṅkṣayā guṇavad vākyamuvāca vipriyam // Saund_8.22 //",
  "GK19asvsau2u:816": "avicārayataḥ śubhāśubhaṃ viṣayeṣveva niviṣṭacetasaḥ /",
  "GK19asvsau2u:817": "upapannamalabdhacakṣuṣo na ratiḥ śreyasi ced bhavettava // Saund_8.23 //",
  "GK19asvsau2u:818": "śravaṇe grahaṇe 'tha dhāraṇe paramārthāvagame manaḥśame /",
  "GK19asvsau2u:819": "aviṣaktamateścalātmano na hi dharme 'bhiratirvidhīyate // Saund_8.24 //",
  "GK19asvsau2u:820": "viṣayeṣu tu doṣadarśinaḥ parituṣṭasya śuceramāninaḥ /",
  "GK19asvsau2u:821": "śamakarmasu yuktacetasaḥ kṛtabuddhena ratirna vidyate // Saund_8.25 //",
  "GK19asvsau2u:822": "ramate tṛṣito dhanaśriyā ramate kāmasukhena bāliśaḥ /",
  "GK19asvsau2u:823": "ramate praśamena sajjanaḥ paribhogān paribhūya vidyayā // Saund_8.26 //",
  "GK19asvsau2u:824": "api ca prathitasya dhīmataḥ kulajasyārcitaliṅgadhāriṇaḥ /",
  "GK19asvsau2u:825": "sadṛśī na gṛhāya cetanā praṇatirvāyuvaśad gireriva // Saund_8.27 //",
  "GK19asvsau2u:826": "spṛhayet parasaṃśritāya yaḥ paribhūyātmavaśāṃ svatantratām /",
  "GK19asvsau2u:827": "upaśāntipathe śive sthitaḥ spṛhayeddoṣavate gṛhāya saḥ // Saund_8.28 //",
  "GK19asvsau2u:828": "vyasanābhihato yathā viśet parimuktaḥ punareva bandhanam /",
  "GK19asvsau2u:829": "samupetya vanaṃ tathā punargṛhasaṃjñaṃ mṛgayeta bandhanam // Saund_8.29 //",
  "GK19asvsau2u:830": "puruṣaśca vihāya yaḥ kaliṃ punaricchet kalimeva sevitum /",
  "GK19asvsau2u:831": "sa vihāya bhajeta bāliśaḥ kalibhūtāmajitendriyaḥ priyām // Saund_8.30 //",
  "GK19asvsau2u:832": "saviṣā iva saṃśritā latāḥ parimṛṣṭā iva soragā guhāḥ /",
  "GK19asvsau2u:833": "vivṛtā iva cāsayo dhṛtā vyasanāntā hi bhavanti yoṣitaḥ // Saund_8.31 //",
  "GK19asvsau2u:834": "pramadāḥ samadā madapradāḥ pramadā vitamadā bhayapradāḥ /",
  "GK19asvsau2u:835": "iti doṣabhayāvahāśca tāḥ kathamarhanti niṣevaṇaṃ nu tāḥ // Saund_8.32 //",
  "GK19asvsau2u:836": "svajanaḥ svajanena bhidyate suhadaścāpi suhṛjjanena yat /",
  "GK19asvsau2u:837": "paradoṣavicakṣaṇāḥ śaṭhāstadanāryāḥ pracaranti yoṣitaḥ // Saund_8.33 //",
  "GK19asvsau2u:838": "kulajāḥ kṛpaṇībhavanti yadyadayuktaṃ pracaranti sāhasam /",
  "GK19asvsau2u:839": "praviśanti ca yaccamūmukhaṃ rabhasāstatra nimittamaṅganāḥ // Saund_8.34 //",
  "GK19asvsau2u:840": "vacanena haranti valgunā niśitena praharanti cetasā /",
  "GK19asvsau2u:841": "madhu tiṣṭhati vāci yoṣitāṃ hṛdaye hālahalaṃ mahadviṣaśam // Saund_8.35 //",
  "GK19asvsau2u:842": "pradahan dahano 'pi gṛhyate viśarīraḥ pavano 'pi gṛhyate /",
  "GK19asvsau2u:843": "kupito bhujago 'pi gṛhyate pramadānāṃ tu mano na gṛhyate // Saund_8.36 //",
  "GK19asvsau2u:844": "na vapurvimṛśanti na śriyaṃ na matiṃ nāpi kulaṃ na vikramam /",
  "GK19asvsau2u:845": "praharantyaviśeṣataḥ striyaḥ sarito grāhakulākulā iva // Saund_8.37 //",
  "GK19asvsau2u:846": "na vaco madhuraṃ na lālanaṃ smarati strī na ca sauhṛdaṃ kvacit /",
  "GK19asvsau2u:847": "kalitā vanitaiva cañcalā tadihāriṣviva nāvalambyate // Saund_8.38 //",
  "GK19asvsau2u:848": "adadatsu bhavanti narmadāḥ pradadatsu praviśanti vibhramam /",
  "GK19asvsau2u:849": "praṇateṣu bhavanti garvitāḥ pramadāstṛptatarāśca māniṣu // Saund_8.39 //",
  "GK19asvsau2u:850": "guṇavatsu caranti bhartṛvad guṇahīneṣu caranti putravat /",
  "GK19asvsau2u:851": "dhanavatsu caranti tṛṣṇayā dhanahīneṣu carantyavajñayā // Saund_8.40 //",
  "GK19asvsau2u:852": "viṣayād viṣayāntaraṃ gatā pracaratyeva yathā hṛtāpi gau /",
  "GK19asvsau2u:853": "anavekṣitapūrvasauhṛdā ramate 'nyatra gatā tathāṅganā // Saund_8.41 //",
  "GK19asvsau2u:854": "praviśantyapi hi striyaścitāmanubadhnantyapi muktajīvitāḥ /",
  "GK19asvsau2u:855": "api bibhrati caiva yantraṇā na tu bhāvena vahanti sauhṛdam // Saund_8.42 //",
  "GK19asvsau2u:856": "ramayanti patīn kathañcana pramadā yāḥ patidevatāḥ kvacit /",
  "GK19asvsau2u:857": "calacittatayā sahastraśo ramayante hṛdayaṃ svameva tāḥ // Saund_8.43 //",
  "GK19asvsau2u:858": "śvapacaṃ kila senajitsutā cakame mīnaripuṃ kumudvatī /",
  "GK19asvsau2u:859": "mṛgarājamatho bṛhadrathā pramadānāmagatirna vidyate // Saund_8.44 //",
  "GK19asvsau2u:860": "kuruhaihayavṛṣṇivaṃśajā bahumāyākavaco 'tha śambaraḥ /",
  "GK19asvsau2u:861": "munirugratapāśca gautamaḥ samavāpurvanitoddhataṃ rajaḥ // Saund_8.45 //",
  "GK19asvsau2u:862": "akṛtajñamanāryamasthiraṃ vanitānāmidamīdṛśaṃ manaḥ /",
  "GK19asvsau2u:863": "kathamarhati tāsu paṇḍito hṛdayaṃ sañjayituṃ calātmasu // Saund_8.46 //",
  "GK19asvsau2u:864": "atha sūkṣmamatidvayāśivaṃ laghu tāsāṃ hṛdayaṃ na paśyasi /",
  "GK19asvsau2u:865": "kimu kāyamasadgṛhaṃ sravad vanitānāmaśuciṃ na paśyasi // Saund_8.47 //",
  "GK19asvsau2u:866": "yadahanyahani pradhāvanairvasanaiścābharaṇaiśca saṃskṛtam /",
  "GK19asvsau2u:867": "aśubhaṃ tamasāvṛtekṣaṇaḥ śubhato gacchasi nāvagacchasi // Saund_8.48 //",
  "GK19asvsau2u:868": "athavā samavaiṣi tattanūmaśubhāṃ tvaṃ na tu saṃvidasti te /",
  "GK19asvsau2u:869": "surabhiṃ vidadhāsi hi kriyāmaśucestatprabhavasya śāntaye // Saund_8.49 //",
  "GK19asvsau2u:870": "anulepanamañjanaṃ srajo maṇimuktātapanīyamaṃśukam /",
  "GK19asvsau2u:871": "yadi sādhu kimatra yoṣitāṃ sahajaṃ tāsu vicīyatāṃ śuci // Saund_8.50 //",
  "GK19asvsau2u:872": "malapaṅkadharā digambarā prakṛtisthairnakhadantaromabhiḥ /",
  "GK19asvsau2u:873": "yadi sā tava sundarī bhavenniyataṃ te 'dya na sundarī bhavet // Saund_8.51 //",
  "GK19asvsau2u:874": "stravatīmaśuciṃ spṛśecca kaḥ saghṛṇo jarjarabhāṇḍavat striyam /",
  "GK19asvsau2u:875": "yadi kevalayā tvacāvṛtā na bhavenmakṣikapatramātrayā // Saund_8.52 //",
  "GK19asvsau2u:876": "tvacaveṣṭitamasthipañjaraṃ yadi kāyaṃ samavaiṣi yoṣitām /",
  "GK19asvsau2u:877": "madanena ca kṛṣyase balādaghṛṇaḥ khalvadhṛtiśca manmathaḥ // Saund_8.53 //",
  "GK19asvsau2u:878": "śubhatāmaśubheṣu kalpayan nakhadantatvacakeśaromasu /",
  "GK19asvsau2u:879": "avicakṣaṇa kiṃ na paśyasi prakṛtiṃ ca prabhavaṃ ca yoṣitām // Saund_8.54 //",
  "GK19asvsau2u:880": "tadavetya manaḥśarirayorvanitā doṣavatīrviśeṣataḥ /",
  "GK19asvsau2u:881": "capalaṃ bhavanotsukaṃ manaḥ pratisaṃkhyānabalena vāryatām // Saund_8.55 //",
  "GK19asvsau2u:882": "śrutavān matimān kulodgataḥ paramasya praśamasya bhājanam /",
  "GK19asvsau2u:883": "upagamya yathā tathā punarna hi bhettuṃ niyamaṃ tvamarhasi // Saund_8.56 //",
  "GK19asvsau2u:884": "abhijanamahato manasvinaḥ priyayaśaso bahumānamicchataḥ /",
  "GK19asvsau2u:885": "nidhanamapi varaṃ sthirātmanaścyutavinayasya na caiva jīvitam // Saund_8.57 //",
  "GK19asvsau2u:886": "baddhvā yathā hi kavacaṃ pragṛhītacāpo, nindyo bhavatyapasṛtaḥ samarād rathasthaḥ /",
  "GK19asvsau2u:887": "bhaikṣākamabhyupagataḥ parigṛhya liṅgaṃ, nindyastathā bhavati kāmahṛtendriyāśvaḥ // Saund_8.58 //",
  "GK19asvsau2u:888": "hāsyo yathā ca paramābharaṇāmbarastrag bhaikṣaṃ caran dhṛtadhanuścalacitramauliḥ /",
  "GK19asvsau2u:889": "vairūpyamabhyupagataḥ parapiṇḍabhojī hāsyastathā gṛhasukhābhimukhaḥ satṛṣṇaḥ // Saund_8.59 //",
  "GK19asvsau2u:890": "yathā svannaṃ bhuktvā paramaśayanīye 'pi śayito",
  "GK19asvsau2u:891": "varāho nirmuktaḥ punaraśuci dhāvet paricitam /",
  "GK19asvsau2u:892": "tathā śreyaḥ śrṛṇvan praśamasukhamāsvādya guṇavad,",
  "GK19asvsau2u:893": "vanaṃ śāntaṃ hitvā gṛhamabhilaṣet kāmatṛṣitaḥ // Saund_8.60 //",
  "GK19asvsau2u:894": "yatholkā hastasthā dahati pavanapreritaśikhā",
  "GK19asvsau2u:895": "yathā pādākrānto daśati bhujagaḥ krodharabhasaḥ /",
  "GK19asvsau2u:896": "yathā hanti vyāghraḥ śiśurapi gṛhīto gṛhagataḥ",
  "GK19asvsau2u:897": "tathā strīsaṃsargo bahuvidhamanarthāya bhavati // Saund_8.61 //",
  "GK19asvsau2u:898": "tadvijñāya manaḥśarīraniyatānnārīṣu doṣānimān,",
  "GK19asvsau2u:899": "matvā kāmasukhaṃ nadījalacalaṃ kleśāya śokāya ca /",
  "GK19asvsau2u:900": "dṛṣṭvā durbalamāmapātrasadṛśaṃ mṛtyūpasṛṣṭaṃ jagan -",
  "GK19asvsau2u:901": "nirmokṣāya kuruṣva buddhimatulāmutkaṇṭhituṃ nārhasi // Saund_8.62 //",
  "GK19asvsau2u:902": "saundarananda mahākāvye “strīvighna” nāma aṣṭama sarga samāpta /",
  "GK19asvsau2u:903": "_____________________________________________________________________________",
  "GK19asvsau2u:904": "navamaḥ sargaḥ",
  "GK19asvsau2u:905": "abhimānanindā",
  "GK19asvsau2u:906": "athaivamukto 'pi sa tena bhikṣuṇā jagāma naivopaśamaṃ priyāṃ prati /",
  "GK19asvsau2u:907": "tathā hi tāmeva tadā sa cintayan na tasya śuśrāva visaṃjñavad vacaḥ // Saund_9.1 //",
  "GK19asvsau2u:908": "yathā hi vaidyasya cikīrṣataḥ śivaṃ vaco na gṛṇhāti mumūrṣurāturaḥ /",
  "GK19asvsau2u:909": "tathaiva matto balarūpayauvanairhitaṃ na jagrāha sa tasya tadvacaḥ // Saund_9.2 //",
  "GK19asvsau2u:910": "na cātra citraṃ yadi rāgapāpmanā mano 'bhibhūyeta tamovṛtātmanaḥ /",
  "GK19asvsau2u:911": "narasya pāpmā hi tadā nivartate yadā bhavatyantagataṃ tamastanu // Saund_9.3 //",
  "GK19asvsau2u:912": "tatastathākṣiptamavekṣya taṃ tadā balena rūpeṇa ca yauvanena ca /",
  "GK19asvsau2u:913": "gṛhaprayāṇaṃ prati ca vyavasthitaṃ śaśāsa nandaṃ śramaṇaḥ sa śāntaye // Saund_9.4 //",
  "GK19asvsau2u:914": "balaṃ ca rūpaṃ ca navaṃ ca yauvanaṃ tathāvagacchāmi yathāvagacchasi /",
  "GK19asvsau2u:915": "ahaṃ tvidaṃ te trayamavyavasthitaṃ yathāvabuddhye na tathāvabudhyase // Saund_9.5 //",
  "GK19asvsau2u:916": "idaṃ hi rogāyatanaṃ jarāvaśaṃ nadītaṭānokahavaccalācalam /",
  "GK19asvsau2u:917": "na vetsi dehaṃ jalaphenadurbalaṃ balasthatāmātmani yena manyase // Saund_9.6 //",
  "GK19asvsau2u:918": "yadānnapānāsanayānakarmaṇāmasevanādapyatisevanādapi /",
  "GK19asvsau2u:919": "śarīramāsannavipatti dṛśyate bale 'bhimānastava kena hetunā // Saund_9.7 //",
  "GK19asvsau2u:920": "himātapavyādhijarākṣudādibhiryadāpyanarthairupamīyate jagat /",
  "GK19asvsau2u:921": "jalaṃ śucau māsa ivārkaraśmibhiḥ kṣayaṃ vrajan kiṃ baladṛpta manyase // Saund_9.8 //",
  "GK19asvsau2u:922": "tvagasthimāṃsakṣatajātmakaṃ yadā śarīramāhāravaśena tiṣṭhati /",
  "GK19asvsau2u:923": "ajasramārtaṃ satatapratikriyaṃ balānvito 'smīti kathaṃ vihanyase // Saund_9.9 //",
  "GK19asvsau2u:924": "yathā ghaṭaṃ mṛnmayamāmamāśrito narastitīrṣet kṣubhitaṃ mahārṇavam /",
  "GK19asvsau2u:925": "samucchrayaṃ tadvadasāramudvarahan balaṃ vyavasyed viṣayārthamudyataḥ // Saund_9.10 //",
  "GK19asvsau2u:926": "śarīramāmādapi mṛnmayād ghaṭādidaṃ tu niḥsāratamaṃ mataṃ mama /",
  "GK19asvsau2u:927": "ciraṃ hi tiṣṭhed vidhivad dhṛto ghaṭaḥ samucchrayo 'yaṃ sudhṛto 'pi bhidyate // Saund_9.11 //",
  "GK19asvsau2u:928": "yadāmbubhūvāyvanalāśca dhātavaḥ sadā viruddhā viṣamā ivoragāḥ /",
  "GK19asvsau2u:929": "bhavantyanarthāya śarīramāśritāḥ kathaṃ balaṃ rogavidho vyavasyasi // Saund_9.12 //",
  "GK19asvsau2u:930": "prayānti mantraiḥ praśamaṃ bhujaṅgamā na mantrasādhyastu bhavanti dhātavaḥ /",
  "GK19asvsau2u:931": "kvacicca kaṃcicca daśanti pannagāḥ sadā ca sarvaṃ ca tudanti dhātavaḥ // Saund_9.13 //",
  "GK19asvsau2u:932": "idaṃ hi śayyāsanapānabhojanairguṇaiḥ śarīraṃ ciramapyavekṣitam /",
  "GK19asvsau2u:933": "na marṣayatyekamapi vyatikramaṃ yato mahāśīviṣavat prakupyati // Saund_9.14 //",
  "GK19asvsau2u:934": "yadā himārto jvalanaṃ niṣevate himaṃ nidādhābhihato 'bhikāṅkṣati /",
  "GK19asvsau2u:935": "kṣudhānvito 'nnaṃ salilaṃ tṛṣānvito balaṃ kutaḥ kiṃ ca kathaṃ ca kasya ca // Saund_9.15 //",
  "GK19asvsau2u:936": "tadevamājñāya śarīramāturaṃ balānvito 'smīti na mantumarhasi /",
  "GK19asvsau2u:937": "asāramasvantamaniścitaṃ jagajjagatyanitye balamavyavasthitam // Saund_9.16 //",
  "GK19asvsau2u:938": "kva kārtavīryasya balābhimāninaḥ sahasrabāhobalamarjunasya tat /",
  "GK19asvsau2u:939": "cakarta bāhūn yudhi yasya bhārgavaḥ mahānti śrṛṅgāṇyaśanirgiretiva // Saund_9.17 //",
  "GK19asvsau2u:940": "kva tad valaṃ kaṃsavikarṣiṇo haresturaṅgarājasya puṭāvabhedinaḥ /",
  "GK19asvsau2u:941": "yamekabāṇena nijaghnivān jarāḥ kramāgatā rūpamivottamaṃ jarā // Saund_9.18 //",
  "GK19asvsau2u:942": "diteḥ sutasyāmararoṣakāriṇaścamūrucervā namuceḥ kva tad balam /",
  "GK19asvsau2u:943": "yamāhave kruddhamivāntakaṃ sthitaṃ jaghāna phenāvayavena vāsavaḥ // Saund_9.19 //",
  "GK19asvsau2u:944": "balaṃ kurūṇāṃ kva ca tattadābhavad yudhi jvalitvā tarasaujasā ca ye /",
  "GK19asvsau2u:945": "samitsamiddhā jvalanā ivādhvare hatāsavo bhasmani paryavasthitāḥ // Saund_9.20 //",
  "GK19asvsau2u:946": "ato viditvā balavīryamānināṃ balānvitānāmavamarditaṃ balam /",
  "GK19asvsau2u:947": "jagajjarāmṛtyuvaśaṃ vicārayan bale 'bhimānaṃ na vidhātumarhasi // Saund_9.21 //",
  "GK19asvsau2u:948": "balaṃ mahad yadi vā na manyase kuruṣva yuddhaṃ saha tāvadindriyaiḥ /",
  "GK19asvsau2u:949": "jayaśca te 'trāsti mahacca te balaṃ parājayaśced vitathaṃ ca te balam // Saund_9.22 //",
  "GK19asvsau2u:950": "tathā hi vīrāḥ puruṣā na te matā jayanti ye sāśvarathadvipānarīn",
  "GK19asvsau2u:951": "yathā matā vīratarā manīṣiṇo jayanti lolāni ṣaḍindriyāṇi ye // Saund_9.23 //",
  "GK19asvsau2u:952": "ahaṃ vapuṣmāniti yacca manyase vicakṣaṇaṃ naitadidaṃ ca gṛhyatām /",
  "GK19asvsau2u:953": "kva tadvapuḥ sā ca vapuṣmatī tanurgadasya śāmbasya ca sāraṇasya ca // Saund_9.24 //",
  "GK19asvsau2u:954": "yathā mayūraścalacitracandrako bibharti rūpaṃ guṇavat svabhāvataḥ /",
  "GK19asvsau2u:955": "śarīrasaṃskāraguṇādṛte tathā bibharti rūpaṃ yadi rūpavānasi // Saund_9.25 //",
  "GK19asvsau2u:956": "yadi pratīpaṃ vṛṇuyānna vāsasā na śaucakāle yadi saṃspṛśedapaḥ /",
  "GK19asvsau2u:957": "mṛjāviśeṣaṃ yadi nādadīta vā vapurvapuṣman vada kīdṛśaṃ bhavet // Saund_9.26 //",
  "GK19asvsau2u:958": "navaṃ vayaścātmagataṃ niśāmya yadgṛ honmukhaṃ te viṣayāptaye manaḥ /",
  "GK19asvsau2u:959": "niyaccha tacchailanadīrayopamaṃ drutaṃ hi gacchatyanivarti yauvanam // Saund_9.27 //",
  "GK19asvsau2u:960": "ṛturvyatītaḥ parivartate punaḥ kṣayaṃ prayātaḥ punareti candramāḥ /",
  "GK19asvsau2u:961": "gataṃ gataṃ naiva tu saṃnivartate jalaṃ nadīnāṃ ca nṛṇāṃ ca yauvanam // Saund_9.28 //",
  "GK19asvsau2u:962": "vivarṇitaśmaśru valīvikuñcitaṃ viśīrṇadantaṃ śithilabhru niṣprabham /",
  "GK19asvsau2u:963": "yadā mukhaṃ drakṣyasi jarjaraṃ tadā jarābhibhūto vimado bhaviṣyasi // Saund_9.29 //",
  "GK19asvsau2u:964": "niṣevya pānaṃ madanīyamuttamaṃ niśāvivāseṣu cirād vimādyati /",
  "GK19asvsau2u:965": "narastu matto balarūpayouvanairna kaścidaprāpya jarāṃ vimādyati // Saund_9.30 //",
  "GK19asvsau2u:966": "yathekṣuratyantarasaprapīḍito bhuvi praviddho dahanāya śuṣyate /",
  "GK19asvsau2u:967": "tathā jarāyantranipīḍitā tanurnipītasārā maraṇāya tiṣṭhati // Saund_9.31 //",
  "GK19asvsau2u:968": "yathā hi nṛbhyāṃ karapatramīritaṃ samucchritaṃ dāru bhinattyanekadhā /",
  "GK19asvsau2u:969": "tathocchritāṃ pātayati prajāmimāmaharniśābhyāmupasaṃhitā jarā // Saund_9.32 //",
  "GK19asvsau2u:970": "smṛteḥ pramoṣo vapuṣaḥ parābhavo rateḥ kṣayo vācchruticakṣuṣāṃ grahaḥ /",
  "GK19asvsau2u:971": "śramasya yonirbalavīryayorvadho jarāsamo nāsti śarīriṇāṃ ripuḥ // Saund_9.33 //",
  "GK19asvsau2u:972": "idaṃ viditvā nidhanasya daiśikaṃ jarābhidhānaṃ jagato mahadbhayam /",
  "GK19asvsau2u:973": "ahaṃ vapuṣmān balavān yuveti vā na mānamāroḍhumanāryamarhasi // Saund_9.34 //",
  "GK19asvsau2u:974": "ahaṃ mametyeva ca raktacetasāṃ śarīrasaṃjñā tava yaḥ kalau grahaḥ /",
  "GK19asvsau2u:975": "tamutsṛjaivaṃ yadi śāmyatā bhaved bhayaṃ hyahaṃ ceti mameti cārchati // Saund_9.35 //",
  "GK19asvsau2u:976": "yadā śarīre na vaśo 'sti kasyacinnirasyamāne vividhairupaplavaiḥ /",
  "GK19asvsau2u:977": "kathaṃ kṣamaṃ vettumahaṃ mameti vā śarīrasaṃjñaṃ gṛhamāpadāmidam // Saund_9.36 //",
  "GK19asvsau2u:978": "sapannage yaḥ kugṛhe sadāśucau rameta nityaṃ pratisaṃskṛte 'bale /",
  "GK19asvsau2u:979": "sa duṣṭadhātāvaśucau calācale rameta kāye viparītadarśanaḥ // Saund_9.37 //",
  "GK19asvsau2u:980": "yathā prajābhyaḥ kunṛpo balād balīn haratyaśeṣaṃ ca na cābhirakṣati /",
  "GK19asvsau2u:981": "tathaiva kāyo vasanādisādhanaṃ haratyaśeṣaṃ ca na cānuvartate // Saund_9.38 //",
  "GK19asvsau2u:982": "yathā prarohanti tṛṇānyayatnataḥ kṣitau prayatnāt tu bhavanti śālayaḥ /",
  "GK19asvsau2u:983": "tathaiva duḥkhāni bhavantyayatnataḥ sukhāni yatnena bhavanti vā na vā // Saund_9.39 //",
  "GK19asvsau2u:984": "śarīramārtaṃ parikarṣataścalaṃ na cāsti kiñcit paramārthataḥ sukham /",
  "GK19asvsau2u:985": "sukhaṃ hi duḥkhapratikārasevayā sthite ca duḥkhe tanuni vyavasyati // Saund_9.40 //",
  "GK19asvsau2u:986": "yathānapekṣyāgryamapīpsitaṃ sukhaṃ pravādhate duḥkhamupetamaṇvapi /",
  "GK19asvsau2u:987": "tathānapekṣyātmani duḥkhamāgataṃ na vidyate kiñcana kasyacit sukhaṃ // Saund_9.41 //",
  "GK19asvsau2u:988": "śarīramīdṛg bahuduḥkhādhruvaṃ phalānurodhādatha nāvagacchasi /",
  "GK19asvsau2u:989": "dravatphalebhyo dhṛtiraśmibhirmano nigṛhyatāṃ gauriva śasyalālasā // Saund_9.42 //",
  "GK19asvsau2u:990": "na kāmabhogā hi bhavanti tṛptaye havīṃṣi dīptasya vibhāvasoriva /",
  "GK19asvsau2u:991": "yathā yathā kāmasukheṣu vartate tathā tathecchā viṣayeṣu varddhate // Saund_9.43 //",
  "GK19asvsau2u:992": "yathā ca kuṣṭhavyasanena duḥkhitaḥ pratāpanānnaiva śamaṃ nigacchati /",
  "GK19asvsau2u:993": "tathendriyārtheṣvajitendriyaścaranna kāmabhogairupaśāntimṛcchati // Saund_9.44 //",
  "GK19asvsau2u:994": "yathā hi bhaiṣajyasukhābhikāṅkṣayā bhajeta rogānna bhajeta tatkṣamam /",
  "GK19asvsau2u:995": "tathā śarīre bahuduḥkhabhājane rameta mohād viṣayābhikāṅkṣayā // Saund_9.45 //",
  "GK19asvsau2u:996": "anarthakāmaḥ puruṣasya yo janaḥ sa tasya śatruḥ kila tena karmaṇā /",
  "GK19asvsau2u:997": "anarthamūlā viṣayāśca kevalā nanu praheyā viṣamā yathārayaḥ // Saund_9.46 //",
  "GK19asvsau2u:998": "ihaiva bhūtvā ripavo vadhātmakāḥ prayānti kāle puruṣasya mitratāṃ /",
  "GK19asvsau2u:999": "paratra caiveha ca duḥkhahetavo bhavanti kāmā na tu kasyacicchivāḥ // Saund_9.47 //",
  "GK19asvsau2u:1000": "yathopayuktaṃ rasavarṇagandhavad vadhāya kimpākaphalaṃ na puṣṭaye /",
  "GK19asvsau2u:1001": "niṣevyamāṇā viṣayāścalātmano bhavantyanarthāya tathā na bhūtaye // Saund_9.48 //",
  "GK19asvsau2u:1002": "tadetadājñāya vipāpmanātmanā vimokṣadharmādyupasahitaṃ hitam /",
  "GK19asvsau2u:1003": "juṣasva me sajjanasaṃmataṃ mataṃ pracakṣva vā niścayamud giran giram // Saund_9.49 //",
  "GK19asvsau2u:1004": "iti hitamapi bahvapīdamuktaḥ śrutamahatā śramaṇena tena nandaḥ /",
  "GK19asvsau2u:1005": "na dhṛtimupayayau na śarma lebhe dvirada ivātimado madāndhacetāḥ // Saund_9.50 //",
  "GK19asvsau2u:1006": "nandasya bhāvamavagamya tataḥ sa bhikṣuḥ pāriplavaṃ gṛhasukhābhimukhaṃ na dharme /",
  "GK19asvsau2u:1007": "sattvāśayānuśayabhāvaparīkṣakāya buddhāya tattvaviduṣe kathayāṃcakāra // Saund_9.51 //",
  "GK19asvsau2u:1008": "saundarananda mahākāvye “abhimānanindā” nāma navama sarga samāpta /",
  "GK19asvsau2u:1009": "_____________________________________________________________________________",
  "GK19asvsau2u:1010": "daśamaḥ sargaḥ",
  "GK19asvsau2u:1011": "svargadarśana",
  "GK19asvsau2u:1012": "śrutvā tataḥ sadvratamutsisṛkṣuṃ bhāryāṃ didṛkṣuṃ bhavanaṃ vivikṣum /",
  "GK19asvsau2u:1013": "nandaṃ nirānandamapetadhairyamabhyujjihīrṣurmunirājuhāva // Saund_10.1 //",
  "GK19asvsau2u:1014": "taṃ prāptamaprāptavimokṣamārgaṃ papraccha cittaskhalitaṃ sucittaḥ /",
  "GK19asvsau2u:1015": "sa hrīmate hrīvinato jagāda svaṃ niścayaṃ niścayakovidāya // Saund_10.2 //",
  "GK19asvsau2u:1016": "nandaṃ viditvā sugatastatastaṃ bhāryābhidhāne tamasi bhramantam /",
  "GK19asvsau2u:1017": "pāṇau gṛhītvā viyadutpapāta malaṃ jale sādhurivojjihīrṣuḥ // Saund_10.3 //",
  "GK19asvsau2u:1018": "kāṣāyavastrau kanakāvadātau virejatustau nabhasi prasanne /",
  "GK19asvsau2u:1019": "anyonyasaṃśliṣṭavikīrṇapakṣau saraḥprakīrṇāviva cakravākau // Saund_10.4 //",
  "GK19asvsau2u:1020": "tau devadārūttamagandhavantaṃ nadīsaraḥprasravaṇaughavantam /",
  "GK19asvsau2u:1021": "ājagmatuḥ kāñcanadhātumantaṃ devarṣimantaṃ himavantamāśu // Saund_10.5 //",
  "GK19asvsau2u:1022": "tasmin girau cāraṇāsiddhajuṣṭe śive havirdhūmakṛtottarīye /",
  "GK19asvsau2u:1023": "agamyapārasya nirāśrayasya tau tasthaturdvīpa ivāmbarasya // Saund_10.6 //",
  "GK19asvsau2u:1024": "śāntendriye tatra munau sthite tu savismayaṃ dikṣu dadarśa nandaḥ /",
  "GK19asvsau2u:1025": "darīśca kuñjāṃśca vanaukasaśca vibhūṣaṇaṃ rakṣaṇameva cādreḥ // Saund_10.7 //",
  "GK19asvsau2u:1026": "bahvāyate tatra site hi śṛṅge saṃkṣiptabarhaḥ śayito mayūraḥ /",
  "GK19asvsau2u:1027": "bhuje balasyāyatapīnabāhorvaiḍūryakeyūra ivābabhāse // Saund_10.8 //",
  "GK19asvsau2u:1028": "manaḥśīlādhātuśilāśrayeṇa pītākṛtāṃso virarāja siṃhaḥ /",
  "GK19asvsau2u:1029": "saṃtaptacāmīkarabhakticitraṃ rūpyāṅgadaṃ śīrṇamivāmbikasya // Saund_10.9 //",
  "GK19asvsau2u:1030": "vyāghraḥ klamavyāyatakhelagāmī lāṅgūlacakreṇa kṛtāpasavyaḥ /",
  "GK19asvsau2u:1031": "babhau gireḥ prasravaṇa pipāsurditsan pitṛbhyo 'mbha ivāvatīrṇaḥ // Saund_10.10 //",
  "GK19asvsau2u:1032": "calatkadambe himavannitambe tarau pralambe camaro lalambe /",
  "GK19asvsau2u:1033": "chettuṃ vilagnaṃ na śaśāka bālaṃ kulodgatāṃ prītimivāryavṛttaḥ // Saund_10.11 //",
  "GK19asvsau2u:1034": "suvarṇagaurāśca kirātasaṃghā mayūrapitrojjvalagātralekhāḥ /",
  "GK19asvsau2u:1035": "śārdūlapātapratimā guhābhyo niṣpeturudgāra ivācalasya // Saund_10.12 //",
  "GK19asvsau2u:1036": "darīcarīṇāmatisundarīṇāṃ manoharaśroṇikucodarīṇām /",
  "GK19asvsau2u:1037": "vṛndāni rejurdiśi kinnarīṇāṃ puṣpotkacānāmiva vallarīṇām // Saund_10.13 //",
  "GK19asvsau2u:1038": "nagānnagasyopari devadārūnāyāsayantaḥ kapayo viceruḥ /",
  "GK19asvsau2u:1039": "tebhyaḥ phalaṃ nāpurato 'pajagmurmoghaprasādebhya iveśvarebhyaḥ // Saund_10.14 //",
  "GK19asvsau2u:1040": "tasmāttu yūthādapasāryamāṇāṃ niṣpīḍitālaktakaraktavaktrām /",
  "GK19asvsau2u:1041": "śākhāmṛgīmekavipannadṛṣṭiṃ dṛṣṭvā munirnandamidaṃ babhāṣe // Saund_10.15 //",
  "GK19asvsau2u:1042": "kā nanda rūpeṇa ca ceṣṭayā ca saṃpaśyataścārutarā matā te /",
  "GK19asvsau2u:1043": "eṣā mṛgī vaikavipannadṛṣṭiḥ sa vā jano yatra gatā taveṣṭiḥ // Saund_10.16 //",
  "GK19asvsau2u:1044": "ityevamuktaḥ sugatena nandaḥ kṛtvā smitaṃ kiṃcididaṃ jagāda /",
  "GK19asvsau2u:1045": "kva cottamastrī bhagavan vadhūste mṛgī nagakleśakarī kva caiṣā // Saund_10.17 //",
  "GK19asvsau2u:1046": "tato munistasya niśamya vākyaṃ hetvantaraṃ kiṃcidavekṣamāṇaḥ /",
  "GK19asvsau2u:1047": "ālambya nandaṃ prayayau tathaiva krīḍāvanaṃ vajradharasya rājñaḥ // Saund_10.18 //",
  "GK19asvsau2u:1048": "ṛtāvṛtāvākṛtimeka eke kṣaṇe kṣaṇe bibhrati yatra vṛkṣāḥ /",
  "GK19asvsau2u:1049": "citrāṃ samastāmapi kecidanye ṣaṇṇāmṛtūnāṃ śriyamudvahanti // Saund_10.19 //",
  "GK19asvsau2u:1050": "puṣyanti kecit surabhīrudārā mālāḥ srajaśca granthitā vicitrāḥ /",
  "GK19asvsau2u:1051": "karṇānukūlānavataṃsakāṃśca pratyarthibhūtāniva kuṇḍalānām // Saund_10.20 //",
  "GK19asvsau2u:1052": "raktāni phullāḥ kamalāni yatra pradīpavṛkṣā iva bhānti vṛkṣāḥ /",
  "GK19asvsau2u:1053": "praphullanīlotpalarohiṇo 'nye sonmīlitākṣā eva bhānti vṛkṣāḥ // Saund_10.21 //",
  "GK19asvsau2u:1054": "nānāvirāgāṇyatha pāṇḍarāṇi suvarṇabhaktivyavabhāsitāni /",
  "GK19asvsau2u:1055": "atāntavānyekaghanāni yatra sūkṣmāṇi vāsāṃsi phalanti vṛkṣāḥ // Saund_10.22 //",
  "GK19asvsau2u:1056": "hārān maṇinuttamakuṇḍalāni keyūravaryāṇyatha nūpurāṇi /",
  "GK19asvsau2u:1057": "evaṃvidhānyābharaṇāni yatra svargānurūpāṇi phalanti vṛkṣāḥ // Saund_10.23 //",
  "GK19asvsau2u:1058": "vaiḍūryanālāni ca kāñcanāni padmāni vajrāṅkurakesarāṇi /",
  "GK19asvsau2u:1059": "sparśakṣamāṇyuttamagandhavanti rohanti niṣkampatalā nalinyaḥ // Saund_10.24 //",
  "GK19asvsau2u:1060": "yatrāyatāṃścaiva tatāṃśca tāṃstān vādyasya hetūn suṣirān ghanāṃśca /",
  "GK19asvsau2u:1061": "phalanti vṛkṣā maṇihemacitrāḥ krīḍāsahāyāstridaśālayānām // Saund_10.25 //",
  "GK19asvsau2u:1062": "mandāravṛkṣāṃśca kuśeśayāṃśca puṣpānatān kokanadāṃśca vṛkṣān /",
  "GK19asvsau2u:1063": "ākramya māhātmyaguṇairvirājan rājāyate yatra sa pārijātaḥ // Saund_10.26 //",
  "GK19asvsau2u:1064": "kṛṣṭe tapaḥśīlahalairakhinnaistriviṣṭapakṣetratale prasūtāḥ /",
  "GK19asvsau2u:1065": "evaṃvidhā yatra sadānuvṛttā divaukasāṃ bhogavidhānavṛkṣāḥ // Saund_10.27 //",
  "GK19asvsau2u:1066": "manaḥśilābhairvadanairvihaṃgā yatrākṣibhiḥ sphāṭikasaṃnibhaiśca /",
  "GK19asvsau2u:1067": "śāvaiśca pakṣairabhilohitāntairmāñjiṣṭhakairardhasitaiśca pādaiḥ // Saund_10.28 //",
  "GK19asvsau2u:1068": "citraiḥ suvarṇacchadanaistathānye vaiḍuryanīlairnayanaiḥ prasannaiḥ /",
  "GK19asvsau2u:1069": "vihaṃgamāḥ śiñjirikābhidhānā rutairmanaḥśrotraharairbhramanti // Saund_10.29 //",
  "GK19asvsau2u:1070": "raktābhiragreṣu ca vallarībhirmadhyeṣu cāmīkarapiñjarābhiḥ /",
  "GK19asvsau2u:1071": "vaiḍūryavarṇābhirupāntamadhyeṣvalaṃkṛtā yatra khagāścaranti // Saund_10.30 //",
  "GK19asvsau2u:1072": "rociṣṇavo nāma patatriṇo 'nye diptāgnivarṇā jvalitairivāsyaiḥ /",
  "GK19asvsau2u:1073": "bhramanti dṛṣṭīrvapuṣākṣipantaḥ svanaiḥ śubhairapsaraso harantaḥ // Saund_10.31 //",
  "GK19asvsau2u:1074": "yatreṣṭaceṣṭāḥ satataprahṛṣṭā nirartayo nirjaraso viśokāḥ /",
  "GK19asvsau2u:1075": "svaiḥ karmabhirhīnaviśiṣṭamadhyāḥ svayaṃprabhāḥ puṇyakṛto ramante // Saund_10.32 //",
  "GK19asvsau2u:1076": "pūrvaṃ tapomūlyaparigraheṇa svargakrayārthaṃ kṛtaniścayānām /",
  "GK19asvsau2u:1077": "manāṃsi khinnāni tapodhanānāṃ haranti yatrāpsaraso laḍantyaḥ // Saund_10.33 //",
  "GK19asvsau2u:1078": "nityotsavaṃ taṃ ca niśāmya lokaṃ nistandrinidrāratiśokarogam /",
  "GK19asvsau2u:1079": "nando jarāmṛtyuvaśaṃ sadārtaṃ mene śmaśānapratimaṃ nṛlokam // Saund_10.34 //",
  "GK19asvsau2u:1080": "aindraṃ vanaṃ tacca dadarśa nandaḥ samantato vismayaphulladṛṣṭiḥ /",
  "GK19asvsau2u:1081": "harṣānvitāścāpsarasaḥ parīyuḥ sagarvamanyonyamavekṣamāṇāḥ // Saund_10.35 //",
  "GK19asvsau2u:1082": "sadā yuvatyo madanaikakāryāḥ sādhāraṇāḥ puṇyakṛtāṃ vihārāḥ /",
  "GK19asvsau2u:1083": "divyāśca nirdoṣaparigrahāśca tapaḥphalasyāśrayaṇaṃ surāṇām // Saund_10.36 //",
  "GK19asvsau2u:1084": "tāsāṃ jagurdhīramudāttamanyāḥ padmāni kāścillalitaṃ babhañjuḥ /",
  "GK19asvsau2u:1085": "anyonyaharṣān nanṛtustathānyāścitrāṅgahārāḥ stanabhinnahārāḥ // Saund_10.37 //",
  "GK19asvsau2u:1086": "kāsāṃcidāsāṃ vadanāni rejurvanāntarebhyaścalakuṇḍalāni /",
  "GK19asvsau2u:1087": "vyāviddhaparṇebhya ivākarebhyaḥ padmāni kāraṇḍavaghaṭṭitāni // Saund_10.38 //",
  "GK19asvsau2u:1088": "tāḥ niḥsṛtāḥ prekṣya vanāntarebhyastaḍitpatākā iva toyadebhyaḥ /",
  "GK19asvsau2u:1089": "nandasya rāgeṇa tanurvivepe jale cale candramasaḥ prabheva // Saund_10.39 //",
  "GK19asvsau2u:1090": "vapuśca divyaṃ lalitāśca ceṣṭāstataḥ sa tāsāṃ manasā jahāra /",
  "GK19asvsau2u:1091": "kautūhalāvarjitayā ca dṛṣṭyā saṃśleṣatarṣādiva jātarāgaḥ // Saund_10.40 //",
  "GK19asvsau2u:1092": "sa jātatarṣo 'psarasaḥ pipāsustatprāptaye 'dhiṣṭhitaviklavārtaḥ /",
  "GK19asvsau2u:1093": "lolendriyāśvena manorathena jehrīyamāṇo na dhṛtiṃ cakāra // Saund_10.41 //",
  "GK19asvsau2u:1094": "yathā manuṣyo malinaṃ hi vāsaḥ kṣāreṇa bhūyo malinīkaroti /",
  "GK19asvsau2u:1095": "malakṣayārthaṃ na malodbhavārthaṃ rajastathāsmai munirācakarṣa // Saund_10.42 //",
  "GK19asvsau2u:1096": "doṣāṃśca kāyād bhiṣagujjihīrṣurbhūyo yathā kleśayituṃ yateta /",
  "GK19asvsau2u:1097": "rāgaṃ tathā tasya munirjighāṃsurbhūyastaraṃ rāgamupānināya // Saund_10.43 //",
  "GK19asvsau2u:1098": "dīpaprabhāṃ hanti yathāndhakāre sahasraraśmeruditasya dīptiḥ /",
  "GK19asvsau2u:1099": "manuṣyaloke dyutimaṅganānāmantardadhātyapsarasāṃ tathā śrīḥ // Saund_10.44 //",
  "GK19asvsau2u:1100": "mahacca rūpaṃ svaṇu hanti rūpaṃ śabdo mahān hanti ca śabdamalpam /",
  "GK19asvsau2u:1101": "gurvī rujā hanti rujāṃ ca mṛdvīṃ sarvo mahān heturaṇorvadhāya // Saund_10.45 //",
  "GK19asvsau2u:1102": "muneḥ prabhāvācca śaśāka nandastaddarśanaṃ soḍhumasahyamanyaiḥ /",
  "GK19asvsau2u:1103": "avītarāgasya hi durbalasya mano dahedapsarasāṃ vapuḥśrīḥ // Saund_10.46 //",
  "GK19asvsau2u:1104": "matvā tato nandamudīrṇarāgaṃ bhāryānurodhādapavṛttarāgam /",
  "GK19asvsau2u:1105": "rāgeṇa rāgaṃ pratihantukāmo munirvirāgo giramityuvāca // Saund_10.47 //",
  "GK19asvsau2u:1106": "etāḥ striyaḥ paśya divaukasastvaṃ nirīkṣya ca brūhi yathārthatattvam /",
  "GK19asvsau2u:1107": "etāḥ kathaṃ rūpaguṇairmatāste sa vā jano yatra gataṃ manaste // Saund_10.48 //",
  "GK19asvsau2u:1108": "athāpsaraḥsveva niviṣṭadṛṣṭī rāgāgnināntarhṛdaye pradīptaḥ /",
  "GK19asvsau2u:1109": "sagadgadaṃ kāmaviṣaktacetāḥ kṛtāñjalirvākyamuvāca nandaḥ // Saund_10.49 //",
  "GK19asvsau2u:1110": "haryaṅganāsau muṣitaikadṛṣṭiryadantare syāttava nātha vadhvāḥ /",
  "GK19asvsau2u:1111": "tadantare 'sau kṛpaṇā vadhūste vapuṣmatīrapsarasaḥ pratītya // Saund_10.50 //",
  "GK19asvsau2u:1112": "āsthā yathā pūrvamabhūnna kācidanyāsu me strīṣu niśāmya bhāryām /",
  "GK19asvsau2u:1113": "tasyāṃ tataḥsamprati kācidāsthā na me niśāmyaiva hi rūpamāsām // Saund_10.51 //",
  "GK19asvsau2u:1114": "yathā pratapto mṛdunātapena dahyeta kaścin mahatānalena /",
  "GK19asvsau2u:1115": "rāgeṇa pūrvaṃ mṛdunābhitapto rāgāgninānena tathābhidahye // Saund_10.52 //",
  "GK19asvsau2u:1116": "vāgvāriṇāṃ māṃ pariṣiñca tasmādyāvanna dahye sa ivābjaśatruḥ /",
  "GK19asvsau2u:1117": "rāgāgniradyaiva hiṃ māṃ didhakṣuḥ kakṣaṃ savṛkṣāgramivotthito 'gniḥ // Saund_10.53 //",
  "GK19asvsau2u:1118": "prasīda sīdāmi vimuñca mā mune vasundharādhairya na dhairyamasti me /",
  "GK19asvsau2u:1119": "asūn vimokṣyāmi vimuktamānasa prayaccha vā vāgamṛtaṃ mumūrṣave // Saund_10.54 //",
  "GK19asvsau2u:1120": "anarthabhogena vighātadṛṣṭinā pramādadaṃṣṭreṇa tamoviṣāgninā /",
  "GK19asvsau2u:1121": "ahaṃ hi daṣṭo hṛdi manmathāhinā vidhatsva tasmādagadaṃ mahābhiṣak // Saund_10.55 //",
  "GK19asvsau2u:1122": "anena daṣṭo madanāhināhinā na kaścidātmanyanavasthitaḥ sthitaḥ /",
  "GK19asvsau2u:1123": "mumoha bodhyorhyacalātmano mano babhūva dhīmāṃśca sa śantanustanuḥ // Saund_10.56 //",
  "GK19asvsau2u:1124": "sthite viśiṣṭe tvayi saṃśraye śraye yathā na yāmīha vasan diśaṃ diśam /",
  "GK19asvsau2u:1125": "yathā ca labdhvā vyasanakṣayaṃ kṣayaṃ vrajāmi tanme kuru śaṃsataḥ sataḥ // Saund_10.57 //",
  "GK19asvsau2u:1126": "tato jighāṃsurhṛdi tasya tattamastamonudo naktamivotthitaṃ tamaḥ /",
  "GK19asvsau2u:1127": "maharṣicandro jagatastamonudastamaḥprahīṇo nijagāda gautamaḥ // Saund_10.58 //",
  "GK19asvsau2u:1128": "dhṛtiṃ pariṣvajya vidhūya vikriyāṃ nigṛhya tāvacchrutacetasī śṛṇu /",
  "GK19asvsau2u:1129": "imā yadi prārthayase tvamaṅganā vidhatsva śuklārthamihottamaṃ tapaḥ // Saund_10.59 //",
  "GK19asvsau2u:1130": "imā hi śakyā na balānna sevayā na saṃpradānena na rūpavattayā /",
  "GK19asvsau2u:1131": "imā hriyante khalu dharmacaryayā sacet praharṣaścara dharmamādṛtaḥ // Saund_10.60 //",
  "GK19asvsau2u:1132": "ihādhivāso divi daivataiḥ samaṃ vanāni ramyāṇyajarāśca yoṣitaḥ /",
  "GK19asvsau2u:1133": "idaṃ phalaṃ svasya śubhasya karmaṇo na dattamanyena na cāpyahetutaḥ // Saund_10.61 //",
  "GK19asvsau2u:1134": "kṣitau manuṣyo dhanurādibhiḥ śramaiḥ striyaḥ kadāciddhi labheta vā na vā /",
  "GK19asvsau2u:1135": "asaṃśayaṃ yattviha dharmacaryayā bhaveyuretā divi puṇyakarmaṇaḥ // Saund_10.62 //",
  "GK19asvsau2u:1136": "tadapramatto niyame samudyato ramasva yadyapsaraso 'bhilipsase /",
  "GK19asvsau2u:1137": "ahaṃ ca te 'tra pratibhūḥ sthire vrate yathā tvamābhiniyataṃ sameṣyasi // Saund_10.63 //",
  "GK19asvsau2u:1138": "ataḥparaṃ paramamiti vyavasthitaḥ parāṃ dhṛtiṃ paramamunau cakāra saḥ /",
  "GK19asvsau2u:1139": "tato muniḥ pavana ivāmbarāt patan pragṛhya taṃ punaragamanmahītalam // Saund_10.64 //",
  "GK19asvsau2u:1140": "saundarananda mahākāvye “svargadarśana” nāma daśama sarga samāpta /",
  "GK19asvsau2u:1141": "_____________________________________________________________________________",
  "GK19asvsau2u:1142": "ekādaśaḥ sargaḥ",
  "GK19asvsau2u:1143": "svarga kī hīnatā",
  "GK19asvsau2u:1144": "tatastā yoṣito dṛṣṭvā nando nandanacāriṇīḥ /",
  "GK19asvsau2u:1145": "babandha niyamastambhe durdamaṃ capalaṃ manaḥ // Saund_11.1 //",
  "GK19asvsau2u:1146": "so 'niṣṭanaiṣkramyaraso mlānatāmarasopamaḥ /",
  "GK19asvsau2u:1147": "cacāra viraso dharmaṃ niveśyāpsaraso hṛdi // Saund_11.2 //",
  "GK19asvsau2u:1148": "tathā lolendriyo bhūtvā dayitendriyagocaraḥ /",
  "GK19asvsau2u:1149": "indriyārthavaśādeva babhūva niyatendriyaḥ // Saund_11.3 //",
  "GK19asvsau2u:1150": "kāmacaryāsu kuśalo bhikṣucaryāsu viklavaḥ /",
  "GK19asvsau2u:1151": "paramācāryaviṣṭabdho brahmacaryeṃ cacāra saḥ // Saund_11.4 //",
  "GK19asvsau2u:1152": "saṃvṛtena ca śāntena tīvreṇa madanena ca /",
  "GK19asvsau2u:1153": "jalāgneriva saṃsargācchaśāma ca śuśoṣa ca // Saund_11.5 //",
  "GK19asvsau2u:1154": "svabhāvadarśanīyo 'pi vairūpyamagamat param /",
  "GK19asvsau2u:1155": "cintayāpsarasāṃ caiva niyamenāyatena ca // Saund_11.6 //",
  "GK19asvsau2u:1156": "prastāveṣvapi bhāryāyāṃ priyabhāryastathāpi saḥ /",
  "GK19asvsau2u:1157": "vītarāga ivātasthau na jaharṣa na cukṣubhe // Saund_11.7 //",
  "GK19asvsau2u:1158": "taṃ vyavasthitamājñāya bhāryārāgāt parāṅmukham /",
  "GK19asvsau2u:1159": "abhigamyābravīnnandamānandaḥ praṇayādidam // Saund_11.8 //",
  "GK19asvsau2u:1160": "aho sadṛśamārabdhaṃ śrutamasyābhijanasya ca /",
  "GK19asvsau2u:1161": "nigṛhītendriyaḥ svastho niyame yadi saṃsthitaḥ // Saund_11.9 //",
  "GK19asvsau2u:1162": "abhiṣvaktasya kāmeṣu rāgiṇo viṣayātmanaḥ /",
  "GK19asvsau2u:1163": "yadiyaṃ saṃvidutpannā neyamalpena hetunā // Saund_11.10 //",
  "GK19asvsau2u:1164": "vyādhiralpena yatnena mṛduḥ pratinivāryate /",
  "GK19asvsau2u:1165": "prabalaḥ prabalaireva yatnairnaśyati vā na vā // Saund_11.11 //",
  "GK19asvsau2u:1166": "durharo mānaso vyādhirbalavāṃśca tavābhavat /",
  "GK19asvsau2u:1167": "vinivṛtto yadi [ca] te sarvathā dhṛtimānasi // Saund_11.12 //",
  "GK19asvsau2u:1168": "duṣkaraṃ sādhvanāryeṇa māninā caiva mārdavam /",
  "GK19asvsau2u:1169": "atisargaśca lubdhena brahmacaryaṃ ca rāgiṇā // Saund_11.13 //",
  "GK19asvsau2u:1170": "ekastu mama saṃdehastavāsyāṃ niyame dhṛtau /",
  "GK19asvsau2u:1171": "atrānunayamicchāmi vaktavyaṃ yadi manyase // Saund_11.14 //",
  "GK19asvsau2u:1172": "ārjavābhihitaṃ vākyaṃ na ca mantavyamanyathā /",
  "GK19asvsau2u:1173": "rūkṣamapyāśaye śuddhe rukṣato naiti sajjanaḥ // Saund_11.15 //",
  "GK19asvsau2u:1174": "apriyaṃ hi hitaṃ snigdhamasnigdhamahitaṃ priyam /",
  "GK19asvsau2u:1175": "durlabhaṃ tu priyahitaṃ svādu pathyamivauṣadham // Saund_11.16 //",
  "GK19asvsau2u:1176": "viśvāsaścārthacaryā ca sāmānyaṃ sukhaduḥkhayoḥ /",
  "GK19asvsau2u:1177": "marṣaṇaṃ praṇayaścaiva mitravṛttiriyaṃ satām // Saund_11.17 //",
  "GK19asvsau2u:1178": "tadidaṃ tvāṃ vivakṣāmi praṇayānna jighāṃsayā /",
  "GK19asvsau2u:1179": "tvacchreyo hi vivakṣā me yato nārhāmyupekṣitum // Saund_11.18 //",
  "GK19asvsau2u:1180": "apsarobhṛtako dharmaṃ carasītyabhidhīyase /",
  "GK19asvsau2u:1181": "kimidaṃ bhūtamāhosvit parihāso 'yamīdṛśaḥ // Saund_11.19 //",
  "GK19asvsau2u:1182": "yadi tāvadidaṃ satyaṃ vakṣyāmyatra yadauṣadham /",
  "GK19asvsau2u:1183": "auddhatyamatha vaktṛṇāmabhidhāsyāmi tadrajaḥ // Saund_11.20 //",
  "GK19asvsau2u:1184": "ślakṣṇapūrvamatho tena hṛdi so 'bhihatastadā /",
  "GK19asvsau2u:1185": "dhyātvā dīrghaṃ niśaśvāsa kiñciccāvāṅmukho 'bhavat // Saund_11.21 //",
  "GK19asvsau2u:1186": "tatastasyeṅgitaṃ jñātvā manaḥsaṃkalpasūcakam /",
  "GK19asvsau2u:1187": "babhāṣe vākyamānando madhurodarkamapriyam // Saund_11.22 //",
  "GK19asvsau2u:1188": "ākāreṇāvagacchāmi tava dharmaprayojanam /",
  "GK19asvsau2u:1189": "yajjñātvā tvayi jātaṃ me hāsyaṃ kāruṇyameva ca // Saund_11.23 //",
  "GK19asvsau2u:1190": "yathāsanārthaṃ skandhena kaścid gurvīṃ śilāṃ vahet /",
  "GK19asvsau2u:1191": "tadvattvamapi kāmārthaṃ niyamaṃ voḍhumudyataḥ // Saund_11.24 //",
  "GK19asvsau2u:1192": "titāḍayiṣayā dṛpto yathā meṣo 'parsati /",
  "GK19asvsau2u:1193": "tadvadabrahmacaryāya brahmacaryamidaṃ tava // Saund_11.25 //",
  "GK19asvsau2u:1194": "cikrīṣanti yathā paṇyaṃ vaṇijo lābhalipsayā /",
  "GK19asvsau2u:1195": "dharmacaryā tava tathā paṇyabhūtā na śāntaye // Saund_11.26 //",
  "GK19asvsau2u:1196": "yathā phalaviśeṣārtha bījaṃ vapati kārṣakaḥ /",
  "GK19asvsau2u:1197": "tadvad viṣayakārpaṇyād viṣayāṃstyaktavānasi // Saund_11.27 //",
  "GK19asvsau2u:1198": "ākāṅkṣecca yathā rogaṃ pratīkārasukhepsayā /",
  "GK19asvsau2u:1199": "duḥkhamanvicchati bhavāṃstathā viṣayatṛṣṇayā // Saund_11.28 //",
  "GK19asvsau2u:1200": "yathā paśyati madhveva na prapātamavekṣate /",
  "GK19asvsau2u:1201": "paśyasyapsarasastadvad bhraṃśamante na paśyasi // Saund_11.29 //",
  "GK19asvsau2u:1202": "hṛdi kāmāgninā dīpte kāyena vahato vratam /",
  "GK19asvsau2u:1203": "kimidaṃ brahmacaryaṃ te manasābrahmacāriṇaḥ // Saund_11.30 //",
  "GK19asvsau2u:1204": "saṃsāre vartamānena yadā cāpsarasastvayā /",
  "GK19asvsau2u:1205": "prāptāstyaktāśca śataśastābhyaḥ kimiti te spṛhā // Saund_11.31 //",
  "GK19asvsau2u:1206": "tṛptirnāstīndhanairagnernāmbhasā lavaṇāmbhasaḥ /",
  "GK19asvsau2u:1207": "nāpi kāmaiḥ satṛṣṇasya tasmāt kāmā na tṛṣtaye // Saund_11.32 //",
  "GK19asvsau2u:1208": "atṛptau sa kutaḥ śāntiraśāntau ca kutaḥ sukham /",
  "GK19asvsau2u:1209": "asukhe ca kutaḥ prītiraprītau ca kuto ratiḥ // Saund_11.33 //",
  "GK19asvsau2u:1210": "riraṃsā yadi te tasmādadhyātme dhīyatāṃ manaḥ /",
  "GK19asvsau2u:1211": "praśāntā cānavadyā ca nāstyadhyātmasamā ratiḥ // Saund_11.34 //",
  "GK19asvsau2u:1212": "na tatra kāryaṃ tūryaiste na strībhirna vibhūṣaṇaiḥ /",
  "GK19asvsau2u:1213": "ekastvaṃ [yatra]tatrasthastayā ratyābhiraṃsyase // Saund_11.35 //",
  "GK19asvsau2u:1214": "mānasaṃ balavad duḥkhaṃ tarṣe tiṣṭhati tiṣṭhati /",
  "GK19asvsau2u:1215": "taṃ tarṣaṃ chindhi duḥkhaṃ hi tṛṣṇā cāsti ca nāsti ca // Saund_11.36 //",
  "GK19asvsau2u:1216": "saṃpattau vā vipattau vā divā vā naktameva vā /",
  "GK19asvsau2u:1217": "kāmeṣu hi satṛṣṇasya na śāntirupapadyate // Saund_11.37 //",
  "GK19asvsau2u:1218": "kāmānāṃ prārthanā duḥkhā prāptau tṛptirna vidyate /",
  "GK19asvsau2u:1219": "viyogānniyataḥ śoko viyogaśca dhruvo divi // Saund_11.38 //",
  "GK19asvsau2u:1220": "kṛtvāpi duṣkaraṃ karma svarge labdhvāpi durlabham /",
  "GK19asvsau2u:1221": "nṛlokaṃ punarevaiti pravāsāt svagṛhaṃ yathā // Saund_11.39 //",
  "GK19asvsau2u:1222": "yadā bhraṣṭasya kuśalaṃ śiṣṭaṃ kiṃcinna vidyate /",
  "GK19asvsau2u:1223": "tiryakṣu pitṛloke vā narake copapadyate // Saund_11.40 //",
  "GK19asvsau2u:1224": "tasya bhuktavataḥ svarge viṣayānuttamānapi /",
  "GK19asvsau2u:1225": "bhraṣṭasyārtasya duḥkhena kimāsvādaḥ karoti saḥ // Saund_11.41 //",
  "GK19asvsau2u:1226": "śyenāya prāṇivātsalyāt svamāṃsānyapi dattavān /",
  "GK19asvsau2u:1227": "śiviḥ svargāt paribhraṣṭastādṛk kṛtvāpi duṣkaram // Saund_11.42 //",
  "GK19asvsau2u:1228": "śakrasyārdhāsanaṃ gatvā pūrvapārthiva eṃva yaḥ /",
  "GK19asvsau2u:1229": "sa devatvaṃ gataḥ kāle māndhātādhaḥ punaryayau // Saund_11.43 //",
  "GK19asvsau2u:1230": "rājyaṃ kṛtvāpi devānāṃ papāta nahuṣo bhuvi /",
  "GK19asvsau2u:1231": "prāptaḥ kila bhujaṃgatvaṃ nādyāpi parimucyate // Saund_11.44 //",
  "GK19asvsau2u:1232": "tathaivelivilo rājā rājavṛttena saṃskṛtaḥ /",
  "GK19asvsau2u:1233": "svargaṃ gatvā punarbhraṣṭaḥ kūrmībhūtaḥ kilārṇave // Saund_11.45 //",
  "GK19asvsau2u:1234": "bhūridyumno yayātiśca te cānye ca nṛparṣabhāḥ /",
  "GK19asvsau2u:1235": "karmabhirdyāmabhikrīya tatkṣayāt punaratyajan // Saund_11.46 //",
  "GK19asvsau2u:1236": "asurāḥ pūrvadevāstu surairapahṛtaśriyaḥ /",
  "GK19asvsau2u:1237": "śriyaṃ samanuśocantaḥ pātālaṃ śaraṇaṃ yayuḥ // Saund_11.47 //",
  "GK19asvsau2u:1238": "kiṃ ca rājarṣibhistāvadasurairvā surādibhiḥ /",
  "GK19asvsau2u:1239": "mahendrāḥ śataśaḥ peturmāhātmyamapi na sthiram // Saund_11.48 //",
  "GK19asvsau2u:1240": "saṃsadaṃ śobhāyitvaindrīmupendraścendravikramaḥ /",
  "GK19asvsau2u:1241": "kṣīṇakarmā papātorvīṃ madhyādapsarasāṃ rasan // Saund_11.49 //",
  "GK19asvsau2u:1242": "hā caitraratha hā vāpi hā mandākini hā priye /",
  "GK19asvsau2u:1243": "ityārtā vilapanto 'pi gāṃ patanti divaukasaḥ // Saund_11.50 //",
  "GK19asvsau2u:1244": "tīvraṃ hyutpadyate duḥkhamiha tāvanmumūrṣatām /",
  "GK19asvsau2u:1245": "kiṃ punaḥ patatāṃ svargādevānte sukhasevinām // Saund_11.51 //",
  "GK19asvsau2u:1246": "rajo gṛṇhanti vāsāṃsi mlāyanti paramāḥ srajaḥ /",
  "GK19asvsau2u:1247": "gātrebhyo jāyate svedo ratirbhavati nāsane // Saund_11.52 //",
  "GK19asvsau2u:1248": "etānyādau nimittāni cyutau svargād divaukasām /",
  "GK19asvsau2u:1249": "aniṣṭānīva martyānāmariṣṭāni mumūrṣatām // Saund_11.53 //",
  "GK19asvsau2u:1250": "sukhamutpadyate yacca divi kāmānupāśnatām /",
  "GK19asvsau2u:1251": "yacca duḥkhaṃ nipatatāṃ duḥkhameva viśiṣyate // Saund_11.54 //",
  "GK19asvsau2u:1252": "tasmādasvantamatrāṇamaviśvāsyamatarpakam /",
  "GK19asvsau2u:1253": "vijñāya kṣayiṇaṃ svargamapavarge matiṃ kuru // Saund_11.55 //",
  "GK19asvsau2u:1254": "aśarīraṃ bhavāgraṃ hi gatvāpi munirudrakaḥ /",
  "GK19asvsau2u:1255": "karmaṇo 'nte cyutastasmāt tiryagyoniṃ prapatsyate // Saund_11.56 //",
  "GK19asvsau2u:1256": "maitrayā saptavārṣikyā brahmalokamito gataḥ /",
  "GK19asvsau2u:1257": "sunetraḥ punarāvṛtto garbhavāsamupeyivān // Saund_11.57 //",
  "GK19asvsau2u:1258": "yadā caiśvaryavanto 'pi kṣayiṇaḥ svargavāsinaḥ /",
  "GK19asvsau2u:1259": "ko nāma svargavāsaya kṣeṣṇave spṛhayed budhaḥ // Saund_11.58 //",
  "GK19asvsau2u:1260": "sūtreṇa baddho hi yathā vihaṃgo vyāvartate dūragato 'pi bhūyaḥ /",
  "GK19asvsau2u:1261": "ajñānasūtreṇa tathāvabaddho gato 'pi dūraṃ punareti lokaḥ // Saund_11.59 //",
  "GK19asvsau2u:1262": "kṛtvā kālavilakṣaṇaṃ pratibhuvā mukto yathā bandhanād",
  "GK19asvsau2u:1263": "bhuktvā veśmasukhānyatītya samayaṃ bhūyo viśed vandhanaṃ /",
  "GK19asvsau2u:1264": "tadvad dyāṃ pratibhūvadātmaniyamairdhyānādibhiḥ prāptavān",
  "GK19asvsau2u:1265": "kāle karmasu teṣu bhuktaviṣayeṣvākṛṣate gāṃ punaḥ // Saund_11.60 //",
  "GK19asvsau2u:1266": "antarjālagatāḥ pramattamanaso mīnāstaḍāge yathā",
  "GK19asvsau2u:1267": "jānanti vyasanaṃ na rodhajanitaṃ svasthāścarantyambhasi /",
  "GK19asvsau2u:1268": "antarlokagatāḥ kṛtārthamatayastadvaddivi dhyāyino",
  "GK19asvsau2u:1269": "manyante śivamacyutaṃ dhruvamiti svaṃ sthānamāvartakam // Saund_11.61 //",
  "GK19asvsau2u:1270": "tajjanmavyādhimṛtyuvyasanaparigataṃ matvā jagadidaṃ",
  "GK19asvsau2u:1271": "saṃsāre bhrāmyamāṇaṃ divi nṛṣu narake tiryakpitṛṣu ca /",
  "GK19asvsau2u:1272": "yattrāṇaṃ nirbhayaṃ yacchivamamarajaraṃ niḥśokamamṛtaṃ",
  "GK19asvsau2u:1273": "taddhetorbrahmacaryaṃ cara jahi hi calaṃ svargaṃ prati rucim // Saund_11.62 //",
  "GK19asvsau2u:1274": "saundarananda mahākāvye “svarga kī hīnatā” nāma ekādaśa sarga samāpta //",
  "GK19asvsau2u:1275": "_____________________________________________________________________________",
  "GK19asvsau2u:1276": "dvādaśaḥ sargaḥ",
  "GK19asvsau2u:1277": "viveka",
  "GK19asvsau2u:1278": "apsarobhṛtako dharmaṃ carasītyatha coditaḥ /",
  "GK19asvsau2u:1279": "ānandena tadā nandaḥ paraṃ vrīḍamupāgamat // Saund_12.1 //",
  "GK19asvsau2u:1280": "tasya vrīḍena mahatā pramodo hṛdi nābhavat /",
  "GK19asvsau2u:1281": "aprāmodyena vimukhaṃ nāvatasthe vrate manaḥ // Saund_12.2 //",
  "GK19asvsau2u:1282": "kāmarāgapradhāno 'pi parihāsasamo 'pi san /",
  "GK19asvsau2u:1283": "paripākagate hetau na sa tanmamṛṣe vacaḥ // Saund_12.3 //",
  "GK19asvsau2u:1284": "aparīkṣakabhāvācca pūrvaṃ matvā divaṃ dhruvam /",
  "GK19asvsau2u:1285": "tasmāt kṣeṣṇuṃ pariśrutya bhṛśaṃ saṃvegameyivān // Saund_12.4 //",
  "GK19asvsau2u:1286": "tasya svargānnivavṛte saṃkalpāśvo manorathaḥ /",
  "GK19asvsau2u:1287": "mahāratha ivonmārgādapramattasya sāratheḥ // Saund_12.5 //",
  "GK19asvsau2u:1288": "svargatarṣānnivṛttaśca sadyaḥ svastha ivābhavat /",
  "GK19asvsau2u:1289": "mṛṣṭādapathyād virato jijīviṣurivāturaḥ // Saund_12.6 //",
  "GK19asvsau2u:1290": "visasmāra priyāṃ bhāryāmapsarodarśanād yathā /",
  "GK19asvsau2u:1291": "tathānityatayodvignastatyājāpsaraso 'pi saḥ // Saund_12.7 //",
  "GK19asvsau2u:1292": "mahatāmapi bhūtānāmāvṛttiriti cintayan /",
  "GK19asvsau2u:1293": "saṃvegācca sarāgo 'pi vītarāga ivābhavat // Saund_12.8 //",
  "GK19asvsau2u:1294": "babhūva sa hi saṃvegaḥ śreyasastasya vṛddhaye /",
  "GK19asvsau2u:1295": "dhāturedhirivākhyāte paṭhito 'kṣaracintakaiḥ // Saund_12.9 //",
  "GK19asvsau2u:1296": "na tu kāmānmanastasya kenacijjagṛhe dhṛtiḥ /",
  "GK19asvsau2u:1297": "triṣu kāleṣu sarveṣu nipāto 'stiriva smṛtaḥ // Saund_12.10 //",
  "GK19asvsau2u:1298": "khelagāmī mahābāhurgajendra iva nirmadaḥ /",
  "GK19asvsau2u:1299": "so 'bhyagacchad guruṃ kāle vivakṣurbhāvamātmanaḥ // Saund_12.11 //",
  "GK19asvsau2u:1300": "praṇamya ca gurau murdhnā bāṣpavyākulalocanaḥ /",
  "GK19asvsau2u:1301": "kṛtvāñjalimuvācedaṃ hriyā kiṃcidavāṅmukhaḥ // Saund_12.12 //",
  "GK19asvsau2u:1302": "apsaraḥ prāptaye yanme bhagavan pratibhūrasi /",
  "GK19asvsau2u:1303": "nāpsarobhirmamārtho 'sti pratibhūtvaṃ tyajāmyaham // Saund_12.13 //",
  "GK19asvsau2u:1304": "śrutvā hyāvartakaṃ svargaṃ saṃsārastha ca citratām /",
  "GK19asvsau2u:1305": "na martyeṣu na deveṣu pravṛttirmama rocate // Saund_12.14 //",
  "GK19asvsau2u:1306": "yadi prāpya divaṃ yatnānniyamena damena ca /",
  "GK19asvsau2u:1307": "avitṛptāḥ patantyante svargāya tyāgine namaḥ // Saund_12.15 //",
  "GK19asvsau2u:1308": "ataśca nikhilaṃ lokaṃ viditvā sacarācaram /",
  "GK19asvsau2u:1309": "sarvaduḥkhakṣayakare tvaddharme parame rame // Saund_12.16 //",
  "GK19asvsau2u:1310": "tasmād vyāsasamāsābhyāṃ tanme vyākhyātumarhasi /",
  "GK19asvsau2u:1311": "yacchrutvā śṛṇvatāṃ śreṣṭha paramaṃ prāpnuyāṃ padam // Saund_12.17 //",
  "GK19asvsau2u:1312": "tatastasyāśayaṃ jñātvā vipakṣāṇindriyāṇi ca /",
  "GK19asvsau2u:1313": "śreyaścaivāmukhībhūtaṃ nijagāda tathāgataḥ // Saund_12.18 //",
  "GK19asvsau2u:1314": "aho pratyavamarśo 'yaṃ śreyasaste purojavaḥ /",
  "GK19asvsau2u:1315": "araṇyāṃ mathyamānāyāmagnerdhūma ivotthitaḥ // Saund_12.19 //",
  "GK19asvsau2u:1316": "ciramunmārgavihṛto lolairindriyavājibhiḥ /",
  "GK19asvsau2u:1317": "avatīrṇo 'si panthānaṃ diṣṭyā dṛṣṭyavimūḍhayā // Saund_12.20 //",
  "GK19asvsau2u:1318": "adya te saphalaṃ janma lābho 'dya sumahāṃstava /",
  "GK19asvsau2u:1319": "yasya kāmarasajñasya naiṣkramyāyotsukaṃ manaḥ // Saund_12.21 //",
  "GK19asvsau2u:1320": "loke 'sminnālayārāme nivṛttau durlabhā ratiḥ /",
  "GK19asvsau2u:1321": "vyathante hyapunarbhāvāt prapātādiva bāliśāḥ // Saund_12.22 //",
  "GK19asvsau2u:1322": "duḥkhaṃ na syāt sukhaṃ me syāditi prayatate janaḥ /",
  "GK19asvsau2u:1323": "atyantaduḥkhoparamaṃ sukhaṃ tacca na budhyate // Saund_12.23 //",
  "GK19asvsau2u:1324": "aribhūteṣvanityeṣu satataṃ duḥkhahetuṣu /",
  "GK19asvsau2u:1325": "kāmādiṣu jagat saktaṃ na vetti sukhamavyayam // Saund_12.24 //",
  "GK19asvsau2u:1326": "sarvaduḥkhāpahaṃ tattu hastasthamamṛtaṃ tava /",
  "GK19asvsau2u:1327": "viṣaṃ pītvā yadagadaṃ samaye pātumicchasi // Saund_12.25 //",
  "GK19asvsau2u:1328": "anarhasaṃsārabhayaṃ mānārhaṃ te cikīrṣitam /",
  "GK19asvsau2u:1329": "rāgāgnistādṛśo yasya dharmonmukha parāṅmukhaḥ // Saund_12.26 //",
  "GK19asvsau2u:1330": "rāgoddāmena manasā sarvathā duṣkarā dhṛtiḥ /",
  "GK19asvsau2u:1331": "sadoṣaṃ salilaṃ dṛṣṭvā pathineva pipāsunā // Saund_12.27 //",
  "GK19asvsau2u:1332": "īdṛśī nāma buddhiste viruddhā rajasābhavat /",
  "GK19asvsau2u:1333": "rajasā caṇḍavātena vivasvata iva prabhā // Saund_12.28 //",
  "GK19asvsau2u:1334": "sā jighāṃsustamo hārdaṃ yā saṃprati vijṛmbhate /",
  "GK19asvsau2u:1335": "tamo naiśaṃ prabhā saurī vinirgīrṇeva meruṇā // Saund_12.29 //",
  "GK19asvsau2u:1336": "yuktarūpamidaṃ caiva śuddhasattvasya cetasaḥ /",
  "GK19asvsau2u:1337": "yatte syānnaiṣṭhike sūkṣme śreyasi śraddadhānatā // Saund_12.30 //",
  "GK19asvsau2u:1338": "dharmacchandamimaṃ tasmādvivardhayitumarhasi /",
  "GK19asvsau2u:1339": "sarvadharmā hi dharmajña niyamācchandahetavaḥ // Saund_12.31 //",
  "GK19asvsau2u:1340": "satyāṃ gamanabuddhau hi gamanāya pravartate /",
  "GK19asvsau2u:1341": "śayyābuddhau ca śayanaṃ sthānabuddhau tathā sthitiḥ // Saund_12.32 //",
  "GK19asvsau2u:1342": "antarbhūmigataṃ hyambhaḥ śraddadhāti naro yadā /",
  "GK19asvsau2u:1343": "arthiṃtve sati yatnena tadā khanati gāmimām // Saund_12.33 //",
  "GK19asvsau2u:1344": "nārthī yadyagninā vā syācchraddadhyāttaṃ na vāraṇau /",
  "GK19asvsau2u:1345": "mathnīyānnāraṇiṃ kaścittabhaāve sati mathyate // Saund_12.34 //",
  "GK19asvsau2u:1346": "sasyotpattiṃ yadi na vā śraddadhyāt kārṣakaḥ kṣitau /",
  "GK19asvsau2u:1347": "arthī sasyena vā na syād bījāni na vaped bhuvi // Saund_12.35 //",
  "GK19asvsau2u:1348": "ataśca hasta ityuktā mayā śraddhā viśeṣataḥ /",
  "GK19asvsau2u:1349": "yasmād gṛṇhāti saddharmaṃ dāyaṃ hasta yato yathāḥ // Saund_12.36 //",
  "GK19asvsau2u:1350": "prādhānyādindriyamiti sthiratvād balamityataḥ /",
  "GK19asvsau2u:1351": "guṇadāridrayaśamanād dhanamityabhivarṇitā // Saund_12.37 //",
  "GK19asvsau2u:1352": "rakṣaṇārthena dharmasya tatheṣīketyudāhṛtā /",
  "GK19asvsau2u:1353": "loke 'smin durlabhatvācca ratnamityabhibhāṣitā // Saund_12.38 //",
  "GK19asvsau2u:1354": "punaśca bījamityuktā nimittaṃ śreyaso yadā /",
  "GK19asvsau2u:1355": "pāvanārthena pāpasya nadītyabhihitā punaḥ // Saund_12.39 //",
  "GK19asvsau2u:1356": "yasmāddharmasya cotpattau śraddhā kāraṇamuttamam /",
  "GK19asvsau2u:1357": "mayoktā kāryatastasmāttatra tatra tathā tathā // Saund_12.40 //",
  "GK19asvsau2u:1358": "śraddhāṅkuramimaṃ tasmāt saṃvardhayitumarhasi /",
  "GK19asvsau2u:1359": "tadvṛddhau vardhate dharmo mūlavṛddhau yathā drumaḥ // Saund_12.41 //",
  "GK19asvsau2u:1360": "vyākulaṃ darśanaṃ yasya durbalo yasya niścayaḥ /",
  "GK19asvsau2u:1361": "tasya pāriplavā śraddhā na hiṃ kṛtyāya vartate // Saund_12.42 //",
  "GK19asvsau2u:1362": "yāvattattvaṃ na bhavati hi dṛṣṭaṃ śrutaṃ vā tāvacchraddhā na bhavati balasthā sthirā vā /",
  "GK19asvsau2u:1363": "dṛṣṭe tattve niyamaparibhūtendriyasya śraddhāvṛkṣo bhavati saphalaścāśrayaśca // Saund_12.43 //",
  "GK19asvsau2u:1364": "saundarananda mahākāvya meṃ “viveka” nāmaka dvādaśa sarga samāpta /",
  "GK19asvsau2u:1365": "_____________________________________________________________________________",
  "GK19asvsau2u:1366": "trayodaśaḥ sargaḥ",
  "GK19asvsau2u:1367": "śīla evaṃ indriyasaṃyama",
  "GK19asvsau2u:1368": "atha saṃrādhito nandaḥ śraddhāṃ prati maharṣiṇā /",
  "GK19asvsau2u:1369": "pariṣikto 'mṛteneva yuyuje parayā mudā // Saund_13.1 //",
  "GK19asvsau2u:1370": "kṛtārthamiva taṃ mene saṃbuddhaḥ śraddhayā tayā /",
  "GK19asvsau2u:1371": "mene prāptamiva śreyaḥ sa ca buddhena saṃskṛtaḥ // Saund_13.2 //",
  "GK19asvsau2u:1372": "ślakṣṇena vacasā kāṃścit kāṃścit paruṣayā girā /",
  "GK19asvsau2u:1373": "kāṃścidābhyāmupāyābhyāṃ sa vininye vināyakaḥ // Saund_13.3 //",
  "GK19asvsau2u:1374": "pāṃsubhyaḥ kāñcanaṃ jātaṃ viśuddhaṃ nirmalaṃ śuci /",
  "GK19asvsau2u:1375": "sthitaṃ pāṃsuṣvapi yathā pāṃsudoṣairna lipyate // Saund_13.4 //",
  "GK19asvsau2u:1376": "padmaparṇaṃ yathā caiva jale jātaṃ jale sthitam /",
  "GK19asvsau2u:1377": "upariṣṭādadhastādvā na jalenopalipyate // Saund_13.5 //",
  "GK19asvsau2u:1378": "tadvalloke munirjāto lokasyānugrahaṃ caran /",
  "GK19asvsau2u:1379": "kṛtitvānnirmalatvācca lokadharmairna lipyate // Saund_13.6 //",
  "GK19asvsau2u:1380": "śleṣaṃ tyāgaṃ priyaṃ rūkṣaṃ kathāṃ ca dhyānameva ca /",
  "GK19asvsau2u:1381": "mantukāle cikitsārthaṃ cakre nātmānuvṛttaye // Saund_13.7 //",
  "GK19asvsau2u:1382": "ataśca sandadhe kāyaṃ mahākaruṇayā tayā /",
  "GK19asvsau2u:1383": "mocayeyaṃ kathaṃ duḥkhāt sattvānītyanukampakaḥ // Saund_13.8 //",
  "GK19asvsau2u:1384": "atha saṃharṣaṇānnandaṃ viditvā bhājanīkṛtam /",
  "GK19asvsau2u:1385": "abravīd bruvatāṃ śreṣṭhaḥ kramajñaḥ śreyasāṃ kramam // Saund_13.9 //",
  "GK19asvsau2u:1386": "ataḥ prabhṛti bhūyastvaṃ średdhendriyapuraḥsaraḥ /",
  "GK19asvsau2u:1387": "amṛtasyāptaye saumya vṛttaṃ rakṣitumarhasi // Saund_13.10 //",
  "GK19asvsau2u:1388": "prayogaḥ kāyavacasoḥ śuddho bhavati te yathā /",
  "GK19asvsau2u:1389": "uttāno vivṛto gupto 'navacchidrastathā kuru // Saund_13.11 //",
  "GK19asvsau2u:1390": "uttāno bhāvakaraṇād vivṛtaścāpyagūhanāt /",
  "GK19asvsau2u:1391": "gupto rakṣaṇatātparyādacchidraścānavadyataḥ // Saund_13.12 //",
  "GK19asvsau2u:1392": "śarīravacasoḥ śuddhau saptāṃge cāpi karmaṇi /",
  "GK19asvsau2u:1393": "ājīvasamudācāraṃ śaucāt saṃskartumarhasi // Saund_13.13 //",
  "GK19asvsau2u:1394": "doṣāṇāṃ kuhanādīnāṃ pañcānāmaniṣevaṇāt /",
  "GK19asvsau2u:1395": "tyāgācca jyotiṣādīnāṃ caturṇāṃ vṛttighātinām // Saund_13.14 //",
  "GK19asvsau2u:1396": "prāṇidhānyadhanādīnāṃ varjyānāmapratigrahāt /",
  "GK19asvsau2u:1397": "bhaikṣāṅgānāṃ nisṛṣṭānāṃ niyatānāṃ pratigrahāt // Saund_13.15 //",
  "GK19asvsau2u:1398": "parituṣṭaḥ śucirmañjuścaukṣayā jīvasaṃpadā /",
  "GK19asvsau2u:1399": "kuryā duḥkhapratīkāraṃ yāvadeva vimuktaye // Saund_13.16 //",
  "GK19asvsau2u:1400": "karmaṇo hi yathādṛṣṭāt kāyavākprabhavādapi /",
  "GK19asvsau2u:1401": "ājīvaḥ pṛthagevokto duḥśodhatvādayaṃ mayā // Saund_13.17 //",
  "GK19asvsau2u:1402": "gṛhasthena hi duḥśodhā dṛṣṭirvividhadṛṣṭinā /",
  "GK19asvsau2u:1403": "ājīvo bhikṣuṇā caiva pareṣvāyattavṛttinā // Saund_13.18 //",
  "GK19asvsau2u:1404": "etāvacchīlamityuktamācāro 'yaṃ samāsataḥ /",
  "GK19asvsau2u:1405": "asya nāśena naiva syāt pravrajyā na gṛhasthatā // Saund_13.19 //",
  "GK19asvsau2u:1406": "tasmāccāritrasampanno brahmacaryamidaṃ cara /",
  "GK19asvsau2u:1407": "aṇumātreṣvadyeṣu bhayadarśī dṛḍhavrataḥ // Saund_13.20 //",
  "GK19asvsau2u:1408": "śīlamāsthāya vartante sarvā hi śreyasi kriyāḥ /",
  "GK19asvsau2u:1409": "sthānādyānīva kāryāṇi pratiṣṭhāya vasundharām // Saund_13.21 //",
  "GK19asvsau2u:1410": "mokṣasyopaniṣat saumya vairāgyamiti gṛhyatām /",
  "GK19asvsau2u:1411": "vairāgyasyāpi saṃvedaḥ saṃvido jñānadarśanam // Saund_13.22 //",
  "GK19asvsau2u:1412": "jñānasyopaniṣaccaiva samādhirupadhāryatām /",
  "GK19asvsau2u:1413": "samādherapyupaniṣat sukhaṃ śārīramānasam // Saund_13.23 //",
  "GK19asvsau2u:1414": "praśrabdhiḥ kāyamanasaḥ sukhasyopaniṣat parā /",
  "GK19asvsau2u:1415": "praśrabdherapyupaniṣat prītirapyavagamyatām // Saund_13.24 //",
  "GK19asvsau2u:1416": "tathā prīterupaniṣat prāmodyaṃ paramaṃ matam /",
  "GK19asvsau2u:1417": "prāmodyasyāpyahṛllekhaḥ kukṛteṣvakṛteṣu vā // Saund_13.25 //",
  "GK19asvsau2u:1418": "ahṛllekhasya manasaḥ śīlaṃ tūpaniṣacchuci /",
  "GK19asvsau2u:1419": "ataḥ śīlaṃ nayatyagryamiti śīlaṃ viśodhaya // Saund_13.26 //",
  "GK19asvsau2u:1420": "śīlanācchīlamityuktaṃ śīlanaṃ sevanādapi /",
  "GK19asvsau2u:1421": "sevanaṃ tannideśācca nideśaśca tadāśrayāt // Saund_13.27 //",
  "GK19asvsau2u:1422": "śīlaṃ hi śaraṇaṃ saubhya kāntāra iva daiśikaḥ /",
  "GK19asvsau2u:1423": "pitraṃ bandhuśca rakṣā ca dhanaṃ ca balameva ca // Saund_13.28 //",
  "GK19asvsau2u:1424": "yataḥ śīlamataḥ saumya śīlaṃ saṃskartumarhasi /",
  "GK19asvsau2u:1425": "etatsthānamathānye [nanyaṃ] ca mokṣārambheṣu yoginām // Saund_13.29 //",
  "GK19asvsau2u:1426": "tataḥ smṛtimadhiṣṭhāya capalāni svabhāvataḥ /",
  "GK19asvsau2u:1427": "indriyāṇīndriyārthebhyo nivārayitumarhasi // Saund_13.30 //",
  "GK19asvsau2u:1428": "bhetavyaṃ na tathā śatrornāgnernāherna cāśaneḥ /",
  "GK19asvsau2u:1429": "indriyebhyo yathā svebhyastairajasraṃ hi hanyate // Saund_13.31 //",
  "GK19asvsau2u:1430": "dviṣadbhiḥ śatrubhiḥ kaścit kadācit pīḍyate na vā /",
  "GK19asvsau2u:1431": "indriyairbādhyate sarvaḥ sarvatra ca sadaiva ca // Saund_13.32 //",
  "GK19asvsau2u:1432": "na ca prayāti narakaṃ śatruprabhṛtibhirhataḥ /",
  "GK19asvsau2u:1433": "kṛṣyate tatra nighnastu capalairindriyairhataḥ // Saund_13.33 //",
  "GK19asvsau2u:1434": "hanyamānasya tairduḥkhaṃ hārdaṃ bhavati vā na vā /",
  "GK19asvsau2u:1435": "indriyairbādhyamānasya hārdaṃ śārīrameva ca // Saund_13.34 //",
  "GK19asvsau2u:1436": "saṃkalpaviṣadigdhā hi pañcendriyamayāḥ śarāḥ /",
  "GK19asvsau2u:1437": "cintāpuṅkhā ratiphalā viṣayākāśagocarāḥ // Saund_13.35 //",
  "GK19asvsau2u:1438": "manuṣyahariṇān ghnanti kāmavyādheritā hṛdi /",
  "GK19asvsau2u:1439": "vihanyante yadi na te tataḥ patanti taiḥ kṣatāḥ // Saund_13.36 //",
  "GK19asvsau2u:1440": "niyamājirasaṃsthena dhairyakārmukadhāriṇā /",
  "GK19asvsau2u:1441": "nipatanto nivāryāste mahatā smṛtivarmaṇā // Saund_13.37 //",
  "GK19asvsau2u:1442": "indriyāṇāmupaśamādarīṇāṃ nigrahādiva /",
  "GK19asvsau2u:1443": "sukhaṃ svapiti vāste vā yatra tatra gatoddhavaḥ // Saund_13.38 //",
  "GK19asvsau2u:1444": "teṣāṃ hi satataṃ loke viṣayānabhikāṅkṣatām /",
  "GK19asvsau2u:1445": "saṃvinnaivāsti kārpaṇyācchunāmāśāvatāmiva // Saund_13.39 //",
  "GK19asvsau2u:1446": "viṣayairindriyagrāmo na tṛptimadhigacchati /",
  "GK19asvsau2u:1447": "ajasraṃ pūryamāṇo 'pi samudraḥ salilairiva // Saund_13.40 //",
  "GK19asvsau2u:1448": "avaśyaṃ gocare sve sve vartitavyamihendriyaiḥ /",
  "GK19asvsau2u:1449": "nimittaṃ tatra na grāhyamanuvyañjanameva ca // Saund_13.41 //",
  "GK19asvsau2u:1450": "ālokya cakṣuṣā rūpaṃ dhātumātre vyavasthitaḥ /",
  "GK19asvsau2u:1451": "strī veti puruṣo veti na kalpayitumarhasi // Saund_13.42 //",
  "GK19asvsau2u:1452": "sacet strīpuruṣagrāhaḥ kvacid vidyeta kaścan /",
  "GK19asvsau2u:1453": "śubhataḥ keśadantādīnnānuprasthātumarhasi // Saund_13.43 //",
  "GK19asvsau2u:1454": "nāpaneyaṃ tataḥ kiṃcit prakṣepyaṃ nāpi kiñcana /",
  "GK19asvsau2u:1455": "draṣṭavyaṃ bhūtato bhūtaṃ yādṛśaṃ ca yathā ca yat // Saund_13.44 //",
  "GK19asvsau2u:1456": "evaṃ te paśyatastattvaṃ śaśvadindriyagocaram /",
  "GK19asvsau2u:1457": "bhaviṣyati padasthānaṃ nābhidhyādaurmanasyayoḥ // Saund_13.45 //",
  "GK19asvsau2u:1458": "abhidhyā priyarūpeṇa hanti kāmātmakaṃ jagat /",
  "GK19asvsau2u:1459": "arirmitramukheneva priyavākkaluṣāśayaḥ // Saund_13.46 //",
  "GK19asvsau2u:1460": "daurmanasyābhidhānastu pratigho viṣayāśritaḥ /",
  "GK19asvsau2u:1461": "mohādyenānuvṛtena paratreha ca hanyate // Saund_13.47 //",
  "GK19asvsau2u:1462": "anurodhavirodhābhyāṃ śitoṣṇābhyāmivārditaḥ /",
  "GK19asvsau2u:1463": "śarma nāpnoti na śreyaścalendriyamato jagat // Saund_13.48 //",
  "GK19asvsau2u:1464": "nendriyaṃ viṣaye tāvat pravṛttamapi sajjate /",
  "GK19asvsau2u:1465": "yāvanna manasastatra parikalpaḥ pravartate // Saund_13.49 //",
  "GK19asvsau2u:1466": "indhane sati vāyau ca yathā jvalati pāvakaḥ /",
  "GK19asvsau2u:1467": "viṣayāt parikalpācca kleśāgnirjāyate tathā // Saund_13.50 //",
  "GK19asvsau2u:1468": "abhūtaparikalpena viṣayasya hi vadhyate /",
  "GK19asvsau2u:1469": "tameva viṣayaṃ paśyan bhūtataḥ parimucyate // Saund_13.51 //",
  "GK19asvsau2u:1470": "dṛṣṭvaikaṃ rūpamanyo hi rajyate 'nyaḥ praduṣyati /",
  "GK19asvsau2u:1471": "kaścid bhavati madhyasthastatraivānyo ghṛṇāyate // Saund_13.52 //",
  "GK19asvsau2u:1472": "ato na viṣayo heturbandhāya na vimuktaye /",
  "GK19asvsau2u:1473": "parikalpaviśeṣeṇa saṃgo bhavati vā na vā // Saund_13.53 //",
  "GK19asvsau2u:1474": "kāryaḥ paramayatnena tasmādindriyasaṃvaraḥ /",
  "GK19asvsau2u:1475": "indriyāṇi hyagutpāni duḥkhāya ca bhavāya ca // Saund_13.54 //",
  "GK19asvsau2u:1476": "kāmabhogabhogavadbhirātmadṛṣṭidṛṣṭibhiḥ pramādanaikamūrddhabhiḥ praharṣalolajivhakaiḥ /",
  "GK19asvsau2u:1477": "indriyoragairmanobilaśrayaiḥ spṛhāviṣaiḥ śamāgadādṛte na dṛṣṭamasti yaccikitset // Saund_13.55 //",
  "GK19asvsau2u:1478": "tasmādeṣāmakuśalakarāṇāmarīṇāṃ cakṣurghrāṇaśravaṇarasanasparśanānām /",
  "GK19asvsau2u:1479": "sarvāvasthaṃ bhava viniyamādapramatto māsminnarthe kṣaṇamapi kṛthāstvaṃ pramādam // Saund_13.56 //",
  "GK19asvsau2u:1480": "saundarananda mahākāvye “śīla evaṃ indriyasaṃyama” nāma trayodaśa sarga samāpta /",
  "GK19asvsau2u:1481": "_____________________________________________________________________________",
  "GK19asvsau2u:1482": "caturdaśaḥ sargaḥ",
  "GK19asvsau2u:1483": "ādiprasthāna",
  "GK19asvsau2u:1484": "atha smṛtikavāṭena pidhāyendriyasaṃvaram /",
  "GK19asvsau2u:1485": "bhojane bhava mātrājño dhyānāyānāmayāya ca // Saund_14.1 //",
  "GK19asvsau2u:1486": "prāṇāpānau nigṛṇhāti glāninidre prayacchati /",
  "GK19asvsau2u:1487": "kṛto hyatyarthamāhāro vihanti ca parākramam // Saund_14.2 //",
  "GK19asvsau2u:1488": "yathā cātyarthamāhāraḥ kṛto 'narthāya kalpate /",
  "GK19asvsau2u:1489": "upayuktastathātyalpo na sāmarthyāya kalpate // Saund_14.3 //",
  "GK19asvsau2u:1490": "ācayaṃ dyutimutsāhaṃ prayogaṃ balameva ca /",
  "GK19asvsau2u:1491": "bhojanaṃ kṛtamatyalpaṃ śarīrasyāpakarṣati // Saund_14.4 //",
  "GK19asvsau2u:1492": "yathā bhāreṇa namate laghunonnamate tulā /",
  "GK19asvsau2u:1493": "samā tiṣṭhati yuktena bhojyeneyaṃ tathā tanuḥ // Saund_14.5 //",
  "GK19asvsau2u:1494": "tasmādabhyavaharttavyaṃ svaśaktimanupaśyatā /",
  "GK19asvsau2u:1495": "nātimātraṃ na cātyalpaṃ meyaṃ mānavaśādapi // Saund_14.6 //",
  "GK19asvsau2u:1496": "atyākrānto hi kāyāgnirguruṇānnena śāmyati /",
  "GK19asvsau2u:1497": "avacchanna ivālpo 'gniḥ sahasā mahatendhasā // Saund_14.7 //",
  "GK19asvsau2u:1498": "atyantamapi saṃhāro nāhārasya praśasyate /",
  "GK19asvsau2u:1499": "anāhāro hi nirvāti nirindhana ivānalaḥ // Saund_14.8 //",
  "GK19asvsau2u:1500": "yasmānnāsti vināhārāt sarvaprāṇābhṛtāṃ sthitiḥ /",
  "GK19asvsau2u:1501": "tasmād duṣyati nāhāro vikalpo 'tra tu vāryate // Saund_14.9 //",
  "GK19asvsau2u:1502": "na hyekaviṣaye 'nyatra sajyante prāṇinastathā /",
  "GK19asvsau2u:1503": "avijñāte yathāhāre boddhavyaṃ tatra kāraṇam // Saund_14.10 //",
  "GK19asvsau2u:1504": "cikitsārthaṃ yathā dhatte vraṇasyālepanaṃ vraṇī /",
  "GK19asvsau2u:1505": "kṣudvighātārthamāhārastadvat sevyo mumukṣuṇā // Saund_14.11 //",
  "GK19asvsau2u:1506": "bhārasyodvahanārthaṃ ca rathākṣo 'bhyajyate yathā /",
  "GK19asvsau2u:1507": "bhojanaṃ prāṇayātrārthaṃ tadvad vidvānniṣevate // Saund_14.12 //",
  "GK19asvsau2u:1508": "samatikramaṇārthaṃ ca kāntārasya yathādhvagau /",
  "GK19asvsau2u:1509": "putramāṃsāni khādetāṃ dampatī bhṛśaduḥkhitau // Saund_14.13 //",
  "GK19asvsau2u:1510": "evamabhyavaharttavyaṃ bhojanaṃ pratisaṃkhyayā /",
  "GK19asvsau2u:1511": "na bhūṣārthaṃ na vapuṣo na madāya na dṛptaye // Saund_14.14 //",
  "GK19asvsau2u:1512": "dhāraṇārthaṃ śarīrasya bhojanaṃ hi vidhīyate /",
  "GK19asvsau2u:1513": "upastambhaḥ pipatiṣordubalasyeva veśmanaḥ // Saund_14.15 //",
  "GK19asvsau2u:1514": "plavaṃ yatnād yathā kaścid badhnīyād dhārayedapi /",
  "GK19asvsau2u:1515": "na tatsnehena yāvattu mahaughasyottitīrṣayā // Saund_14.16 //",
  "GK19asvsau2u:1516": "tathopakaraṇaiḥ kāyaṃ dhārayanti parīkṣakāḥ /",
  "GK19asvsau2u:1517": "na tatsnehena yāvattu duḥkhaughasya titīrṣayā // Saund_14.17 //",
  "GK19asvsau2u:1518": "śocatā pīḍyamānena dīyate śatrave yathā /",
  "GK19asvsau2u:1519": "na bhaktyā nāpi tarṣeṇa kevalaṃ prāṇaguptaye // Saund_14.18 //",
  "GK19asvsau2u:1520": "yogācārastathāhāraṃ śarīrāya prayacchati /",
  "GK19asvsau2u:1521": "kevalaṃ kṣudvighātārthaṃ na rāgeṇa na bhaktaye // Saund_14.19 //",
  "GK19asvsau2u:1522": "manodhāraṇayā caiva pariṇāmyātmavānahaḥ /",
  "GK19asvsau2u:1523": "vidhūya nidrāṃ yogena niśāmapyatināmayet // Saund_14.20 //",
  "GK19asvsau2u:1524": "hṛdi yatsaṃjñinaścaiva nidrā prādurbhavettava /",
  "GK19asvsau2u:1525": "guṇavatsaṃjñitāṃ saṃjñāṃ tadā manasi mā kṛthāḥ // Saund_14.21 //",
  "GK19asvsau2u:1526": "dhāturārambhadhṛtyośca sthāmavikramayorapi /",
  "GK19asvsau2u:1527": "nityaṃ manasi kāryaste bādhyamānena nidrayā // Saund_14.22 //",
  "GK19asvsau2u:1528": "āmnātavyāśca viśadaṃ te dharmā ye pariśrutāḥ /",
  "GK19asvsau2u:1529": "parebhyaścopadeṣṭavyāḥ saṃcintyāḥ svayameva ca // Saund_14.23 //",
  "GK19asvsau2u:1530": "prakledyamadbhirvadanaṃ vilokyāḥ sarvato diśaḥ /",
  "GK19asvsau2u:1531": "cāryā dṛṣṭiśca tārāsu jijāgariṣuṇā sadā // Saund_14.24 //",
  "GK19asvsau2u:1532": "antargatairacapalairvaśasthāyibhirindriyaiḥ /",
  "GK19asvsau2u:1533": "avikṣiptena manasā caṃkramyasvāsva vā niśi // Saund_14.25 //",
  "GK19asvsau2u:1534": "bhaye prītau ca śoke ca nidrayā nābhibhūyate /",
  "GK19asvsau2u:1535": "tasmānnidrābhiyogeṣu sevitavyamidaṃ trayam // Saund_14.26 //",
  "GK19asvsau2u:1536": "bhayamāgamanānmṛtyoḥ prītiṃ dharmaparigrahāt /",
  "GK19asvsau2u:1537": "janmaduḥkhādaparyantācchokamāgantumarhasi // Saund_14.27 //",
  "GK19asvsau2u:1538": "evamādiḥ kramaḥ saumya kāryo jāgaraṇaṃ prati /",
  "GK19asvsau2u:1539": "vandhyaṃ hi śayanādāyuḥ ka prājñaḥ kartumarhasi // Saund_14.28 //",
  "GK19asvsau2u:1540": "doṣavyālānatikramya vyālān gṛhagatāniva /",
  "GK19asvsau2u:1541": "kṣamaṃ prājñasya na svaptuṃ nistitīrṣormahad bhayam // Saund_14.29 //",
  "GK19asvsau2u:1542": "pradīpte jīvaloke hi mṛtyuvyādhijarāgnibhiḥ /",
  "GK19asvsau2u:1543": "kaḥ śayīta nirudvegaḥ pradīpta iva veśmani // Saund_14.30 //",
  "GK19asvsau2u:1544": "tasmāttama iti jñātvā nidrāṃ nāveṣṭumarhasi /",
  "GK19asvsau2u:1545": "apraśānteṣu doṣeṣu saśastreṣviva śatruṣu // Saund_14.31 //",
  "GK19asvsau2u:1546": "pūrvaṃ yāmaṃ triyāmāyāḥ prayogeṇātināmya tu /",
  "GK19asvsau2u:1547": "sevyā śayyā śarīrasya viśrāmārthaṃ svatantriṇā // Saund_14.32 //",
  "GK19asvsau2u:1548": "dakṣiṇena tu pārśvena sthitayālokasaṃjñayā /",
  "GK19asvsau2u:1549": "prabodhaṃ hṛdaye kṛtvā śayīthāḥ śāntamānasaḥ // Saund_14.33 //",
  "GK19asvsau2u:1550": "yāme tṛtīye cotthāya carannāsīna eva vā /",
  "GK19asvsau2u:1551": "bhūyo yogaṃ manaḥśuddhau kurvīthā niyatendriyaḥ // Saund_14.34 //",
  "GK19asvsau2u:1552": "athāsanagatasthānaprekṣitavyāhṛtādiṣu /",
  "GK19asvsau2u:1553": "saṃprajānan kriyāḥ sarvāḥ smṛtimādhātumarhasi // Saund_14.35 //",
  "GK19asvsau2u:1554": "dvārādhyakṣa iva dvāri yasya praṇihitā smṛtiḥ /",
  "GK19asvsau2u:1555": "dharṣayanti na taṃ doṣāḥ puraṃ guptamivārayaḥ // Saund_14.36 //",
  "GK19asvsau2u:1556": "na tasyotpadyate kleśo yasya kāyagatā smṛtiḥ /",
  "GK19asvsau2u:1557": "cittaṃ sarvāsvavasthāsu bālaṃ dhātrīva rakṣati // Saund_14.37 //",
  "GK19asvsau2u:1558": "śaravyaḥ sa tu doṣāṇāṃ yo hīnaḥ smṛtivarmaṇā /",
  "GK19asvsau2u:1559": "raṇasthaḥ pratiśatrūṇāṃ vihīna iva varmaṇā // Saund_14.38 //",
  "GK19asvsau2u:1560": "anāthaṃ tanmano jñeyaṃ yatsmṛtirnābhirakṣati /",
  "GK19asvsau2u:1561": "nirṇetā dṛṣṭirahito viṣameṣu caranniva // Saund_14.39 //",
  "GK19asvsau2u:1562": "anartheṣu prasaktāśca svārthebhyaśca parāṅmukhā /",
  "GK19asvsau2u:1563": "yadbhaye sati nodvignāḥ smṛtināśo 'tra kāraṇam // Saund_14.40 //",
  "GK19asvsau2u:1564": "svabhūmiṣu guṇāḥ sarve ye ca śīlādayaḥ sthitāḥ /",
  "GK19asvsau2u:1565": "vikīrṇā iva gā gopaḥ smṛtistānanugacchati // Saund_14.41 //",
  "GK19asvsau2u:1566": "pranaṣṭamamṛtaṃ tasya yasya viprasṛtā smṛtiḥ /",
  "GK19asvsau2u:1567": "hastasthamamṛtaṃ tasya yasya kāyagatā smṛtiḥ // Saund_14.42 //",
  "GK19asvsau2u:1568": "āryo nyāyaḥ kutastasya smṛtiryasya na vidyate /",
  "GK19asvsau2u:1569": "yasyāryo nāsti ca nyāyaḥ pranaṣṭastasya satpathaḥ // Saund_14.43 //",
  "GK19asvsau2u:1570": "pranaṣṭo yasya sanmārgo naṣṭaṃ tasyāmṛtaṃ padam /",
  "GK19asvsau2u:1571": "pranaṣṭamamṛtaṃ yasya sa duḥkhānna vimucyate // Saund_14.44 //",
  "GK19asvsau2u:1572": "tasmāccarana caro 'smīti sthito 'smīti cādhiṣṭhitaḥ /",
  "GK19asvsau2u:1573": "evamādiṣu kāryeṣu smṛtimādhātumarhasi // Saund_14.45 //",
  "GK19asvsau2u:1574": "yogānulomaṃ vijanaṃ viśabdaṃ śayyāsanaṃ saumya tathā bhajasva /",
  "GK19asvsau2u:1575": "kāyasya kṛtvā hi vivekamādau sukho 'dhigantuṃ manaso vivekaḥ // Saund_14.46 //",
  "GK19asvsau2u:1576": "alabdhacetaḥpraśamaḥ sarāgo yo na pracāraṃ bhajate viviktam /",
  "GK19asvsau2u:1577": "sa kṣaṇyate hyapratilabdhamārgaścarannivorvyāṃ bahukaṇṭakāyām // Saund_14.47 //",
  "GK19asvsau2u:1578": "adṛṣṭatattvena parīkṣakeṇa sthitena citre viṣayapracāre /",
  "GK19asvsau2u:1579": "cittaṃ niṣeddhuṃ na sukhena śakyaṃ kṛṣṭādako gauriva sasyamadhyāt // Saund_14.48 //",
  "GK19asvsau2u:1580": "anīryamāṇastu yathānilena praśāntimāgacchati citrabhānuḥ /",
  "GK19asvsau2u:1581": "alpena yatnena tathā vivikteṣvaghaṭṭitaṃ śāntimupaiti cetaḥ // Saund_14.49 //",
  "GK19asvsau2u:1582": "kvacidbhuktvā yattad vasanamapi yattatparihito",
  "GK19asvsau2u:1583": "vasannātmārāmaḥ kvacana vijane yo 'bhiramate /",
  "GK19asvsau2u:1584": "kṛtārthaḥ sa jñeyaḥ śamasukharasajñaḥ kṛtamatiḥ",
  "GK19asvsau2u:1585": "pareṣāṃ saṃsargaṃ pariharati yaḥ kaṇṭakamiva // Saund_14.50 //",
  "GK19asvsau2u:1586": "yadi dvandvārāme jagati viṣayavyagrahṛdaye",
  "GK19asvsau2u:1587": "vivikte nirdvando viharati kṛtī śāntahṛdayaḥ /",
  "GK19asvsau2u:1588": "tataḥ pītvā prajñārasamamṛtavattṛptahṛdayo",
  "GK19asvsau2u:1589": "viviktaḥ saṃsaktaṃ viṣayakṛpaṇaṃ śocati jagat // Saund_14.51 //",
  "GK19asvsau2u:1590": "vasañśūnyāgāre yadi satatameko 'bhiramate",
  "GK19asvsau2u:1591": "yadi kleśotpādaiḥ saha na ramate śatrubhiriva /",
  "GK19asvsau2u:1592": "carannātmārāmo yadi ca pibati prītisalilaṃ",
  "GK19asvsau2u:1593": "tato bhuṅkte śreṣṭhaṃ tridaśapatirājyādapi sukham // Saund_14.52 //",
  "GK19asvsau2u:1594": "saundarananda mahākāvye “ādiprasthāna” nāma caturdaśa sarga samāpta //",
  "GK19asvsau2u:1595": "_____________________________________________________________________________",
  "GK19asvsau2u:1596": "pañcadaśaḥsargaḥ",
  "GK19asvsau2u:1597": "vitarkaprahāṇa",
  "GK19asvsau2u:1598": "yatra tatra vivikte tu baddhvā paryaṅkamuttamam /",
  "GK19asvsau2u:1599": "ṛjuṃ kāyaṃ samādhāya smṛtyābhimukhayānvitaḥ // Saund_15.1 //",
  "GK19asvsau2u:1600": "nāsāgre vā lalāṭe vā bhruvorantara eva vā /",
  "GK19asvsau2u:1601": "kurvīthāścapalaṃ cittamālambanaparāyaṇam // Saund_15.2 //",
  "GK19asvsau2u:1602": "sacet kāmavitarkastvāṃ dharṣayenmānaso jvaraḥ /",
  "GK19asvsau2u:1603": "kṣeptavyo nādhivāsyaḥ sa vastre reṇurivāgataḥ // Saund_15.3 //",
  "GK19asvsau2u:1604": "yadyapi pratisaṃkhyānāt kāmānutsṛṣṭavānasi /",
  "GK19asvsau2u:1605": "tamāṃsīva prakāśena pratipakṣeṇa tāñjahi // Saund_15.4 //",
  "GK19asvsau2u:1606": "tiṣṭhatyanuśayasteṣāṃ channo 'gniriva bhasmanā /",
  "GK19asvsau2u:1607": "sa te bhāvanayā saumya praśāmyo 'gnirivāmbunā // Saund_15.5 //",
  "GK19asvsau2u:1608": "te hi tasmāt pravartante bhūyo vījādivāṅkurāḥ /",
  "GK19asvsau2u:1609": "tasya nāśena te na syurbījanāśādivāṅkurāḥ // Saund_15.6 //",
  "GK19asvsau2u:1610": "arjanādīni kāmebhyo dṛṣṭvā duḥkhāni kāminām /",
  "GK19asvsau2u:1611": "tasmāttānmūlataśchindhi mitrasaṃjñānarīniva // Saund_15.7 //",
  "GK19asvsau2u:1612": "anityā moṣadharmāṇo riktā vyasanahetavaḥ /",
  "GK19asvsau2u:1613": "bahusādhāraṇāḥ kāmā varhyā hyāśīviṣā iva // Saund_15.8 //",
  "GK19asvsau2u:1614": "ye mṛgyamāṇā duḥkhāya rakṣyamāṇā na śāntaye /",
  "GK19asvsau2u:1615": "bhraṣṭāḥ śokāya mahate prāptāśca na vitṛptaye // Saund_15.9 //",
  "GK19asvsau2u:1616": "tṛptiṃ vittaprakarṣeṇa svargāvāptyā kṛtārthatām /",
  "GK19asvsau2u:1617": "kāmebhyaśca sukhotpattiṃ yaḥ paśyati sa naśyati // Saund_15.10 //",
  "GK19asvsau2u:1618": "calānapariniṣpannānasārānanavasthitān /",
  "GK19asvsau2u:1619": "parikalpasukhān kāmānna tānsmartumihārhasi // Saund_15.11 //",
  "GK19asvsau2u:1620": "vyāpādo vā vihiṃsā vā kṣobhayed yadi te manaḥ /",
  "GK19asvsau2u:1621": "prasādyaṃ tadvipakṣeṇa maṇinevākulaṃ jalam // Saund_15.12 //",
  "GK19asvsau2u:1622": "pratipakṣastayorjñeyo maitrī kāruṇyameva ca /",
  "GK19asvsau2u:1623": "virodho hi tayornityaṃ prakāśatamasoriva // Saund_15.13 //",
  "GK19asvsau2u:1624": "nivṛttaṃ yasya dauḥśīlyaṃ vyāpādaśca pravartate /",
  "GK19asvsau2u:1625": "hanti pāṃsubhirātmānaṃ sa snāta iva vāraṇaḥ // Saund_15.14 //",
  "GK19asvsau2u:1626": "duḥkhitebhyo hi martyebhyo vyādhimṛtyujarādibhiḥ /",
  "GK19asvsau2u:1627": "āryaḥ ko duḥkhamaparaṃ saghṛṇo dhātumarhati // Saund_15.15 //",
  "GK19asvsau2u:1628": "duṣṭena ceha manasā bādhyate vā paro na vā /",
  "GK19asvsau2u:1629": "sadyastu dahyate tāvat svaṃ mano duṣṭacetasaḥ // Saund_15.16 //",
  "GK19asvsau2u:1630": "tasmāt sarveṣu bhūteṣu maitrīṃ kāruṇyameva ca /",
  "GK19asvsau2u:1631": "na vyāpādaṃ vihiṃsāṃ vā vikalpayitumarhasi // Saund_15.17 //",
  "GK19asvsau2u:1632": "yadyadeva prasaktaṃ hi vitarkayati mānavaḥ /",
  "GK19asvsau2u:1633": "abhyāsāttena tenāsya natirbhavati cetasaḥ // Saund_15.18 //",
  "GK19asvsau2u:1634": "tasmādakuśalaṃ tyaktvā kuśalaṃ dhyātumarhasi /",
  "GK19asvsau2u:1635": "yatte syādiha cārthāya paramārthasya cāptaye // Saund_15.19 //",
  "GK19asvsau2u:1636": "saṃvardhante hyakuśalā vitarkāḥ saṃbhṛtā hṛdi /",
  "GK19asvsau2u:1637": "anarthajanakāstulyamātmanaśca parasya ca // Saund_15.20 //",
  "GK19asvsau2u:1638": "śreyaso vighnakaraṇād bhavantyātmavipattaye /",
  "GK19asvsau2u:1639": "pātrībhāvopaghātāttu parabhaktivipattaye // Saund_15.21 //",
  "GK19asvsau2u:1640": "manaḥkarmasvavikṣepamapi cābhyastumarhasi /",
  "GK19asvsau2u:1641": "na tvevākuśalaṃ saumya vitarkayitumarhasi // Saund_15.22 //",
  "GK19asvsau2u:1642": "yā vikāmopabhogāya cintā manasi vartate /",
  "GK19asvsau2u:1643": "na ca taṃ guṇamāpnoti bandhanāya ca kalpate // Saund_15.23 //",
  "GK19asvsau2u:1644": "sattvānāmupaghātāya parikleśāya cātmanaḥ /",
  "GK19asvsau2u:1645": "mohaṃ vrajati kāluṣyaṃ narakāya ca vartate // Saund_15.24 //",
  "GK19asvsau2u:1646": "tad vitarkairakuśalairnātmānaṃ hantumarhasi /",
  "GK19asvsau2u:1647": "suśastraṃ ratnavikṛtaṃ mṛddhato gāṃ khananniva // Saund_15.25 //",
  "GK19asvsau2u:1648": "anabhijño yathā jātyaṃ dahedaguru kāṣṭhavat /",
  "GK19asvsau2u:1649": "anyāyena manuṣyatvamupahanyādidaṃ tathā // Saund_15.26 //",
  "GK19asvsau2u:1650": "tyaktvā ratnaṃ yathā loṣṭaṃ ratnadvīpācca saṃharet /",
  "GK19asvsau2u:1651": "tyaktvā naiḥśreyasaṃ dharmaṃ cintayedaśubhaṃ tathā // Saund_15.27 //",
  "GK19asvsau2u:1652": "himavantaṃ yathā gatvā viṣaṃ bhuñjīta nauṣadham /",
  "GK19asvsau2u:1653": "manuṣyatvaṃ tathā prāpya pāpaṃ seveta no śubham // Saund_15.28 //",
  "GK19asvsau2u:1654": "tad buddhavā pratipakṣeṇa vitarkaṃ kṣeptumarhasi /",
  "GK19asvsau2u:1655": "sūkṣmeṇa pratikīlena kīlaṃ dārvantarādiva // Saund_15.29 //",
  "GK19asvsau2u:1656": "vṛddhyavṛddhyoratha bhaveccintā jñātijanaṃ prati /",
  "GK19asvsau2u:1657": "svabhāvo jīvalokasya parīkṣyastannivṛttaye // Saund_15.30 //",
  "GK19asvsau2u:1658": "saṃsāre kṛṣyamāṇānāṃ sattvānāṃ svena karmaṇā /",
  "GK19asvsau2u:1659": "ko janaḥ svajanaḥ ko vā mohāt sakto jane janaḥ // Saund_15.31 //",
  "GK19asvsau2u:1660": "atīte 'dhvani saṃvṛttaḥ svajano hi janastava /",
  "GK19asvsau2u:1661": "aprāpte cādhvani janaḥ svajanaste bhaviṣyati // Saund_15.32 //",
  "GK19asvsau2u:1662": "vihagānāṃ yathā sāyaṃ tatra tatra samāgamaḥ /",
  "GK19asvsau2u:1663": "jātau jātau tathāśleṣo janasya svajanasya ca // Saund_15.33 //",
  "GK19asvsau2u:1664": "pratiśrayaṃ bahuvidhaṃ saṃśrayanti yathādhvagāḥ /",
  "GK19asvsau2u:1665": "pratiyānti punastyaktvā tadvajjñātisamāgamaḥ // Saund_15.34 //",
  "GK19asvsau2u:1666": "loke prakṛtibhinne 'sminna kaścit kasyacit priyaḥ /",
  "GK19asvsau2u:1667": "kāryakāraṇasambaddhaṃ vālukāmuṣṭivajjagat // Saund_15.35 //",
  "GK19asvsau2u:1668": "bibharti hi sutaṃ mātā dhārayiṣyati māmiti /",
  "GK19asvsau2u:1669": "mātaraṃ bhajate putro garbheṇādhatta māmiti // Saund_15.36 //",
  "GK19asvsau2u:1670": "anukūlaṃ pravartante jñātiṣu jñātayo yadā /",
  "GK19asvsau2u:1671": "tadā snehaṃ prakurvanti riputvaṃ tu viparyayāt // Saund_15.37 //",
  "GK19asvsau2u:1672": "ahito dṛśyate jñātirajñātirdṛśyate hitaḥ /",
  "GK19asvsau2u:1673": "snehaṃ kāryāntarāllokāśchinatti ca karoti ca // Saund_15.38 //",
  "GK19asvsau2u:1674": "svayameva yathālikhya rajyeccitrakaraḥ striyam /",
  "GK19asvsau2u:1675": "tathā kṛtvā svayaṃ snehaṃ saṃgameti jane janaḥ // Saund_15.39 //",
  "GK19asvsau2u:1676": "yo 'bhavad bāndhavajanaḥ paraloke priyastava /",
  "GK19asvsau2u:1677": "sa te karmathaṃ kurute tvaṃ vā tasmai karoṣi kam // Saund_15.40 //",
  "GK19asvsau2u:1678": "tasmājjñātivitarkeṇa mano nāveṣṭumarhasi /",
  "GK19asvsau2u:1679": "vyavasthā nāsti saṃsāre svajanasya janasya ca // Saund_15.41 //",
  "GK19asvsau2u:1680": "asau kṣemo janapadaḥ subhikṣo 'sāvasau śivaḥ /",
  "GK19asvsau2u:1681": "ityevamatha jāyeta vitarkastava kaścana // Saund_15.42 //",
  "GK19asvsau2u:1682": "praheyaḥ sa tvayā saumya nādhivāsyaḥ kathaṃcana /",
  "GK19asvsau2u:1683": "viditvā sarvamādīptaṃ taistairdoṣāgnibhirjagat // Saund_15.43 //",
  "GK19asvsau2u:1684": "ṛtucakranivartācca kṣutpipāsāklamādapi /",
  "GK19asvsau2u:1685": "sarvatra niyataṃ duḥkhaṃ na kvacid vidyate śivam // Saund_15.44 //",
  "GK19asvsau2u:1686": "kvacicchītaṃ kvacid dharmaḥ kvacid rogo bhayaṃ kvacit /",
  "GK19asvsau2u:1687": "bādhate 'bhyadhikaṃ lokaṃ tasmādaśaraṇaṃ jagat // Saund_15.45 //",
  "GK19asvsau2u:1688": "jarā vyādhiśca mṛtyuśca lokasyāsya mahad bhayam /",
  "GK19asvsau2u:1689": "nāsti deśaḥ sa yatrāsya tad bhayaṃ nopapadyate // Saund_15.46 //",
  "GK19asvsau2u:1690": "yatra gacchati kāyo 'yaṃ duḥkhaṃ tatrānugacchati /",
  "GK19asvsau2u:1691": "nāsti kācid gatirloke gato yatra na bādhyate // Saund_15.47 //",
  "GK19asvsau2u:1692": "ramaṇīyo 'pi deśaḥ san subhikṣaḥ kṣema eva ca /",
  "GK19asvsau2u:1693": "kudeśa iti vijñeyo yatra kleśairvidahyate // Saund_15.48 //",
  "GK19asvsau2u:1694": "lokasyābhyāhatasyāsya duḥkhaiḥ śārīramānasaiḥ /",
  "GK19asvsau2u:1695": "kṣemaḥ kaścinna deśo 'sti svastho yatra gato bhavet // Saund_15.49 //",
  "GK19asvsau2u:1696": "duḥkhaṃ sarvatra sarvasya vartate sarvadā yadā /",
  "GK19asvsau2u:1697": "chandarāgamataḥ saumya lokacitreṣu mā kṛthāḥ // Saund_15.50 //",
  "GK19asvsau2u:1698": "yadā tasmānnivṛttaste chandarāgo bhaviṣyati /",
  "GK19asvsau2u:1699": "jīvalokaṃ tadā sarvamādīptamiva maṃsyase // Saund_15.51 //",
  "GK19asvsau2u:1700": "atha kaścid vitarkaste bhavedamaraṇāśrayaḥ /",
  "GK19asvsau2u:1701": "yatnena sa vihantavyo vyādhirātmagato yathā // Saund_15.52 //",
  "GK19asvsau2u:1702": "muhūrtamapi viśrambhaḥ kāryoṃ na khalu jīvite /",
  "GK19asvsau2u:1703": "nilīna iva hi vyāghraḥ kālo viśvastaghātakaḥ // Saund_15.53 //",
  "GK19asvsau2u:1704": "balastho 'haṃ yuvā veti na te bhavitumarhati /",
  "GK19asvsau2u:1705": "mṛtyuḥ sarvāsvasthāsu hanti nāvekṣate vayaḥ // Saund_15.54 //",
  "GK19asvsau2u:1706": "kṣetrabhūtamanarthānāṃ śarīraṃ parikarṣataḥ /",
  "GK19asvsau2u:1707": "svāsthyāśā jīvitāśā vā na dṛṣṭārthasya jāyate // Saund_15.55 //",
  "GK19asvsau2u:1708": "nirvṛttaḥ ko bhavet kāyaṃ mahābhūtāśrayaṃ vahan /",
  "GK19asvsau2u:1709": "parasparaviruddhānāmahīnāmiva bhājanam // Saund_15.56 //",
  "GK19asvsau2u:1710": "praśvasityayamanvakṣaṃ yaducchvasiti mānavaḥ /",
  "GK19asvsau2u:1711": "avagaccha tadāścaryamaviśvāsyaṃ hi jīvitam // Saund_15.57 //",
  "GK19asvsau2u:1712": "idamāścaryamaparaṃ yatsuptaḥ pratibudhyate /",
  "GK19asvsau2u:1713": "svapityutthāya vā bhūyo bahvamitrā hi dehinaḥ // Saund_15.58 //",
  "GK19asvsau2u:1714": "garbhāt prabhṛti yo lokaṃ jighāṃsuranugacchati /",
  "GK19asvsau2u:1715": "kastasmin viśvasenmṛtyāvudyatāsāvarāviva // Saund_15.59 //",
  "GK19asvsau2u:1716": "prasūtaḥ puruṣo loke śrutavān balavānapi /",
  "GK19asvsau2u:1717": "na jayatyantakaṃ kaścinnājayannāpi jeṣyati // Saund_15.60 //",
  "GK19asvsau2u:1718": "sāmnā dānena bhedena daṇḍena niyamena vā /",
  "GK19asvsau2u:1719": "prāpto hi rabhaso mṛtyuḥ pratihantuṃ na śakyate // Saund_15.61 //",
  "GK19asvsau2u:1720": "tasmānnāyuṣi viśvāsaṃ cañcale kartumarhasi /",
  "GK19asvsau2u:1721": "nityaṃ harati kālo hi sthāviryaṃ na pratīkṣate // Saund_15.62 //",
  "GK19asvsau2u:1722": "niḥsāraṃ paśyato lokaṃ toyabudbuddurbalam /",
  "GK19asvsau2u:1723": "kasyāmaravitarko hi syādanunmattacetasaḥ // Saund_15.63 //",
  "GK19asvsau2u:1724": "tasmādeṣāṃ vitarkāṇāṃ prahāṇārthaṃ samāsataḥ /",
  "GK19asvsau2u:1725": "ānāpānasmṛtiṃ saumya viṣayīkartumarhasi // Saund_15.64 //",
  "GK19asvsau2u:1726": "ityanena prayogeṇa kāle sevitumarhasi /",
  "GK19asvsau2u:1727": "pratipakṣān vitarkāṇāṃ gadānāmagadāniva // Saund_15.65 //",
  "GK19asvsau2u:1728": "suvarṇahetorapi pāṃsudhāvakau vihāya pāṃsūn bṛhato yathāditaḥ /",
  "GK19asvsau2u:1729": "jahāti sūkṣmānapi tadviśuddhaye viśodhya hemāvayavān niyacchati // Saund_15.66 //",
  "GK19asvsau2u:1730": "vimokṣahetorapi yuktamānaso vihāya doṣān bṛhatastathāditaḥ /",
  "GK19asvsau2u:1731": "jahāti sūkṣmānapi tadviśuddhaye viśodhya dharmāvayavān niyacchati // Saund_15.67 //",
  "GK19asvsau2u:1732": "krameṇādbhiḥ śuddhaṃ kanakamiha pāṃsuvyavahitaṃ",
  "GK19asvsau2u:1733": "yathāgnau karmāraḥ pacati bhṛśamāvartayati ca /",
  "GK19asvsau2u:1734": "tathā yogācāro nipuṇamiha doṣavyavahitaṃ",
  "GK19asvsau2u:1735": "viśodhya kleśebhyaḥ śamayati manaḥ saṃkṣipati ca // Saund_15.68 //",
  "GK19asvsau2u:1736": "yathā ca svacchandādupanayati karmāśrayasukhaṃ",
  "GK19asvsau2u:1737": "suvarṇaṃ karmāro bahuvidhamalaṅkāravidhiṣu /",
  "GK19asvsau2u:1738": "manaḥśuddho bhikṣurvaśagatamabhijñāsvapi tathā",
  "GK19asvsau2u:1739": "yathecchaṃ yatrecchaṃ śamayati manaḥ prerayati ca // Saund_15.69 //",
  "GK19asvsau2u:1740": "saundarananda mahākāvye “vitarkaprahāṇa” nāma pañcadaśa sarga samāpta /",
  "GK19asvsau2u:1741": "_____________________________________________________________________________",
  "GK19asvsau2u:1742": "ṣoḍaśaḥ sargaḥ",
  "GK19asvsau2u:1743": "āryasatya",
  "GK19asvsau2u:1744": "evaṃ manodhāraṇayā krameṇa vyapohya kiñcit samupohya kiñcit /",
  "GK19asvsau2u:1745": "dhyānāni catvāryadhigamya yogī prāpnotyabhijñā niyamena pañca // Saund_16.1 //",
  "GK19asvsau2u:1746": "ṛddhipravekaṃ ca bahuprakāraṃ parasya cetaścaritāvabodham /",
  "GK19asvsau2u:1747": "atītajanmasmaraṇaṃ ca dīrghaṃ divye viśuddhe śruticakṣuṣī ca // Saund_16.2 //",
  "GK19asvsau2u:1748": "ataḥ paraṃ tattvaparikṣaṇena mano dadhātyāsravasaṃkṣayāya /",
  "GK19asvsau2u:1749": "tato hi duḥkhaprabhṛtīni samyak catvāri satyāni padānyavaiti // Saund_16.3 //",
  "GK19asvsau2u:1750": "bādhātmakaṃ duḥkhamidaṃ prasaktaṃ duḥkhasya hetuḥ prabhavātmako 'yam /",
  "GK19asvsau2u:1751": "duḥkhakṣayo niḥsaraṇātmako 'yaṃ trāṇātmako 'yaṃ praśamāya mārgaḥ // Saund_16.4 //",
  "GK19asvsau2u:1752": "ityāryasatyānyavabudhya buddhyā catvāri samyak pratividhya caiva /",
  "GK19asvsau2u:1753": "sarvāsravān bhāvanayābhibhūya na jāyate śāntimavāpya bhūyaḥ // Saund_16.5 //",
  "GK19asvsau2u:1754": "abodhato hyaprativedhataśca tattvātmakasyāsya catuṣṭasya /",
  "GK19asvsau2u:1755": "bhavād bhavaṃ yāti na śantimeti saṃsāradolāmadhiruhya lokaḥ // Saund_16.6 //",
  "GK19asvsau2u:1756": "tasmājjarādervyasanasya mūlaṃ samāsato duḥkhamavaihi janma /",
  "GK19asvsau2u:1757": "sarvauṣadhīnāmiva bhūrbhavāya sarvāpadāṃ kṣetramidaṃ hi janma // Saund_16.7 //",
  "GK19asvsau2u:1758": "yajjanmarūpasya hi sendriyasya duḥkhasya tannaikavidhasya janma /",
  "GK19asvsau2u:1759": "yaḥ saṃbhavaścāsya samucchrayasya mṛtyośca rogasya ca saṃbhavaḥ saḥ // Saund_16.8 //",
  "GK19asvsau2u:1760": "sadvāpyasadvā viṣamiśramannaṃ yathā vināśāya na dhāraṇāya /",
  "GK19asvsau2u:1761": "loke tathā tiryaguparyadho vā duḥkhāya sarvaṃ na sukhāya janma // Saund_16.9 //",
  "GK19asvsau2u:1762": "jarādayo naikavidhāḥ prajānāṃ satyāṃ pravṛttau prabhavantyanarthāḥ /",
  "GK19asvsau2u:1763": "pravātsu ghoreṣvapi māruteṣu na hyaprasūtāstaravaścalanti // Saund_16.10 //",
  "GK19asvsau2u:1764": "ākāśayoniḥ pavano yathā hi yathā śamīgarbhaśayo hutāśaḥ /",
  "GK19asvsau2u:1765": "āpo yathāntarvasudhāśayāśca duḥkhaṃ tathā cittaśarīrayoniḥ // Saund_16.11 //",
  "GK19asvsau2u:1766": "apāṃ dravatvaṃ kaṭhinatvamurvyā vāyoścalatvaṃ dhruvamauṣṇyamagneḥ /",
  "GK19asvsau2u:1767": "yathā svabhāvo hi tathā svabhāvo duḥkhaṃ śarīrasya ca cetasaśca // Saund_16.12 //",
  "GK19asvsau2u:1768": "kāye sati vyādhijarādi duḥkhaṃ kṣuttarṣavarṣoṣṇahimādi caiva /",
  "GK19asvsau2u:1769": "rūpāśrite cetasi sānubandhe śokāratikrodhabhayādi duḥkham // Saund_16.13 //",
  "GK19asvsau2u:1770": "pratyakṣamālokya ca janmaduḥkhaṃ duḥkhaṃ tathātītamapīti viddhi /",
  "GK19asvsau2u:1771": "yathā ca tadduḥkhamidaṃ ca duḥkhaṃ duḥkhaṃ tathānāgatamapyavehi // Saund_16.14 //",
  "GK19asvsau2u:1772": "bījasvabhāvo hi yatheha dṛṣṭo bhūto 'pi bhavyo 'pi tathānumeyaḥ /",
  "GK19asvsau2u:1773": "pratyakṣataśca jvalano yathoṣṇo bhūto 'pi bhavyo 'pi tathoṣṇa eva // Saund_16.15 //",
  "GK19asvsau2u:1774": "tannāmarūpasya guṇānurūpaṃ yatraiva nirvṛttirudāravṛtta /",
  "GK19asvsau2u:1775": "tatraiva duḥkhaṃ na hi tadvimuktaṃ duḥkhaṃ bhaviṣyatyabhavad bhaved vā // Saund_16.16 //",
  "GK19asvsau2u:1776": "pravṛttiduḥkhasya ca tasya loke tṛṣṇādayo doṣagaṇā nimittam /",
  "GK19asvsau2u:1777": "naiveśvaro na prakṛtirnaṃ kālo nāpo svabhāvo na vidhiryadṛcchā // Saund_16.17 //",
  "GK19asvsau2u:1778": "jñātavyametena ca kāraṇena lokasya doṣebhya iti pravṛttiḥ /",
  "GK19asvsau2u:1779": "yasmānmriyante sarajastamaskā na jāyate vītarajastamaskaḥ // Saund_16.18 //",
  "GK19asvsau2u:1780": "icchāviśeṣe sati tatra tatra yānāsanāderbhavati prayogaḥ /",
  "GK19asvsau2u:1781": "yasmādatastarṣavaśāttathaiva janma prajānāmiti veditavyam // Saund_16.19 //",
  "GK19asvsau2u:1782": "sattvānyabhiṣvaṅgavaśāni dṛṣṭvā svajātiṣu prītiparāṇyatīva /",
  "GK19asvsau2u:1783": "abhyāsayogādupapāditāni taireva doṣairiti tāni viddhi // Saund_16.20 //",
  "GK19asvsau2u:1784": "krodhapraharṣādibhirāśrayāṇāmutpadyate ceha yathā viśeṣaḥ /",
  "GK19asvsau2u:1785": "tathaiva janmasvapi naikarūpo nirvartate kleśakṛto viśeṣaḥ // Saund_16.21 //",
  "GK19asvsau2u:1786": "doṣādhike janmani tīvradoṣa utpadyate rāgiṇi tīvrarāgaḥ /",
  "GK19asvsau2u:1787": "mohādhike mohabalādhikaśca tadalpadoṣe ca tadalpadoṣaḥ // Saund_16.22 //",
  "GK19asvsau2u:1788": "phalaṃ hi yādṛk samavaiti sākṣāt tadāgamād bījamavaityatītam /",
  "GK19asvsau2u:1789": "avetya bījaprakṛtiṃ ca sākṣādanāgataṃ tatphalamabhyupaiti // Saund_16.23 //",
  "GK19asvsau2u:1790": "doṣakṣayo jātiṣu yāsu yasya vairāgyatastāsu na jāyate saḥ /",
  "GK19asvsau2u:1791": "doṣāśayastiṣṭhati yasya yatra tasyopapattirvivaśasya tatra // Saund_16.24 //",
  "GK19asvsau2u:1792": "tajjanmano naikavidhasya saumya tṛṣṇādayo hetava ityavetya /",
  "GK19asvsau2u:1793": "tāṃśchindhi duḥkhād yadi nirmumukṣā kāryakṣayaḥ kāraṇasaṃkṣayāddhi // Saund_16.25 //",
  "GK19asvsau2u:1794": "duḥkhakṣayo hetuparikṣayācca śāntaṃ śivaṃ sākṣikuruṣva dharmaṃ /",
  "GK19asvsau2u:1795": "tṛṣṇāvirāgaṃ layanaṃ nirodhaṃ sanātanaṃ trāṇamahāryamāryam // Saund_16.26 //",
  "GK19asvsau2u:1796": "yasminna jātirna jarā na mṛtyurna vyādhayo nāpriyasaṃprayogaḥ /",
  "GK19asvsau2u:1797": "necchāvipanna priyaviprayogaḥ kṣemaṃ padaṃ naiṣṭhikamacyutaṃ tat // Saund_16.27 //",
  "GK19asvsau2u:1798": "dīpo yathā nirvṛtimabhyupeto naivāvaniṃ gacchati nāntarikṣam /",
  "GK19asvsau2u:1799": "diśaṃ na kāṃcid vidiśaṃ na kāṃcit snehakṣayāt kevalameti śāntim // Saund_16.28 //",
  "GK19asvsau2u:1800": "evaṃ kṛtī nirvṛtimabhyupeto naivāvaniṃ gacchati nāntarikṣam /",
  "GK19asvsau2u:1801": "diśaṃ na kāṃcid vidiśaṃ na kāṃcit kleśakṣayāt kevalameti śāntim // Saund_16.29 //",
  "GK19asvsau2u:1802": "asyābhyupāyo 'dhigamāya mārgaḥ prajñātrikalpaḥ praśamadvikalpaḥ /",
  "GK19asvsau2u:1803": "sa bhāvanīyo vidhivad budhena śīle śucau tripramukhe sthitena // Saund_16.30 //",
  "GK19asvsau2u:1804": "vākkarma samyak sahākāyakarma yathāvadājīvanayaśca śuddhaḥ /",
  "GK19asvsau2u:1805": "idaṃ trayaṃ vṛttavidhau pravṛttaṃ śīlāśrayaṃ karmaparigrahāya // Saund_16.31 //",
  "GK19asvsau2u:1806": "satyeṣu duḥkhādiṣu dṛṣṭirāryā samyagvitarkaśca parākramaśca /",
  "GK19asvsau2u:1807": "idaṃ trayaṃ jñānavidhau pravṛttaṃ prajñāśrayaṃ kleśaparikṣayāya // Saund_16.32 //",
  "GK19asvsau2u:1808": "nyāyena satyādhigamāya yuktā samyak smṛtiḥ samyagatho samādhiḥ /",
  "GK19asvsau2u:1809": "idaṃ dvayaṃ yogavidhau pravṛttaṃ śamāśrayaṃ cittaparigrahāya // Saund_16.33 //",
  "GK19asvsau2u:1810": "kleśāṃkurānna pratanoti śīlaṃ bījāṅkurān kāla ivātivṛttaḥ /",
  "GK19asvsau2u:1811": "śucau hi śīle puruṣasya doṣā manaḥ salajjā iva dharṣayanti // Saund_16.34 //",
  "GK19asvsau2u:1812": "kleśāṃstu viṣkambhayate samādhirvegānivādrirmahato nadīnām /",
  "GK19asvsau2u:1813": "sthite samādhau hi na dharṣayanti doṣā bhujaṃgā iva mantrabaddhāḥ // Saund_16.35 //",
  "GK19asvsau2u:1814": "prajñā tvaśeṣeṇa nihanti doṣāṃstīradrumān prāvṛṣi nimnageva /",
  "GK19asvsau2u:1815": "dagdhā yayā na prabhavanti doṣā vajrāgninevānusṛtena vṛkṣāḥ // Saund_16.36 //",
  "GK19asvsau2u:1816": "triskandhametaṃ pravigāhya mārgaṃ praspaṣṭamaṣṭāṅgamahāryamāryam /",
  "GK19asvsau2u:1817": "duḥkhasya hetūn prajahāti doṣān prāpnoti cātyantaśivaṃ padaṃ tat // Saund_16.37 //",
  "GK19asvsau2u:1818": "asyopacāre dhṛtirārjavaṃ ca hrīrapramādaḥ praviviktatā ca /",
  "GK19asvsau2u:1819": "alpecchatā tuṣṭirasaṃgatā ca lokapravṛttāvaratiḥ kṣamā ca // Saund_16.38 //",
  "GK19asvsau2u:1820": "yāthātmyato vindati yo hi duḥkhaṃ tasyodbhavaṃ tasya ca yo nirodham /",
  "GK19asvsau2u:1821": "āryeṇa mārgeṇa sa śāntimeti kalyāṇamitraiḥ saha vartamānaḥ // Saund_16.39 //",
  "GK19asvsau2u:1822": "yo vyādhito vyādhimavaiti samyag vyādhernidānaṃ ca tadauṣadhaṃ ca /",
  "GK19asvsau2u:1823": "ārogyamāpnoti hi so 'cireṇa mitrairabhijñairupacaryamāṇaḥ // Saund_16.40 //",
  "GK19asvsau2u:1824": "tadvyādhisaṃjñāṃ kuru duḥkhasatye doṣeṣvapi vyādhinidānasaṃjñām /",
  "GK19asvsau2u:1825": "ārogyaṃjñāṃ ca nirodhasatye bhaiṣajyasaṃjñāmapi mārgasatye // Saund_16.41 //",
  "GK19asvsau2u:1826": "tasmāt pravṛttiṃparigaccha duḥkhaṃ pravartakānapyavagaccha doṣān /",
  "GK19asvsau2u:1827": "nivṛttimāgaccha ca tannirodhaṃ nivartakaṃ cāpyavagaccha mārgam // Saund_16.42 //",
  "GK19asvsau2u:1828": "śirasyatho vāsasi saṃpradīpte satyāvabodhāya mativicāryā /",
  "GK19asvsau2u:1829": "dagdhaṃ jagat satyanayaṃ hyadṛṣṭvā pradahyate saṃprati dhakṣyate ca // Saund_16.43 //",
  "GK19asvsau2u:1830": "yadaiva yaḥ paśyati nāmarūpaṃ kṣayīti taddarśanamasya samyak /",
  "GK19asvsau2u:1831": "samyak ca nirvedamupaiti paśyan nandīkṣayācca kṣayameti rāgaḥ // Saund_16.44 //",
  "GK19asvsau2u:1832": "tayośca nandīrajasoḥ kṣayeṇa samyagvimuktaṃ pravadāmi cetaḥ /",
  "GK19asvsau2u:1833": "samyagvimuktirmanasaśca tābhyāṃ na cāsya bhūyaḥ karaṇīyamasti // Saund_16.45 //",
  "GK19asvsau2u:1834": "yathāsvabhāvena hi nāmarūpaṃ taddhetumevāstagamaṃ ca tasya /",
  "GK19asvsau2u:1835": "vijānataḥ pasyata eva cāhaṃ bravīmi samyak kṣayamāsravāṇām // Saund_16.46 //",
  "GK19asvsau2u:1836": "tasmāt paraṃ saumya vidhāya vīryaṃ śīghraṃ ghaṭasvāstravasaṃkṣayāya /",
  "GK19asvsau2u:1837": "duḥkhānanityāṃśca nirātmakāṃśca dhātūn viśeṣeṇa parīkṣamāṇaḥ // Saund_16.47 //",
  "GK19asvsau2u:1838": "dhātūn hi ṣaḍ bhūsalilānalādīn sāmānyataḥ svena ca lakṣaṇena /",
  "GK19asvsau2u:1839": "avaiti yo nānyamavaiti tebhyaḥ so 'tyantikaṃ mokṣamavaiti tebhyaḥ // Saund_16.48 //",
  "GK19asvsau2u:1840": "kleśaprahāṇāya ca niścitena kālo 'bhyupāyasśca parīkṣitavyaḥ /",
  "GK19asvsau2u:1841": "yogo 'pyakāle hyanupāyataśca bhavatyanarthāya na tadguṇāya // Saund_16.49 //",
  "GK19asvsau2u:1842": "ajātavatsāṃ yadi gāṃ duhīta naivāpnuyāt kṣīramakāladohī /",
  "GK19asvsau2u:1843": "kāle 'pi vā syānna payo labheta mohena śṛṅgād yadi gāṃ duhīta // Saund_16.50 //",
  "GK19asvsau2u:1844": "ārdrācca kāṣṭhājjvalanābhikāmo naiva prayatnādapi vahnimṛcchet /",
  "GK19asvsau2u:1845": "kāṣṭhācca śuṣkādapi pātanena naivāgnimāpnotyanupāyapūrvam // Saund_16.51 //",
  "GK19asvsau2u:1846": "taddeśakālau vidhivat parīkṣya yogasya mātrāmapi cābhyupāyam /",
  "GK19asvsau2u:1847": "balābale cātmani saṃpradhārya kāryaḥ prayatno na tu tadviruddhaḥ // Saund_16.52 //",
  "GK19asvsau2u:1848": "pragrāhakaṃ yattu nimittamuktamuddhanyamāne hṛdi tanna sevyam /",
  "GK19asvsau2u:1849": "evaṃ hi cittaṃ praśama na yāti pravāyunā vahniriveryamāṇaḥ // Saund_16.53 //",
  "GK19asvsau2u:1850": "śamāya yat syānniyataṃ nimittaṃ jātoddhave cetasi tasya kālaḥ /",
  "GK19asvsau2u:1851": "evaṃ hi cittaṃ praśamaṃ niyacchet pradīpyamāno 'gnirivodakena // Saund_16.54 //",
  "GK19asvsau2u:1852": "śamāvahaṃ yanniyataṃ nimittaṃ sevyaṃ na taccetasi līyamāne /",
  "GK19asvsau2u:1853": "evaṃ hi bhūyo layameti cittamanīryamāṇo 'gnirivālpasāraḥ // Saund_16.55 //",
  "GK19asvsau2u:1854": "pragrāhakaṃ yanniyataṃ nimittaṃ layaṃ gate cetasi tasya kālaḥ /",
  "GK19asvsau2u:1855": "kriyāsamarthaṃ hi manastathā syānmandāyamāno 'gnirivendhanena // Saund_16.56 //",
  "GK19asvsau2u:1856": "aupekṣikaṃ nāpi nimittamiṣṭaṃ layaṃ gate cetasi soddhave vā /",
  "GK19asvsau2u:1857": "evaṃ hi tīvraṃ janayedanarthamupekṣito vyādhirivāturasya // Saund_16.57 //",
  "GK19asvsau2u:1858": "yatsyādupekṣāniyataṃ nimittaṃ sāmyaṃ gate cetasi tasya kālaḥ /",
  "GK19asvsau2u:1859": "evaṃ hi kṛtyāya bhavetprayogo ratho vidheyāśva iva prayātaḥ // Saund_16.58 //",
  "GK19asvsau2u:1860": "rāgoddhavavyākulite 'pi citte maitropasaṃhāravidhirna kāryaḥ /",
  "GK19asvsau2u:1861": "rāgātmako muhyati maitrayā hi snehaṃ kaphakṣobha ivopayujya // Saund_16.59 //",
  "GK19asvsau2u:1862": "rāgoddhate cetasi dhairyametya niṣevitavyaṃ tvaśubhaṃ nimittam /",
  "GK19asvsau2u:1863": "rāgātmako hyevamupaiti śarma kaphātmako rūkṣamivopayujya // Saund_16.60 //",
  "GK19asvsau2u:1864": "vyāpādadoṣeṇa manasyudīrṇe na sevitavyaṃ tvaśubhaṃ nimittam /",
  "GK19asvsau2u:1865": "dveṣātmakasya hyaśubhā vadhāya pittātmanastīkṣṇa ivopacāraḥ // Saund_16.61 //",
  "GK19asvsau2u:1866": "vyāpādadoṣakṣubhite tu citte sevyā svapakṣopanayena maitrī /",
  "GK19asvsau2u:1867": "dveṣātmano hi praśamāya maitrī pittātmanaḥ śīta ivopacāraḥ // Saund_16.62 //",
  "GK19asvsau2u:1868": "mohānubaddhe manasaḥ pracāre maitrāśubhā vaiva bhavatyayogaḥ /",
  "GK19asvsau2u:1869": "tābhyāṃ hi saṃmohamupaiti bhūyo vāyvātmako rūkṣamivopanīya // Saund_16.63 //",
  "GK19asvsau2u:1870": "mohātmikāyāṃ manasaḥ pravṛttau sevyastvidampratyayatāvihāraḥ /",
  "GK19asvsau2u:1871": "mūḍhe manasyeṣa hi śāntimārgo vāyvātmake snigdha ivopacāraḥ // Saund_16.64 //",
  "GK19asvsau2u:1872": "ulkāmukhasthaṃ hi yathā suvarṇaṃ suvarṇakāro dhamatīha kāle /",
  "GK19asvsau2u:1873": "kāle pariprokṣayate jalena krameṇa kāle samupekṣate ca // Saund_16.65 //",
  "GK19asvsau2u:1874": "dahet suvarṇaṃ hi dhamannakāle jale kṣipan saṃśameyedakāle /",
  "GK19asvsau2u:1875": "na cāpi samyak paripākamenaṃ nayedakāle samupekṣamāṇaḥ // Saund_16.66 //",
  "GK19asvsau2u:1876": "saṃpragrahasya praśamasya caiva tathaiva kāle samupekṣaṇasya /",
  "GK19asvsau2u:1877": "samyaṅ nimittaṃ manasā tvavekṣyaṃ nāśo hi yatno 'pyanupāyapūrvaḥ // Saund_16.67 //",
  "GK19asvsau2u:1878": "ityevamanyāyanivartanaṃ ca nyāyaṃ ca tasmai sugato babhāṣe /",
  "GK19asvsau2u:1879": "bhūyaśca tattaccaritaṃ viditvā vitarkahānāya viodhīnuvāca // Saund_16.68 //",
  "GK19asvsau2u:1880": "yathā bhiṣak pittakaphānilānāṃ ya eva kopaṃ samupaiti doṣaḥ /",
  "GK19asvsau2u:1881": "śamāya tasyaiva vidhiṃ vidhatte vyadhatta doṣeṣu tathaiva buddhaḥ // Saund_16.69 //",
  "GK19asvsau2u:1882": "ekena kalpena sacenna hanyāt svabhyastabhāvādasubhān vitarkān /",
  "GK19asvsau2u:1883": "tato dvitīyaṃ kramāmarabheta na tveva heyo guṇavān prayogaḥ // Saund_16.70 //",
  "GK19asvsau2u:1884": "anādikālopacitātmakatvād balīyasaḥ kleśagaṇasya caiva /",
  "GK19asvsau2u:1885": "samyak prayogasya ca duṣkaratvācchettuṃ na śakyāḥ sahasā hi doṣāḥ // Saund_16.71 //",
  "GK19asvsau2u:1886": "aṇvyā yathāṇyā vipulāṇiranyā nirvāhyate tadviduṣā nareṇa /",
  "GK19asvsau2u:1887": "tadvattadevākuśalaṃ nimittaṃ kṣipennimittāntarasevanena // Saund_16.72 //",
  "GK19asvsau2u:1888": "tathāpyathādhyātmanavagrahatvānnaivopaśāmyedaśubho vitarkaḥ /",
  "GK19asvsau2u:1889": "heyaḥ sa taddoṣaparīkṣaṇena saśvāpado mārga ivādhvagena // Saund_16.73 //",
  "GK19asvsau2u:1890": "yathā kṣudhārto 'pi viśeṣa pṛktaṃ jijīviṣurnecchati bhoktumannam /",
  "GK19asvsau2u:1891": "tathaiva doṣāvahamityavetya jahāti vidvānaśubhaṃ nimittam // Saund_16.74 //",
  "GK19asvsau2u:1892": "na doṣataḥ paśyati yo hi doṣaṃ kastaṃ tato vārayituṃ samarthaḥ /",
  "GK19asvsau2u:1893": "guṇaṃ guṇe paśyati yaśca yatra sa vāryamāṇo 'pi tataḥ prayāti // Saund_16.75 //",
  "GK19asvsau2u:1894": "vyapatrapante hi kulaprasūtā manaḥpracārairaśubhaiḥ pravṛtaiḥ /",
  "GK19asvsau2u:1895": "kaṇṭhe manasvīva yuvā vapuṣmānacākṣuṣairaprayatairviṣaktaiḥ // Saund_16.76 //",
  "GK19asvsau2u:1896": "nirdhūyamānāstvatha leśato 'pi tiṣṭheyurevākuśalā vitarkāḥ /",
  "GK19asvsau2u:1897": "kāryāntarairadhyayanakriyādyaiḥ sevyo vidhirvismaraṇāya teṣām // Saund_16.77 //",
  "GK19asvsau2u:1898": "svaptavyamapyeva vicakṣaṇena kāyaklamo vāpi niṣevitavyaḥ /",
  "GK19asvsau2u:1899": "na tveva saṃcintyamasannimittaṃ yatrāvasaktasya bhavedanarthaḥ // Saund_16.78 //",
  "GK19asvsau2u:1900": "yathā hi bhīto niśi taskarebhyo dvāraṃ priyebhyo 'pi na dātumicchet /",
  "GK19asvsau2u:1901": "prājñastathā saṃharati prayogaṃ samaṃ śubhasyāpyaśubhasya doṣaiḥ // Saund_16.79 //",
  "GK19asvsau2u:1902": "evaṃ prakārairapi yadyupāyairnivāryamāṇā na parāṅmukhāḥ syuḥ /",
  "GK19asvsau2u:1903": "tato yathāśthūlanivarhaṇena suvarṇadoṣā iva te praheyāḥ // Saund_16.80 //",
  "GK19asvsau2u:1904": "drutaprayāṇaprabhṛtīṃśca tīkṣṇāt kāmaprayogāt parikhidyamānaḥ /",
  "GK19asvsau2u:1905": "yathā naraḥ saṃśrayate tathaiva prājñena doṣeṣvapi vartitavyam // Saund_16.81 //",
  "GK19asvsau2u:1906": "te cedalabdhapratipakṣabhāvā naivopaśāmyeyurasadvitarkāḥ /",
  "GK19asvsau2u:1907": "muhūrtamapyaprativadhyamānā gṛhe bhujaṃgā iva nādhivāsyāḥ // Saund_16.82 //",
  "GK19asvsau2u:1908": "dante 'pi dantaṃ praṇidhāya kāmaṃ tālvagramutpīḍya ca jivhayāpi /",
  "GK19asvsau2u:1909": "cittena cittaṃ parigṛhya cāpi kāryaḥ prayatno na tu te 'nuvṛttāḥ // Saund_16.83 //",
  "GK19asvsau2u:1910": "kimatra citraṃ yadi vītamoho vanaṃ gataḥ svasthamanā na muhyet /",
  "GK19asvsau2u:1911": "ākṣipyamāṇo hṛdi tannimittairna kṣobhyate yaḥ sa kṛtī sa dhīraḥ // Saund_16.84 //",
  "GK19asvsau2u:1912": "tadāryasatyādhigamāya pūrvaṃ viṃśodhayānena nayena mārgam /",
  "GK19asvsau2u:1913": "yātrāgataḥ śatruvinigrahārthaṃ rājeva lakṣmīmajitāṃ jigīṣan // Saund_16.85 //",
  "GK19asvsau2u:1914": "etānyaraṇyānyabhitaḥ śivāni yogānukūlānyajaneritāni /",
  "GK19asvsau2u:1915": "kāyasya kṛtvā pravivekamātraṃ kleśaprahāṇāya bhajasva mārgam // Saund_16.86 //",
  "GK19asvsau2u:1916": "kauṇḍinyanandakṛmilāniruddhāstiṣyopasenau vimalo 'tha rādhaḥ /",
  "GK19asvsau2u:1917": "bāṣpottarau dhautakimoharājau kātyāyanadravyapilindavatsāḥ // Saund_16.87 //",
  "GK19asvsau2u:1918": "bhaddālibhadrāyaṇasarpadāsasubhūtigodattasujātavatsāḥ /",
  "GK19asvsau2u:1919": "saṃgrāmajid bhadrajidaśvajicca śroṇaśca śoṇaśca ca koṭikarṇaḥ // Saund_16.88 //",
  "GK19asvsau2u:1920": "kṣemājito nandakanandamātāvupālivāgīśayaśoyaśodāḥ /",
  "GK19asvsau2u:1921": "mahāvhayo valkalirāṣṭrapālau sudarśanasvāgatamedhikāśca // Saund_16.89 //",
  "GK19asvsau2u:1922": "sa kapphinaḥ kāśyapa auruvilvo mahāmahākāśyapatiṣyanandāḥ /",
  "GK19asvsau2u:1923": "pūrṇaśca pūrṇaśca sa pūrṇakaśca śonāparāntaśca sa pūrṇa eva // Saund_16.90 //",
  "GK19asvsau2u:1924": "śāradvatīputrasubāhucundāḥ kondeyakāpyabhṛgukuṇṭhadhānāḥ /",
  "GK19asvsau2u:1925": "saśaivalau revatakauṣṭhilau ca maudgalyagotraśca gavāṃpatiśca // Saund_16.91 //",
  "GK19asvsau2u:1926": "yaṃ vikramaṃ yogavidhāvakurvaṃstameva śīghraṃ vidhivat kuruṣva /",
  "GK19asvsau2u:1927": "tataḥ padaṃ prāpsyasi tairavāptaṃ sukhāvṛtaistvaṃ niyataṃ yaśaśca // Saund_16.92 //",
  "GK19asvsau2u:1928": "dravyaṃ yathā syat kaṭukaṃ rasena taccopayuktaṃ madhuraṃ vipāke /",
  "GK19asvsau2u:1929": "tathaiva vīryaṃ kaṭukaṃ śrameṇa tasyārtha siddhyai madhuro vipākaḥ // Saund_16.93 //",
  "GK19asvsau2u:1930": "vīryaṃ paraṃ kāryakṛtau hi mūlaṃ vīryādṛte kācana nāsti siddhiḥ /",
  "GK19asvsau2u:1931": "udeti vīryādiha sarvasaṃpannirvīryatā cet sakalaśca pāpmā // Saund_16.94 //",
  "GK19asvsau2u:1932": "alabdhasyālābho niyatamupalabdhasya vigamas",
  "GK19asvsau2u:1933": "tathaivātmāvajñā kṛpaṇamadhikebhyaḥ paribhavaḥ /",
  "GK19asvsau2u:1934": "tamo nistejastvaṃ śrutiniyamatuṣṭivyuparamo",
  "GK19asvsau2u:1935": "nṛṇāṃ nirvīryāṇāṃ bhavati vinipātaśca bhavati // Saund_16.95 //",
  "GK19asvsau2u:1936": "nayaṃ śrutvā śakto yadayamabhivṛddhiṃ na labhate",
  "GK19asvsau2u:1937": "paraṃ dharmaṃ jñātvā yadupari nivāsaṃ na labhate /",
  "GK19asvsau2u:1938": "gṛhaṃ tyaktvā muktau yadayamupaśāntiṃ na labhate /",
  "GK19asvsau2u:1939": "nimittaṃ kausīdyaṃ bhavati puruṣasyātra na ripuḥ // Saund_16.96 //",
  "GK19asvsau2u:1940": "anikṣiptotsāho yadi khanati gāṃ vāri labhate /",
  "GK19asvsau2u:1941": "prasaktaṃ vyāmathnan jvalanamaraṇibhyāṃ janayati /",
  "GK19asvsau2u:1942": "prayuktā yoge tu dhruvamupalabhante śramaphalaṃ",
  "GK19asvsau2u:1943": "drutaṃ nityaṃ yāntyo girimapi hi bhindanti saritaḥ // Saund_16.97 //",
  "GK19asvsau2u:1944": "kṛṣṭvā gāṃ paripālya ca śramaśatairaśnoti sasyaśriyaṃ",
  "GK19asvsau2u:1945": "yatnena pravigāhya sāgarajalaṃ ratnaśriyā krīḍati /",
  "GK19asvsau2u:1946": "śatrūṇāmavadhūya vīryamiṣubhirbhuṅkte narendraśriyaṃ",
  "GK19asvsau2u:1947": "tadvīryaṃ kuru śāntaye viniyataṃ vīrye hi sarvarddhayaḥ // Saund_16.98 //",
  "GK19asvsau2u:1948": "saundarananda mahākāvye “āryasatya” nāma ṣoḍaśa sarga samāpta /",
  "GK19asvsau2u:1949": "_____________________________________________________________________________",
  "GK19asvsau2u:1950": "saptadaśaḥ sargaḥ",
  "GK19asvsau2u:1951": "amṛtaprāpti",
  "GK19asvsau2u:1952": "athaivamādeśitatattvamārgo nandastadā prāptavimokṣamārgaḥ /",
  "GK19asvsau2u:1953": "sarveṇa bhāvena gurau praṇamya kleśaprahāṇāya vanaṃ jagāma // Saund_17.1 //",
  "GK19asvsau2u:1954": "tatrāvakāśaṃ mṛdunīlaśaṣpaṃ dadarśa śāntaṃ taruṣaṇḍavantam /",
  "GK19asvsau2u:1955": "niḥśabdayā nimnagayopagūḍhaṃ vaiḍūryanīlodakayā vahantyā // Saund_17.2 //",
  "GK19asvsau2u:1956": "sa pādayostatra vidhāya śaucaṃ śucau śive śrīmati vṛkṣamūle /",
  "GK19asvsau2u:1957": "mokṣāya baddhvā vyavasāyakakṣāṃ paryaṅkamaṅkāvahitaṃ babandha // Saund_17.3 //",
  "GK19asvsau2u:1958": "ṛjuṃ samagraṃ praṇidhāya kāyaṃ kāye smṛtiṃ cābhimukhīṃ vidhāya /",
  "GK19asvsau2u:1959": "sarvendriyāṇyātmani saṃnidhāya sa tatra yogaṃ prayataḥ prapede // Saund_17.4 //",
  "GK19asvsau2u:1960": "tataḥ sa tattvaṃ nikhilaṃ cikīrṣurmokṣānukūlāṃśca vidhīṃścikīrṣan /",
  "GK19asvsau2u:1961": "jñānena śīlena śamena caiva cacāra cetaḥ parikarmabhūmau // Saund_17.5 //",
  "GK19asvsau2u:1962": "saṃdhāya dhairyaṃ praṇidhāya vīryaṃ vyapohya saktiṃ parigṛhya śaktim /",
  "GK19asvsau2u:1963": "praśāntacetā niyamasthacetāḥ svasthastatobhūd viṣayeṣvanāsthaḥ // Saund_17.6 //",
  "GK19asvsau2u:1964": "ātaptabuddheḥ prahitātmano 'pi svabhyastabhāvādatha kāmasaṃjñā /",
  "GK19asvsau2u:1965": "paryākulaṃ tasya manaścakāra prāvṛṭsu vidyujjalamāgateva // Saund_17.7 //",
  "GK19asvsau2u:1966": "sa paryavasthānamavetya sadyaścikṣepa tāṃ dharmavighātakartrīm /",
  "GK19asvsau2u:1967": "priyāmapi krodhaparītacetā nārīmivodvṛttaguṇāṃ manasvī // Saund_17.8 //",
  "GK19asvsau2u:1968": "ārabdhavīryasya manaḥśamāya bhūyastu tasyākuśalo vitarkaḥ /",
  "GK19asvsau2u:1969": "vyādhipraṇāśāya niviṣṭavuddherupadravo ghora ivājagāma // Saund_17.9 //",
  "GK19asvsau2u:1970": "sa tadvighātāya nimittamanyad yogānukūlaṃ kuśalaṃ prapede /",
  "GK19asvsau2u:1971": "ārtāyanaṃ kṣīṇabalo balasthaṃ nirasyamāno balināriṇeva // Saund_17.10 //",
  "GK19asvsau2u:1972": "puraṃ vidhāyānuvidhāya daṇḍaṃ mitrāṇi saṃgṛhya ripūn vigṛhya /",
  "GK19asvsau2u:1973": "rājā yathāpnoti hi gāmapūrvāṃ nītirmumukṣorapi saiva yoge // Saund_17.11 //",
  "GK19asvsau2u:1974": "vimokṣakāmasya hi yogino 'pi manaḥ puraṃ jñānavidhiśca daṇḍaḥ /",
  "GK19asvsau2u:1975": "guṇāśca mitrāṇyarayaśca doṣā bhūmirvimuktiryatate yadartham // Saund_17.12 //",
  "GK19asvsau2u:1976": "sa duḥkhajālānmahato mumukṣurvimokṣamārgādhigame vivikṣuḥ /",
  "GK19asvsau2u:1977": "panthānmāryaṃ paramaṃ didṛkṣuḥ śamaṃ yayau kiṃcidupāttacakṣuḥ // Saund_17.13 //",
  "GK19asvsau2u:1978": "yaḥ syānniketastamaso 'niketaḥ śrutvāpi tattvaṃ sa bhavet pramattaḥ /",
  "GK19asvsau2u:1979": "yasmāttu mokṣāya sa pātrabhūtastasmānmanaḥ svātmani saṃjahāra // Saund_17.14 //",
  "GK19asvsau2u:1980": "sambhārataḥ pratyayataḥ svabhāvādāsvādato doṣaviśeṣataśca /",
  "GK19asvsau2u:1981": "athātmavānniḥsaraṇātmataśca dharmeṣu cakre vidhivat parīkṣām // Saund_17.15 //",
  "GK19asvsau2u:1982": "sa rūpiṇaṃ kṛtsnamarūpiṇaṃ ca sāraṃ didṛkṣurvicikāya kāyam /",
  "GK19asvsau2u:1983": "athāśuciṃ duḥkhamanityamasvaṃ nirātmakaṃ caiva cikāya kāyam // Saund_17.16 //",
  "GK19asvsau2u:1984": "anityatastatra hi śūnyataśca nirātmato duḥkhata eva cāpi /",
  "GK19asvsau2u:1985": "mārgapravekeṇa sa laukikena kleśadrumaṃ saṃcalayāṃcakāra // Saund_17.17 //",
  "GK19asvsau2u:1986": "yasmādabhūtvā bhavatīha sarvaṃ bhutvā ca bhūyo na bhavatyavaśyam /",
  "GK19asvsau2u:1987": "sahetukaṃ ca kṣayi hetumacca tasmādanityaṃ jagadityavindat // Saund_17.18 //",
  "GK19asvsau2u:1988": "yataḥ prasūtasya ca karmayogaḥ prasajyate bandhavighātahetuḥ /",
  "GK19asvsau2u:1989": "duḥkhapratīkāravidhau sukhākhye tato bhavaṃ duḥkhamiti vyapaśyat // Saund_17.19 //",
  "GK19asvsau2u:1990": "yataśca saṃskāragataṃ viviktaṃ na kārakaḥ kaścana vedako vā /",
  "GK19asvsau2u:1991": "samagryataḥ saṃbhavati pravṛttiḥ śūnyaṃ tato lokamimaṃ dadarśa // Saund_17.20 //",
  "GK19asvsau2u:1992": "yasmānnirīhaṃ jagadasvatantraṃ naiśvaryamekaḥ kurute kriyāsu /",
  "GK19asvsau2u:1993": "tattatpratītya prabhavanti bhāvā nirātmakaṃ tena viveda lokam // Saund_17.21 //",
  "GK19asvsau2u:1994": "tataḥ sa vātaṃ vyajanādivoṣṇe kāṣṭhāśritaṃ nirmathanādivāgnim /",
  "GK19asvsau2u:1995": "antaḥkṣitisthaṃ khananādivāmbho lokottaraṃ vartma durāpamāpa // Saund_17.22 //",
  "GK19asvsau2u:1996": "sajjñānacāpaḥ smṛtivarma baddhvā viśuddhaśīlavratavāhanasthaḥ /",
  "GK19asvsau2u:1997": "kleśāribhiścittaraṇājirasthaiḥ sārdhaṃ yuyutsurvijayāya tasthau // Saund_17.23 //",
  "GK19asvsau2u:1998": "tataḥ sa bodhyaṅgaśitāttaśastraḥ samyakpradhānottamavāhanasthaḥ /",
  "GK19asvsau2u:1999": "mārgāṅgamātaṅgavatā balena śanaiḥ śanaiḥ kleśacamūṃ jagāhe // Saund_17.24 //",
  "GK19asvsau2u:2000": "sa smṛtyupasthānamayaiḥ pṛṣatkaiḥ śatrūn viparyāsamayān kṣaṇena /",
  "GK19asvsau2u:2001": "duḥkhasya hetūṃścaturaścaturbhiḥ svaiḥ svaiḥ pracārāyatanairdadāra // Saund_17.25 //",
  "GK19asvsau2u:2002": "āryairbalaiḥ pañcabhireva pañca cetaḥkhilānyapratimairbabhañja /",
  "GK19asvsau2u:2003": "mithyāṅganāgāṃśca tathāṅganāgairvinirdudhāvāṣṭabhireva so 'ṣṭau // Saund_17.26 //",
  "GK19asvsau2u:2004": "athātmadṛṣṭiṃ sakalāṃ vidhūya caturṣu satyeṣvakathaṃkathaḥ san /",
  "GK19asvsau2u:2005": "viśuddhaśīlavratadṛṣṭadharmā dharmasya pūrvāṃ phalabhūmimāpa // Saund_17.27 //",
  "GK19asvsau2u:2006": "sa darśanādāryacatuṣṭayasya kleśaikadeśasya ca viprayogāt /",
  "GK19asvsau2u:2007": "pratyātmikāccāpi viśeṣalābhāt pratyakṣato jñānisukhasya caiva // Saund_17.28 //",
  "GK19asvsau2u:2008": "dārḍhyāt prasādasya dhṛteḥ sthiratvāt satyeṣvasaṃmūḍhatayā caturṣu /",
  "GK19asvsau2u:2009": "śīlasya cācchidratayottamasya niḥsaṃśayo dharmavidhau babhūva // Saund_17.29 //",
  "GK19asvsau2u:2010": "kudṛṣṭijālena sa viprayukto lokaṃ tathābhūtamavekṣamāṇaḥ /",
  "GK19asvsau2u:2011": "jñānāśrayāṃ prītimupājagāma bhūyaḥ prasādaṃ ca gurāviyāya // Saund_17.30 //",
  "GK19asvsau2u:2012": "yo hi pravṛttiṃ niyatāmavaiti nivānyahetoriha nāpyahetoḥ /",
  "GK19asvsau2u:2013": "pratītya tattatsamavaiti tattatsa naiṣṭhikaṃ paśyati dharmamāryam // Saund_17.31 //",
  "GK19asvsau2u:2014": "śāntaṃ śivaṃ nirjarasaṃ virāgaṃ niḥśreyasaṃ paśyati yaśca dharmam /",
  "GK19asvsau2u:2015": "tasyopadeṣṭāramathāryavaryaṃ sa prekṣate buddhamavāptacakṣuḥ // Saund_17.32 //",
  "GK19asvsau2u:2016": "yathopadeśena śivena mukto rogādarogo bhiṣajaṃ kṛtajñaḥ /",
  "GK19asvsau2u:2017": "anusmaran paśyati cittadṛṣṭyā maitryā ca śāstrajñatayā ca tuṣṭaḥ // Saund_17.33 //",
  "GK19asvsau2u:2018": "āryeṇa mārgeṇa tathaiva muktastathāgataṃ tattvavidāryatattvaḥ /",
  "GK19asvsau2u:2019": "anusmaran paśyati kāyasākṣī maitryā ca sarvajñatayā ta tuṣṭaḥ // Saund_17.34 //",
  "GK19asvsau2u:2020": "sa nāśakairdṛṣṭigatairvimuktaḥ paryantamālokya punarbhavasya /",
  "GK19asvsau2u:2021": "bhaktvā ghṛṇāṃ kleśavijṛmbhiteṣu mṛtyorna tatrāsa na durgatibhyaḥ // Saund_17.35 //",
  "GK19asvsau2u:2022": "tvaksnāyumedorudhirāsthimāṃsakeśādināmedhyagaṇena pūrṇam /",
  "GK19asvsau2u:2023": "tataḥ sa kāyaṃ samavekṣamāṇaḥ sāraṃ vicintyāṇvapi nopalebhe // Saund_17.36 //",
  "GK19asvsau2u:2024": "sa kāmarāgapratighau sthirātmā tenaiva yogena tanū cakāra /",
  "GK19asvsau2u:2025": "kṛtvā mahoraskatanustanū tau prāpa dvitīyaṃ phalamāryadharme // Saund_17.37 //",
  "GK19asvsau2u:2026": "sa lobhacāpaṃ parikalpabāṇaṃ rāgaṃ mahāvairiṇamalpaśeṣam /",
  "GK19asvsau2u:2027": "kāyasvabhāvādhigataurbibheda yogāyudhāstrairaśubhāpṛṣatkaiḥ // Saund_17.38 //",
  "GK19asvsau2u:2028": "dveṣāyudhaṃ krodhavikīrṇabāṇaṃ vyāpādamantaḥprasavaṃ sapatnam /",
  "GK19asvsau2u:2029": "maitrīpṛṣatkairdhṛtitūṇasaṃsthaiḥ kṣamādhanurjyāvisṛtairjaghāna // Saund_17.39 //",
  "GK19asvsau2u:2030": "mūlānyatha trīṇyaśubhasya vīrastribhirvimokṣāyatanaiścakarta /",
  "GK19asvsau2u:2031": "camūmukhasthān dhṛtakārmukāṃstrīnarīnivāristribhirāyasāgraiḥ // Saund_17.40 //",
  "GK19asvsau2u:2032": "sa kāmadhātoḥ samatikramāya pārṣṇigrahāṃstānabhibhūya śatrūn /",
  "GK19asvsau2u:2033": "yogādanāgāmiphalaṃ prapadya dvārīva nirvāṇapurasya tasthau // Saund_17.41 //",
  "GK19asvsau2u:2034": "kāmairviviktaṃ malinaiśca dharmairvitarkavaccāpi vicāravacca /",
  "GK19asvsau2u:2035": "vivekajaṃ prītisukhopapannaṃ dhyānaṃ tataḥ sa prathamaṃ prapede // Saund_17.42 //",
  "GK19asvsau2u:2036": "kāmāgnidāhena sa vipramukto lhādaṃ paraṃ dhyānasukhādavāpa /",
  "GK19asvsau2u:2037": "sukhaṃ vigāhyāpsviva dharmakhinnaḥ prāpyeva cārtha vipulaṃ daridraḥ // Saund_17.43 //",
  "GK19asvsau2u:2038": "tatrāpi taddharmagatān vitarkān guṇāguṇe ca prasṛtān vicārān /",
  "GK19asvsau2u:2039": "buddhvā manaḥkṣobhakarānaśāntāṃstadviprayogāya matiṃ cakāra // Saund_17.44 //",
  "GK19asvsau2u:2040": "kṣobhaṃ prakurvanti yathormayo hi dhīraprasannāmbuvahasya sindhoḥ /",
  "GK19asvsau2u:2041": "ekāgrabhūtasya tathormibhūtāścittāmbhasaḥ kṣobhakarā vitarkāḥ // Saund_17.45 //",
  "GK19asvsau2u:2042": "khinnasya suptasya ca nirvṛtasya bādhaṃ yathā saṃjanayanti śabdāḥ /",
  "GK19asvsau2u:2043": "adyātmamaikāgryamupāgatasya bhavanti bādhāya tathā vitarkāḥ // Saund_17.46 //",
  "GK19asvsau2u:2044": "athāvitarkaṃ kramaśo 'vicāramekāgrabhāvānmanasaḥ prasannam /",
  "GK19asvsau2u:2045": "samādhijaṃ prītisukhaṃ dvitīyaṃ dhyānaṃ tadādhyātmaśivaṃ sa dadhyau // Saund_17.47 //",
  "GK19asvsau2u:2046": "taddhyānamāgamya ca cittamaunaṃ lebhe parāṃ prītimalabdhapūrvām /",
  "GK19asvsau2u:2047": "prītau tu tatrāpi sa doṣadarśī yathā vitarkeṣvabhavattathaiva // Saund_17.48 //",
  "GK19asvsau2u:2048": "prītiḥ parā vastuni yatra yasya viparyayāttasya hi tatra duḥkham /",
  "GK19asvsau2u:2049": "prītāvataḥ prekṣya sa tatra doṣān prītikṣaye yogamupāruroha // Saund_17.49 //",
  "GK19asvsau2u:2050": "prītervirāgāt sukhamāryajuṣṭaṃ kāyena vindannatha saṃprajānan /",
  "GK19asvsau2u:2051": "upekṣakaḥ sa smṛtimān vyahārṣid dhyānaṃ tṛtīyaṃ pratilabhya dhīraḥ // Saund_17.50 //",
  "GK19asvsau2u:2052": "yasmāt paraṃ tatra sukhaṃ sukhebhyastataḥ paraṃ nāsti sukhapravṛttiḥ /",
  "GK19asvsau2u:2053": "tasmād babhāṣe śubhakṛtsnabhūmiḥ parāparajñaḥ parameti maitryā // Saund_17.51 //",
  "GK19asvsau2u:2054": "dhyāne 'pi tatrātha dadarśa doṣaṃ mene paraṃ śāntamaniñjameva /",
  "GK19asvsau2u:2055": "ābhogato 'pīñjayati sma tasya cittaṃ pravṛttaṃ sukhamityasram // Saund_17.52 //",
  "GK19asvsau2u:2056": "yatreñjitaṃ spanditamasti tatra yatrāsti ca spanditamasti duḥkham /",
  "GK19asvsau2u:2057": "yasmādatastatsukhamiñjakatvāt praśāntikāmā yatayastyajanti // Saund_17.53 //",
  "GK19asvsau2u:2058": "atha prahāṇāt sukhaduḥkhayośca manovikārasya ca pūrvameva /",
  "GK19asvsau2u:2059": "dadhyāvupekṣāsmṛtimad viśuddhaṃ dhyānaṃ tathāduḥkhasukhaṃ caturtham // Saund_17.54 //",
  "GK19asvsau2u:2060": "yasmāttu tasminna sukhaṃ na duḥkhaṃ jñānaṃ ca tatrāsti tadarthacāri /",
  "GK19asvsau2u:2061": "tasmādupekṣāsmṛtipāriśuddhirnirucyate dhyānavidhau caturthe // Saund_17.55 //",
  "GK19asvsau2u:2062": "dhyānaṃ sa niśritya tataścaturthamarhattvalābhāya matiṃ cakāra /",
  "GK19asvsau2u:2063": "saṃdhāya mitraṃ balavantamāryaṃ rājeva deśānajitān jigīṣuḥ // Saund_17.56 //",
  "GK19asvsau2u:2064": "ciccheda kārtsnyena tataḥ sa pañca prajñāsinā bhāvanayeritena /",
  "GK19asvsau2u:2065": "ūrdhvaṅgamānyuttamabandhanāni saṃyojanānyuttamabandhanāni // Saund_17.57 //",
  "GK19asvsau2u:2066": "bodhyaṅganāgairapi saptabhiḥ sa saptaiva cittānuśayān mamarda /",
  "GK19asvsau2u:2067": "dvipānivopasthitavipraṇāśān kālo grahaiḥ saptabhireva sapta // Saund_17.58 //",
  "GK19asvsau2u:2068": "agnidrumājyāmbuṣu yā hi vṛttiḥ kabandhavāyvagnidivākarāṇām /",
  "GK19asvsau2u:2069": "doṣeṣu tāṃ vṛttimiyāya nando nirvāpaṇotpāṭanadāhaśoṣaiḥ // Saund_17.59 //",
  "GK19asvsau2u:2070": "iti trivegaṃ trijhaṣaṃ trivicamekāmbhasaṃ pañcarayaṃ dvikūlam /",
  "GK19asvsau2u:2071": "dvigrāhamaṣṭāṅgavatā plavena duḥkhārṇavaṃ dustaramuttatāra // Saund_17.60 //",
  "GK19asvsau2u:2072": "arhattvamāsādya sa satkriyārho nirutsuko niṣpraṇayo nirāśaḥ /",
  "GK19asvsau2u:2073": "vibhīrviśugvītamado virāgaḥ sa eva dhṛtyānya ivābabhāse // Saund_17.61 //",
  "GK19asvsau2u:2074": "bhrātuśca śāstuśca tayānuśiṣṭyā nandastataḥ svena ca vikrameṇa /",
  "GK19asvsau2u:2075": "praśāntacetāḥ paripūrṇakāryo vāṇīmimāmātmagatāṃ jagāda // Saund_17.62 //",
  "GK19asvsau2u:2076": "namo 'stu tasmai sugatāya yena hitaiṣiṇā me karuṇātmakena /",
  "GK19asvsau2u:2077": "bahūni duḥkhānyapavartitāni sukhāni bhūyāṃsyupasaṃhṛtāni // Saund_17.63 //",
  "GK19asvsau2u:2078": "ahaṃ hyanāryeṇa śarīrajena duḥkhātmake vartmani kṛṣyamāṇaḥ /",
  "GK19asvsau2u:2079": "nivartitastadvacanāṅkuśena darpānvito nāga ivāṅkuśena // Saund_17.64 //",
  "GK19asvsau2u:2080": "tasyājñayā kāruṇikasya śāsturhṛdisthamutpāṭya hi rāgaśalyam /",
  "GK19asvsau2u:2081": "adyaiva tāvat sumahat sukhaṃ me sarvakṣaye kiṃbata nirvṛtasya // Saund_17.65 //",
  "GK19asvsau2u:2082": "nirvāpya kāmāgnimahaṃ hi dīptaṃ dhṛtyambunā pāvakamambuneva /",
  "GK19asvsau2u:2083": "hlādaṃ paraṃ sāṃpratamāgato 'smi śītaṃ hradaṃ gharma ivāvatīrṇaḥ // Saund_17.66 //",
  "GK19asvsau2u:2084": "na me priyaṃ kiṃcana nāpriyaṃ me na me 'nurodho 'sti kuto virodhaḥ /",
  "GK19asvsau2u:2085": "tayorabhāvāt sukhito 'smi sadyo himātapābhyāmiva vipramuktaḥ // Saund_17.67 //",
  "GK19asvsau2u:2086": "mahābhayāt kṣemamivopalabhya mahāvarodhādiva vipramokṣam /",
  "GK19asvsau2u:2087": "mahārṇavāt pāramivāplavaḥ san bhīmāndhakārādiva ca prakāśam // Saund_17.68 //",
  "GK19asvsau2u:2088": "rogādivārogyamasahyarūpādṛṇādivānṛṇyamanantasaṃkhyāt /",
  "GK19asvsau2u:2089": "dviṣatsakāśādiva cāpayānaṃ durbhikṣayogācca yathā subhikṣam // Saund_17.69 //",
  "GK19asvsau2u:2090": "tadvatparāṃ śāntimupāgato 'haṃ yasyānubhāvena vināyakasya /",
  "GK19asvsau2u:2091": "karomi bhūyaḥ punaruktamasmai namo namo 'rhāya tathāgatāya // Saund_17.70 //",
  "GK19asvsau2u:2092": "yenāhaṃ girimupanīya rūkmaśṛṅgaṃ svargaṃ ca plavagavadhūnidarśanena /",
  "GK19asvsau2u:2093": "kāmātmā tridivacarībhiraṅganābhirniṣkṛṣṭo yuvatimaye kalau nimagnaḥ // Saund_17.71 //",
  "GK19asvsau2u:2094": "tasmācca vyasanaparādanarthapaṅkādutkṛṣya kramaśithilaḥ karīva paṅkāt /",
  "GK19asvsau2u:2095": "śānte 'smin virajasi vijvare viśoke saddharme vitamasi naiṣṭhike vimuktaḥ // Saund_17.72 //",
  "GK19asvsau2u:2096": "taṃ vande paramanukampakaṃ maharṣi mūrdhnāhaṃ prakṛtiguṇajñamāśayajñam /",
  "GK19asvsau2u:2097": "saṃbuddhaṃ daśabalinaṃ bhiṣakpradhānaṃ trātāraṃ punarapi cāsmi saṃnatastam // Saund_17.73 //",
  "GK19asvsau2u:2098": "saundarananda mahākāvya meṃ “amṛtaprāpti” nāmaka saptadaśa sarga samāpta /",
  "GK19asvsau2u:2099": "_____________________________________________________________________________",
  "GK19asvsau2u:2100": "aṣṭādaśaḥ sargaḥ",
  "GK19asvsau2u:2101": "ājñāvyākaraṇa",
  "GK19asvsau2u:2102": "atha dvijo bāla ivāptavedaḥ kṣipraṃ vaṇik prāpta ivāptalābhaḥ /",
  "GK19asvsau2u:2103": "jitvā ca rājanya ivārisainyaṃ nandaḥ kṛtārtho gurumabhyagacchat // Saund_18.1 //",
  "GK19asvsau2u:2104": "draṣṭuṃ sukhaṃ jñānasamāptikāle gururhi śiṣyasya gurośca śiṣyaḥ /",
  "GK19asvsau2u:2105": "pariśramaste saphalo mayīti yato didṛkṣāsya munau babhūva // Saund_18.2 //",
  "GK19asvsau2u:2106": "yato hi yenādhigato viśeṣastasyottamāṃso 'rhati kartumīḍyām /",
  "GK19asvsau2u:2107": "āryaḥ sarāgo 'pi kṛtajñabhāvāt prakṣīṇamānaḥ kimu vītarāgaḥ // Saund_18.3 //",
  "GK19asvsau2u:2108": "yasyārthakāmaprabhavā hi bhaktistato 'sya sā tiṣṭhati rūḍhamūlā /",
  "GK19asvsau2u:2109": "dharmānvayo yasya tu bhaktirāgastasya prasādo hṛdayāvagāḍhaḥ // Saund_18.4 //",
  "GK19asvsau2u:2110": "kāṣāyavāsāḥ kanakāvadātastataḥ sa mūrdhnā gurave praṇeme /",
  "GK19asvsau2u:2111": "vāteritaḥ pallavatāmrarāgaḥ puṣpojjvalaśrīriva karṇikāraḥ // Saund_18.5 //",
  "GK19asvsau2u:2112": "athātmanaḥ śiṣyaguṇasya caiva mahāmuneḥ śāstṛguṇasya caiva /",
  "GK19asvsau2u:2113": "saṃdarśanārthaṃ sa na mānahetoḥ svāṃ kāryasiddhiṃ kathayāmbabhūva // Saund_18.6 //",
  "GK19asvsau2u:2114": "yo dṛṣṭiśalyo hṛdayāvagāḍhaḥ prabho bhṛśaṃ māmatudat sutīkṣṇaḥ /",
  "GK19asvsau2u:2115": "tvadvākyasaṃdaṃśamukhena me sa samuddhṛtaḥ śalyahṛteva śalyaḥ // Saund_18.7 //",
  "GK19asvsau2u:2116": "kathaṃkathābhāvagatosmi yena chinnaḥ sa niḥsaṃśaya saṃśayo me /",
  "GK19asvsau2u:2117": "tvacchāsanāt satpathamāgato 'smi sudeśikasyeva pathi pranaṣṭaḥ // Saund_18.8 //",
  "GK19asvsau2u:2118": "yatpītamāsvādavaśendriyeṇa darpeṇa kandarpaviṣaṃ mayāsīt /",
  "GK19asvsau2u:2119": "tanme hataṃ tvadvacanāgadena viṣaṃ vināśīva mahāgadena // Saund_18.9 //",
  "GK19asvsau2u:2120": "kṣayaṃ gataṃ janma nirastajanman saddharmacaryāmuṣito 'smi samyak /",
  "GK19asvsau2u:2121": "kṛtsnaṃ kṛtaṃ me kṛtakārya kāryaṃ lokeṣu bhūto 'smi na lokadharmā // Saund_18.10 //",
  "GK19asvsau2u:2122": "maitrīstanīṃ vyañjanacārusāsnāṃ saddharmadugdhāṃ pratibhānaśṛṅgām /",
  "GK19asvsau2u:2123": "tavāsmi gāṃ sādhu nipīya tṛptastṛṣeva gāmuttama vatsavarṇaḥ // Saund_18.11 //",
  "GK19asvsau2u:2124": "yatpaśyataścādhigamo mamāyaṃ tanme samāsena mune nibodha /",
  "GK19asvsau2u:2125": "sarvajña kāmaṃ viditaṃ tavaitat svaṃ tūpacāraṃ pravivakṣurasmi // Saund_18.12 //",
  "GK19asvsau2u:2126": "anye 'pi santo vimumukṣavo hi śrutvā vimokṣāya nayaṃ parasya /",
  "GK19asvsau2u:2127": "muktasya rogādiva rogavantastenaiva mārgeṇa sukhaṃ ghaṭante // Saund_18.13 //",
  "GK19asvsau2u:2128": "urvyādikān janmani vedima dhātun nātmānamurvyādiṣu teṣu kiñcit /",
  "GK19asvsau2u:2129": "yasmādatasteṣu na me 'sti saktirbahiśca kāyena samā matirme // Saund_18.14 //",
  "GK19asvsau2u:2130": "skandhāṃśca rūpaprabhṛtīn daśārdhān paśyāmi yasmāccapalānasārān /",
  "GK19asvsau2u:2131": "anātmakāṃścaiva vadhātmakāṃśca tasmād vimukto 'smyaśivebhya ebhyaḥ // Saund_18.15 //",
  "GK19asvsau2u:2132": "yasmācca paśyāmyudayaṃ vyayaṃ ca sarvāsvavasthāsvahamindriyāṇām /",
  "GK19asvsau2u:2133": "tasmādanityeṣu nirātmakeṣu duḥkheṣu me teṣvapi nāsti saṃgaḥ // Saund_18.16 //",
  "GK19asvsau2u:2134": "yataśca lokaṃ samajanmaniṣṭhaṃ paśyāmi niḥsāramasacca sarvam /",
  "GK19asvsau2u:2135": "ato dhiyā me manasā vibaddhamasmīti me neñjitamasti yena // Saund_18.17 //",
  "GK19asvsau2u:2136": "caturvidhe naikavidhaprasaṅge yato 'hamāhāravidhāvasaktaḥ /",
  "GK19asvsau2u:2137": "amūrcchitaścāgrathitaśca tatra tribhyo vimukto 'smi tato bhavebhyaḥ // Saund_18.18 //",
  "GK19asvsau2u:2138": "aniścitaścāpratibaddhacitto dṛṣṭaśrutādau vyavahāradharme /",
  "GK19asvsau2u:2139": "yasmāt samātmānugataśca tatra tasmād visaṃyogagato 'smi muktaḥ // Saund_18.19 //",
  "GK19asvsau2u:2140": "ityevamuktvā gurubāhumānyāt sarveṇa kāyena sa gāṃ nipannaḥ /",
  "GK19asvsau2u:2141": "praverito lohitacandanākto haimo mahāstambha ivābabhāse // Saund_18.20 //",
  "GK19asvsau2u:2142": "tataḥ pramādat prasṛtasya pūrvaṃ śruvā dhṛtiṃ vyākaraṇaṃ ca tasya /",
  "GK19asvsau2u:2143": "dharmānvayaṃ cānugataṃ prasādaṃ meghasvarastaṃ munirābabhāṣe // Saund_18.21 //",
  "GK19asvsau2u:2144": "uttiṣṭha dharme sthita śiṣyajuṣṭe kiṃ pādayorme patito 'si murdhnā /",
  "GK19asvsau2u:2145": "abhyarcanaṃ me na tathā praṇāmo dharme yathaiṣā pratipattireva // Saund_18.22 //",
  "GK19asvsau2u:2146": "adyāsi supravrajito jitātmannaiśvaryamapyātmani yena labdham /",
  "GK19asvsau2u:2147": "jitātmanaḥ pravrajanaṃ hi sādhu calātmano na tvajitendriyasya // Saund_18.23 //",
  "GK19asvsau2u:2148": "adyāsi śaucena pareṇa yukto vākkāyacetāṃsi śucīni yatte /",
  "GK19asvsau2u:2149": "ataḥ punaścāprayatāpasaumyāṃ yatsaumya no vekṣyasi garbhaśayyām // Saund_18.24 //",
  "GK19asvsau2u:2150": "adyārthavatte śrutavacchrutaṃ tacchrutānurūpaṃ pratipadya dharmam /",
  "GK19asvsau2u:2151": "kṛtaśruto vipratipadyamāno nindyo hi nirvīrya ivāttaśastraḥ // Saund_18.25 //",
  "GK19asvsau2u:2152": "aho dhṛtiste 'viṣayātmakasya yattvaṃ matiṃ mokṣavidhāvakārṣīḥ /",
  "GK19asvsau2u:2153": "yāsyāmi niṣṭhāmiti bāliśo hi janmakṣayāt trāsamihābhyupaiti // Saund_18.26 //",
  "GK19asvsau2u:2154": "diṣṭyā durāpaḥ kṣaṇasaṃnipāto nāyaṃ kṛto mohavaśena moghaḥ /",
  "GK19asvsau2u:2155": "udeti duḥkhena gato hyadhastāt kūrmo yugacchidra ivārṇavasthaḥ // Saund_18.27 //",
  "GK19asvsau2u:2156": "nirjitya māraṃ yudhi durnivāramadyāsi loke raṇaśīrṣaśūraḥ /",
  "GK19asvsau2u:2157": "śūro 'pyaśūraḥ sa hi veditavyo doṣairamitrairiva hanyate yaḥ // Saund_18.28 //",
  "GK19asvsau2u:2158": "nirvāpya rāgāgnimudīrṇamadya diṣṭyā sukhaṃ svapsyasi vītadāhaḥ /",
  "GK19asvsau2u:2159": "duḥkhaṃ hi śete śayane 'pyudāre kleśāgninā cetasi dahyamānaḥ // Saund_18.29 //",
  "GK19asvsau2u:2160": "abhyucchrito dravyamadena pūrvamadyāsi tṛṣṇoparamāt samṛddhaḥ /",
  "GK19asvsau2u:2161": "yāvat satarṣaḥ puruṣo hi loke tāvat samṛddho 'pi sadā daridraḥ // Saund_18.30 //",
  "GK19asvsau2u:2162": "adyāpadeṣṭuṃ tava yuktarūpaṃ śuddhodano me nṛpatiḥ piteti /",
  "GK19asvsau2u:2163": "bhraṣṭasya dharmāt pitṛbhirnipātādaślāghanīyo hi kulāpadeśaḥ // Saund_18.31 //",
  "GK19asvsau2u:2164": "diṣṭyāsi śāntiṃ paramāmupeto nistīrṇakāntāra ivāptasāraḥ /",
  "GK19asvsau2u:2165": "sarvo hi saṃsāragato bhayārto yathaiva kāntāragatastathaiva // Saund_18.32 //",
  "GK19asvsau2u:2166": "āraṇyakaṃ bhaikṣacaraṃ vinītaṃ drakṣyāmi nandaṃ nibhṛtaṃ kadeti /",
  "GK19asvsau2u:2167": "āsīt purastāttvayi me didṛkṣā tathāsi diṣṭyā mama darśanīyaḥ // Saund_18.33 //",
  "GK19asvsau2u:2168": "bhavatyarūpo 'pi hi darśanīyaḥ svalaṃkṛtaḥ śreṣṭhatamaigurṇaiḥ svaiḥ /",
  "GK19asvsau2u:2169": "doṣaiḥ parīto malinīkaraistu sudarśanīyo 'pi virūpa eva // Saund_18.34 //",
  "GK19asvsau2u:2170": "adya prakṛṣṭā tava buddhimattā kṛtsnaṃ yayā te kṛtamātmakāryam /",
  "GK19asvsau2u:2171": "śrutonnatasyāpi hi nāsti buddhirnotpadyate śreyasi yasya buddhiḥ // Saund_18.35 //",
  "GK19asvsau2u:2172": "unmīlitasyāpi janasya madhye nimīlitasyāpi tathaiva cakṣuḥ /",
  "GK19asvsau2u:2173": "prajñāmayaṃ yasya hi nāsti cakṣuścakṣurna tasyāsti sacakṣuṣo 'pi // Saund_18.36 //",
  "GK19asvsau2u:2174": "duḥkhapratīkāranimittamārtaḥ kṛṣyādibhiḥ khedamupaiti lokaḥ /",
  "GK19asvsau2u:2175": "ajasramāgacchati tacca bhūyo jñānena yasyādya kṛtastvayāntaḥ // Saund_18.37 //",
  "GK19asvsau2u:2176": "duḥkhaṃ na me syāt sukhameva me syāditi pravṛttaḥ satataṃ hi lokaḥ /",
  "GK19asvsau2u:2177": "na vetti taccaiva tathā yathā syāt prāptaṃ tvayādyāsulabhaṃ yathāvat // Saund_18.38 //",
  "GK19asvsau2u:2178": "ityevamādi sthirabuddhicittastathāgatenābhihito hitāya /",
  "GK19asvsau2u:2179": "staveṣu nindāsu ca nirvyapekṣaḥ kṛtāñjalirvākyamuvāca nandaḥ // Saund_18.39 //",
  "GK19asvsau2u:2180": "aho viśeṣeṇa viśeṣadarśin stvayānukampā mayi darśiteyaṃ /",
  "GK19asvsau2u:2181": "yatkāmapaṅke bhagavannimagnastrāto 'smi saṃsārabhayādakāmaḥ // Saund_18.40 //",
  "GK19asvsau2u:2182": "bhrātrā tvayā śreyasi daiśikena pitrā phalasthena tathaiva mātrā /",
  "GK19asvsau2u:2183": "hato 'bhaviṣyaṃ yadi na vyamokṣyaṃ sārthāt paribhraṣṭa ivākṛtārthaḥ // Saund_18.41 //",
  "GK19asvsau2u:2184": "śāntasya tuṣṭasya sukho viveko vijñātatattvasva parīkṣakasya /",
  "GK19asvsau2u:2185": "prahīṇamānasya ca nirmadasya sukhaṃ virāgatvamasaktabuddheḥ // Saund_18.42 //",
  "GK19asvsau2u:2186": "atho hi tattvaṃ parigamya samyaṅnirdhūya doṣānadhigamya śāntim /",
  "GK19asvsau2u:2187": "svaṃ nāśramaṃ samprati cintayāmi na taṃ janaṃ nāpsaraso na devān // Saund_18.43 //",
  "GK19asvsau2u:2188": "idaṃ hi bhuktvā śuci śāmikaṃ sukhaṃ na me manaḥ kāṃkṣati kāmajaṃ sukham /",
  "GK19asvsau2u:2189": "mahārhamapyannamadaivatāhṛtaṃ divaukaso bhuktavataḥ sudhāmiva // Saund_18.44 //",
  "GK19asvsau2u:2190": "aho 'ndhavijñānanimīlitaṃ jagat paṭāntare paśyati nottamaṃ sukham /",
  "GK19asvsau2u:2191": "sudhīramadhyatmasukhaṃ vyapāsya hi śramaṃ tathā kāmasukhārthamṛcchati // Saund_18.45 //",
  "GK19asvsau2u:2192": "yathā hi ratnākarametya durmatirvihāya ratnānyasato maṇīn haret /",
  "GK19asvsau2u:2193": "apāsya saṃbodhisukhaṃ tathottamaṃ śramaṃ vrajet kāmasukhopalabdhaye // Saund_18.46 //",
  "GK19asvsau2u:2194": "aho hi sattveṣvatimaitracetasastathāgatasyānujighṛkṣutā parā /",
  "GK19asvsau2u:2195": "apāsya yaddhyānasukhaṃ mune paraṃ parasya duḥkhoparamāya khidyase // Saund_18.47 //",
  "GK19asvsau2u:2196": "mayā nu śakyaṃ pratikartumadya kiṃ gurau hitaiṣiṇyanukampake tvayi /",
  "GK19asvsau2u:2197": "samuddhṛto yena bhavārṇavādahaṃ mahārṇavāccūrṇitanaurivormibhiḥ // Saund_18.48 //",
  "GK19asvsau2u:2198": "tato ministasya niśamya hetumat prahīṇasarvāsravasūcakaṃ vacaḥ /",
  "GK19asvsau2u:2199": "idaṃ babhāṣe vadatāmanuttamo yadarhati śrīghana eva bhāṣituṃ // Saund_18.49 //",
  "GK19asvsau2u:2200": "idaṃ kṛtārthaḥ paramārthavit kṛtī tvameva dhīmannabhidhātumarhasi /",
  "GK19asvsau2u:2201": "atītya kāntāramavāptasādhanaḥ sudaiśikasyeva kṛtaṃ mahāvaṇik // Saund_18.50 //",
  "GK19asvsau2u:2202": "avaiti buddhaṃ naradamyasārathiṃ kṛtī yathārhannupaśāntamānasaḥ /",
  "GK19asvsau2u:2203": "na dṛṣṭasatyo 'pi tathāvabudhyate pṛthagjanaḥ kiṃbata buddhimānapi // Saund_18.51 //",
  "GK19asvsau2u:2204": "rajastamobhyāṃ parimuktacetasastavaiva ceyaṃ sadṛśī kṛtajñatā /",
  "GK19asvsau2u:2205": "rajaḥprakarṣeṇa jagatyavasthite kṛtajñabhāvo hi kṛtajña durlabhaḥ // Saund_18.52 //",
  "GK19asvsau2u:2206": "sadharma dharmānvayato yataśca te mayi prasādo 'dhigame ca kauśalam /",
  "GK19asvsau2u:2207": "ato 'sti bhūyastvayi me vivakṣitaṃ nato hi bhaktaśca niyogamarhasi // Saund_18.53 //",
  "GK19asvsau2u:2208": "avāptakāryo 'si parāṃ gatiṃ gato na te 'sti kiñcit karaṇīyamaṇvapi /",
  "GK19asvsau2u:2209": "ataḥparaṃ saumya carānukampayā vimokṣayan kṛcchragatān parānapi // Saund_18.54 //",
  "GK19asvsau2u:2210": "ihārthamevārabhate naro 'dhamo vimadhyamastūbhayalaukikīṃ kriyām /",
  "GK19asvsau2u:2211": "kriyāmamutraiva phalāya madhyamo viśiṣṭadharmā punarapravṛttaye // Saund_18.55 //",
  "GK19asvsau2u:2212": "ihottamebhyo 'pi mataḥ sa tūttamo ya uttamaṃ dharmamavāpya naiṣṭhikam /",
  "GK19asvsau2u:2213": "acintayitvātmagataṃ pariśramaṃ śamaṃ parebhyo 'pyupadeṣṭumicchati // Saund_18.56 //",
  "GK19asvsau2u:2214": "vihāya tasmādiha kāryamātmanaḥ kuru sthirātman parakāryamapyatho /",
  "GK19asvsau2u:2215": "bhramatsu sattveṣu tamāvṛtātmasu śrutapradīpo niśi dhāryatāmayam // Saund_18.57 //",
  "GK19asvsau2u:2216": "bravītu tāvat puri vismito janastvayi sthite kurvati dharmadeśanāḥ /",
  "GK19asvsau2u:2217": "aho batāścaryamidaṃ vimuktaye karoti rāgī yadayaṃ kathāmiti // Saund_18.58 //",
  "GK19asvsau2u:2218": "dhruvaṃ hi saṃśrutya tava sthiraṃ mano nivṛttanānāviṣayairmanorathaiḥ /",
  "GK19asvsau2u:2219": "vadhūrgṛhe sāpi tavānukurvatī kariṣyate strīṣu virāgiṇīḥ kathāḥ // Saund_18.59 //",
  "GK19asvsau2u:2220": "tvayi paramadhṛtau niviṣṭatattve bhavanagatā na hi raṃsyate dhruvaṃ sā /",
  "GK19asvsau2u:2221": "manasi śamadamātmake vivikte matiriva kāmasukhaiḥ parīkṣakasya // Saund_18.60 //",
  "GK19asvsau2u:2222": "ityarhataḥ paramakāruṇikasya śāsturmūrdhnā vacaśca caraṇau ca samaṃ gṛhītvā /",
  "GK19asvsau2u:2223": "svasthaḥ praśāntahṛdayo vinivṛttakāryaḥ pārśvānmuneḥ pratiyayau vimadaḥ karīva // Saund_18.61 //",
  "GK19asvsau2u:2224": "bhikṣārthaṃ samaye viveśa sa puraṃ dṛṣṭīrjanasyākṣipan",
  "GK19asvsau2u:2225": "lābhālābhasukhāsukhādiṣu samaḥ svasthendriyo nispṛhaḥ /",
  "GK19asvsau2u:2226": "nirmokṣāya cakāra tatra ca kathāṃ kāle janāyārthine",
  "GK19asvsau2u:2227": "naivonmārgagatān parān paribhavannātmānamutkarṣayan // Saund_18.62 //",
  "GK19asvsau2u:2228": "ityeṣā vyupaśāntaye na rataye mokṣārthagarbhā kṛtiḥ",
  "GK19asvsau2u:2229": "śrotṛṇāṃ grahaṇārthamanyamanasāṃ kāvyopacārāt kṛtā /",
  "GK19asvsau2u:2230": "yanmokṣāt kṛtamanyadatra hi mayā tatkāvyadharmāt",
  "GK19asvsau2u:2231": "kṛtaṃ pātuṃ titkamivauṣadhaṃ madhuyutaṃ hṛdyaṃ kathaṃ syāditi // Saund_18.63 //",
  "GK19asvsau2u:2232": "prāyeṇālokya lokaṃ viṣayaratiparaṃ mokṣāt pratihataṃ",
  "GK19asvsau2u:2233": "kāvyavyājena tattvaṃ kathitamiha mayā mokṣaḥ paramiti /",
  "GK19asvsau2u:2234": "tadbuddhvā śamikaṃ yattadavahitamito grāhyaṃ na lalitaṃ",
  "GK19asvsau2u:2235": "pāṃsubhyo dhātujebhyo niyatamupakaraṃ cāmīkaramiti // Saund_18.64 //",
  "GK19asvsau2u:2236": "saundarananda mahākāvya meṃ “ājñāvyākaraṇa” nāmaka aṣṭādaśa sarga samāpta /"
}