{
  "GK19kalrs_pu:0": "prathamaḥ sargaḥ",
  "GK19kalrs_pu:1": "pracaṇḍasūryaḥ spṛhaṇīyacandramāḥ sadāvagāhakṣatavārisaṃcayaḥ /",
  "GK19kalrs_pu:2": "dināntaramyo 'bhyupaśāntamanmatho nidāghakālo 'yamupāgataḥ priye // KalRs_1.1 //",
  "GK19kalrs_pu:3": "niśāḥ śaśāṅkakṣatanīlarājayaḥ kvacidvicitraṃ jalayantramandiram /",
  "GK19kalrs_pu:4": "maṇiprakārāḥ sarasaṃ ca candanaṃ śucau priye yānti janasya sevyatām // KalRs_1.2 //",
  "GK19kalrs_pu:5": "suvāsitaṃ harmyatalaṃ manoharaṃ priyāmukhocchvāsavikampitaṃ madhu /",
  "GK19kalrs_pu:6": "sutantrigītaṃ madanasya dīpanaṃ śucau niśīthe 'nubhavanti kāminaḥ // KalRs_1.3 //",
  "GK19kalrs_pu:7": "nitambabimbaiḥ sadukūlamekhalaiḥ stanaiḥ sahārābharaṇaiḥ sacandanaiḥ /",
  "GK19kalrs_pu:8": "śiroruhaiḥ snānakaṣāyavāsitaiḥ striyo nidāghaṃ śamayanti kāminām // KalRs_1.4 //",
  "GK19kalrs_pu:9": "nitāntalākṣārasarāgarañjitair nitambinīnāṃ caraṇaiḥ sanūpuraiḥ /",
  "GK19kalrs_pu:10": "pade pade haṃsarutānukāribhir janasya cittaṃ kriyate samanmatham // KalRs_1.5 //",
  "GK19kalrs_pu:11": "payodharāścandanapaṅkacarcitās tuṣāragaurārpitahāraśekharāḥ /",
  "GK19kalrs_pu:12": "nitambadeśāśca sahemamekhalāḥ prakurvate kasya mano na sotsukam // KalRs_1.6 //",
  "GK19kalrs_pu:13": "samudgatasvedacitāṅgasaṃdhayo vimucya vāsāṃsi gurūṇi sāmpratam /",
  "GK19kalrs_pu:14": "staneṣu tanvaṃśukamunnatastanā niveśayanti pramadāḥ sayauvanāḥ // KalRs_1.7 //",
  "GK19kalrs_pu:15": "sacandanāmbuvyajanodbhavānilaiḥ sahārayaṣṭistanamaṇḍalārpaṇaiḥ /",
  "GK19kalrs_pu:16": "savallakīkākaligītanisvanair vibodhyate supta ivādya manmathaḥ // KalRs_1.8 //",
  "GK19kalrs_pu:17": "siteṣu harmyeṣu niśāsu yoṣitāṃ sukhaprasuptāni mukhāni candramāḥ /",
  "GK19kalrs_pu:18": "vilokya nūnaṃ bhṛśamutsukaściraṃ niśākṣaye yāti hriyeva pāṇḍutām // KalRs_1.9 //",
  "GK19kalrs_pu:19": "asahyavātoddhatareṇumaṇḍalā pracaṇḍasūryātapatāpitā mahī /",
  "GK19kalrs_pu:20": "na śakyate draṣṭumapi pravāsibhiḥ priyāviyogānaladagdhamānasaiḥ // KalRs_1.10 //",
  "GK19kalrs_pu:21": "mṛgāḥ pracaṇḍātapatāpitā bhṛśaṃ tṛṣā mahatyā pariśuṣkatālavaḥ /",
  "GK19kalrs_pu:22": "vanāntare toyamiti pradhāvitā nirīkṣya bhinnāñjanasaṃnibhaṃ nabhaḥ // KalRs_1.11 //",
  "GK19kalrs_pu:23": "savibhramaiḥ sasmitajihmavīkṣitair vilāsavatyo manasi pravāsinām /",
  "GK19kalrs_pu:24": "anaṅgasaṃdīpanamāśu kurvate yathā pradoṣāḥ śaśicārubhūṣaṇāḥ // KalRs_1.12 //",
  "GK19kalrs_pu:25": "ravermayūkhair abhitāpito bhṛśaṃ vidahyamānaḥ pathi taptapāṃsubhiḥ /",
  "GK19kalrs_pu:26": "avāṅmukho jihmagatiḥ śvasanmuhuḥ phaṇī mayūrasya tale niṣīdati // KalRs_1.13 //",
  "GK19kalrs_pu:27": "tṛṣā mahatyā hatavikramodyamaḥ śvasanmuhur dūravidāritānanaḥ /",
  "GK19kalrs_pu:28": "na hantyadūre 'pi gajānmṛgeśvaro vilolajihvaścalitāgrakesaraḥ // KalRs_1.14 //",
  "GK19kalrs_pu:29": "viśuṣkakaṇṭhodgatasīkarāmbhaso gabhastibhir bhānumato 'nutāpitāḥ /",
  "GK19kalrs_pu:30": "pravṛddhatṛṣṇopahatā jalārthino na dantinaḥ kesariṇo 'pi bibhyati // KalRs_1.15 //",
  "GK19kalrs_pu:31": "hutāgnikalpaiḥ saviturgabhastibhiḥ kalāpinaḥ klāntaśarīracetasaḥ /",
  "GK19kalrs_pu:32": "na bhoginaṃ ghnanti samīpavartinaṃ kalāpacakreṣu niveśitānanam // KalRs_1.16 //",
  "GK19kalrs_pu:33": "sabhadramustaṃ pariśuṣkakardamaṃ saraḥ khanann āyatapotṛmaṇḍalaiḥ /",
  "GK19kalrs_pu:34": "ravermayūkhairabhitāpito bhṛśaṃ varāhayūtho viśatīva bhūtalam // KalRs_1.17 //",
  "GK19kalrs_pu:35": "vivasvatā tīkṣṇatarāṃśumālinā sapaṅkatoyāt saraso 'bhitāpitaḥ /",
  "GK19kalrs_pu:36": "utplutya bhekastṛṣitasya bhoginaḥ phaṇātapatrasya tale niṣīdati // KalRs_1.18 //",
  "GK19kalrs_pu:37": "samuddhṛtāśeṣamṛṇālajālakaṃ vipannamīnaṃ drutabhītasārasam /",
  "GK19kalrs_pu:38": "parasparotpīḍanasaṃhatairgajaiḥ kṛtaṃ saraḥ sāndravimardakardamam // KalRs_1.19 //",
  "GK19kalrs_pu:39": "raviprabhodbhinnaśiromaṇiprabho vilolajihvādvayalīḍhamārutaḥ /",
  "GK19kalrs_pu:40": "viṣāgnisūryātapatāpitaḥ phaṇī na hanti maṇḍūkakulaṃ tṛṣākulaḥ // KalRs_1.20 //",
  "GK19kalrs_pu:41": "saphenalālāvṛtavaktrasampuṭaṃ viniḥsṛtālohitajihvamunmukham /",
  "GK19kalrs_pu:42": "tṛṣākulaṃ niḥsṛtamadrigahvarād avekṣamāṇaṃ mahiṣīkulaṃ jalam // KalRs_1.21 //",
  "GK19kalrs_pu:43": "paṭutaradavadāhocchuṣkasasya prarohāḥ paruṣapavanavegotkṣiptasaṃśuṣkaparṇāḥ /",
  "GK19kalrs_pu:44": "dinakaraparitāpakṣīṇatoyāḥ samantād vidadhati bhayamuccair vīkṣyamāṇā vanāntāḥ // KalRs_1.22 //",
  "GK19kalrs_pu:45": "śvasiti vihagavargaḥ śīrṇaparṇadrumasthaḥ kapikulamupayāti klāntamadrer nikuñjam /",
  "GK19kalrs_pu:46": "bhramati gavayayūthaḥ sarvatastoyamicchañ śarabhakulamajihmaṃ proddharatyambu kūpāt // KalRs_1.23 //",
  "GK19kalrs_pu:47": "vikacanavakusumbhasvacchasindūrabhāsā prabalapavanavegodbhūtavegena tūrṇam /",
  "GK19kalrs_pu:48": "taṭaviṭapalatāgrāliṅganavyākulena diśi diśi paridagdhā bhūmayaḥ pāvakena // KalRs_1.24 //",
  "GK19kalrs_pu:49": "jvalati pavanavṛddhaḥ parvatānāṃ darīṣu sphuṭati paṭuninādaiḥ śuṣkavaṃśasthalīṣu /",
  "GK19kalrs_pu:50": "prasarati tṛṇamadhye labdhavṛddhiḥ kṣaṇena glapayati mṛgavargaṃ prāntalagno davāgniḥ // KalRs_1.25 //",
  "GK19kalrs_pu:51": "bahutara iva jātaḥ śālmalīnāṃ vaneṣu sphurati kanakagauraḥ koṭareṣu drumāṇām /",
  "GK19kalrs_pu:52": "pariṇatadalaśākhānutpatanprāṃśuvṛkṣān bhramati pavanadhūtaḥ sarvato 'gnirvanānte // KalRs_1.26 //",
  "GK19kalrs_pu:53": "gajagavayamṛgendrā vahnisaṃtaptadehāḥ suhṛda iva sametā dvaṃdvabhāvaṃ vihāya /",
  "GK19kalrs_pu:54": "hutavahaparikhedād āśu nirgatya kakṣād vipulapulinadeśāṃ nimnagāṃ saṃviśanti // KalRs_1.27 //",
  "GK19kalrs_pu:55": "kamalavanacitāmbuḥ pāṭalāmodaramyaḥ sukhasalilaniṣekaḥ sevyacandrāṃśuhāraḥ /",
  "GK19kalrs_pu:56": "vrajatu tava nidāghaḥ kāminībhiḥ sameto niśi sulalitagīte harmyapṛṣṭhe sukhena // KalRs_1.28 //",
  "GK19kalrs_pu:57": "dvitīyaḥ sargaḥ",
  "GK19kalrs_pu:58": "sasīkarāmbhodharamattakuñjaras taḍitpatāko 'śaniśabdamardalaḥ /",
  "GK19kalrs_pu:59": "samāgato rājavad uddhatadyutir ghanāgamaḥ kāmijanapriyaḥ priye // KalRs_2.1 //",
  "GK19kalrs_pu:60": "nitāntanīlotpalapattrakāntibhiḥ kvacit prabhinnāñjanarāśisaṃnibhaiḥ /",
  "GK19kalrs_pu:61": "kvacitsagarbhapramadāstanaprabhaiḥ samācitaṃ vyoma ghanaiḥ samantataḥ // KalRs_2.2 //",
  "GK19kalrs_pu:62": "tṛṣākulaiścātakapakṣiṇāṃ kulaiḥ prayācitās toyabharāvalambinaḥ /",
  "GK19kalrs_pu:63": "prayānti mandaṃ bahudhāravarṣiṇo balāhakāḥ śrotramanoharasvanāḥ // KalRs_2.3 //",
  "GK19kalrs_pu:64": "balāhakāścāśaniśabdamardalāḥ surendracāpaṃ dadhatastaḍidguṇam /",
  "GK19kalrs_pu:65": "sutīkṣṇadhārāpatanograsāyakais tudanti cetaḥ prasabhaṃ pravāsinām // KalRs_2.4 //",
  "GK19kalrs_pu:66": "prabhinnavaiḍūryanibhais tṛṇāṅkuraiḥ samācitā protthitakandalīdalaiḥ /",
  "GK19kalrs_pu:67": "vibhāti śukletararatnabhūṣitā varāṅganeva kṣitirindragopakaiḥ // KalRs_2.5 //",
  "GK19kalrs_pu:68": "sadā manojñaṃ svanadutsavotsukaṃ vikīrṇavistīrṇakalāpiśobhitam /",
  "GK19kalrs_pu:69": "sasaṃbhramāliṅganacumbanākulaṃ pravṛttanṛtyaṃ kulamadya barhiṇām // KalRs_2.6 //",
  "GK19kalrs_pu:70": "nipātayantyaḥ paritastaṭadrumān pravṛddhavegaiḥ salilair anirmalaiḥ /",
  "GK19kalrs_pu:71": "striyaḥ suduṣṭā iva jātivibhramāḥ prayānti nadyastvaritaṃ payonidhim // KalRs_2.7 //",
  "GK19kalrs_pu:72": "tṛṇotkarair udgatakomalāṅkuraiś citāni nīlair hariṇīmukhakṣataiḥ /",
  "GK19kalrs_pu:73": "vanāni vaindhyāni haranti mānasaṃ vibhūṣitānyudgatapallavair drumaiḥ // KalRs_2.8 //",
  "GK19kalrs_pu:74": "vilolanetrotpalaśobhitānanair mṛgaiḥ samantādupajātasādhvasaiḥ /",
  "GK19kalrs_pu:75": "samācitā saikatinī vanasthalī samutsukatvaṃ prakaroti cetasaḥ // KalRs_2.9 //",
  "GK19kalrs_pu:76": "abhīkṣṇamuccair dhvanatā payomucā ghanāndhakārīkṛtaśarvarīṣvapi /",
  "GK19kalrs_pu:77": "taḍitprabhādarśitamārgabhūmayaḥ prayānti rāgādabhisārikāḥ striyaḥ // KalRs_2.10 //",
  "GK19kalrs_pu:78": "payodharair bhīmagabhīranisvanais taḍidbhir udvejitacetaso bhṛśam /",
  "GK19kalrs_pu:79": "kṛtāparādhānapi yoṣitaḥ priyān pariṣvajante śayane nirantaram // KalRs_2.11 //",
  "GK19kalrs_pu:80": "vilocanendīvaravāribindubhir niṣiktabimbādharacārupallavāḥ /",
  "GK19kalrs_pu:81": "nirastamālyābharaṇānulepanāḥ sthitā nirāśāḥ pramadāḥ pravāsinām // KalRs_2.12 //",
  "GK19kalrs_pu:82": "vipāṇḍuraṃ kīṭarajastṛṇānvitaṃ bhujaṃgavad vakragatiprasarpitam /",
  "GK19kalrs_pu:83": "sasādhvasairbhekakulair nirīkṣitaṃ prayāti nimnābhimukhaṃ navodakam // KalRs_2.13 //",
  "GK19kalrs_pu:84": "vipattrapuṣpāṃ nalinīṃ samutsukā vihāya bhṛṅgāḥ śrutihārinisvanāḥ /",
  "GK19kalrs_pu:85": "patanti mūḍhāḥ śikhināṃ pranṛtyatāṃ kalāpacakreṣu navotpalāśayā // KalRs_2.14 //",
  "GK19kalrs_pu:86": "vanadvipānāṃ navavāridasvanair madānvitānāṃ dhvanatāṃ muhurmuhuḥ /",
  "GK19kalrs_pu:87": "kapoladeśā vimalotpalaprabhāḥ sabhṛṅgayūthair madavāribhiś citāḥ // KalRs_2.15 //",
  "GK19kalrs_pu:88": "sitotpalābhāmbudacumbitopalāḥ samācitāḥ prasravaṇaiḥ samantataḥ /",
  "GK19kalrs_pu:89": "pravṛttanṛtyaiḥ śikhibhiḥ samākulāḥ samutsukatvaṃ janayanti bhūdharāḥ // KalRs_2.16 //",
  "GK19kalrs_pu:90": "kadambasarjārjunaketakīvanaṃ vikampayaṃstatkusumādhivāsitaḥ /",
  "GK19kalrs_pu:91": "sasīkarāmbhodharasaṅgaśītalaḥ samīraṇaḥ kaṃ na karoti sotsukam // KalRs_2.17 //",
  "GK19kalrs_pu:92": "śiroruhaiḥ śroṇitaṭāvalambibhiḥ kṛtāvataṃsaiḥ kusumaiḥ sugandhibhiḥ /",
  "GK19kalrs_pu:93": "stanaiḥ sahārairvadanaiḥ sasīdhubhiḥ striyo ratiṃ saṃjanayanti kāminām // KalRs_2.18 //",
  "GK19kalrs_pu:94": "vahanti varṣanti nadanti bhānti vyāyanti nṛtyanti samāśrayanti /",
  "GK19kalrs_pu:95": "nadyo ghanā mattagajā vanāntāḥ priyāvihīnāḥ śikhinaḥ plavaṃgāḥ // KalRs_2.19 //",
  "GK19kalrs_pu:96": "taḍillatāśakradhanurvibhūṣitāḥ payodharāstoyabharāvalambinaḥ /",
  "GK19kalrs_pu:97": "striyaśca kāñcīmaṇikuṇḍalojjvalā haranti ceto yugapatpravāsinām // KalRs_2.20 //",
  "GK19kalrs_pu:98": "mālāḥ kadambanavakesaraketakībhir āyojitāḥ śirasi bibhrati yoṣito 'dya /",
  "GK19kalrs_pu:99": "karṇāntareṣu kakubhadrumamañjarībhir icchānukūlaracitān avataṃsakāṃśca // KalRs_2.21 //",
  "GK19kalrs_pu:100": "kālāgurupracaracandanacarcitāṅgyaḥ puṣpāvataṃsasurabhīkṛtakeśapāśāḥ /",
  "GK19kalrs_pu:101": "śrutvā dhvaniṃ jalamucāṃ tvaritaṃ pradoṣe śayyāgṛhaṃ gurugṛhātpraviśanti nāryaḥ // KalRs_2.22 //",
  "GK19kalrs_pu:102": "kuvalayadalanīlair unnatais toyanamrair mṛdupavanavidhūtair mandamandaṃ caladbhiḥ /",
  "GK19kalrs_pu:103": "apahṛtamiva cetastoyadaiḥ sendracāpaiḥ pathikajanavadhūnāṃ tadviyogākulānām // KalRs_2.23 //",
  "GK19kalrs_pu:104": "mudita iva kadambairjātapuṣpaiḥ samantāt pavanacalitaśākhaiḥ śākhibhirnṛtyatīva /",
  "GK19kalrs_pu:105": "hasitamiva vidhatte sūcibhiḥ ketakīnāṃ navasalilaniṣekacchinnatāpo vanāntaḥ // KalRs_2.24 //",
  "GK19kalrs_pu:106": "śirasi bakulamālāṃ mālatībhiḥ sametāṃ vikasitanavapuṣpairyūthikākuḍmalaiśca /",
  "GK19kalrs_pu:107": "vikacanavakadambaiḥ karṇapūraṃ vadhūnāṃ racayati jaladaughaḥ kāntavatkāla eṣaḥ // KalRs_2.25 //",
  "GK19kalrs_pu:108": "dadhati varakucāgrairunnatair hārayaṣṭiṃ pratanusitadukūlānyāyataiḥ śroṇibimbaiḥ /",
  "GK19kalrs_pu:109": "navajalakaṇasekādudgatāṃ romarājīṃ lalitavalivibhaṅgairmadhyadeśaiśca nāryaḥ // KalRs_2.26 //",
  "GK19kalrs_pu:110": "navajalakaṇasaṅgācchītatāmādadhānaḥ kusumabharanatānāṃ lāsakaḥ pādapānām /",
  "GK19kalrs_pu:111": "janitaruciragandhaḥ ketakīnāṃ rajobhiḥ pariharati nabhasvān proṣitānāṃ manāṃsi // KalRs_2.27 //",
  "GK19kalrs_pu:112": "jalabharanamitānām āśrayo 'smākam uccair ayamiti jalasekaistoyadāstoyanamrāḥ /",
  "GK19kalrs_pu:113": "atiśayaparuṣābhir grīṣmavahneḥ śikhābhiḥ samupajanitatāpaṃ hlādayantīva vindhyam // KalRs_2.28 //",
  "GK19kalrs_pu:114": "bahuguṇaramaṇīyaḥ kāminīcittahārī taruviṭapalatānāṃ bāndhavo nirvikāraḥ /",
  "GK19kalrs_pu:115": "jaladasamaya eṣa prāṇināṃ prāṇabhūto diśatu tava hitāni prāyaśo vāñchitāni // KalRs_2.29 //",
  "GK19kalrs_pu:116": "tṛtīyaḥ sargaḥ",
  "GK19kalrs_pu:117": "kāśāṃśukā vikacapadmamanojñavaktrā sonmādahaṃsaravanūpuranādaramyā /",
  "GK19kalrs_pu:118": "āpakvaśālirucirānatagātrayaṣṭiḥ prāptā śarannavavadhūriva rūparamyā // KalRs_3.1 //",
  "GK19kalrs_pu:119": "kāśair mahī śiśiradīdhitinā rajanyo haṃsairjalāni saritāṃ kumudaiḥ sarāṃsi /",
  "GK19kalrs_pu:120": "saptacchadaiḥ kusumabhāranatairvanāntāḥ śuklīkṛtānyupavanāni ca mālatībhiḥ // KalRs_3.2 //",
  "GK19kalrs_pu:121": "cañcanmanojñaśapharīrasanākalāpāḥ paryantasaṃsthitasitāṇḍajapaṅktihārāḥ /",
  "GK19kalrs_pu:122": "nadyo viśālapulināntanitambabimbā mandaṃ prayānti samadāḥ pramadā ivādya // KalRs_3.3 //",
  "GK19kalrs_pu:123": "vyoma kvacidrajataśaṅkhamṛṇālagaurais tyaktāmbubhirlaghutayā śataśaḥ prayātaiḥ /",
  "GK19kalrs_pu:124": "saṃlakṣyate pavanavegacalaiḥ payodai rājeva cāmaraśatair upavījyamānaḥ // KalRs_3.4 //",
  "GK19kalrs_pu:125": "bhinnāñjanapracayakānti nabho manojñaṃ bandhūkapuṣparajasāruṇitā ca bhūmiḥ /",
  "GK19kalrs_pu:126": "vaprāśca pakvakalamāvṛtabhūmibhāgāḥ protkaṇṭhayanti na mano bhuvi kasya yūnaḥ // KalRs_3.5 //",
  "GK19kalrs_pu:127": "mandānilākulitacārutarāgraśākhaḥ puṣpodgamapracayakomalapallavāgraḥ /",
  "GK19kalrs_pu:128": "mattadvirephaparipītamadhuprasekaś cittaṃ vidārayati kasya na kovidāraḥ // KalRs_3.6 //",
  "GK19kalrs_pu:129": "tārāgaṇapravarabhūṣaṇamudvahantī meghāvarodhaparimuktaśaśāṅkavaktrā /",
  "GK19kalrs_pu:130": "jyotsnādukūlamamalaṃ rajanī dadhānā vṛddhiṃ prayātyanudinaṃ pramadeva bālā // KalRs_3.7 //",
  "GK19kalrs_pu:131": "kāraṇḍavānanavighaṭṭitavīcimālāḥ kādambasārasakulākulatīradeśāḥ /",
  "GK19kalrs_pu:132": "kurvanti haṃsavirutaiḥ parito janasya prītiṃ saroruharajo 'ruṇitās taṭinyaḥ // KalRs_3.8 //",
  "GK19kalrs_pu:133": "netrotsavo hṛdayahārimarīcimālaḥ prahlādakaḥ śiśirasīkaravārivarṣī /",
  "GK19kalrs_pu:134": "patyurviyogaviṣadagdhaśarakṣatānāṃ candro dahatyatitarāṃ tanumaṅganānām // KalRs_3.9 //",
  "GK19kalrs_pu:135": "ākampayan phalabharānataśālijālān yānartayaṃs taruvarān kusumāvanamrān /",
  "GK19kalrs_pu:136": "utphullapaṅkajavanāṃ nalinīṃ vidhunvan nyūnāṃ manaścalayati prasabhaṃ nabhasvān // KalRs_3.10 //",
  "GK19kalrs_pu:137": "sonmādahaṃsamithunairupaśobhitāni svacchapraphullakamalotpalabhūṣitāni /",
  "GK19kalrs_pu:138": "mandaprabhātapavanodgatavīcimālāny utkaṇṭhayanti sahasā hṛdayaṃ sarāṃsi // KalRs_3.11 //",
  "GK19kalrs_pu:139": "naṣṭaṃ dhanurbalabhido jaladodareṣu saudāminī sphurati nādya viyatpatākā /",
  "GK19kalrs_pu:140": "dhunvanti pakṣapavanairna nabho balākāḥ paśyanti nonnatamukhā gaganaṃ mayūrāḥ // KalRs_3.12 //",
  "GK19kalrs_pu:141": "nṛtyaprayogarahitāñśikhino vihāya haṃsānupaiti madano madhurapragītān /",
  "GK19kalrs_pu:142": "muktvā kadambakuṭajārjunasarjanīpān saptacchadānupagatā kusumodgamaśrīḥ // KalRs_3.13 //",
  "GK19kalrs_pu:143": "śephālikākusumagandhamanoharāṇi svasthasthitāṇḍajakulapratināditāni /",
  "GK19kalrs_pu:144": "paryantasaṃsthitamṛgīnayanotpalāni protkaṇṭhayantyupavanāni manāṃsi puṃsām // KalRs_3.14 //",
  "GK19kalrs_pu:145": "kahlārapadmakumudāni muhurvidhunvaṃs tatsaṃgamādadhikaśītalatāmupetaḥ /",
  "GK19kalrs_pu:146": "utkaṇṭhayatyatitarāṃ pavanaḥ prabhāte pattrāntalagnatuhināmbuvidhūyamānaḥ // KalRs_3.15 //",
  "GK19kalrs_pu:147": "sampannaśālinicayāvṛtabhūtalāni svasthasthitapracuragokulaśobhitāni /",
  "GK19kalrs_pu:148": "haṃsaiḥ sasārasakulaiḥ pratināditāni sīmāntarāṇi janayanti nṛṇāṃ pramodam // KalRs_3.16 //",
  "GK19kalrs_pu:149": "haṃsairjitā sulalitā gatiraṅganānām ambhoruhair vikasitairmukhacandrakāntiḥ /",
  "GK19kalrs_pu:150": "nīlotpalairmadakalāni vilocanāni bhrūvibhramāśca rucirās tanubhis taraṃgaiḥ // KalRs_3.17 //",
  "GK19kalrs_pu:151": "śyāmā latāḥ kusumabhāranatapravālāḥ strīṇāṃ haranti dhṛtabhūṣaṇabāhukāntim /",
  "GK19kalrs_pu:152": "dantāvabhāsaviśadasmitacandrakāntiṃ kaṅkelipuṣparucirā navamālatī ca // KalRs_3.18 //",
  "GK19kalrs_pu:153": "keśānnitāntaghananīlavikuñcitāgrān āpūrayanti vanitā navamālatībhiḥ /",
  "GK19kalrs_pu:154": "karṇeṣu ca pravarakāñcanakuṇḍaleṣu nīlotpalāni vividhāni niveśayanti // KalRs_3.19 //",
  "GK19kalrs_pu:155": "hāraiḥ sacandanarasaiḥ stanamaṇḍalāni śroṇītaṭaṃ suvipulaṃ rasanākalāpaiḥ /",
  "GK19kalrs_pu:156": "pādāmbujāni kalanūpuraśekharaiśca nāryaḥ prahṛṣṭamanaso 'dya vibhūṣayanti // KalRs_3.20 //",
  "GK19kalrs_pu:157": "sphuṭakumudacitānāṃ rājahaṃsāśritānāṃ marakatamaṇibhāsā vāriṇā bhūṣitānām /",
  "GK19kalrs_pu:158": "śriyamatiśayarūpāṃ vyoma toyāśayānāṃ vahati vigatameghaṃ candratārāvakīrṇam // KalRs_3.21 //",
  "GK19kalrs_pu:159": "śaradi kumudasaṅgādvāyavo vānti śītā vigatajaladavṛndā digvibhāgā manojñāḥ /",
  "GK19kalrs_pu:160": "vigatakaluṣamambhaḥ śyānapaṅkā dharitrī vimalakiraṇacandraṃ vyoma tārāvicitram // KalRs_3.22 //",
  "GK19kalrs_pu:161": "karakamalamanojñāḥ kāntasaṃsaktahastā vadanavijitacandrāḥ kāścidanyāstaruṇyaḥ /",
  "GK19kalrs_pu:162": "racitakusumagandhi prāyaśo yānti veśma prabalamadanahetostyaktasaṃgītarāgāḥ // KalRs_3.23 //",
  "GK19kalrs_pu:163": "suratarasavilāsāḥ satsakhībhiḥ sametā asamaśaravinodaṃ sūcayanti prakāmam /",
  "GK19kalrs_pu:164": "anupamamukharāgā rātrimadhye vinodaṃ śaradi taruṇakāntāḥ sūcayanti pramodān // KalRs_3.24 //",
  "GK19kalrs_pu:165": "divasakaramayūkhair bādhyamānaṃ prabhāte varayuvatimukhābhaṃ paṅkajaṃ jṛmbhate 'dya /",
  "GK19kalrs_pu:166": "kumudamapi gate 'staṃ līyate candrabimbe hasitamiva vadhūnāṃ proṣiteṣu priyeṣu // KalRs_3.25 //",
  "GK19kalrs_pu:167": "asitanayanalakṣmīṃ lakṣayitvotpaleṣu kvaṇitakanakakāñcīṃ mattahaṃsasvaneṣu /",
  "GK19kalrs_pu:168": "adhararuciraśobhāṃ bandhujīve priyāṇāṃ pathikajana idānīṃ roditi bhrāntacittaḥ // KalRs_3.26 //",
  "GK19kalrs_pu:169": "strīṇāṃ vihāya vadaneṣu śaśāṅkalakṣmīṃ kāmyaṃ ca haṃsavacanaṃ maṇinūpureṣu /",
  "GK19kalrs_pu:170": "bandhūkakāntimadhareṣu manohareṣu kvāpi prayāti subhagā śaradāgamaśrīḥ // KalRs_3.27 //",
  "GK19kalrs_pu:171": "vikacakamalavaktrā phullanīlotpalākṣī vikasitanavakāśaśvetavāso vasānā /",
  "GK19kalrs_pu:172": "kumudarucirakāntiḥ kāminīvonmadeyaṃ pratidiśatu śaradvaścetasaḥ prītimagryām // KalRs_3.28 //",
  "GK19kalrs_pu:173": "caturthaḥ sargaḥ",
  "GK19kalrs_pu:174": "navapravālodgamasasyaramyaḥ praphullalodhraḥ paripakvaśāliḥ /",
  "GK19kalrs_pu:175": "vilīnapadmaḥ prapatattuṣāro hemantakālaḥ samupāgato 'yam // KalRs_4.1 //",
  "GK19kalrs_pu:176": "manoharaiś candanarāgagaurais tuṣārakundendunibhaiś ca hāraiḥ /",
  "GK19kalrs_pu:177": "vilāsinīnāṃ stanaśālinīnāṃ nālaṃkriyante stanamaṇḍalāni // KalRs_4.2 //",
  "GK19kalrs_pu:178": "na bāhuyugmeṣu vilāsinīnāṃ prayānti saṅgaṃ valayāṅgadāni /",
  "GK19kalrs_pu:179": "nitambabimbeṣu navaṃ dukūlaṃ tanvaṃśukaṃ pīnapayodhareṣu // KalRs_4.3 //",
  "GK19kalrs_pu:180": "kāñcīguṇaiḥ kāñcanaratnacitrair no bhūṣayanti pramadā nitambān /",
  "GK19kalrs_pu:181": "na nūpurairhaṃsarutaṃ bhajadbhiḥ pādāmbujāny ambujakāntibhāñji // KalRs_4.4 //",
  "GK19kalrs_pu:182": "gātrāṇi kālīyakacarcitāni sapattralekhāni mukhāmbujāni /",
  "GK19kalrs_pu:183": "śirāṃsi kālāgurudhūpitāni kurvanti nāryaḥ suratotsavāya // KalRs_4.5 //",
  "GK19kalrs_pu:184": "ratiśramakṣāmavipāṇḍuvaktrāḥ samprāptaharṣābhyudayās taruṇyaḥ /",
  "GK19kalrs_pu:185": "hasanti noccair daśanāgrabhinnān prapīḍyamānān adharān avekṣya // KalRs_4.6 //",
  "GK19kalrs_pu:186": "pīnastanoraḥsthalabhāgaśobhām āsādya tatpīḍanajātakhedaḥ /",
  "GK19kalrs_pu:187": "tṛṇāgralagnaistuhinaiḥ patadbhir ākrandatīvoṣasi śītakālaḥ // KalRs_4.7 //",
  "GK19kalrs_pu:188": "prabhūtaśāliprasavaiścitāni mṛgāṅganāyūthavibhūṣitāni /",
  "GK19kalrs_pu:189": "manoharakrauñcanināditāni sīmāntarāṇy utsukayanti cetaḥ // KalRs_4.8 //",
  "GK19kalrs_pu:190": "praphullanīlotpalaśobhitāni sonmādakādambavibhūṣitāni /",
  "GK19kalrs_pu:191": "prasannatoyāni suśītalāni sarāṃsi cetāṃsi haranti puṃsām // KalRs_4.9 //",
  "GK19kalrs_pu:192": "mārgaṃ samīkṣyātinirastanīraṃ pravāsakhinnaṃ patimudvahantyaḥ /",
  "GK19kalrs_pu:193": "avekṣyamāṇā hariṇekṣaṇākṣyaḥ prabodhayantīva manorathāni // KalRs_4.10 //",
  "GK19kalrs_pu:194": "pākaṃ vrajantī himajātaśītair ādhūyamānā satataṃ marudbhiḥ /",
  "GK19kalrs_pu:195": "priye priyaṅguḥ priyaviprayuktā vipāṇḍutāṃ yāti vilāsinīva // KalRs_4.11 //",
  "GK19kalrs_pu:196": "puṣpāsavāmodasugandhivaktro niḥśvāsavātaiḥ surabhīkṛtāṅgaḥ /",
  "GK19kalrs_pu:197": "parasparāṅgavyatiṣaṅgaśāyī śete janaḥ kāmarasānuviddhaḥ // KalRs_4.12 //",
  "GK19kalrs_pu:198": "dantacchadaiḥ savraṇadantacihnaiḥ stanaiśca pāṇyagrakṛtābhilekhaiḥ /",
  "GK19kalrs_pu:199": "saṃsūcyate nirdayamaṅganānāṃ ratopabhogo navayauvanānām // KalRs_4.13 //",
  "GK19kalrs_pu:200": "kācidvibhūṣayati darpaṇasaktahastā bālātapeṣu vanitā vadanāravindam /",
  "GK19kalrs_pu:201": "dantacchadaṃ priyatamena nipītasāraṃ dantāgrabhinnam avakṛṣya nirīkṣate ca // KalRs_4.14 //",
  "GK19kalrs_pu:202": "anyā prakāmasurataśramakhinnadehā rātriprajāgaravipāṭalanetrapadmā /",
  "GK19kalrs_pu:203": "srastāṃsadeśalalitākulakeśapāśā nidrāṃ prayāti mṛdusūryakarābhitaptā // KalRs_4.15 //",
  "GK19kalrs_pu:204": "nirmālyadāma paribhuktamanojñagandhaṃ mūrdhno 'panīya ghananīlaśiroruhāntāḥ /",
  "GK19kalrs_pu:205": "pīnonnatastanabharānatagātrayaṣṭyaḥ kurvanti keśaracanāmaparāstaruṇyaḥ // KalRs_4.16 //",
  "GK19kalrs_pu:206": "anyā priyeṇa paribhuktamavekṣya gātraṃ harṣānvitā viracitādharacāruśobhā /",
  "GK19kalrs_pu:207": "kūrpāsakaṃ paridadhāti nakhakṣatāṅgī vyālambinīlalalitālakakuñcitākṣī // KalRs_4.17 //",
  "GK19kalrs_pu:208": "anyāściraṃ suratakelipariśrameṇa khedaṃ gatāḥ praśithilīkṛtagātrayaṣṭyaḥ /",
  "GK19kalrs_pu:209": "saṃhṛṣyamāṇapulakorupayodharāntā abhyañjanaṃ vidadhati pramadāḥ suśobhāḥ // KalRs_4.18 //",
  "GK19kalrs_pu:210": "bahuguṇaramaṇīyo yoṣitāṃ cittahārī pariṇatabahuśālivyākulagrāmasīmā /",
  "GK19kalrs_pu:211": "vinipatitatuṣāraḥ krauñcanādopagītaḥ pradiśatu himayuktaḥ kāla eṣaḥ sukhaṃ vaḥ // KalRs_4.19 //",
  "GK19kalrs_pu:212": "pañcamaḥ sargaḥ",
  "GK19kalrs_pu:213": "prarūḍhaśālīkṣucayāvṛtakṣitiṃ kvacitsthitakrauñcaninādarājitam /",
  "GK19kalrs_pu:214": "prakāmakāmaṃ pramadājanapriyaṃ varoru kālaṃ śiśirāhvayaṃ śṛṇu // KalRs_5.1 //",
  "GK19kalrs_pu:215": "niruddhavātāyanamandirodaraṃ hutāśano bhānumato gabhastayaḥ /",
  "GK19kalrs_pu:216": "gurūṇi vāsāṃsyabalāḥ sayauvanāḥ prayānti kāle 'tra janasya sevyatām // KalRs_5.2 //",
  "GK19kalrs_pu:217": "na candanaṃ candramarīciśītalaṃ na harmyapṛṣṭhaṃ śaradindunirmalam /",
  "GK19kalrs_pu:218": "na vāyavaḥ sāndratuṣāraśītalā janasya cittaṃ ramayanti sāmpratam // KalRs_5.3 //",
  "GK19kalrs_pu:219": "tuṣārasaṃghātanipātaśītalāḥ śaśāṅkabhābhiḥ śiśirīkṛtāḥ punaḥ /",
  "GK19kalrs_pu:220": "vipāṇḍutārāgaṇacārubhūṣaṇā janasya sevyā na bhavanti rātrayaḥ // KalRs_5.4 //",
  "GK19kalrs_pu:221": "gṛhītatāmbūlavilepanasrajaḥ puṣpāsavāmoditavaktrapaṅkajāḥ /",
  "GK19kalrs_pu:222": "prakāmakālāgurudhūpavāsitaṃ viśanti śayyāgṛhamutsukāḥ striyaḥ // KalRs_5.5 //",
  "GK19kalrs_pu:223": "kṛtāparādhānbahuśo 'bhitarjitān savepathūn sādhvasaluptacetasaḥ /",
  "GK19kalrs_pu:224": "nirīkṣya bhartṝn suratābhilāṣiṇaḥ striyo 'parādhānsamadā visasmaruḥ // KalRs_5.6 //",
  "GK19kalrs_pu:225": "prakāmakāmair yuvabhiḥ sunirdayaṃ niśāsu dīrghāsvabhirāmitāściram /",
  "GK19kalrs_pu:226": "bhramanti mandaṃ śramakheditoravaḥ kṣapāvasāne navayauvanāḥ striyaḥ // KalRs_5.7 //",
  "GK19kalrs_pu:227": "manojñakūrpāsakapīḍitastanāḥ sarāgakauśeyakabhūṣitoravaḥ /",
  "GK19kalrs_pu:228": "niveśitāntaḥ kusumaiḥ śiroruhair vibhūṣayantīva himāgamaṃ striyaḥ // KalRs_5.8 //",
  "GK19kalrs_pu:229": "payodharaiḥ kuṅkumarāgapiñjaraiḥ sukhopasevyairnavayauvanoṣmabhiḥ /",
  "GK19kalrs_pu:230": "vilāsinībhiḥ paripīḍitorasaḥ svapanti śītaṃ paribhūya kāminaḥ // KalRs_5.9 //",
  "GK19kalrs_pu:231": "sugandhiniḥśvāsavikampitotpalaṃ manoharaṃ kāmaratiprabodhakam /",
  "GK19kalrs_pu:232": "niśāsu hṛṣṭā saha kāmibhiḥ striyaḥ pibanti madyaṃ madanīyamuttamam // KalRs_5.10 //",
  "GK19kalrs_pu:233": "apagatamadarāgā yoṣidekā prabhāte kṛtanibiḍakucāgrā patyurāliṅganena /",
  "GK19kalrs_pu:234": "priyatamaparibhuktaṃ vīkṣamāṇā svadehaṃ vrajati śayanavāsādvāsamanyaṃ hasantī // KalRs_5.11 //",
  "GK19kalrs_pu:235": "agurusurabhidhūpāmoditaṃ keśapāśaṃ galitakusumamālaṃ kuñcitāgraṃ vahantī /",
  "GK19kalrs_pu:236": "tyajati gurunitambā nimnanābhiḥ sumadhyā uṣasi śayanamanyā kāminī cāruśobhām // KalRs_5.12 //",
  "GK19kalrs_pu:237": "kanakakamalakāntaiś cārutāmrādharoṣṭhaiḥ śravaṇataṭaniṣaktaiḥ pāṭalopāntanetraiḥ /",
  "GK19kalrs_pu:238": "uṣasi vadanabimbairaṃsasaṃsaktakeśaiḥ śriya iva gṛhamadhye saṃsthitā yoṣito 'dya // KalRs_5.13 //",
  "GK19kalrs_pu:239": "pṛthujaghanabharārtāḥ kiṃcidānamramadhyāḥ stanabharaparikhedānmandamandaṃ vrajantyaḥ /",
  "GK19kalrs_pu:240": "suratasamayaveṣaṃ naiśamāśu prahāya dadhati divasayogyaṃ veśamanyāstaruṇyaḥ // KalRs_5.14 //",
  "GK19kalrs_pu:241": "nakhapadacitabhāgān vīkṣamāṇāḥ stanāntān adharakisalayāgraṃ dantabhinnaṃ spṛśantyaḥ /",
  "GK19kalrs_pu:242": "abhimatarataveṣaṃ nandayantyastaruṇyaḥ saviturudayakāle bhūṣayantyānanāni // KalRs_5.15 //",
  "GK19kalrs_pu:243": "pracuraguḍavikāraḥ svāduśālīkṣuramyaḥ prabalasuratakelirjātakandarpadarpaḥ /",
  "GK19kalrs_pu:244": "priyajanarahitānāṃ citasaṃtāpahetuḥ śiśirasamaya eṣa śreyase vo 'stu nityam // KalRs_5.16 //",
  "GK19kalrs_pu:245": "ṣaṣṭhaḥ sargaḥ [vasantavarṇana]",
  "GK19kalrs_pu:246": "praphullacūtāṅkuratīkṣṇasāyako dvirephamālāvilasaddhanurguṇaḥ /",
  "GK19kalrs_pu:247": "manāṃsi bhettuṃ surataprasaṅgināṃ vasantayoddhā samupāgataḥ priye // KalRs_6.1 //",
  "GK19kalrs_pu:248": "drumāḥ sapuṣpāḥ salilaṃ sapadmaṃ striyaḥ sakāmāḥ pavanaḥ sugandhiḥ /",
  "GK19kalrs_pu:249": "sukhāḥ pradoṣā divasāśca ramyāḥ sarvaṃ priye cārutaraṃ vasante // KalRs_6.2 //",
  "GK19kalrs_pu:250": "īṣattuṣāraiḥ kṛtaśītaharmyaḥ suvāsitaṃ cāruśiraśca campakaiḥ /",
  "GK19kalrs_pu:251": "kurvanti nāryo 'pi vasantakāle stanaṃ sahāraṃ kusumairmanoharaiḥ // KalRs_6.3 //",
  "GK19kalrs_pu:252": "vāpījalānāṃ maṇimekhalānāṃ śaśāṅkabhāsāṃ pramadājanānām /",
  "GK19kalrs_pu:253": "cūtadrumāṇāṃ kusumānvitānāṃ dadāti saubhāgyamayaṃ vasantaḥ // KalRs_6.4 //",
  "GK19kalrs_pu:254": "kusumbharāgāruṇitair dukūlair nitambabimbāni vilāsinīnām /",
  "GK19kalrs_pu:255": "tanvaṃśukaiḥ kuṅkumarāgagaurair alaṃkriyante stanamaṇḍalāni // KalRs_6.5 //",
  "GK19kalrs_pu:256": "karṇeṣu yogyaṃ navakarṇikāraṃ caleṣu nīleṣvalakeṣvaśokam /",
  "GK19kalrs_pu:257": "puṣpaṃ ca phullaṃ navamallikāyāḥ prayānti kāntiṃ pramadājanānām // KalRs_6.6 //",
  "GK19kalrs_pu:258": "staneṣu hārāḥ sitacandanārdrā bhujeṣu saṅgaṃ valayāṅgadāni /",
  "GK19kalrs_pu:259": "prayāntyanaṅgāturamānasānāṃ nitambinīnāṃ jaghaneṣu kāñcyaḥ // KalRs_6.7 //",
  "GK19kalrs_pu:260": "sapattralekheṣu vilāsinīnāṃ vaktreṣu hemāmburuhopameṣu /",
  "GK19kalrs_pu:261": "ratnāntare mauktikasaṅgaramyaḥ svedāgamo vistaratāmupaiti // KalRs_6.8 //",
  "GK19kalrs_pu:262": "ucchvāsayantyaḥ ślathabandhanāni gātrāṇi kandarpasamākulāni /",
  "GK19kalrs_pu:263": "samīpavartiṣvadhunā priyeṣu samutsukā eva bhavanti nāryaḥ // KalRs_6.9 //",
  "GK19kalrs_pu:264": "tanūni pāṇḍūni madālasāni muhurmuhur jṛmbhaṇatatparāṇi /",
  "GK19kalrs_pu:265": "aṅgānyanaṅgaḥ pramadājanasya karoti lāvaṇyasasaṃbhramāṇi // KalRs_6.10 //",
  "GK19kalrs_pu:266": "chāyāṃ janaḥ samabhivāñchati pādapānāṃ naktaṃ tathecchati punaḥ kiraṇaṃ sudhāṃśoḥ /",
  "GK19kalrs_pu:267": "harmyaṃ prayāti śayituṃ sukhaśītalaṃ ca kāntāṃ ca gāḍhamupagūhati śītalatvāt // KalRs_6.11 //",
  "GK19kalrs_pu:268": "netreṣu lolo madirālaseṣu gaṇḍeṣu pāṇḍuḥ kaṭhinaḥ staneṣu /",
  "GK19kalrs_pu:269": "madhyeṣu nimno jaghaneṣu pīnaḥ strīṇāmanaṅgo bahudhā sthito 'dya // KalRs_6.12 //",
  "GK19kalrs_pu:270": "aṅgāni nidrālasavibhramāṇi vākyāni kiṃcinmadirālasāni /",
  "GK19kalrs_pu:271": "bhrūkṣepajihmāni ca vīkṣitāni cakāra kāmaḥ pramadājanānām // KalRs_6.13 //",
  "GK19kalrs_pu:272": "priyaṅgukālīyakakuṅkumāktaṃ staneṣu gaureṣu vilāsinībhiḥ /",
  "GK19kalrs_pu:273": "ālipyate candanam aṅganābhir madālasābhir mṛganābhiyuktam // KalRs_6.14 //",
  "GK19kalrs_pu:274": "gurūṇi vāsāṃsi vihāya tūrṇaṃ tanūni lākṣārasarañjitāni /",
  "GK19kalrs_pu:275": "sugandhikālāgurudhūpitāni dhatte janaḥ kāmamadālasāṅgaḥ // KalRs_6.15 //",
  "GK19kalrs_pu:276": "puṃskokilaś cūtarasāsavena mattaḥ priyāṃ cumbati rāgahṛṣṭaḥ /",
  "GK19kalrs_pu:277": "kūjaddvirephāpyayam ambujasthaḥ priyaṃ priyāyāḥ prakaroti cāṭu // KalRs_6.16 //",
  "GK19kalrs_pu:278": "tāmrapravālastabakāvanamrāś cūtadrumāḥ puṣpitacāruśākhāḥ /",
  "GK19kalrs_pu:279": "kurvanti kāmaṃ pavanāvadhūtāḥ paryutsukaṃ mānasamaṅganānām // KalRs_6.17 //",
  "GK19kalrs_pu:280": "āmūlato vidrumarāgatāmraṃ sapallavāḥ puṣpacayaṃ dadhānāḥ /",
  "GK19kalrs_pu:281": "kurvantyaśokā hṛdayaṃ saśokaṃ nirīkṣyamāṇā navayauvanānām // KalRs_6.18 //",
  "GK19kalrs_pu:282": "mattadvirephaparicumbitacārupuṣpā mandānilākulitanamramṛdupravālāḥ /",
  "GK19kalrs_pu:283": "kurvanti kāmimanasāṃ sahasotsukatvaṃ bālātimuktalatikāḥ samavekṣyamāṇāḥ // KalRs_6.19 //",
  "GK19kalrs_pu:284": "kāntāmukhadyutijuṣāmacirodgatānāṃ śobhāṃ parāṃ kurabakadrumamañjarīṇām /",
  "GK19kalrs_pu:285": "dṛṣṭvā priye sahṛdayasya bhavenna kasya kandarpabāṇapatanavyathitaṃ hi cetaḥ // KalRs_6.20 //",
  "GK19kalrs_pu:286": "ādīptavahnisadṛśair marutāvadhūtaiḥ sarvatra kiṃśukavanaiḥ kusumāvanamraiḥ /",
  "GK19kalrs_pu:287": "sadyo vasantasamayena samāciteyaṃ raktāṃśukā navavadhūriva bhāti bhūmiḥ // KalRs_6.21 //",
  "GK19kalrs_pu:288": "kiṃ kiṃśukaiḥ śukamukhacchavibhirna bhinnaṃ kiṃ karṇikārakusumairna kṛtaṃ nu dagdham /",
  "GK19kalrs_pu:289": "yatkokilaḥ punarayaṃ madhurairvacobhir yūnāṃ manaḥ suvadanānihitaṃ nihanti // KalRs_6.22 //",
  "GK19kalrs_pu:290": "puṃskokilaiḥ kalavacobhirupāttaharṣaiḥ kūjadbhirunmadakalāni vacāṃsi bhṛṅgaiḥ /",
  "GK19kalrs_pu:291": "lajjānvitaṃ savinayaṃ hṛdayaṃ kṣaṇena paryākulaṃ kulagṛhe 'pi kṛtaṃ vadhūnām // KalRs_6.23 //",
  "GK19kalrs_pu:292": "ākampayankusumitāḥ sahakāraśākhā vistārayanparabhṛtasya vacāṃsi dikṣu /",
  "GK19kalrs_pu:293": "vāyur vivāti hṛdayāni harannarāṇāṃ nīhārapātavigamātsubhago vasante // KalRs_6.24 //",
  "GK19kalrs_pu:294": "kundaiḥ savibhramavadhūhasitāvadātair uddyotitānyupavanāni manoharāṇi /",
  "GK19kalrs_pu:295": "cittaṃ munerapi haranti nivṛttarāgaṃ prāgeva rāgamalināni manāṃsi yūnām // KalRs_6.25 //",
  "GK19kalrs_pu:296": "ālambihemarasanāḥ stanasaktahārāḥ kandarpadarpaśithilīkṛtagātrayaṣṭyaḥ /",
  "GK19kalrs_pu:297": "māse madhau madhurakokilabhṛṅganādair nāryā haranti hṛdayaṃ prasabhaṃ narāṇām // KalRs_6.26 //",
  "GK19kalrs_pu:298": "nānāmanojñakusumadrumabhūṣitān tān hṛṣṭānyapuṣṭaninadākulasānudeśān /",
  "GK19kalrs_pu:299": "śaileyajālapariṇaddhaśilātalāntān dṛṣṭvā janaḥ kṣitibhṛto mudameti sarvaḥ // KalRs_6.27 //",
  "GK19kalrs_pu:300": "netre nimīlayati roditi yāti śokaṃ ghrāṇaṃ kareṇa viruṇaddhi virauti coccaiḥ /",
  "GK19kalrs_pu:301": "kāntāviyogaparikheditacittavṛttir dṛṣṭvādhvagaḥ kusumitānsahakāravṛkṣān // KalRs_6.28 //",
  "GK19kalrs_pu:302": "samadamadhukarāṇāṃ kokilānāṃ ca nādaiḥ kusumitasahakāraiḥ karṇikāraiś ca ramyaḥ /",
  "GK19kalrs_pu:303": "iṣubhiriva sutīkṣṇairmānasaṃ māninīnāṃ tudati kusumamāso manmathoddīpanāya // KalRs_6.29 //",
  "GK19kalrs_pu:304": "rucirakanakakāntīn muñcataḥ puṣparāśīn mṛdupavanavidhūtānpuṣpitāṃścūtavṛkṣān /",
  "GK19kalrs_pu:305": "abhimukhamabhivīkṣya kṣāmadeho 'pi mārge madanaśaranighātair mohameti pravāsī // KalRs_6.30 //",
  "GK19kalrs_pu:306": "parabhṛtakalagītair hlādibhiḥ sadvacāṃsi smitadaśanamayūkhānkundapuṣpaprabhābhiḥ /",
  "GK19kalrs_pu:307": "karakisalayakāntiṃ pallavairvidrumābhair upahasati vasantaḥ kāminīnāmidānīm // KalRs_6.31 //",
  "GK19kalrs_pu:308": "kanakakamalakāntairānanaiḥ pāṇḍugaṇḍair uparinihitahāraiś candanārdraiḥ stanāntaiḥ /",
  "GK19kalrs_pu:309": "madajanitavilāsair dṛṣṭipātair munīndrān stanabharanatanāryaḥ kāmayanti praśāntān // KalRs_6.32 //",
  "GK19kalrs_pu:310": "madhusurabhi mukhābjaṃ locane lodhratāmre navakurabakapūrṇaḥ keśapāśo manojñaḥ /",
  "GK19kalrs_pu:311": "gurutarakucayugmaṃ śroṇibimbaṃ tathaiva na bhavati kimidānīṃ yoṣitāṃ manmathāya // KalRs_6.33 //",
  "GK19kalrs_pu:312": "ākampitāni hṛdayāni manasvinīnāṃ vātaiḥ praphullasahakārakṛtādhivāsaiḥ /",
  "GK19kalrs_pu:313": "utkūjitaiḥ parabhṛtasya madākulasya śrotrapriyairmadhukarasya ca gītanādaiḥ // KalRs_6.34 //",
  "GK19kalrs_pu:314": "ramyaḥ pradoṣasamayaḥ sphuṭacandrabhāsaḥ puṃskokilasya virutaṃ pavanaḥ sugandhiḥ /",
  "GK19kalrs_pu:315": "mattāliyūthavirutaṃ niśi sīdhupānaṃ sarvaṃ rasāyanamidaṃ kusumāyudhasya // KalRs_6.35 //",
  "GK19kalrs_pu:316": "raktāśokavikalpitādharamadhur mattadvirephasvanaḥ kundāpīḍaviśuddhadantanikaraḥ protphullapadmānanaḥ /",
  "GK19kalrs_pu:317": "cūtāmodasugandhimandapavanaḥ śṛṅgāradīkṣāguruḥ kalpāntaṃ madanapriyo diśatu vaḥ puṣpāgamo maṅgalam // KalRs_6.36 //",
  "GK19kalrs_pu:318": "malayapavanaviddhaḥ kokilālāparamyaḥ surabhimadhuniṣekāllabdhagandhaprabandhaḥ /",
  "GK19kalrs_pu:319": "vividhamadhupayūthair veṣṭyamānaḥ samantād bhavatu tava vasantaḥ śreṣṭhakālaḥ sukhāya // KalRs_6.37 //",
  "GK19kalrs_pu:320": "āmrī mañjulamañjarī varaśaraḥ satkiṃśukaṃ yaddhanur jyā yasyālikulaṃ kalaṅkarahitaṃ chattraṃ sitāṃśuḥ sitam /",
  "GK19kalrs_pu:321": "mattebho malayānilaḥ parabhṛtā yadbandino lokajit so 'yaṃ vo vitarītarītu vitanurbhadraṃ vasantānvitaḥ // KalRs_6.38 //"
}