{
  "SA05rahppspu:0": "Rāhulabhadra:",
  "SA05rahppspu:1": "Prajñāpāramitāstotra",
  "SA05rahppspu:2": "nirvikalpe namas tubhyaṃ prajñāpāramite 'mite /",
  "SA05rahppspu:3": "yā tvaṃ sarvānavadyāṅgi niravadyair nirīkṣyase // RahPps_1 //",
  "SA05rahppspu:4": "ākāśam iva nirlepāṃ niṣprapañcāṃ nirakṣarām /",
  "SA05rahppspu:5": "yas tvāṃ paśyati bhāvena sa paśyati tathāgatam // RahPps_2 //",
  "SA05rahppspu:6": "tava cārye guṇāḍhyāyā buddhasya ca jagadguroḥ /",
  "SA05rahppspu:7": "na paśyanty antaraṃ santaś candracandrikayor iva // RahPps_3 //",
  "SA05rahppspu:8": "kṛpātmakāḥ prapadya tvāṃ buddhadharmapuraḥsarīm /",
  "SA05rahppspu:9": "sukhenāyānti māhātmyam atulaṃ bhaktivatsale // RahPps_4 //",
  "SA05rahppspu:10": "sakṛd apy āśaye śuddhe yas tvāṃ vidhivad īkṣate /",
  "SA05rahppspu:11": "tenāpi niyataṃ siddhiḥ prāpyate 'moghadarśane // RahPps_5 //",
  "SA05rahppspu:12": "sarveṣām api vīrāṇāṃ parārthaniratātmanām /",
  "SA05rahppspu:13": "poṣikā janayitrī ca mātā tvam asi vatsalā // RahPps_6 //",
  "SA05rahppspu:14": "yad buddhā lokaguravaḥ putrās tava kṛpālavaḥ /",
  "SA05rahppspu:15": "tena tvam api kalyāṇi sarvasattvapitāmahī // RahPps_7 //",
  "SA05rahppspu:16": "sarvapāramitābhis tvaṃ nirmalābhir anindite /",
  "SA05rahppspu:17": "candralekheva tārābhir anuyātāsi sarvadā // RahPps_8 //",
  "SA05rahppspu:18": "vineyaṃ janam āsādya tatra tatra tathāgataiḥ /",
  "SA05rahppspu:19": "bahurūpā tvam evaikā nānānāmabhir īḍyase // RahPps_9 //",
  "SA05rahppspu:20": "prabhāṃ prāpyeva dīptāṃśor avaśyāyodabindavaḥ /",
  "SA05rahppspu:21": "tvāṃ prāpya pralayaṃ yānti doṣā vādāś ca vādinām // RahPps_10 //",
  "SA05rahppspu:22": "tvam eva trāsajananī bālānāṃ bhīmadarśanā /",
  "SA05rahppspu:23": "āśvāsajananī cāsi viduṣāṃ saumyadarśanā // RahPps_11 //",
  "SA05rahppspu:24": "yasya tvayy apy abhiṣvaṅgas tvannāthasya na vidyate /",
  "SA05rahppspu:25": "tasyāmba katham anyatra rāgadveṣau bhaviṣyataḥ // RahPps_12 //",
  "SA05rahppspu:26": "nāgacchasi kutaś cit tvaṃ na ca kva cana gacchasi /",
  "SA05rahppspu:27": "sthāneṣv api ca sarveṣu vidvadbhir nopalabhyase // RahPps_13 //",
  "SA05rahppspu:28": "ye tvām evaṃ na paśyanti prapadyante ca bhāvataḥ /",
  "SA05rahppspu:29": "prapadya ca vimucyante tad idaṃ mahad adbhutam // RahPps_14 //",
  "SA05rahppspu:30": "tvām eva badhyate paśyann apaśyann api badhyate /",
  "SA05rahppspu:31": "tvām eva mucyate paśyann apaśyann api mucyate // RahPps_15 //",
  "SA05rahppspu:32": "aho vismayanīyāsi gambhīrāsi yaśasvini /",
  "SA05rahppspu:33": "sudurbodhāsi māyeva dṛśyase na ca dṛśyase // RahPps_16 //",
  "SA05rahppspu:34": "buddhaiḥ pratyekabuddhaiś ca śrāvakaiś ca niṣevitā /",
  "SA05rahppspu:35": "mārgas tvam ekā mokṣasya nāsty anya iti niścayaḥ // RahPps_17 //",
  "SA05rahppspu:36": "vyavahāraṃ puraskṛtya prajñaptyarthaṃ śarīriṇām /",
  "SA05rahppspu:37": "kṛpayā lokanāthais tvam ucyase ca na cocyase // RahPps_18 //",
  "SA05rahppspu:38": "śaktaḥ kas tvām iha stotuṃ nirnimittāṃ nirañjanām /",
  "SA05rahppspu:39": "sarvavāgviśayātītāṃ yā tvaṃ kva cid aniśritā // RahPps_19 //",
  "SA05rahppspu:40": "saty evam api saṃvṛtyā vākpathair vayam īdṛśaiḥ /",
  "SA05rahppspu:41": "tvām astutyām api satīṃ tuṣṭūṣantaḥ sunirvṛtāḥ // RahPps_20 //",
  "SA05rahppspu:42": "prajñāpāramitāṃ stutvā yan mayopacitaṃ śubham /",
  "SA05rahppspu:43": "tenāstv āśu jagat kṛtsnaṃ prajñāpāraparāyaṇam // RahPps_21 //"
}