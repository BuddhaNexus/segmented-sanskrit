{
    "SA05rahppspu:0_0": "Rāhulabhadra: Prajñāpāramitāstotra",
    "SA05rahppspu:rahpps_1_0": "nirvikalpe namas tubhyaṃ prajñāpāramite 'mite /",
    "SA05rahppspu:rahpps_1_1": "yā tvaṃ sarvānavadyāṅgi niravadyair nirīkṣyase //",
    "SA05rahppspu:rahpps_2_0": "ākāśam iva nirlepāṃ niṣprapañcāṃ nirakṣarām /",
    "SA05rahppspu:rahpps_2_1": "yas tvāṃ paśyati bhāvena sa paśyati tathāgatam //",
    "SA05rahppspu:rahpps_3_0": "tava cārye guṇāḍhyāyā buddhasya ca jagadguroḥ /",
    "SA05rahppspu:rahpps_3_1": "na paśyanty antaraṃ santaś candracandrikayor iva //",
    "SA05rahppspu:rahpps_4_0": "kṛpātmakāḥ prapadya tvāṃ buddhadharmapuraḥsarīm /",
    "SA05rahppspu:rahpps_4_1": "sukhenāyānti māhātmyam atulaṃ bhaktivatsale //",
    "SA05rahppspu:rahpps_5_0": "sakṛd apy āśaye śuddhe yas tvāṃ vidhivad īkṣate /",
    "SA05rahppspu:rahpps_5_1": "tenāpi niyataṃ siddhiḥ prāpyate 'moghadarśane //",
    "SA05rahppspu:rahpps_6_0": "sarveṣām api vīrāṇāṃ parārthaniratātmanām /",
    "SA05rahppspu:rahpps_6_1": "poṣikā janayitrī ca mātā tvam asi vatsalā //",
    "SA05rahppspu:rahpps_7_0": "yad buddhā lokaguravaḥ putrās tava kṛpālavaḥ /",
    "SA05rahppspu:rahpps_7_1": "tena tvam api kalyāṇi sarvasattvapitāmahī //",
    "SA05rahppspu:rahpps_8_0": "sarvapāramitābhis tvaṃ nirmalābhir anindite /",
    "SA05rahppspu:rahpps_8_1": "candralekheva tārābhir anuyātāsi sarvadā //",
    "SA05rahppspu:rahpps_9_0": "vineyaṃ janam āsādya tatra tatra tathāgataiḥ /",
    "SA05rahppspu:rahpps_9_1": "bahurūpā tvam evaikā nānānāmabhir īḍyase //",
    "SA05rahppspu:rahpps_10_0": "prabhāṃ prāpyeva dīptāṃśor avaśyāyodabindavaḥ /",
    "SA05rahppspu:rahpps_10_1": "tvāṃ prāpya pralayaṃ yānti doṣā vādāś ca vādinām //",
    "SA05rahppspu:rahpps_11_0": "tvam eva trāsajananī bālānāṃ bhīmadarśanā /",
    "SA05rahppspu:rahpps_11_1": "āśvāsajananī cāsi viduṣāṃ saumyadarśanā //",
    "SA05rahppspu:rahpps_12_0": "yasya tvayy apy abhiṣvaṅgas tvannāthasya na vidyate /",
    "SA05rahppspu:rahpps_12_1": "tasyāmba katham anyatra rāgadveṣau bhaviṣyataḥ //",
    "SA05rahppspu:rahpps_13_0": "nāgacchasi kutaś cit tvaṃ na ca kva cana gacchasi /",
    "SA05rahppspu:rahpps_13_1": "sthāneṣv api ca sarveṣu vidvadbhir nopalabhyase //",
    "SA05rahppspu:rahpps_14_0": "ye tvām evaṃ na paśyanti prapadyante ca bhāvataḥ /",
    "SA05rahppspu:rahpps_14_1": "prapadya ca vimucyante tad idaṃ mahad adbhutam //",
    "SA05rahppspu:rahpps_15_0": "tvām eva badhyate paśyann apaśyann api badhyate /",
    "SA05rahppspu:rahpps_15_1": "tvām eva mucyate paśyann apaśyann api mucyate //",
    "SA05rahppspu:rahpps_16_0": "aho vismayanīyāsi gambhīrāsi yaśasvini /",
    "SA05rahppspu:rahpps_16_1": "sudurbodhāsi māyeva dṛśyase na ca dṛśyase //",
    "SA05rahppspu:rahpps_17_0": "buddhaiḥ pratyekabuddhaiś ca śrāvakaiś ca niṣevitā /",
    "SA05rahppspu:rahpps_17_1": "mārgas tvam ekā mokṣasya nāsty anya iti niścayaḥ //",
    "SA05rahppspu:rahpps_18_0": "vyavahāraṃ puraskṛtya prajñaptyarthaṃ śarīriṇām /",
    "SA05rahppspu:rahpps_18_1": "kṛpayā lokanāthais tvam ucyase ca na cocyase //",
    "SA05rahppspu:rahpps_19_0": "śaktaḥ kas tvām iha stotuṃ nirnimittāṃ nirañjanām /",
    "SA05rahppspu:rahpps_19_1": "sarvavāgviśayātītāṃ yā tvaṃ kva cid aniśritā //",
    "SA05rahppspu:rahpps_20_0": "saty evam api saṃvṛtyā vākpathair vayam īdṛśaiḥ /",
    "SA05rahppspu:rahpps_20_1": "tvām astutyām api satīṃ tuṣṭūṣantaḥ sunirvṛtāḥ //",
    "SA05rahppspu:rahpps_21_0": "prajñāpāramitāṃ stutvā yan mayopacitaṃ śubham /",
    "SA05rahppspu:rahpps_21_1": "tenāstv āśu jagat kṛtsnaṃ prajñāpāraparāyaṇam //"
}