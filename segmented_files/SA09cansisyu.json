{
  "SA09cansisyu:0": "om namo ratnatrayāya //",
  "SA09cansisyu:1": "Śl_1 pūrvāvadānacariteṣu suduṣkareṣu gīteṣu yasya surakiṃnarasundarībhiḥ /",
  "SA09cansisyu:2": "adyāpi candrakiraṇairiva saṃkucanti mārāṅganāvadanapaṅkajakānanāni //",
  "SA09cansisyu:3": "Śl_2 saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya /",
  "SA09cansisyu:4": "saṃpāditābhimatalokamanorathasya cintāmaṇeriva parārtharasaikavṛttiḥ //",
  "SA09cansisyu:5": "Śl_3 yaḥ sarvadā parasukhaikaraso babhūva duḥkhena duḥkhamagamatparamaṃ pareṣām /",
  "SA09cansisyu:6": "atyarthamāhitamahākaruṇāguṇasya yasyātmaduḥkhasukhamantaritaṃ tadeva //",
  "SA09cansisyu:7": "Śl_4 vicchi x māvayasi yasya śiraḥ parārtha x x x sannayanapaṅkajatāmavāpa /",
  "SA09cansisyu:8": "svārthaṃ puna x x x x x sitātapatrā pṛthvī babhūva niśiteva kṛpāṇadhārā //",
  "SA09cansisyu:9": "Śl_5 lokopakāranirataprakaṭodayena śulka x x x x x x guṇojjvalena /",
  "SA09cansisyu:10": "doṣāndhakārabhidureṇa manorameṇa yenoditena śaśineva jagatprakāśam //",
  "SA09cansisyu:11": "Śl_6 cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ x x x /",
  "SA09cansisyu:12": "yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi //",
  "SA09cansisyu:13": "Śl_7 dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa /",
  "SA09cansisyu:14": "tāpāpa x x x x x x x x x x x x yadanekarasa x x x x x x x x x x x x x x //",
  "SA09cansisyu:15": "Śl_8 vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu /",
  "SA09cansisyu:16": "tatsaṃsthitaṃ bhavati sarvajanopakāraṃ x x x x x x x x x x x x x x //",
  "SA09cansisyu:17": "Śl_9 tajjāgaraṃ maraṇajanmajarāpahāri ye nāpnuvanti na pibanti na dhārayanti /",
  "SA09cansisyu:18": "te māhitā bahulamohamahāmadena x x x x x x x x x dhamādriyante //",
  "SA09cansisyu:19": "Śl_10 cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ /",
  "SA09cansisyu:20": "tacchāsanaṃ samadhigamya yadutsṛjanti mohasya tadvilasitaṃ paramādbhutasya //",
  "SA09cansisyu:21": "Śl_11 śikṣā x x x viditeṣviva bodhisaudhasopānapaddhatipadeṣu padaṃ dadhānāḥ /",
  "SA09cansisyu:22": "tuṅgāṃ prayānti padavīmanivartamānā bhūmiṃ nijāmavataranti vivartamānāḥ //",
  "SA09cansisyu:23": "Śl_12 janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti /",
  "SA09cansisyu:24": "kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ //",
  "SA09cansisyu:25": "Śl_13 saṃsārabhūdharadarījaṭharaprapātādutthātumudyataparāḥ paramāndhakārāt /",
  "SA09cansisyu:26": "muñcanti ye jinaguṇāvalimantarāle vegena te viṣamapātamadhaḥ patanti //",
  "SA09cansisyu:27": "Śl_14 ekākino 'pi manasā niyamaṃ prakalpya ye karmaṇā samuditena samunnayanti /",
  "SA09cansisyu:28": "te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ //",
  "SA09cansisyu:29": "Śl_15 labdhvā guṇaughajananīṃ jananīmivāryāmatyantaśuddahṛdayāmanuvartamānāḥ /",
  "SA09cansisyu:30": "tejasvinaḥ sukhamasūnapi saṃtyajanti satyasthitivyasanino na punaḥ pratijñām //",
  "SA09cansisyu:31": "Śl_16 tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ /",
  "SA09cansisyu:32": "sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya //",
  "SA09cansisyu:33": "Śl_17 yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām /",
  "SA09cansisyu:34": "saṃsārasāgaravivartananartaneṣu cetaḥspṛhā taralitā niyamena tasya //",
  "SA09cansisyu:35": "Śl_18 saṃsāracakramaniśaṃ parivartamānamāruhya yaḥ sukhamavaiti vivartamānaḥ /",
  "SA09cansisyu:36": "so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti //",
  "SA09cansisyu:37": "Śl_19 atyugragandhamaśuciprakaroparuddhamatyantasaṃkaṭamupoḍhaghanāndhakāram /",
  "SA09cansisyu:38": "āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ //",
  "SA09cansisyu:39": "Śl_20 kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit /",
  "SA09cansisyu:40": "sadyastathāpi yadayaṃ na jahāti jīvaṃ duḥkhopabhogagatidurlabhi tattadeva //",
  "SA09cansisyu:41": "Śl_21 tatra sthitaṃ tamaśucau parivartamānamārdrolbaveṣṭitatanuṃ bahalogragandham /",
  "SA09cansisyu:42": "pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ //",
  "SA09cansisyu:43": "Śl_22 sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ /",
  "SA09cansisyu:44": "tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu //",
  "SA09cansisyu:45": "Śl_23 sa tato'pi patatyacetanaḥ patito naiva jahāti vikriyām /",
  "SA09cansisyu:46": "ajarāmaramātmavigrahaṃ lalitaṃ manyata evaṃ bāliśaḥ //",
  "SA09cansisyu:47": "Śl_24 sa vihāya munīndrasevitaṃ supathaṃ yātyapathena mohitaḥ /",
  "SA09cansisyu:48": "rabhasena parāṃ vicūrṇayan gajavajjātamado niraṅkuśaḥ //",
  "SA09cansisyu:49": "Śl_25 atha tasya balādanicchataḥ śirasi nyastapadā sunirdayam /",
  "SA09cansisyu:50": "niśitaṃ palitāṅkuśaṃ jarā kariṇo hastipakīva yacchati //",
  "SA09cansisyu:51": "Śl_26 sa tathāpi vijihyaceṣṭitaḥ kuśalenāpi bhayādivojjhitaḥ /",
  "SA09cansisyu:52": "sukṛtāni karoti mohitaḥ śaravatsvātmavadhāya puṣpitaḥ //",
  "SA09cansisyu:53": "Śl_27 atha taṃ prahasannivāntakaḥ palitaughairdarśanairivolbaṇaiḥ /",
  "SA09cansisyu:54": "śirasi grasituṃ pravartate nirupāyapraśamo jarārujaḥ //",
  "SA09cansisyu:55": "Śl_28 vidalanti tato 'sya sanvayo matirutkrāmati hīyate gatiḥ /",
  "SA09cansisyu:56": "kṣayameti vapuḥ pariślaṣaṃ niyataṃ vardhata eva jīvitāśā //",
  "SA09cansisyu:57": "Śl_29 kramaśaśca nimīlitendriyo hataśaktirviṣayeṣu lālasaḥ /",
  "SA09cansisyu:58": "upagacchati yāmayaṃ daśāṃ narake sā yadi bhīma eva saḥ //",
  "SA09cansisyu:59": "Śl_30 kathamevamidaṃ mayā kṛtaṃ kathamevaṃ na kṛtaṃ hatā gatiḥ /",
  "SA09cansisyu:60": "kathamevamayaṃ mayāstakaḥ śirasi nyastapado na lakṣitaḥ //",
  "SA09cansisyu:61": "Śl_31 iti x x x cittamādhibhiḥ kukṛtaiḥ śokamayairupadrutaḥ /",
  "SA09cansisyu:62": "vyadhitena savāṣpavāriṇā karuṇaṃ bandhujanena vīkṣitaḥ //",
  "SA09cansisyu:63": "Śl_32 vinipīḍitamarmabandhanastimiraṃ ghorataraṃ viśanniva /",
  "SA09cansisyu:64": "vijahāti nijaṃ kaḍevaraṃ dayitaṃ yatnapareṇa rakṣitam //",
  "SA09cansisyu:65": "Śl_33 sa virauti gṛhītamūrdhajo yamadūtairdṛḍhapāśasaṃyataḥ /",
  "SA09cansisyu:66": "na śṛṇoti jano 'sya bhāṣitaṃ svakṛtākrandaravādivākulaḥ //",
  "SA09cansisyu:67": "Śl_34 prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu /",
  "SA09cansisyu:68": "ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ //",
  "SA09cansisyu:69": "Śl_35 dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva /",
  "SA09cansisyu:70": "keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti //",
  "SA09cansisyu:71": "Śl_36 velānilākulitaśīkaraśītasānumānīlacandanataruṃ malayaṃ prayāti /",
  "SA09cansisyu:72": "so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti //",
  "SA09cansisyu:73": "Śl_37 yadyeti vārinidhimudvatabhīmalolakallolabhedajanitolvaṇaphenahāsam /",
  "SA09cansisyu:74": "so 'pyasya taptaviṣadāruṇasaikatābhravibhrāntakarkaśamarunmarutāṃ prayāti //",
  "SA09cansisyu:75": "Śl_38 tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam /",
  "SA09cansisyu:76": "vidyullatākanakarājipiśaṅgamaṅge nārācavarṣamabhivarṣati vārivahaḥ //",
  "SA09cansisyu:77": "Śl_39 tāpārditasya dahanaṃ tu hitānilo 'pi śītārditasya dahano 'pi karoti śītam /",
  "SA09cansisyu:78": "atyugrakarmapariṇāmavimohitasya viśvaṃ tadāsya viparītamidaṃ vibhāti //",
  "SA09cansisyu:79": "Śl_40 śūcīmukhasya bahuyojanabhīmakukṣerārtasya vāripibato 'pi mahāsamudre /",
  "SA09cansisyu:80": "aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti //",
  "SA09cansisyu:81": "Śl_41 cañcacchaṭānika x pīvarasārameyadaṃṣṭrāṅkurāgrakuliśakṣatacūrṇitāṅgaḥ /",
  "SA09cansisyu:82": "kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu //",
  "SA09cansisyu:83": "Śl_42 dhāvañjavena niśitakṣurasaṃstareṣu vicchinnamūrtirasipattralatāvaneṣu /",
  "SA09cansisyu:84": "kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe //",
  "SA09cansisyu:85": "Śl_43 tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti /",
  "SA09cansisyu:86": "tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ //",
  "SA09cansisyu:87": "Śl_44 paryantanirgataśikhāśatavisphuliṅgamālākulajvalitamaṇḍanamaṇḍitābhiḥ /",
  "SA09cansisyu:88": "premāntarapraṇayanirdayamaṅganābhirāliṅgyate krakacakarkaśavigrahābhiḥ //",
  "SA09cansisyu:89": "Śl_45 śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ /",
  "SA09cansisyu:90": "āpātavātalavaśaityasamarpitāsuḥ saṃcūrṇyate punarasau śataśastathaiva //",
  "SA09cansisyu:91": "Śl_46 uttrāsito mukharakhaḍgaśivāsahasrairārohati drutapadaṃ punareva raudrān /",
  "SA09cansisyu:92": "tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ //",
  "SA09cansisyu:93": "Śl_47 mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya /",
  "SA09cansisyu:94": "utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ //",
  "SA09cansisyu:95": "Śl_48 teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ /",
  "SA09cansisyu:96": "lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ //",
  "SA09cansisyu:97": "Śl_49 ādīptaśūlaśitaśalyavibhinnadehāstatraiva kecidavaroḍhumaśaknuvantaḥ /",
  "SA09cansisyu:98": "ghorairyadā niśitaśastramukhairayobhirākṛṣyamāṇavisaradgalitāntrasūtrāḥ //",
  "SA09cansisyu:99": "Śl_50 kecitpatanti viṣameṣū girestaṭeṣu kecitparikvaṣitatailakaṭāhakukṣau /",
  "SA09cansisyu:100": "uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ //",
  "SA09cansisyu:101": "Śl_51 eke punaḥ simisimāyitamūkṣmajantusaṃghātajarjaritasūnavipūtikāyāḥ /",
  "SA09cansisyu:102": "saṃcālamātramapi hartumaśaknuvanto jīvanti karmamayapāśanibaddhajīvāḥ //",
  "SA09cansisyu:103": "Śl_52 asthīnyapi praṇayatā rahitopamena śītena jarjaritavepitapiṇḍitāṅgāḥ /",
  "SA09cansisyu:104": "utpannabhinnapiṭakā śatajātajantujagdhakṣataśrutasamajjavaśālaśīkāḥ //",
  "SA09cansisyu:105": "Śl_53 saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ /",
  "SA09cansisyu:106": "ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ //",
  "SA09cansisyu:107": "Śl_54 vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam /",
  "SA09cansisyu:108": "sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam //",
  "SA09cansisyu:109": "Śl_55 caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi /",
  "SA09cansisyu:110": "kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam //",
  "SA09cansisyu:111": "Śl_56 purāṇatṛṇajarjarajvalitaparśukā x x x x x x x x latālavo dhagiti vāntadīptārciṣaḥ /",
  "SA09cansisyu:112": "sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ //",
  "SA09cansisyu:113": "Śl_57 nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ /",
  "SA09cansisyu:114": "yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram //",
  "SA09cansisyu:115": "Śl_58 jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam /",
  "SA09cansisyu:116": "pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ //",
  "SA09cansisyu:117": "Śl_59 ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ /",
  "SA09cansisyu:118": "śuṣkendhanaprakaranirdayatāmupaiti śokāgnikoṣa iva gātracayeṣu teṣām //",
  "SA09cansisyu:119": "Śl_60 te jantavo girinadījalalolajīvā auṣṭhyaṃ tadeva narakeṣu ta eva cāgniḥ /",
  "SA09cansisyu:120": "karmāṇi tatkhalu tathā pariṇāmayanti sarvaṃ yathā paramadāruṇamāvibhāti //",
  "SA09cansisyu:121": "Śl_61 ātmīyakarmavivaśākulaveṣṭitasya muktasya pāpanilayānnirayāṃ kathaṃcit /",
  "SA09cansisyu:122": "lokeṣvanantagatibhedabhayākuleṣu mānuṣyakaṃ paramadurlabhameva jantoḥ //",
  "SA09cansisyu:123": "Śl_62 mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu /",
  "SA09cansisyu:124": "jātiṃ labheta yadi tatra tadeva śīlamāsevate patati yena punaḥ prapātam //",
  "SA09cansisyu:125": "Śl_63 yatprāpya janmajaladherapi yānti pāramāropayanti śivamuttamabodhibījam /",
  "SA09cansisyu:126": "cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti //",
  "SA09cansisyu:127": "Śl_64 atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt /",
  "SA09cansisyu:128": "caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti //",
  "SA09cansisyu:129": "Śl_65 śvaḥ kāryametadidamadya paraṃ muhūrtādetatkṣaṇāditi janena vicintyamāne /",
  "SA09cansisyu:130": "tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ //",
  "SA09cansisyu:131": "Śl_66 āyāti phullakusumaḥ kusumāgamo 'yameṣā śaśāṅkatilakā śaradāgateti /",
  "SA09cansisyu:132": "sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam //",
  "SA09cansisyu:133": "Śl_67 āsannapīnaśaśimaṇḍalamaṇḍanāsu viśrāntavāriguruvāridamekhalāsu /",
  "SA09cansisyu:134": "niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ //",
  "SA09cansisyu:135": "Śl_68 kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu /",
  "SA09cansisyu:136": "yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu //",
  "SA09cansisyu:137": "Śl_69 divyāṅganāparimalāvilaye nibhinnasaṃtānakastavakahāsavitaṇvanīṣu /",
  "SA09cansisyu:138": "kiṃ sā ratiḥ surasaritsu viviktaramyatīrāsu yā śucijalāsu vane nadīṣu //",
  "SA09cansisyu:139": "Śl_70 viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ /",
  "SA09cansisyu:140": "sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān //",
  "SA09cansisyu:141": "Śl_71 māyāmarīcidakacandrataraṃgakalpāḥ kāmā jinena gaditā vibhavāḥ striyaśca /",
  "SA09cansisyu:142": "svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ //",
  "SA09cansisyu:143": "Śl_72 āpātamātramadhurā viṣayā viṣaśca ghorā viṣākakaṭukā viṣayā viṣaśca /",
  "SA09cansisyu:144": "mohāndhakāragahanā viṣayā viṣaśca durvāravegacapalā viṣayā viṣaśca //",
  "SA09cansisyu:145": "Śl_73 kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
  "SA09cansisyu:146": "ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti //",
  "SA09cansisyu:147": "Śl_74 kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
  "SA09cansisyu:148": "ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti //",
  "SA09cansisyu:149": "viṣasya viṣayāṇāṃ ca dūramatyantagocaram / upayuktaṃ viṣaṃ hanti viṣayāḥ smaraṇādapi //",
  "SA09cansisyu:150": "Śl_75 saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam /",
  "SA09cansisyu:151": "yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit //",
  "SA09cansisyu:152": "Śl_76 yadvadvṛṣo viṣamakūpataṭāntatrūḍho dūrvāpravālalavalālasamānasaḥ san /",
  "SA09cansisyu:153": "śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ //",
  "SA09cansisyu:154": "Śl_77 mandākinījalarayākulitālakābhiḥ krīḍāvihāramanubhūya sahāpsarobhiḥ /",
  "SA09cansisyu:155": "bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ //",
  "SA09cansisyu:156": "Śl_78 āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya /",
  "SA09cansisyu:157": "bhūyo bhramanti niśitākulaśastrapātavicchinnagātramasipattravanasthalīṣu //",
  "SA09cansisyu:158": "Śl_79 sparśe sukhāsu padapātanatonnatāsu merornitambapadavīṣu ciraṃ vihṛtya /",
  "SA09cansisyu:159": "uttaptasaikatakukūlakṛśānurāśiṃ saṃsīryamāṇacaraṇorubhujo bhramanti //",
  "SA09cansisyu:160": "Śl_80 gatvā divaṃ mukharabhāsurakiṅkanīkahārāvalīnikaradanturitairvimānaiḥ /",
  "SA09cansisyu:161": "ghoraṃ sthirāśrayamameyamanantapāramandhaṃ tamaḥ punaradhaḥśirasā patanti //",
  "SA09cansisyu:162": "Śl_81 śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ /",
  "SA09cansisyu:163": "karmānilākulagatiḥ kugatiḥ prayāti ko nāma tatra puruṣo na bhayaṃ bhajeta //",
  "SA09cansisyu:164": "Śl_82 pramlāyamānakusumāḥ śru x x x digdhā mlānāmbarāḥ karuṇadīkṣitabandhuvargāḥ /",
  "SA09cansisyu:165": "duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ //",
  "SA09cansisyu:166": "Śl_83 duḥkhāgniprakaranirodhabhairave 'sminyaloke vahati janaḥ sukhābhimānam /",
  "SA09cansisyu:167": "tanmatyorvadanamapāvṛtaṃ viśālaṃ tadbījaṃ punarapi janmapādapasya //",
  "SA09cansisyu:168": "Śl_84 taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam /",
  "SA09cansisyu:169": "sattvānāṃ bhavajaladhau pariplutānāṃ matsyanāṃ baḍiśamivāntakena dattam //",
  "SA09cansisyu:170": "Śl_85 kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ /",
  "SA09cansisyu:171": "krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva //",
  "SA09cansisyu:172": "Śl_86 tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit /",
  "SA09cansisyu:173": "mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti //",
  "SA09cansisyu:174": "Śl_87 yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ /",
  "SA09cansisyu:175": "yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram //",
  "SA09cansisyu:176": "Śl_88 yāvadyāvanniyatamaśubhā bhāvanā yāti vṛddhim /",
  "SA09cansisyu:177": "tāvattāvattaralataratamiti mohāndhakāram //",
  "SA09cansisyu:178": "Śl_89 durgandhipūtivikṛtairaravindamindumindīvaraṃ ca tulayanti yadāṅganāṅgaiḥ /",
  "SA09cansisyu:179": "tasyānṛtasya phalamugramidaṃ kavīnāṃ tāsveva garbhanilayaṃ padamī viśanti //",
  "SA09cansisyu:180": "Śl_90 kā saugatirjagati yā śataśo na yātā kiṃ tatsukhaṃ yadaśakṛnna purānubhūtam /",
  "SA09cansisyu:181": "kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ //",
  "SA09cansisyu:182": "Śl_91 nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ /",
  "SA09cansisyu:183": "vyomnāpi tanna padamasti na yatra yātaṃ duṣpūraṇastadapi vardhata eva rāgaḥ //",
  "SA09cansisyu:184": "Śl_92 duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt /",
  "SA09cansisyu:185": "sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ //",
  "SA09cansisyu:186": "Śl_93 atyāyate jagati janmaparigrahe 'sminduḥkhe sukhe ca bahuśaḥ parivartamānaḥ /",
  "SA09cansisyu:187": "nāsau jano jagati yo na babhūva bandhurdveṣoragastadapi tiṣṭhati bhīmabhogaḥ //",
  "SA09cansisyu:188": "Śl_94 yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ /",
  "SA09cansisyu:189": "kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit //",
  "SA09cansisyu:190": "Śl_95 tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ /",
  "SA09cansisyu:191": "saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ //",
  "SA09cansisyu:192": "Śl_96 aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ /",
  "SA09cansisyu:193": "tanniṣphalapracuradurlalitaikabhājaḥ ko nāma dasyurapi hātumihotsaheta //",
  "SA09cansisyu:194": "Śl_97 yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ /",
  "SA09cansisyu:195": "tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta //",
  "SA09cansisyu:196": "Śl_98 vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ /",
  "SA09cansisyu:197": "kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ //",
  "SA09cansisyu:198": "Śl_99 na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau /",
  "SA09cansisyu:199": "kathaṃcitsaṃprāpyaṃ x viṣayasukhaṃ bhogaparamairlabhante yā prītiṃ parahitasukhādhānaniratāḥ //",
  "SA09cansisyu:200": "Śl_100 svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ /",
  "SA09cansisyu:201": "parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam //",
  "SA09cansisyu:202": "Śl_101 yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī /",
  "SA09cansisyu:203": "na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ //",
  "SA09cansisyu:204": "Śl_102 avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam /",
  "SA09cansisyu:205": "sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ //",
  "SA09cansisyu:206": "Śl_103 avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram /",
  "SA09cansisyu:207": "parārthe x x x sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva //",
  "SA09cansisyu:208": "Śl_104 parahitakaraṇāya baddhakakṣāḥ sukhamasipattravane vasanti santaḥ /",
  "SA09cansisyu:209": "na punaramarasundarīsahāyāḥ kṣaṇamapi nandanakānane ramante //",
  "SA09cansisyu:210": "Śl_105 aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ /",
  "SA09cansisyu:211": "na tu gaganasarittaraṃgabhaṅgavyatikarasaṅgasukhaṃ svayaṃ bhajante //",
  "SA09cansisyu:212": "Śl_106 iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām /",
  "SA09cansisyu:213": "asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām //",
  "SA09cansisyu:214": "Śl_107 sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām /",
  "SA09cansisyu:215": "sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam //",
  "SA09cansisyu:216": "Śl_108 visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam /",
  "SA09cansisyu:217": "vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ //",
  "SA09cansisyu:218": "Śl_109 vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ /",
  "SA09cansisyu:219": "praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ //",
  "SA09cansisyu:220": "Śl_110 bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ /",
  "SA09cansisyu:221": "praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ //",
  "SA09cansisyu:222": "Śl_111 prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ /",
  "SA09cansisyu:223": "prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ //",
  "SA09cansisyu:224": "Śl_112 iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ /",
  "SA09cansisyu:225": "satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ //",
  "SA09cansisyu:226": "Śl_113 karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ /",
  "SA09cansisyu:227": "śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ //",
  "SA09cansisyu:228": "Śl_114 vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ /",
  "SA09cansisyu:229": "jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ //",
  "SA09cansisyu:230": "Śl_115 bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ /",
  "SA09cansisyu:231": "munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām //",
  "SA09cansisyu:232": "// iti śiṣyalekhanāma dharmakāvyaṃ samāptam //",
  "SA09cansisyu:233": "/ kṛtirācāryacandragomipādasya //"
}