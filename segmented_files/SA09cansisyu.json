{
  "SA09cansisyu:0_0": "om namo ratnatrayāya //",
  "SA09cansisyu:sl_1_0": "pūrvāvadānacariteṣu suduṣkareṣu gīteṣu yasya surakiṃnarasundarībhiḥ /",
  "SA09cansisyu:sl_1_1": "adyāpi candrakiraṇairiva saṃkucanti mārāṅganāvadanapaṅkajakānanāni //",
  "SA09cansisyu:sl_2_0": "saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya /",
  "SA09cansisyu:sl_2_1": "saṃpāditābhimatalokamanorathasya cintāmaṇeriva parārtharasaikavṛttiḥ //",
  "SA09cansisyu:sl_3_0": "yaḥ sarvadā parasukhaikaraso babhūva duḥkhena duḥkhamagamatparamaṃ pareṣām /",
  "SA09cansisyu:sl_3_1": "atyarthamāhitamahākaruṇāguṇasya yasyātmaduḥkhasukhamantaritaṃ tadeva //",
  "SA09cansisyu:sl_4_0": "vicchi x māvayasi yasya śiraḥ parārtha x x x sannayanapaṅkajatāmavāpa /",
  "SA09cansisyu:sl_4_1": "svārthaṃ puna x x x x x sitātapatrā pṛthvī babhūva niśiteva kṛpāṇadhārā //",
  "SA09cansisyu:sl_5_0": "lokopakāranirataprakaṭodayena śulka x x x x x x guṇojjvalena /",
  "SA09cansisyu:sl_5_1": "doṣāndhakārabhidureṇa manorameṇa yenoditena śaśineva jagatprakāśam //",
  "SA09cansisyu:sl_6_0": "cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ x x x /",
  "SA09cansisyu:sl_6_1": "yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi //",
  "SA09cansisyu:sl_7_0": "dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa /",
  "SA09cansisyu:sl_7_1": "tāpāpa x x x x x x x x x x x x yadanekarasa x x x x x x x x x x x x x x //",
  "SA09cansisyu:sl_8_0": "vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu /",
  "SA09cansisyu:sl_8_1": "tatsaṃsthitaṃ bhavati sarvajanopakāraṃ x x x x x x x x x x x x x x //",
  "SA09cansisyu:sl_9_0": "tajjāgaraṃ maraṇajanmajarāpahāri ye nāpnuvanti na pibanti na dhārayanti /",
  "SA09cansisyu:sl_9_1": "te māhitā bahulamohamahāmadena x x x x x x x x x dhamādriyante //",
  "SA09cansisyu:sl_10_0": "cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ /",
  "SA09cansisyu:sl_10_1": "tacchāsanaṃ samadhigamya yadutsṛjanti mohasya tadvilasitaṃ paramādbhutasya //",
  "SA09cansisyu:sl_11_0": "śikṣā x x x viditeṣviva bodhisaudhasopānapaddhatipadeṣu padaṃ dadhānāḥ /",
  "SA09cansisyu:sl_11_1": "tuṅgāṃ prayānti padavīmanivartamānā bhūmiṃ nijāmavataranti vivartamānāḥ //",
  "SA09cansisyu:sl_12_0": "janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti /",
  "SA09cansisyu:sl_12_1": "kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ //",
  "SA09cansisyu:sl_13_0": "saṃsārabhūdharadarījaṭharaprapātādutthātumudyataparāḥ paramāndhakārāt /",
  "SA09cansisyu:sl_13_1": "muñcanti ye jinaguṇāvalimantarāle vegena te viṣamapātamadhaḥ patanti //",
  "SA09cansisyu:sl_14_0": "ekākino 'pi manasā niyamaṃ prakalpya ye karmaṇā samuditena samunnayanti /",
  "SA09cansisyu:sl_14_1": "te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ //",
  "SA09cansisyu:sl_15_0": "labdhvā guṇaughajananīṃ jananīmivāryāmatyantaśuddahṛdayāmanuvartamānāḥ /",
  "SA09cansisyu:sl_15_1": "tejasvinaḥ sukhamasūnapi saṃtyajanti satyasthitivyasanino na punaḥ pratijñām //",
  "SA09cansisyu:sl_16_0": "tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ /",
  "SA09cansisyu:sl_16_1": "sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya //",
  "SA09cansisyu:sl_17_0": "yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām /",
  "SA09cansisyu:sl_17_1": "saṃsārasāgaravivartananartaneṣu cetaḥspṛhā taralitā niyamena tasya //",
  "SA09cansisyu:sl_18_0": "saṃsāracakramaniśaṃ parivartamānamāruhya yaḥ sukhamavaiti vivartamānaḥ /",
  "SA09cansisyu:sl_18_1": "so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti //",
  "SA09cansisyu:sl_19_0": "atyugragandhamaśuciprakaroparuddhamatyantasaṃkaṭamupoḍhaghanāndhakāram /",
  "SA09cansisyu:sl_19_1": "āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ //",
  "SA09cansisyu:sl_20_0": "kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit /",
  "SA09cansisyu:sl_20_1": "sadyastathāpi yadayaṃ na jahāti jīvaṃ duḥkhopabhogagatidurlabhi tattadeva //",
  "SA09cansisyu:sl_21_0": "tatra sthitaṃ tamaśucau parivartamānamārdrolbaveṣṭitatanuṃ bahalogragandham /",
  "SA09cansisyu:sl_21_1": "pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ //",
  "SA09cansisyu:sl_22_0": "sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ /",
  "SA09cansisyu:sl_22_1": "tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu //",
  "SA09cansisyu:sl_23_0": "sa tato'pi patatyacetanaḥ patito naiva jahāti vikriyām /",
  "SA09cansisyu:sl_23_1": "ajarāmaramātmavigrahaṃ lalitaṃ manyata evaṃ bāliśaḥ //",
  "SA09cansisyu:sl_24_0": "sa vihāya munīndrasevitaṃ supathaṃ yātyapathena mohitaḥ /",
  "SA09cansisyu:sl_24_1": "rabhasena parāṃ vicūrṇayan gajavajjātamado niraṅkuśaḥ //",
  "SA09cansisyu:sl_25_0": "atha tasya balādanicchataḥ śirasi nyastapadā sunirdayam /",
  "SA09cansisyu:sl_25_1": "niśitaṃ palitāṅkuśaṃ jarā kariṇo hastipakīva yacchati //",
  "SA09cansisyu:sl_26_0": "sa tathāpi vijihyaceṣṭitaḥ kuśalenāpi bhayādivojjhitaḥ /",
  "SA09cansisyu:sl_26_1": "sukṛtāni karoti mohitaḥ śaravatsvātmavadhāya puṣpitaḥ //",
  "SA09cansisyu:sl_27_0": "atha taṃ prahasannivāntakaḥ palitaughairdarśanairivolbaṇaiḥ /",
  "SA09cansisyu:sl_27_1": "śirasi grasituṃ pravartate nirupāyapraśamo jarārujaḥ //",
  "SA09cansisyu:sl_28_0": "vidalanti tato 'sya sanvayo matirutkrāmati hīyate gatiḥ /",
  "SA09cansisyu:sl_28_1": "kṣayameti vapuḥ pariślaṣaṃ niyataṃ vardhata eva jīvitāśā //",
  "SA09cansisyu:sl_29_0": "kramaśaśca nimīlitendriyo hataśaktirviṣayeṣu lālasaḥ /",
  "SA09cansisyu:sl_29_1": "upagacchati yāmayaṃ daśāṃ narake sā yadi bhīma eva saḥ //",
  "SA09cansisyu:sl_30_0": "kathamevamidaṃ mayā kṛtaṃ kathamevaṃ na kṛtaṃ hatā gatiḥ /",
  "SA09cansisyu:sl_30_1": "kathamevamayaṃ mayāstakaḥ śirasi nyastapado na lakṣitaḥ //",
  "SA09cansisyu:sl_31_0": "iti x x x cittamādhibhiḥ kukṛtaiḥ śokamayairupadrutaḥ /",
  "SA09cansisyu:sl_31_1": "vyadhitena savāṣpavāriṇā karuṇaṃ bandhujanena vīkṣitaḥ //",
  "SA09cansisyu:sl_32_0": "vinipīḍitamarmabandhanastimiraṃ ghorataraṃ viśanniva /",
  "SA09cansisyu:sl_32_1": "vijahāti nijaṃ kaḍevaraṃ dayitaṃ yatnapareṇa rakṣitam //",
  "SA09cansisyu:sl_33_0": "sa virauti gṛhītamūrdhajo yamadūtairdṛḍhapāśasaṃyataḥ /",
  "SA09cansisyu:sl_33_1": "na śṛṇoti jano 'sya bhāṣitaṃ svakṛtākrandaravādivākulaḥ //",
  "SA09cansisyu:sl_34_0": "prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu /",
  "SA09cansisyu:sl_34_1": "ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ //",
  "SA09cansisyu:sl_35_0": "dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva /",
  "SA09cansisyu:sl_35_1": "keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti //",
  "SA09cansisyu:sl_36_0": "velānilākulitaśīkaraśītasānumānīlacandanataruṃ malayaṃ prayāti /",
  "SA09cansisyu:sl_36_1": "so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti //",
  "SA09cansisyu:sl_37_0": "yadyeti vārinidhimudvatabhīmalolakallolabhedajanitolvaṇaphenahāsam /",
  "SA09cansisyu:sl_37_1": "so 'pyasya taptaviṣadāruṇasaikatābhravibhrāntakarkaśamarunmarutāṃ prayāti //",
  "SA09cansisyu:sl_38_0": "tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam /",
  "SA09cansisyu:sl_38_1": "vidyullatākanakarājipiśaṅgamaṅge nārācavarṣamabhivarṣati vārivahaḥ //",
  "SA09cansisyu:sl_39_0": "tāpārditasya dahanaṃ tu hitānilo 'pi śītārditasya dahano 'pi karoti śītam /",
  "SA09cansisyu:sl_39_1": "atyugrakarmapariṇāmavimohitasya viśvaṃ tadāsya viparītamidaṃ vibhāti //",
  "SA09cansisyu:sl_40_0": "śūcīmukhasya bahuyojanabhīmakukṣerārtasya vāripibato 'pi mahāsamudre /",
  "SA09cansisyu:sl_40_1": "aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti //",
  "SA09cansisyu:sl_41_0": "cañcacchaṭānika x pīvarasārameyadaṃṣṭrāṅkurāgrakuliśakṣatacūrṇitāṅgaḥ /",
  "SA09cansisyu:sl_41_1": "kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu //",
  "SA09cansisyu:sl_42_0": "dhāvañjavena niśitakṣurasaṃstareṣu vicchinnamūrtirasipattralatāvaneṣu /",
  "SA09cansisyu:sl_42_1": "kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe //",
  "SA09cansisyu:sl_43_0": "tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti /",
  "SA09cansisyu:sl_43_1": "tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ //",
  "SA09cansisyu:sl_44_0": "paryantanirgataśikhāśatavisphuliṅgamālākulajvalitamaṇḍanamaṇḍitābhiḥ /",
  "SA09cansisyu:sl_44_1": "premāntarapraṇayanirdayamaṅganābhirāliṅgyate krakacakarkaśavigrahābhiḥ //",
  "SA09cansisyu:sl_45_0": "śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ /",
  "SA09cansisyu:sl_45_1": "āpātavātalavaśaityasamarpitāsuḥ saṃcūrṇyate punarasau śataśastathaiva //",
  "SA09cansisyu:sl_46_0": "uttrāsito mukharakhaḍgaśivāsahasrairārohati drutapadaṃ punareva raudrān /",
  "SA09cansisyu:sl_46_1": "tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ //",
  "SA09cansisyu:sl_47_0": "mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya /",
  "SA09cansisyu:sl_47_1": "utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ //",
  "SA09cansisyu:sl_48_0": "teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ /",
  "SA09cansisyu:sl_48_1": "lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ //",
  "SA09cansisyu:sl_49_0": "ādīptaśūlaśitaśalyavibhinnadehāstatraiva kecidavaroḍhumaśaknuvantaḥ /",
  "SA09cansisyu:sl_49_1": "ghorairyadā niśitaśastramukhairayobhirākṛṣyamāṇavisaradgalitāntrasūtrāḥ //",
  "SA09cansisyu:sl_50_0": "kecitpatanti viṣameṣū girestaṭeṣu kecitparikvaṣitatailakaṭāhakukṣau /",
  "SA09cansisyu:sl_50_1": "uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ //",
  "SA09cansisyu:sl_51_0": "eke punaḥ simisimāyitamūkṣmajantusaṃghātajarjaritasūnavipūtikāyāḥ /",
  "SA09cansisyu:sl_51_1": "saṃcālamātramapi hartumaśaknuvanto jīvanti karmamayapāśanibaddhajīvāḥ //",
  "SA09cansisyu:sl_52_0": "asthīnyapi praṇayatā rahitopamena śītena jarjaritavepitapiṇḍitāṅgāḥ /",
  "SA09cansisyu:sl_52_1": "utpannabhinnapiṭakā śatajātajantujagdhakṣataśrutasamajjavaśālaśīkāḥ //",
  "SA09cansisyu:sl_53_0": "saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ /",
  "SA09cansisyu:sl_53_1": "ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ //",
  "SA09cansisyu:sl_54_0": "vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam /",
  "SA09cansisyu:sl_54_1": "sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam //",
  "SA09cansisyu:sl_55_0": "caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi /",
  "SA09cansisyu:sl_55_1": "kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam //",
  "SA09cansisyu:sl_56_0": "purāṇatṛṇajarjarajvalitaparśukā x x x x x x x x latālavo dhagiti vāntadīptārciṣaḥ /",
  "SA09cansisyu:sl_56_1": "sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ //",
  "SA09cansisyu:sl_57_0": "nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ /",
  "SA09cansisyu:sl_57_1": "yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram //",
  "SA09cansisyu:sl_58_0": "jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam /",
  "SA09cansisyu:sl_58_1": "pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ //",
  "SA09cansisyu:sl_59_0": "ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ /",
  "SA09cansisyu:sl_59_1": "śuṣkendhanaprakaranirdayatāmupaiti śokāgnikoṣa iva gātracayeṣu teṣām //",
  "SA09cansisyu:sl_60_0": "te jantavo girinadījalalolajīvā auṣṭhyaṃ tadeva narakeṣu ta eva cāgniḥ /",
  "SA09cansisyu:sl_60_1": "karmāṇi tatkhalu tathā pariṇāmayanti sarvaṃ yathā paramadāruṇamāvibhāti //",
  "SA09cansisyu:sl_61_0": "ātmīyakarmavivaśākulaveṣṭitasya muktasya pāpanilayānnirayāṃ kathaṃcit /",
  "SA09cansisyu:sl_61_1": "lokeṣvanantagatibhedabhayākuleṣu mānuṣyakaṃ paramadurlabhameva jantoḥ //",
  "SA09cansisyu:sl_62_0": "mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu /",
  "SA09cansisyu:sl_62_1": "jātiṃ labheta yadi tatra tadeva śīlamāsevate patati yena punaḥ prapātam //",
  "SA09cansisyu:sl_63_0": "yatprāpya janmajaladherapi yānti pāramāropayanti śivamuttamabodhibījam /",
  "SA09cansisyu:sl_63_1": "cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti //",
  "SA09cansisyu:sl_64_0": "atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt /",
  "SA09cansisyu:sl_64_1": "caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti //",
  "SA09cansisyu:sl_65_0": "śvaḥ kāryametadidamadya paraṃ muhūrtādetatkṣaṇāditi janena vicintyamāne /",
  "SA09cansisyu:sl_65_1": "tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ //",
  "SA09cansisyu:sl_66_0": "āyāti phullakusumaḥ kusumāgamo 'yameṣā śaśāṅkatilakā śaradāgateti /",
  "SA09cansisyu:sl_66_1": "sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam //",
  "SA09cansisyu:sl_67_0": "āsannapīnaśaśimaṇḍalamaṇḍanāsu viśrāntavāriguruvāridamekhalāsu /",
  "SA09cansisyu:sl_67_1": "niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ //",
  "SA09cansisyu:sl_68_0": "kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu /",
  "SA09cansisyu:sl_68_1": "yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu //",
  "SA09cansisyu:sl_69_0": "divyāṅganāparimalāvilaye nibhinnasaṃtānakastavakahāsavitaṇvanīṣu /",
  "SA09cansisyu:sl_69_1": "kiṃ sā ratiḥ surasaritsu viviktaramyatīrāsu yā śucijalāsu vane nadīṣu //",
  "SA09cansisyu:sl_70_0": "viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ /",
  "SA09cansisyu:sl_70_1": "sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān //",
  "SA09cansisyu:sl_71_0": "māyāmarīcidakacandrataraṃgakalpāḥ kāmā jinena gaditā vibhavāḥ striyaśca /",
  "SA09cansisyu:sl_71_1": "svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ //",
  "SA09cansisyu:sl_72_0": "āpātamātramadhurā viṣayā viṣaśca ghorā viṣākakaṭukā viṣayā viṣaśca /",
  "SA09cansisyu:sl_72_1": "mohāndhakāragahanā viṣayā viṣaśca durvāravegacapalā viṣayā viṣaśca //",
  "SA09cansisyu:sl_73_0": "kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
  "SA09cansisyu:sl_73_1": "ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti //",
  "SA09cansisyu:sl_74_0": "kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
  "SA09cansisyu:sl_74_1": "ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti //",
  "SA09cansisyu:sl_74_2": "viṣasya viṣayāṇāṃ ca dūramatyantagocaram / upayuktaṃ viṣaṃ hanti viṣayāḥ smaraṇādapi //",
  "SA09cansisyu:sl_75_0": "saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam /",
  "SA09cansisyu:sl_75_1": "yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit //",
  "SA09cansisyu:sl_76_0": "yadvadvṛṣo viṣamakūpataṭāntatrūḍho dūrvāpravālalavalālasamānasaḥ san /",
  "SA09cansisyu:sl_76_1": "śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ //",
  "SA09cansisyu:sl_77_0": "mandākinījalarayākulitālakābhiḥ krīḍāvihāramanubhūya sahāpsarobhiḥ /",
  "SA09cansisyu:sl_77_1": "bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ //",
  "SA09cansisyu:sl_78_0": "āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya /",
  "SA09cansisyu:sl_78_1": "bhūyo bhramanti niśitākulaśastrapātavicchinnagātramasipattravanasthalīṣu //",
  "SA09cansisyu:sl_79_0": "sparśe sukhāsu padapātanatonnatāsu merornitambapadavīṣu ciraṃ vihṛtya /",
  "SA09cansisyu:sl_79_1": "uttaptasaikatakukūlakṛśānurāśiṃ saṃsīryamāṇacaraṇorubhujo bhramanti //",
  "SA09cansisyu:sl_80_0": "gatvā divaṃ mukharabhāsurakiṅkanīkahārāvalīnikaradanturitairvimānaiḥ /",
  "SA09cansisyu:sl_80_1": "ghoraṃ sthirāśrayamameyamanantapāramandhaṃ tamaḥ punaradhaḥśirasā patanti //",
  "SA09cansisyu:sl_81_0": "śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ /",
  "SA09cansisyu:sl_81_1": "karmānilākulagatiḥ kugatiḥ prayāti ko nāma tatra puruṣo na bhayaṃ bhajeta //",
  "SA09cansisyu:sl_82_0": "pramlāyamānakusumāḥ śru x x x digdhā mlānāmbarāḥ karuṇadīkṣitabandhuvargāḥ /",
  "SA09cansisyu:sl_82_1": "duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ //",
  "SA09cansisyu:sl_83_0": "duḥkhāgniprakaranirodhabhairave 'sminyaloke vahati janaḥ sukhābhimānam /",
  "SA09cansisyu:sl_83_1": "tanmatyorvadanamapāvṛtaṃ viśālaṃ tadbījaṃ punarapi janmapādapasya //",
  "SA09cansisyu:sl_84_0": "taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam /",
  "SA09cansisyu:sl_84_1": "sattvānāṃ bhavajaladhau pariplutānāṃ matsyanāṃ baḍiśamivāntakena dattam //",
  "SA09cansisyu:sl_85_0": "kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ /",
  "SA09cansisyu:sl_85_1": "krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva //",
  "SA09cansisyu:sl_86_0": "tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit /",
  "SA09cansisyu:sl_86_1": "mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti //",
  "SA09cansisyu:sl_87_0": "yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ /",
  "SA09cansisyu:sl_87_1": "yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram //",
  "SA09cansisyu:sl_88_0": "yāvadyāvanniyatamaśubhā bhāvanā yāti vṛddhim /",
  "SA09cansisyu:sl_88_1": "tāvattāvattaralataratamiti mohāndhakāram //",
  "SA09cansisyu:sl_89_0": "durgandhipūtivikṛtairaravindamindumindīvaraṃ ca tulayanti yadāṅganāṅgaiḥ /",
  "SA09cansisyu:sl_89_1": "tasyānṛtasya phalamugramidaṃ kavīnāṃ tāsveva garbhanilayaṃ padamī viśanti //",
  "SA09cansisyu:sl_90_0": "kā saugatirjagati yā śataśo na yātā kiṃ tatsukhaṃ yadaśakṛnna purānubhūtam /",
  "SA09cansisyu:sl_90_1": "kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ //",
  "SA09cansisyu:sl_91_0": "nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ /",
  "SA09cansisyu:sl_91_1": "vyomnāpi tanna padamasti na yatra yātaṃ duṣpūraṇastadapi vardhata eva rāgaḥ //",
  "SA09cansisyu:sl_92_0": "duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt /",
  "SA09cansisyu:sl_92_1": "sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ //",
  "SA09cansisyu:sl_93_0": "atyāyate jagati janmaparigrahe 'sminduḥkhe sukhe ca bahuśaḥ parivartamānaḥ /",
  "SA09cansisyu:sl_93_1": "nāsau jano jagati yo na babhūva bandhurdveṣoragastadapi tiṣṭhati bhīmabhogaḥ //",
  "SA09cansisyu:sl_94_0": "yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ /",
  "SA09cansisyu:sl_94_1": "kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit //",
  "SA09cansisyu:sl_95_0": "tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ /",
  "SA09cansisyu:sl_95_1": "saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ //",
  "SA09cansisyu:sl_96_0": "aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ /",
  "SA09cansisyu:sl_96_1": "tanniṣphalapracuradurlalitaikabhājaḥ ko nāma dasyurapi hātumihotsaheta //",
  "SA09cansisyu:sl_97_0": "yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ /",
  "SA09cansisyu:sl_97_1": "tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta //",
  "SA09cansisyu:sl_98_0": "vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ /",
  "SA09cansisyu:sl_98_1": "kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ //",
  "SA09cansisyu:sl_99_0": "na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau /",
  "SA09cansisyu:sl_99_1": "kathaṃcitsaṃprāpyaṃ x viṣayasukhaṃ bhogaparamairlabhante yā prītiṃ parahitasukhādhānaniratāḥ //",
  "SA09cansisyu:sl_100_0": "svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ /",
  "SA09cansisyu:sl_100_1": "parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam //",
  "SA09cansisyu:sl_101_0": "yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī /",
  "SA09cansisyu:sl_101_1": "na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ //",
  "SA09cansisyu:sl_102_0": "avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam /",
  "SA09cansisyu:sl_102_1": "sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ //",
  "SA09cansisyu:sl_103_0": "avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram /",
  "SA09cansisyu:sl_103_1": "parārthe x x x sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva //",
  "SA09cansisyu:sl_104_0": "parahitakaraṇāya baddhakakṣāḥ sukhamasipattravane vasanti santaḥ /",
  "SA09cansisyu:sl_104_1": "na punaramarasundarīsahāyāḥ kṣaṇamapi nandanakānane ramante //",
  "SA09cansisyu:sl_105_0": "aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ /",
  "SA09cansisyu:sl_105_1": "na tu gaganasarittaraṃgabhaṅgavyatikarasaṅgasukhaṃ svayaṃ bhajante //",
  "SA09cansisyu:sl_106_0": "iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām /",
  "SA09cansisyu:sl_106_1": "asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām //",
  "SA09cansisyu:sl_107_0": "sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām /",
  "SA09cansisyu:sl_107_1": "sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam //",
  "SA09cansisyu:sl_108_0": "visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam /",
  "SA09cansisyu:sl_108_1": "vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ //",
  "SA09cansisyu:sl_109_0": "vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ /",
  "SA09cansisyu:sl_109_1": "praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ //",
  "SA09cansisyu:sl_110_0": "bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ /",
  "SA09cansisyu:sl_110_1": "praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ //",
  "SA09cansisyu:sl_111_0": "prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ /",
  "SA09cansisyu:sl_111_1": "prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ //",
  "SA09cansisyu:sl_112_0": "iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ /",
  "SA09cansisyu:sl_112_1": "satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ //",
  "SA09cansisyu:sl_113_0": "karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ /",
  "SA09cansisyu:sl_113_1": "śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ //",
  "SA09cansisyu:sl_114_0": "vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ /",
  "SA09cansisyu:sl_114_1": "jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ //",
  "SA09cansisyu:sl_115_0": "bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ /",
  "SA09cansisyu:sl_115_1": "munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām /",
  "SA09cansisyu:1_0": "// iti śiṣyalekhanāma dharmakāvyaṃ samāptam //",
  "SA09cansisyu:2_0": "/ kṛtirācāryacandragomipādasya //"
}