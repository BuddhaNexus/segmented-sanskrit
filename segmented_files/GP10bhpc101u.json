{
  "GP10bhpc101u:0": "unatriṃśe tu rāsārtham uktiprātyuktayo hareḥ /",
  "GP10bhpc101u:1": "gopībhī rāsasaṃrambhe tasya cāntardhikautukam // 1 //",
  "GP10bhpc101u:2": "brahmādijayasaṃrūḍhadarpakandarpadarpahā /",
  "GP10bhpc101u:3": "jayati śrīpatir gopīrāsamaṇḍalamaṇḍanaḥ // 2 //",
  "GP10bhpc101u:4": "BhP_10,29.01",
  "GP10bhpc101u:5": "śrīśuka uvāca",
  "GP10bhpc101u:6": "bhagavān api tā rātṛīḥ śāradotphullamallikāḥ[*1] /",
  "GP10bhpc101u:7": "vīkṣya rantuṃ manaś cakre yogamāyām upāśritaḥ //",
  "GP10bhpc101u:8": "[*1] śarado mallikāvikasahetutvābhāve 'pi hetutvoktyā 'bhinavatvaṃ tena ca sarvapuṣpavikāso vyajyate /",
  "GP10bhpc101u:9": "nanu viparītam idam,",
  "GP10bhpc101u:10": "paradāravinodena kandarpavijetṛtvapratīteḥ /",
  "GP10bhpc101u:11": "maivam, “yogamāyām upāśritaḥ,",
  "GP10bhpc101u:12": "” “ātmārāmo 'py arīramat,",
  "GP10bhpc101u:13": "” “sākṣān manmathamanmathaḥ,",
  "GP10bhpc101u:14": "” “ātmany avaruddha-saurataḥ,",
  "GP10bhpc101u:15": "” ity ādiṣu svātantryābhidhānāt /",
  "GP10bhpc101u:16": "tasmād rāsakrīḍāviḍambanaṃ kāmavijayakhyāpanāyety eva tattvam /",
  "GP10bhpc101u:17": "kiṃ ca śṛṅgārakathāpadeśena viśeṣato nivṛttipareyaṃ pañcādhyāyīti vyaktīkariṣyāmaḥ /",
  "GP10bhpc101u:18": "tā rātrīḥ “yātābalā vrajaṃ siddhā mayemā raṃsyatha kṣapāḥ” iti pratiśrutā ity arthaḥ //BhPC_10,29.1//",
  "GP10bhpc101u:19": "BhP_10,29.02",
  "GP10bhpc101u:20": "tadoḍurājaḥ kakubhaḥ karair mukhaṃ prācyā vilimpann aruṇena śantamaiḥ /",
  "GP10bhpc101u:21": "sa carṣaṇīnām udagāc chuco mṛjan priyaḥ priyāyā iva dīrghadarśanaḥ //",
  "GP10bhpc101u:22": "tadā tasminn eva kṣaṇe tatpratītaye uḍurājaś candra udagād uditaḥ /",
  "GP10bhpc101u:23": "kiṃ kurvan /",
  "GP10bhpc101u:24_0": "dīrghakālena darśanaṃ yasya sa priyaḥ svapriyāyā mukham aruṇena kuṅkumena yathā vilimpati",
  "GP10bhpc101u:24_1": "tathā prācyāḥ kakubho diśo mukhaṃ śantamaiḥ sukhatamaiḥ karai raśmibhir aruṇenodayarāgeṇa",
  "GP10bhpc101u:24_2": "vilimpann aruṇīkurvann ity arthaḥ /",
  "GP10bhpc101u:25": "sa prasiddha uḍurājaḥ /",
  "GP10bhpc101u:26": "tathā carṣaṇināṃ janānāṃ śucas tāpaglānīr mṛjann apanayan //BhPC_10,29.2//",
  "GP10bhpc101u:27": "BhP_10,29.03",
  "GP10bhpc101u:28": "dṛṣṭvā kumudvantam akhaṇḍamaṇḍalaṃ ramānanābhaṃ navakuṅkumāruṇam /",
  "GP10bhpc101u:29": "vanaṃ ca tatkomalagobhī rañjitaṃ jagau kalaṃ vāmadṛśāṃ manoharam //",
  "GP10bhpc101u:30": "kumut kumudaṃ vikasanīyaṃ vidyate yasya taṃ kumudvantam /",
  "GP10bhpc101u:31": "na khaṇḍaṃ maṇḍalaṃ yasya tam /",
  "GP10bhpc101u:32": "ramāyā ānanasyābheva ābhā yasya tam /",
  "GP10bhpc101u:33": "navakuṅkumam ivāruṇam evaṃvidhaṃ candraṃ dṛṣṭvā /",
  "GP10bhpc101u:34": "tathā vanaṃ ca tasya komalair gobhī raśmibhī rañjitaṃ dṛṣṭvā kalaṃ madhuraṃ jagau agāyata /",
  "GP10bhpc101u:35": "katham /",
  "GP10bhpc101u:36": "vāmadṛśāṃ vāmā manoharā dṛśo yāsāṃ tāsāṃ manoharaṃ yathā //BhPC_10,29.3//",
  "GP10bhpc101u:37": "BhP_10,29.04",
  "GP10bhpc101u:38": "niśamya gītāṃ tad anaṅgavardhanaṃ vrajastriyaḥ kṛṣṇagṛhītamānasāḥ /",
  "GP10bhpc101u:39": "ājagmur anyonyam alakṣitodyamāḥ sa yatra kānto javalolakuṇḍalāḥ //",
  "GP10bhpc101u:40": "asāpatnyāyānyonyam alakṣito na jñāpita udyamo yābhis tāḥ /",
  "GP10bhpc101u:41": "sa kānto yatra tatra gītadhvani-mārgeṇa ājagmuḥ[*2] /",
  "GP10bhpc101u:42": "javena vegena lolāni cañcalāni kuṇḍalāni yāsāṃ tāḥ //BhPC_10,29.4//",
  "GP10bhpc101u:43": "[*2] jagmur iti vaktavye ājagmur ity uktiḥ śukasya kṛṣṇāntike svāvasthānasphūrteḥ //",
  "GP10bhpc101u:44": "BhP_10,29.05",
  "GP10bhpc101u:45": "duhantyo 'bhiyayuḥ kāścid dohaṃ hitvā samutsukāḥ /",
  "GP10bhpc101u:46": "payo 'dhiśritya saṃyāvam anudvāsyāparā[*3] yayuḥ //",
  "GP10bhpc101u:47": "[*3] aparā iti pūrveṇa pareṇāpy anveti /",
  "GP10bhpc101u:48": "śrīkṛṣṇasūcakaśabdaśarvaṇena tatpravaṇacittānāṃ tatkṣaṇam eva traivargikakarmanivṛttiṃ dyotayantya ivārdhāvasitaṃ karma vihāya yayuḥ /",
  "GP10bhpc101u:49": "tad āha-duhantya iti /",
  "GP10bhpc101u:50": "payaḥ sthālīsthaṃ cullyām adhiśrityaitat kvāthamapratīkṣamānāḥ kāścid yayuḥ /",
  "GP10bhpc101u:51": "saṃyāvaṃ godhūmakaṇānnaṃ pakvam anudvāsyānuttārya //",
  "GP10bhpc101u:52": "BhPC_10,29.5// //BhPC_10,29.6//",
  "GP10bhpc101u:53": "BhP_10,29.07",
  "GP10bhpc101u:54": "limpantyaḥ[*4] pramṛjantyo 'nyā añjantyaḥ kāśca locane /",
  "GP10bhpc101u:55": "vyatyastavastrābharaṇāḥ kāścit kṛṣṇāntikaṃ yayuḥ //",
  "GP10bhpc101u:56": "[*4] limpantyaḥ aṅgarāgaṃ kurvatyaḥ /",
  "GP10bhpc101u:57": "anyāḥ pramṛjantyaḥ aṅgodvartanādi kurvantyaḥ /",
  "GP10bhpc101u:58": "kāśca kāścit kṛṣṇatuṣṭyarthaṃ karma tadāsaktam anasāmanyathā kṛtam api phalaty eveti dyotayann āha-vyatyasteti /",
  "GP10bhpc101u:59": "sthānataḥ svarūpataś cordhvādhodhāraṇena viparyayaṃ prāptāni vastrābharaṇāni yāsāṃ tāḥ //BhPC_10,29.7//",
  "GP10bhpc101u:60": "BhP_10,29.08",
  "GP10bhpc101u:61": "tā vāryamāṇāḥ patibhiḥ pitṛbhir bhrātṛbandhubhiḥ /",
  "GP10bhpc101u:62": "govindāpahṛtātmāno na nyavartanta mohitāḥ //",
  "GP10bhpc101u:63": "na ca kṛṣṇākṛṣṭamanasāṃ vighnāḥ prabhavantīty āha-tā vāryamāṇā iti //BhPC_10,29.8//",
  "GP10bhpc101u:64": "BhP_10,29.09",
  "GP10bhpc101u:65": "antargṛhagatāḥ kāścid gopyo 'labdhavinirgamāḥ /",
  "GP10bhpc101u:66": "kṛṣṇaṃ tadbhāvanāyuktā dadhyur mīlitalocanāḥ[*5] //",
  "GP10bhpc101u:67": "[*5] mudritanetrāḥ,",
  "GP10bhpc101u:68": "yadvā mīlitaṃ locanam anyāśeṣajñānaṃ yāsāṃ tāḥ /",
  "GP10bhpc101u:69": "na labdho nirgamo yābhis tāḥ /",
  "GP10bhpc101u:70": "prāg api tadbhāvanāyuktās tadā nitarāṃ dadhyur ity arthaḥ //BhPC_10,29.9//",
  "GP10bhpc101u:71": "BhP_10,29.10-11",
  "GP10bhpc101u:72": "duḥsahapreṣṭhavirahatīvratāpadhutāśubhāḥ /",
  "GP10bhpc101u:73": "dhyānaprāptācyutāśleṣanirvṛtyā kṣīṇamaṅgalāḥ //",
  "GP10bhpc101u:74": "tam eva paramātmānaṃ jārabuddhyāpi[*6] saṅgatāḥ /",
  "GP10bhpc101u:75": "jahur[*7] guṇamayaṃ dehaṃ sadyaḥ prakṣīṇabandhanāḥ //",
  "GP10bhpc101u:76": "kiṃ ca tadānīm evaṃ taṃ paramātmānaṃ kṛṣṇaṃ dhyānataḥ prāptāḥ satyo guṇamayaṃ dehaṃ jahur ity āha ślokadvayena-duḥsaheti /",
  "GP10bhpc101u:77": "nanu kathaṃ jahuḥ paramātmeti jñānābhāvād ity āśaṅkyāha-jārabuddhyāpīti /",
  "GP10bhpc101u:78": "na hi vastuśaktir buddhim apekṣate /",
  "GP10bhpc101u:79": "anyathā matvāpi pītāmṛtavad iti bhāvaḥ /",
  "GP10bhpc101u:80": "nanu tad api prārabdhakarmabandhane sati kathaṃ jahus tatrāha-sadyaḥ prakṣīṇa-bandhanā iti /",
  "GP10bhpc101u:81": "nanu kathaṃ bhogam antareṇa prārabdhaṃ karma kṣīṇaṃ bhogenaiva sadyaḥ kṣīṇam ity āha-duḥsaheti /",
  "GP10bhpc101u:82": "duḥsaho yaḥ preṣṭhavirahas tena tīvras tāpas tena dhutāni gatāny aśubhāni yāsām /",
  "GP10bhpc101u:83": "tadaprāptiparamaduḥkhabhogena pāpaṃ kṣīṇam ity arthaḥ /",
  "GP10bhpc101u:84": "tathā dhyānena prāptā acyutasya āśleṣeṇa yā nirvṛtiḥ paramasukhabhogas tayā kṣīṇaṃ maṅgalaṃ puṇyabandhanaṃ yāsāṃ tāḥ /",
  "GP10bhpc101u:85": "ato dhyānena paramātmaprāptes tatkālasukhaduḥkhābhyāṃ niḥśeṣakarmakṣayād guṇamayaṃ dehaṃ jahur iti //",
  "GP10bhpc101u:86": "BhPC_10,29.10// //BhPC_10,29.11//",
  "GP10bhpc101u:87": "[*6] atra “jighāṃsayāpi haraye” ity atreva jārabuddhyāpīty apinā tādṛśabuddher nindyatvaṃ vyajya vastumahimnātiprāśastyaṃ vyañjitam /",
  "GP10bhpc101u:88": "[*7] guṇamayaṃ dehaṃ jahur ity uktyā cinmayadehena golokādau tatprāptir dhvanyate /",
  "GP10bhpc101u:89": "BhP_10,29.12",
  "GP10bhpc101u:90": "rājovāca",
  "GP10bhpc101u:91": "kṛṣṇaṃ viduḥ paraṃ kāntaṃ na tu brahmatayā mune /",
  "GP10bhpc101u:92": "guṇapravāhoparamas tāsāṃ guṇadhiyāṃ[*8] katham //",
  "GP10bhpc101u:93": "[*8] ato guṇadhiyāṃ śrīkṛṣṇaguṇaikānubaddhapremamayīnāṃ tāsāṃ guṇapravāhoparamaḥ cinmayaguṇaparam-parāśrayasya cidvigrahasyoparamaḥ sāyujyamuktiḥ brahmopāsakānām iva katham iti /",
  "GP10bhpc101u:94_0": "nanu yathā patiputrādīnāṃ vastuto brahmatve' pi na tadbhajanān mokṣas tathā buddhyabhāvād",
  "GP10bhpc101u:94_1": "evaṃ kṛṣṇe 'pi brahmabuddhyabhāvena tatsaṅgatiḥ kathaṃ mokṣahetur iti śaṅkate-kṛṣṇaṃ vidur iti /",
  "GP10bhpc101u:95": "paraṃ kevalaṃ kāntaṃ kamanīyam //BhPC_10,29.12//",
  "GP10bhpc101u:96": "BhP_10,29.13",
  "GP10bhpc101u:97": "śrīśuka uvāca",
  "GP10bhpc101u:98": "uktaṃ purastād etat te caidyaḥ siddhiṃ yathā gataḥ /",
  "GP10bhpc101u:99": "dviṣann api hṛṣīkeśaṃ kim utādhokṣajapriyāḥ //",
  "GP10bhpc101u:100": "pariharati-uktam iti /",
  "GP10bhpc101u:101": "ayaṃ bhāvaḥ-jīveṣv āvṛtaṃ brahmatvaṃ kṛṣṇasya tu hṛṣīkeśatvād anāvṛtam ato na tatra buddhyapekṣeti //BhPC_10,29.13//",
  "GP10bhpc101u:102": "BhP_10,29.14",
  "GP10bhpc101u:103": "nṛṇāṃ niḥśreyasārthāya vyaktir bhagavato nṛpa /",
  "GP10bhpc101u:104": "avyayasyāprameyasya[*9] nirguṇasya guṇātmanaḥ //",
  "GP10bhpc101u:105": "[*9] aprameyasyāparicchinnasya /",
  "GP10bhpc101u:106": "nanu dehī katham anāvṛtaḥ syād ata āha-nṛṇām iti /",
  "GP10bhpc101u:107": "guṇātmano guṇaniyantuḥ /",
  "GP10bhpc101u:108": "bhagavata evaṃrūpā abhivyaktir ato na dehasādṛśyam atra vaktuṃ yujyata iti bhāvaḥ //BhPC_10,29.14//",
  "GP10bhpc101u:109": "BhP_10,29.15",
  "GP10bhpc101u:110": "kāmaṃ krodhaṃ bhayaṃ sneham aikyaṃ sauhṛdam eva ca /",
  "GP10bhpc101u:111": "nityaṃ harau vidadhato[*10] yānti tanmayatāṃ[*11] hi te //",
  "GP10bhpc101u:112": "[*10] “vidadhate” iti pāṭhaḥ /",
  "GP10bhpc101u:113": "[*11] tanmayatāṃ tatsāyujyasārūpyādimuktiṃ tadekasphūrtiṃ ca /",
  "GP10bhpc101u:114": "ato yathā kathañcit tadāsaktir muktikāraṇam ity āha-kāmam iti /",
  "GP10bhpc101u:115": "aikyaṃ saṃbandham /",
  "GP10bhpc101u:116": "sauhṛdaṃ bhaktim //BhPC_10,29.15//",
  "GP10bhpc101u:117": "BhP_10,29.16",
  "GP10bhpc101u:118": "na caivaṃ vismayaḥ kāryo bhavatā bhagavaty aje /",
  "GP10bhpc101u:119": "yogeśvareśvare kṛṣṇe yata etad vimucyate //",
  "GP10bhpc101u:120": "na ca bhagavato 'yam atibhāra ity āha-na caivam iti /",
  "GP10bhpc101u:121": "yataḥ śrīkṛṣṇād etat sthāvarādikam api vimucyate //BhPC_10,29.16//",
  "GP10bhpc101u:122": "BhP_10,29.17",
  "GP10bhpc101u:123": "tā dṛṣṭvāntikam āyātā bhagavān vrajayoṣitaḥ /",
  "GP10bhpc101u:124": "avadad vadatāṃ śreṣṭho vācaḥpeśair vimohayan //",
  "GP10bhpc101u:125": "prastutam[*12] āha-tā dṛṣṭveti /",
  "GP10bhpc101u:126": "vācaḥpeśair vāgvilāsaiḥ //BhPC_10,29.17//",
  "GP10bhpc101u:127": "[*12] rasamayarāsalīlāprasaṅge īdṛśas te praśnaḥ samādhānaprapañcaś ca rasavighātakatvād anucita iti vyañjayan svayam evotkaṇṭhayā prastauti //",
  "GP10bhpc101u:128": "BhP_10,29.18",
  "GP10bhpc101u:129": "śrībhagavān uvāca",
  "GP10bhpc101u:130": "svāgataṃ vo mahābhāgāḥ priyaṃ kiṃ karavāṇi vaḥ /",
  "GP10bhpc101u:131": "vrajasyānāmayaṃ kaccid brūtāgamanakāraṇam //",
  "GP10bhpc101u:132": "sarvāḥ sasaṃbhramam āgatā vilokya sabhayam ivāha-vrajasyeti //BhPC_10,29.18//",
  "GP10bhpc101u:133": "BhP_10,29.19",
  "GP10bhpc101u:134": "rajany eṣā ghorarūpā[*13] ghorasattvaniṣevitā /",
  "GP10bhpc101u:135": "pratiyāta vrajaṃ neha stheyaṃ strībhiḥ sumadhyamāḥ //",
  "GP10bhpc101u:136": "[*13] yadvā aghorarūpā candrodayena tamohānāt,",
  "GP10bhpc101u:137": "ato jyotsnayā dinaprāyatvād aghoraiḥ sattvair bhṛṅgakokilādyair niṣevitā,",
  "GP10bhpc101u:138": "athavā ghoraṃ duṣṭānāṃ bhayajanakaṃ sattvaṃ balaṃ yasya tena mayā niṣevitā /",
  "GP10bhpc101u:139": "ataḥ sarvathā vrajaṃ na yāta /",
  "GP10bhpc101u:140": "prārthanāyāṃ loṭ /",
  "GP10bhpc101u:141": "ittham evāgre mā vicinvanti,",
  "GP10bhpc101u:142": "mā yāta ity ādi yojyam /",
  "GP10bhpc101u:143": "lajjayā mandahasitam ālakṣyāha-rajany eṣeti //BhPC_10,29.19//",
  "GP10bhpc101u:144": "BhP_10,29.20",
  "GP10bhpc101u:145": "mātaraḥ pitaraḥ putrā bhrātaraḥ patayaś ca vaḥ /",
  "GP10bhpc101u:146": "vicinvanti hy apaśyanto mā kṛḍhvaṃ bandhusādhvasam //",
  "GP10bhpc101u:147": "kiṃ ca mātara iti /",
  "GP10bhpc101u:148": "vicinvanti mṛgayante /",
  "GP10bhpc101u:149": "bandhūnāṃ sādhvasaṃ kṛcchraṃ mā kṛdhvaṃ mā kurutety arthaḥ //BhPC_10,29.20//",
  "GP10bhpc101u:150": "BhP_10,29.21",
  "GP10bhpc101u:151": "dṛṣṭaṃ vanaṃ kusumitaṃ rākeśakararañjitam /",
  "GP10bhpc101u:152": "yamunānilalīlaijat tarupallavaśobhitam //",
  "GP10bhpc101u:153": "īṣatpraṇayakopenānyato vilokayantī pratyāha-dṛṣṭam iti /",
  "GP10bhpc101u:154": "rākeśasya pūrṇacandrasya karai rañjitam /",
  "GP10bhpc101u:155": "yamunāsparśino 'nilasya līlā mandagatis tayā ejantaḥ kampamānās tarūṇāṃ pallavās taiḥ śobhitam //BhPC_10,29.21//",
  "GP10bhpc101u:156": "BhP_10,29.22",
  "GP10bhpc101u:157": "tad yāta mā ciraṃ goṣṭhaṃ śuśrūṣadhvaṃ patīn satīḥ /",
  "GP10bhpc101u:158": "krandanti vatsā bālāś ca tān pāyayata duhyata //",
  "GP10bhpc101u:159": "satīḥ he satyaḥ //BhPC_10,29.22//",
  "GP10bhpc101u:160": "BhP_10,29.23",
  "GP10bhpc101u:161": "atha vā madabhisnehād bhavatyo yantritāśayāḥ /",
  "GP10bhpc101u:162": "āgatā hy upapannaṃ vaḥ prīyante mayi jantavaḥ //",
  "GP10bhpc101u:163": "saṃrambhakṣubhitadṛṣṭīḥ pratyāha-athaveti /",
  "GP10bhpc101u:164": "yantritāśayā vaśīkṛtacittāḥ /",
  "GP10bhpc101u:165": "upapannaṃ yuktam /",
  "GP10bhpc101u:166": "prīyante prītā bhavanti //BhPC_10,29.23//",
  "GP10bhpc101u:167": "BhP_10,29.24",
  "GP10bhpc101u:168": "bhartuḥ śuśrūṣaṇaṃ strīṇāṃ paro dharmo hy amāyayā /",
  "GP10bhpc101u:169": "tadbandhūnāṃ ca kalyāṇyaḥ prajānāṃ cānupoṣaṇam //",
  "GP10bhpc101u:170": "dṛṣṭādṛṣṭabhayapradarśanena nivartayati-bhartur ity ādi ślokatrayeṇa //",
  "GP10bhpc101u:171": "BhPC_10,29.24// //BhPC_10,29.25//",
  "GP10bhpc101u:172": "BhP_10,29.26",
  "GP10bhpc101u:173": "asvargyam ayaśasyaṃ ca phalgu kṛcchraṃ bhayāvaham /",
  "GP10bhpc101u:174": "jugupsitaṃ ca sarvatra aupapatyaṃ kulastriyaḥ //",
  "GP10bhpc101u:175": "phalgu tuccham /",
  "GP10bhpc101u:176": "kṛcchraṃ duḥsaṃpādyam /",
  "GP10bhpc101u:177": "aupapattyaṃ jārasaukhyam //BhPC_10,29.26//",
  "GP10bhpc101u:178": "BhP_10,29.27",
  "GP10bhpc101u:179": "śravaṇād darśanād dhyānān mayi bhāvo 'nukīrtanāt /",
  "GP10bhpc101u:180": "na tathā sannikarṣeṇa pratiyāta tato gṛhān //",
  "GP10bhpc101u:181": "kiṃ ca śravaṇād iti //",
  "GP10bhpc101u:182": "BhPC_10,29.27// //BhPC_10,29.28//",
  "GP10bhpc101u:183": "BhP_10,29.29",
  "GP10bhpc101u:184": "kṛtvā mukhāny ava śucaḥ śvasanena śuṣyad bimbādharāṇi caraṇena bhuvaḥ likhantyaḥ /",
  "GP10bhpc101u:185": "asrair upāttamaṣibhiḥ kucakuṅkumāni tasthur mṛjantya uruduḥkhabharāḥ sma tūṣṇīm //",
  "GP10bhpc101u:186": "cintāṃ prāptānāṃ sthitim āha-kṛtveti /",
  "GP10bhpc101u:187": "śucaḥ śokād udgatena śvasanena śuṣyanto bimbaphalasadṛśā adharā yeṣu mukheṣu tāni ava avāñci kṛtvā tathā 'ṅguṣṭhena mahīṃ likhantyaḥ /",
  "GP10bhpc101u:188": "tathā gṛhītakajjalair aśrubhiḥ kucakuṅkumāni kṣalayantyas tūṣṇīṃ sthitāḥ /",
  "GP10bhpc101u:189": "yata uruduḥkhasya bharo bhāro yāsāṃ tāḥ //BhPC_10,29.29//",
  "GP10bhpc101u:190": "BhP_10,29.30",
  "GP10bhpc101u:191": "preṣṭhaṃ priyetaram iva pratibhāṣamāṇaṃ kṛṣṇaṃ tadarthavinivartitasarvakāmāḥ /",
  "GP10bhpc101u:192": "netre vimṛjya ruditopahate sma kiñcit saṃrambhagadgadagiro 'bruvatānuraktāḥ //",
  "GP10bhpc101u:193": "kiṃ ca preṣṭham iti /",
  "GP10bhpc101u:194": "kiñcit saṃrambhena kopāveśena gadgadā giro yāsāṃ tā abruvat sma /",
  "GP10bhpc101u:195": "saṃrambhe kāraṇaṃ-preṣṭham ity ādi /",
  "GP10bhpc101u:196": "priyetaram iva pratibhāṣamāṇaṃ pratyācakṣāṇam //BhPC_10,29.30//",
  "GP10bhpc101u:197": "BhP_10,29.31",
  "GP10bhpc101u:198": "gopya ūcuḥ",
  "GP10bhpc101u:199": "maivaṃ vibho 'rhati bhavān gadituṃ nṛśaṃsaṃ santyajya sarvaviṣayāṃs tava pādamūlam /",
  "GP10bhpc101u:200": "bhaktā bhajasva duravagraha mā tyajāsmān devo yathādipuruṣo bhajate mumukṣūn //",
  "GP10bhpc101u:201": "nṛśaṃsaṃ krūram /",
  "GP10bhpc101u:202": "he duravagraha svacchanda,",
  "GP10bhpc101u:203": "tava pādamūlaṃ bhaktāḥ sevitavatīr asmān bhajasva mā tyajeti //BhPC_10,29.31//",
  "GP10bhpc101u:204": "BhP_10,29.32",
  "GP10bhpc101u:205": "yat patyapatyasuhṛdām anuvṛttir aṅga strīṇāṃ svadharma iti dharmavidā tvayoktam /",
  "GP10bhpc101u:206": "astv evam etad upadeśapade tvayīśe preṣṭho bhavāṃs tanubhṛtāṃ kila bandhur[*14] ātmā //",
  "GP10bhpc101u:207": "[*14] bandhuro manohara ātmā yasyeti vā /",
  "GP10bhpc101u:208": "api ca yad uktam “patyapatya-” ity ādi tvayā dharmavideti sopahāsam evam,",
  "GP10bhpc101u:209": "etad upadeśānāṃ pade viṣaye tvayy evāstu /",
  "GP10bhpc101u:210": "upadeśapadatve hetuḥ-īśa iti /",
  "GP10bhpc101u:211": "vividiṣāvākyena sarvopadeśānām īśaparatvāvagamād iti bhāvaḥ /",
  "GP10bhpc101u:212": "īśatve hetuḥ-ātmā kila bhavān iti /",
  "GP10bhpc101u:213": "bhogyasya hi sarvasya bhoktā ātmaiveśa ity ataḥ preṣṭho bandhuś ca bhavān eveti sarvabandhuṣu karaṇīyaṃ tvayy evāstv ity arthaḥ /",
  "GP10bhpc101u:214": "atha vā dharmopadeśānāṃ pade sthāne dharmopadeṣṭari tvayi saty asmāsu ca dharmaṃ jijñāsamānāsu satīṣu tvayā dharmavidā yad uktam evam etad astu /",
  "GP10bhpc101u:215": "na tu tvaṃ dharmopadeṣṭā kintu bhavān ātmeti /",
  "GP10bhpc101u:216": "atha vā yad uktam etad upadeśapade tadgocare puruṣe 'stu nāma,",
  "GP10bhpc101u:217": "tvayi tu īśe svāmini saty evam /",
  "GP10bhpc101u:218": "kā kvā naivam ity arthaḥ /",
  "GP10bhpc101u:219": "yatas tanubhṛtāṃ tvam ātmā phalarūpa iti /",
  "GP10bhpc101u:220": "yadvā yad uktaṃ “patyādiśuśrūṣaṇaṃ dharma” iti evam etat tvayy evāstu /",
  "GP10bhpc101u:221": "kutaḥ /",
  "GP10bhpc101u:222": "upadeśapade śuśrūṣaṇīyatvenopadiśyamānānāṃ patyādīnāṃ pade 'dhiṣṭhāne /",
  "GP10bhpc101u:223": "kutaḥ īśe /",
  "GP10bhpc101u:224": "na hīśvaram adhiṣṭhānaṃ vinā ko 'pi patiputrādir nāmeti /",
  "GP10bhpc101u:225": "anyat samānam /",
  "GP10bhpc101u:226": "alam ativistareṇa //BhPC_10,29.32//",
  "GP10bhpc101u:227": "BhP_10,29.33",
  "GP10bhpc101u:228": "kurvanti hi tvayi ratiṃ kuśalāḥ sva ātman[*15] nityapriye patisutādibhir ārtidaiḥ kim /",
  "GP10bhpc101u:229": "tan naḥ prasīda parameśvara[*16] mā sma chindyā[*17] āśāṃ bhṛtāṃ tvayi cirād aravindanetra //",
  "GP10bhpc101u:230": "[*15] ātman ātmani /",
  "GP10bhpc101u:231": "[*16] “varadeśvara” iti pāṭhaḥ /",
  "GP10bhpc101u:232": "[*17] “chindyādāśām” iti pāṭhaḥ /",
  "GP10bhpc101u:233": "tatra bhavān ity adhyāhāraḥ,",
  "GP10bhpc101u:234": "chāndasaḥ puruṣavyatyayo vā /",
  "GP10bhpc101u:235": "etat sadācāreṇa draḍhayantyaḥ prārthayante-kurvantīti /",
  "GP10bhpc101u:236": "kuśalāḥ śāstranipuṇāḥ /",
  "GP10bhpc101u:237": "tathā ca śāstram-“kiṃ prajayā kariṣyāmo yeṣāṃ no 'yam ātmā 'yaṃ ca lokaḥ” iti //BhPC_10,29.33//",
  "GP10bhpc101u:238": "BhP_10,29.34",
  "GP10bhpc101u:239": "cittaṃ sukhena bhavatāpahṛtaṃ gṛheṣu yan nirviśaty uta karāv api gṛhyakṛtye /",
  "GP10bhpc101u:240": "pādau padaṃ na calatas tava pādamūlād yāmaḥ kathaṃ vrajam atho karavāma kiṃ vā //",
  "GP10bhpc101u:241": "kiṃ ca “pratiyāta” iti yad uktaṃ tad aśakyaṃ,",
  "GP10bhpc101u:242": "tvayaiva cittādīnām apahṛtatvād ity āhuḥ-cittam iti /",
  "GP10bhpc101u:243": "yad asmākaṃ cittam etāvantaṃ kālaṃ sukhena gṛheṣu nirviśati tat tvayāpahṛtam /",
  "GP10bhpc101u:244": "karāv api yau gṛhakṛtye nirviśatas tāv api /",
  "GP10bhpc101u:245": "sukhātmanā tvayeti vā //BhPC_10,29.34//",
  "GP10bhpc101u:246": "BhP_10,29.35",
  "GP10bhpc101u:247": "siñcāṅga nas tvadadharāmṛtapūrakeṇa hāsāvalokakalagītajahṛcchayāgnim /",
  "GP10bhpc101u:248": "no ced vayaṃ virahajāgnyupayuktadehā dhyānena yāma padayoḥ padavīṃ sakhe te //",
  "GP10bhpc101u:249": "ato 'ṅga he kṛṣṇa,",
  "GP10bhpc101u:250": "no 'smākaṃ tavādharāmṛtapūrvakeṇa tavaiva hāsasahitenāvalokena kalagītena ca jāto yo hṛcchayāgniḥ kāmāgnis taṃ siñca /",
  "GP10bhpc101u:251": "no ced vayaṃ tāvad eko 'gnis tathā virahāj janiṣyate yo 'gnis tena copayuktadehā dagdhaśarīrā yogina iva te padavīm antikaṃ dhyānena yāma prāpnuyāmaḥ //BhPC_10,29.35//",
  "GP10bhpc101u:252": "BhP_10,29.36",
  "GP10bhpc101u:253": "yarhy ambujākṣa tava pādatalaṃ ramāyā dattakṣaṇaṃ kvacid araṇyajanapriyasya /",
  "GP10bhpc101u:254": "asprākṣma tatprabhṛti nānyasamakṣam aṅga sthātuṃs tvayābhiramitā bata pārayāmaḥ //",
  "GP10bhpc101u:255": "nanu svapatīn evopagacchata ta enam agniṃ siñceyur iti cet tatrāhuḥ-yarhīti /",
  "GP10bhpc101u:256": "ramāyā lakṣmyā dattakṣaṇaṃ dattotsavaṃ dattāvasaraṃ vā /",
  "GP10bhpc101u:257": "tad api kvacid eva na sarvadā /",
  "GP10bhpc101u:258": "araṇyajanāḥ priyā yasya tasya tava /",
  "GP10bhpc101u:259": "araṇyajanapriyatvād araṇye kvacid yarhy asprākṣma spṛṣṭavatyo vayaṃ tatra ca tvayābhiramitā ānanditāḥ satyas tadārabhyānyasamakṣaṃ sthātum api na pārayāmaḥ /",
  "GP10bhpc101u:260": "tucchās te na rocanta ity arthaḥ //BhPC_10,29.36//",
  "GP10bhpc101u:261": "BhP_10,29.37",
  "GP10bhpc101u:262": "śrīr yat padāmbujarajaś cakame tulasyā labdhvāpi vakṣasi padaṃ kila bhṛtyajuṣṭam /",
  "GP10bhpc101u:263": "yasyāḥ svavīkṣaṇakṛte 'nyasuraprayāsas tadvad vayaṃ ca tava pādarajaḥ prapannāḥ //",
  "GP10bhpc101u:264": "tvatpādasaubhāgyaṃ tv aticitram ity āhuḥ-śrīr iti /",
  "GP10bhpc101u:265": "vakṣasy asāpatnyaṃ sthānaṃ labdhvāpi tulasyā sapatnyā saha tava pādāmbujarajaḥ kāmayate sma /",
  "GP10bhpc101u:266": "bhṛtyaiḥ sarvair juṣṭam iti saubhāgyātirekoktiḥ /",
  "GP10bhpc101u:267": "yasyāḥ svavīkṣaṇakṛte śrīr ātmānaṃ vilokaya tv ity etad artham anyeṣāṃ brahmādīnāṃ tapobhiḥ prayāsaḥ sā tad rajas tadvad vayam api prapannā iti //BhPC_10,29.37//",
  "GP10bhpc101u:268": "BhP_10,29.38",
  "GP10bhpc101u:269": "tan naḥ prasīda vṛjinārdana te 'nghrimūlaṃ prāptā visṛjya vasatīs tvadupāsanāśāḥ /",
  "GP10bhpc101u:270": "tvatsundarasmitanirīkṣaṇatīvrakāma taptātmanāṃ puruṣabhūṣaṇa dehi dāsyam //",
  "GP10bhpc101u:271": "he vṛjinārdana[*18] duḥkhahantaḥ,",
  "GP10bhpc101u:272": "tvadupāsane tvadbhajana evāśā yāsāṃ tā vayaṃ vāsatīr gṛhān visṛjya hitvā yogina iva prāptāḥ /",
  "GP10bhpc101u:273": "tava sundarasmitavilasitanirīkṣaṇena yas tīvraḥ kāmas tena taptacittānām /",
  "GP10bhpc101u:274": "he puruṣaratna,",
  "GP10bhpc101u:275": "dāsyaṃ dehi //BhPC_10,29.38//",
  "GP10bhpc101u:276": "BhP_10,29.39",
  "GP10bhpc101u:277": "vīkṣyālakāvṛtamukhaṃ tava kuṇḍalaśrīgaṇḍasthalādharasudhaṃ hasitāvalokam /",
  "GP10bhpc101u:278": "dattābhayaṃ ca bhujadaṇḍayugaṃ vilokya vakṣaḥ śriyaikaramaṇaṃ[*19] ca bhavāma[*20] dāsyaḥ //",
  "GP10bhpc101u:279": "[*18] niṣedhapakṣe vṛjinārda na iti cchedaḥ,",
  "GP10bhpc101u:280": "gṛhādi tyaktvā na prāptā vayam iti yojanā /",
  "GP10bhpc101u:281": "[*19] śriyāḥ ekaramaṇam iti cchedaḥ /",
  "GP10bhpc101u:282": "sandhir ārṣaḥ /",
  "GP10bhpc101u:283": "[*20] niṣedhapakṣe kiṃ dāsyo bhavāmeti kākvā naivety arthaḥ /",
  "GP10bhpc101u:284": "nanu gṛhasvāmyaṃ vihāya dāsyaṃ kim iti prārthyate 'ta āhuḥ-vīkṣyati /",
  "GP10bhpc101u:285": "alakāvṛtamukhaṃ keśāntarair āvṛtamukham /",
  "GP10bhpc101u:286": "tathā kuṇḍalayoḥ śrīr yayos te gaṇḍasthale yasmin,",
  "GP10bhpc101u:287": "adhare sudhā yasmiṃs tac ca tac ca tava mukhaṃ vīkṣya dattābhayaṃ bhujadaṇḍayugmaṃ vakṣaś ca śriyā ekam eva ramaṇaṃ ratijanakaṃ vīkṣya dāsya eva bhavāmeti //BhPC_10,29.39//",
  "GP10bhpc101u:288": "BhP_10,29.40",
  "GP10bhpc101u:289": "kā stry aṅga te kalapadāyatamūrcchitena[*21] sammohitāryacaritān na[*22] calet trilokyām /",
  "GP10bhpc101u:290": "trailokyasaubhagam idaṃ ca nirīkṣya rūpaṃ yad godvijadrumamṛgāḥ pulakāny abibhran //",
  "GP10bhpc101u:291": "[*21] “padāyataveṇugītasaṃmohitā” iti pāṭhaḥ /",
  "GP10bhpc101u:292": "[*22] niṣedhapakṣe āryacaritabhaṅgabhiyā kā strī nāpayāyād iti yojanā /",
  "GP10bhpc101u:293": "nanu jugupsitam aupapatyam ity uktam,",
  "GP10bhpc101u:294": "tatrāhuḥ-kā strīti /",
  "GP10bhpc101u:295": "aṅga he kṛṣṇa,",
  "GP10bhpc101u:296": "kalāni padāni yasmiṃs tad āyataṃ dhīrgaṃ mūrcchitaṃ svarālāpabhedas tena /",
  "GP10bhpc101u:297": "pāṭhāntare[*23] kalapadāmṛtamayaṃ veṇugītaṃ tena saṃmohitā kā vā strī āryacaritān nijadharmān na calet /",
  "GP10bhpc101u:298": "yanmohitāḥ puruṣā api calitāḥ,",
  "GP10bhpc101u:299": "kiṃ ca trailokyasaubhagam iti yad yataḥ abibhrann abibharuḥ /",
  "GP10bhpc101u:300": "tvaddyotakaśabdaśravaṇa-mātreṇāpi tāvan nijadharmatyāgo yuktaḥ,",
  "GP10bhpc101u:301": "kiṃ punas tvadanubhaveneti bhāvaḥ //BhPC_10,29.40//",
  "GP10bhpc101u:302": "[*23] kalapadāmṛtaveṇugītasaṃmohitety evaṃrūpe /",
  "GP10bhpc101u:303": "BhP_10,29.41",
  "GP10bhpc101u:304": "vyaktaṃ bhavān vrajabhayārtiharo[*24] 'bhijāto devo yathādipuruṣaḥ suralokagoptā /",
  "GP10bhpc101u:305": "tan no[*25] nidhehi karapaṅkajam ārtabandho taptastaneṣu ca śirassu ca kiṅkarīṇām //",
  "GP10bhpc101u:306": "[*24] “vrajajanārtiharaḥ” iti pāṭhaḥ /",
  "GP10bhpc101u:307": "[*25] niṣedhapakṣe kiṅkarīṇām api śirassu karaṃ no vidhehi mā sthāpayeti /",
  "GP10bhpc101u:308": "vyaktaṃ niścitam //BhPC_10,29.41//",
  "GP10bhpc101u:309": "BhP_10,29.42",
  "GP10bhpc101u:310": "śrīśuka uvāca",
  "GP10bhpc101u:311": "iti viklavitaṃ tāsāṃ śrutvā yogeśvareśvaraḥ /",
  "GP10bhpc101u:312": "prahasya sadayaṃ gopīr ātmārāmo 'py arīramat //",
  "GP10bhpc101u:313": "viklavitaṃ pāravaśyapralapitam /",
  "GP10bhpc101u:314": "gopīḥ arīramad ramayāmāsa //BhPC_10,29.42//",
  "GP10bhpc101u:315": "BhP_10,29.43",
  "GP10bhpc101u:316": "tābhiḥ sametābhir udāraceṣṭitaḥ priyekṣaṇotphullamukhībhir acyutaḥ /",
  "GP10bhpc101u:317": "udārahāsadvijakundadīdhitir vyarocataiṇāṅka ivoḍubhir vṛtaḥ //",
  "GP10bhpc101u:318": "priyasyekṣaṇenotphullāni mukhāni yāsāṃ tābhiḥ udārahāsaś ca dvijāś ca teṣu kundakusumavad-dīdhitir yasya saḥ /",
  "GP10bhpc101u:319": "eṇāṅkaś candraḥ //",
  "GP10bhpc101u:320": "BhPC_10,29.43//",
  "GP10bhpc101u:321": "//",
  "GP10bhpc101u:322": "BhPC_10,29.44// //BhPC_10,29.45//",
  "GP10bhpc101u:323": "BhP_10,29.46",
  "GP10bhpc101u:324": "bāhuprasāraparirambhakarālakorunīvīstanālabhananarmanakhāgrapātaiḥ /",
  "GP10bhpc101u:325": "kṣvelyāvalokahasitair vrajasundarīṇām uttambhayan ratipatiṃ ramayāṃ cakāra //",
  "GP10bhpc101u:326": "bāhuprasāraś ca parirambhaś ca karādīnām ālabhanaṃ sparśaś ca narma parihāsaś ca nakhāgrapātaś ca taiḥ /",
  "GP10bhpc101u:327": "kṣvelyā krīḍayā /",
  "GP10bhpc101u:328": "avalokaiś ca hastitaiś ca kāmaṃ tāsām uddīpayaṃs tā ramayāmāsa //BhPC_10,29.46//",
  "GP10bhpc101u:329": "BhP_10,29.47",
  "GP10bhpc101u:330": "evaṃ bhagavataḥ kṛṣṇāl labdhamānā mahātmanaḥ /",
  "GP10bhpc101u:331": "ātmānaṃ menire strīṇāṃ māninyo 'bhyadhikaṃ bhuvi //",
  "GP10bhpc101u:332": "mahātmano vimuktacittāt //BhPC_10,29.47//",
  "GP10bhpc101u:333": "BhP_10,29.48",
  "GP10bhpc101u:334": "tāsāṃ tatsaubhagamadaṃ vīkṣya mānaṃ ca keśavaḥ /",
  "GP10bhpc101u:335": "praśamāya prasādāya tatraivāntaradhīyata //",
  "GP10bhpc101u:336": "tatsaubhagena madam asvādhīnatām /",
  "GP10bhpc101u:337": "mānaṃ garvaṃ /",
  "GP10bhpc101u:338": "keśavaḥ kaś ca īśaś ca tau vaśayatīti tathā saḥ //BhPC_10,29.48//",
  "GP10bhpc101u:339": "iti śrīmadbhāgavate mahāpurāṇe daśamaskandhe pūrvārdhe bhāvārthadīpikāyāṃ ṭīkāyāṃ ekonatriṃśo 'dhyāyaḥ **29**",
  "GP10bhpc101u:340": "triṃśe virahasaṃtaptagopībhiḥ kṛṣṇamārgaṇam /",
  "GP10bhpc101u:341": "unamattavan na niyataṃ bhramantībhir vane vane // 1 //",
  "GP10bhpc101u:342": "BhP_10,30.01",
  "GP10bhpc101u:343": "śrīśuka uvāca",
  "GP10bhpc101u:344": "antarhite bhagavati sahasaiva vrajāṅganāḥ /",
  "GP10bhpc101u:345": "atapyaṃs tam acakṣāṇāḥ kariṇya iva yūthapam //",
  "GP10bhpc101u:346": "acakṣāṇā apaśyantyaḥ //BhPC_10,30.1//",
  "GP10bhpc101u:347": "BhP_10,30.02",
  "GP10bhpc101u:348": "gatyānurāgasmitavibhramekṣitair manoramālāpavihāravibhramaiḥ /",
  "GP10bhpc101u:349": "ākṣiptacittāḥ pramadā ramāpates tās tā viceṣṭā jagṛhus tadātmikāḥ //",
  "GP10bhpc101u:350_0": "gatyā cānurāgasmitābhyāṃ vibhramekṣitāni savilāsanirīkṣaṇāni taiś ca manoramā ālāpāś",
  "GP10bhpc101u:350_1": "ca vihārāḥ krīḍāś ca vibhramā anye ca vilāsās taiś ca ramāpater gatyādibhir etair",
  "GP10bhpc101u:350_2": "ākṣiptāny ākṛṣṭāni cittāni yāsāṃ tāḥ,",
  "GP10bhpc101u:351": "atas tasminn evātmā yāsāṃ tās tasya vividhāś ceṣṭhā jagṛhus tadanukaraṇenākrīḍan //BhPC_10,30.2//",
  "GP10bhpc101u:352": "BhP_10,30.03",
  "GP10bhpc101u:353": "gatismitaprekṣaṇabhāṣaṇādiṣu priyāḥ priyasya pratirūḍhamūrtayaḥ /",
  "GP10bhpc101u:354": "asāv ahaṃ tv ity abalās tadātmikā nyavediṣuḥ kṛṣṇavihāravibhramāḥ //",
  "GP10bhpc101u:355": "api ca gatismiteti /",
  "GP10bhpc101u:356": "priyasya gatyādiṣu pratirūḍhā āviṣṭā mūrtayo yāsāṃ tāḥ /",
  "GP10bhpc101u:357": "ataḥ kṛṣṇavihāra-vibhramāḥ kṛṣṇasya eva vihāravibhramāḥ krīḍāvilāsā yāsāṃ tāḥ /",
  "GP10bhpc101u:358": "aham eva kṛṣṇa iti parasparaṃ niveditavatyaḥ //BhPC_10,30.3//",
  "GP10bhpc101u:359": "BhP_10,30.04",
  "GP10bhpc101u:360": "gāyantya uccair amum eva saṃhatā vicikyur unmattakavad vanād vanam /",
  "GP10bhpc101u:361": "papracchur ākāśavad antaraṃ bahir bhūteṣu santaṃ puruṣaṃ vanaspatīn //",
  "GP10bhpc101u:362": "kiṃ ca gāyantya iti /",
  "GP10bhpc101u:363": "vanād vanāntaraṃ gacchantyo vicikyur amṛgayan /",
  "GP10bhpc101u:364": "unmattatulyatvam āha- vanaspatīn papracchuḥ /",
  "GP10bhpc101u:365": "bhūteṣv antaraṃ madhye santaṃ puruṣaṃ bahiś ca santam iti //BhPC_10,30.4//",
  "GP10bhpc101u:366": "BhP_10,30.05",
  "GP10bhpc101u:367": "dṛṣṭo vaḥ kaccid aśvattha plakṣa nyagrodha no manaḥ /",
  "GP10bhpc101u:368": "nandasūnur gato hṛtvā premahāsāvalokanaiḥ //",
  "GP10bhpc101u:369": "tat prapañcayati navabhiḥ-tatra mahattvād ete paśyeyur ity āśayāśvatthādīn pṛcchanti-dṛṣṭa iti /",
  "GP10bhpc101u:370": "premahāsavilasitair avalokanair asmākaṃ mano hṛtvā cora iva gato vo yuṣmābhiḥ kiṃ dṛṣṭa iti //BhPC_10,30.5//",
  "GP10bhpc101u:371": "BhP_10,30.06",
  "GP10bhpc101u:372": "kaccit kurabakāśokanāgapunnāgacampakāḥ /",
  "GP10bhpc101u:373": "rāmānujo māninīnām ito[*26] darpaharasmitaḥ //",
  "GP10bhpc101u:374": "[*26] “gataḥ” iti pāṭhaḥ /",
  "GP10bhpc101u:375": "mahāntaḥ svapuṣpair bahūpakāriṇaś ceti kurabakādīn pṛcchanti-kaccid iti /",
  "GP10bhpc101u:376": "he kurabakādayaḥ,",
  "GP10bhpc101u:377": "darpaharaṃ smitaṃ yasya saḥ ito gataḥ kaccid dṛṣṭa iti //BhPC_10,30.6//",
  "GP10bhpc101u:378": "BhP_10,30.07",
  "GP10bhpc101u:379": "kaccit tulasi kalyāṇi govindacaraṇapriye /",
  "GP10bhpc101u:380": "saha tvālikulair bibhrad dṛṣṭas te 'tipriyo 'cyutaḥ //",
  "GP10bhpc101u:381": "alikulaiḥ saha tvā tvāṃ bibhrat tavātipriyas tvayā kiṃ dṛṣṭa iti //BhPC_10,30.7//",
  "GP10bhpc101u:382": "BhP_10,30.08",
  "GP10bhpc101u:383": "mālaty adarśi vaḥ kaccin mallike jātiyūthike /",
  "GP10bhpc101u:384": "prītiṃ vo janayan yātaḥ karasparśena mādhavaḥ //",
  "GP10bhpc101u:385": "guṇātireke 'pi namratvād imāḥ paśyeyur iti pṛcchanti-mālatīti /",
  "GP10bhpc101u:386": "he mālati mallike,",
  "GP10bhpc101u:387": "jāti,",
  "GP10bhpc101u:388": "yūthike,",
  "GP10bhpc101u:389": "vo yuṣmābhiḥ kim adarśi dṛṣṭaḥ /",
  "GP10bhpc101u:390": "karasparśena vaḥ prītiṃ janayan kiṃ yāta iti /",
  "GP10bhpc101u:391": "atra mālatījātyor avāntaraviśeṣo draṣṭavyaḥ //BhPC_10,30.8//",
  "GP10bhpc101u:392": "BhP_10,30.09",
  "GP10bhpc101u:393": "cūtapriyālapanasāsanakovidārajambvarkabilvabakulāmrakadambanīpāḥ /",
  "GP10bhpc101u:394": "ye 'nye parārthabhavakā yamunopakūlāḥ śaṃsantu kṛṣṇapadavīṃ rahitātmanāṃ naḥ //",
  "GP10bhpc101u:395": "phalādibhiḥ sarvaprāṇināṃ saṃtarpakā ete paśyeyur iti pṛcchanti-cūteti /",
  "GP10bhpc101u:396": "cūtāmrayor avāntarajātibhedaḥ kadambanīpayoś ca /",
  "GP10bhpc101u:397": "he cūtādayaḥ,",
  "GP10bhpc101u:398": "ye 'nye ca parārthabhavakāḥ parārtham eva bhavo janma yeṣāṃ te /",
  "GP10bhpc101u:399": "yamunopakūlās tasyāḥ kūlasamīpe vartamānāḥ /",
  "GP10bhpc101u:400": "tīrthavāsina ity arthaḥ /",
  "GP10bhpc101u:401": "te bhavanto rahitātmanāṃ śūnyacetasāṃ naḥ kṛṣṇapadavīṃ kṛṣṇasya mārgaṃ śaṃsantu kathayantu //BhPC_10,30.9//",
  "GP10bhpc101u:402": "BhP_10,30.10",
  "GP10bhpc101u:403": "kiṃ te kṛtaṃ kṣiti tapo bata keśavāṅghrisparśotsavotpulakitāṅgaruhair vibhāsi /",
  "GP10bhpc101u:404": "apy aṅghrisambhava urukramavikramād vā āho varāhavapuṣaḥ parirambhaṇena //",
  "GP10bhpc101u:405": "he kṣiti kṣite,",
  "GP10bhpc101u:406": "tvayā kiṃ tapaḥ kṛtaṃ yā tvaṃ keśavāṅghrisparśotsavā keśavasyāṅghrisparśenotsavo yasyāḥ sā /",
  "GP10bhpc101u:407": "kutaḥ /",
  "GP10bhpc101u:408": "aṅgaruhair utpulakitā romāñcitā vibhāsi śobhase /",
  "GP10bhpc101u:409": "tatra viśeṣaṃ pṛcchati-api kim ayam utsavo 'ṅghrisaṃbhavo 'dhunā tavaikadeśāṅghrisparśasaṃbhūtaḥ /",
  "GP10bhpc101u:410": "yadvā naitāvat kintu urukramavikramāt pūrvam eva trivikramasya padā sarvākramaṇāt /",
  "GP10bhpc101u:411": "aho athavā /",
  "GP10bhpc101u:412": "naitāvad eva,",
  "GP10bhpc101u:413": "api tu tato 'pi pūrvaṃ varāhasya vapuṣaḥ parirambhaṇeneti /",
  "GP10bhpc101u:414": "atas tvayā nūnaṃ dṛṣṭas taṃ darśayeti //BhPC_10,30.10//",
  "GP10bhpc101u:415": "BhP_10,30.11",
  "GP10bhpc101u:416": "apy eṇapatny[*27] upagataḥ priyayeha gātrais tanvan dṛśāṃ sakhi sunirvṛtim acyuto vaḥ /",
  "GP10bhpc101u:417": "kāntāṅgasaṅgakucakuṅkumarañjitāyāḥ kundasrajaḥ kulapater iha vāti gandhaḥ //",
  "GP10bhpc101u:418": "[*27] eṇapatnīti “patyur no yajñasaṃyoge” iti sūtrād eṇānāṃ bhavāntarayajñair yājñikatvaṃ /",
  "GP10bhpc101u:419": "eṇyā yajñapatnītvam iti dṛṣṭa-praśaṃsā /",
  "GP10bhpc101u:420": "hariṇyā dṛṣṭipratyāsattyā kṛṣṇadarśanaṃ saṃbhāvyāhuḥ-apīti /",
  "GP10bhpc101u:421": "he sakhi eṇapatni,",
  "GP10bhpc101u:422": "api kim upagataḥ samīpaṃ gataḥ /",
  "GP10bhpc101u:423": "gātraiḥ sundarair mukhabāhvādibhiḥ /",
  "GP10bhpc101u:424": "priyayā saheti yad uktaṃ tatra dyotakam /",
  "GP10bhpc101u:425": "kāṇtāyā aṅgasaṅgas tena tatkucakuṅkumena rañjitāyāḥ kundakusumasrajo gandhaḥ /",
  "GP10bhpc101u:426": "kulapateḥ śrīkṛṣṇasya /",
  "GP10bhpc101u:427": "vātyāgacchati //BhPC_10,30.11//",
  "GP10bhpc101u:428": "BhP_10,30.12",
  "GP10bhpc101u:429": "bāhuṃ priyāṃsa[*28] upadhāya gṛhītapadmo rāmānujas tulasikālikulair madāndhaiḥ /",
  "GP10bhpc101u:430": "anvīyamāna iha vas taravaḥ praṇāmaṃ kiṃ vābhinandati caran praṇayāvalokaiḥ //",
  "GP10bhpc101u:431": "[*28] priyāyāḥ snigdhāyā aṃse skandhe /",
  "GP10bhpc101u:432": "phalabhāreṇa natāṃs tarūn kṛṣṇaṃ dṛṣṭvā praṇatā iti matvā priyayā saha tasya gativilāsaṃ saṃbhāvayantyaḥ pṛcchanti-bāhum iti /",
  "GP10bhpc101u:433": "tulasikāyā alikulair atas tadāmodamadāndhair anvīyamāno 'nugamyamāna iha carann iti //BhPC_10,30.12//",
  "GP10bhpc101u:434": "BhP_10,30.13",
  "GP10bhpc101u:435": "pṛcchatemā latā bāhūn apy āśliṣṭā vanaspateḥ /",
  "GP10bhpc101u:436": "nūnaṃ tatkarajaspṛṣṭā bibhraty utpulakāny aho //",
  "GP10bhpc101u:437": "kāścid āhuḥ-he sakhyaḥ,",
  "GP10bhpc101u:438": "imā latāḥ kṛṣṇena saṅgatā nūnam,",
  "GP10bhpc101u:439": "ata imāḥ pṛcchata /",
  "GP10bhpc101u:440": "nanu svapati-saṅgatau tatsaṅgatir durghaṭā, na /",
  "GP10bhpc101u:441": "vanaspateḥ patyur bāhunāśliṣṭā api aho bhāgyaṃ nūnaṃ tan nakhaiḥ spṛṣṭā yata utpulakāni bibhrati /",
  "GP10bhpc101u:442": "na hi svapatisaṅgatāv īdṛkpulakasaṃbhava iti bhāvaḥ //BhPC_10,30.13//",
  "GP10bhpc101u:443": "BhP_10,30.14",
  "GP10bhpc101u:444": "ity unmattavaco gopyaḥ kṛṣṇānveṣaṇakātarāḥ /",
  "GP10bhpc101u:445": "līlā bhagavatas tās tā hy anucakrus tadātmikāḥ //",
  "GP10bhpc101u:446": "unmattavat prapacchur ity etat prapañcitam idānīṃ-“ramāpates tās tā viceṣṭā jagṛhus tadātmikāḥ” iti yad uktaṃ tat prapañcayati-itīti /",
  "GP10bhpc101u:447": "unmattavaco gopyaḥ unmattavacasaś ca tā gopyaś ca /",
  "GP10bhpc101u:448": "kṛṣṇasyānveṣaṇena kātarā ativiḥvalāḥ /",
  "GP10bhpc101u:449": "anucakrur anukṛtavatyaḥ //BhPC_10,30.14//",
  "GP10bhpc101u:450": "BhP_10,30.15",
  "GP10bhpc101u:451": "kasyāścit pūtanāyantyāḥ kṛṣṇāyanty apibat stanam /",
  "GP10bhpc101u:452": "tokayitvā rudaty anyā padāhan śakaṭāyatīm //",
  "GP10bhpc101u:453": "kasyāścid ity ādibhiś caturbhir anukaraṇaṃ prapañcyate,",
  "GP10bhpc101u:454": "tataś caturbhis tanmayatvaṃ punar ekenānukaraṇam iti vivekaḥ /",
  "GP10bhpc101u:455": "pūtanāyantyāḥ pūtanāvad ācarantyāḥ kṛṣṇavad ācarantī stanam apibat /",
  "GP10bhpc101u:456": "tokāyitvā tokavad ātmānaṃ kṛtvā //BhPC_10,30.15//",
  "GP10bhpc101u:457": "BhP_10,30.16",
  "GP10bhpc101u:458": "daityāyitvā jahārānyām eko kṛṣṇārbhabhāvanām /",
  "GP10bhpc101u:459": "riṅgayāmāsa kāpy aṅghrī karṣantī ghoṣaniḥsvanaiḥ[*29] //",
  "GP10bhpc101u:460": "[*29] ghoṣāḥ kiṅkiṇyas tāsāṃ niḥsvanaiḥ sahitāvaṅghrī karṣantī satī riṅgayāmāsa /",
  "GP10bhpc101u:461": "ṇijartho 'vivakṣitaḥ /",
  "GP10bhpc101u:462": "daityāyitvā daityavat tṛṇāvartavad ātmānaṃ kṛtvā ekā kṛṣṇārbhabhāvanāṃ kṛṣṇasyārbhaṃ bālyaṃ bhāvayati yā tām anyāṃ jahāra //",
  "GP10bhpc101u:463": "BhPC_10,30.16// //BhPC_10,30.17//",
  "GP10bhpc101u:464": "BhP_10,30.18",
  "GP10bhpc101u:465": "āhūya dūragā yadvat kṛṣṇas tam anuvartatīm /",
  "GP10bhpc101u:466": "veṇuṃ kvaṇantīṃ krīḍantīm anyāḥ śaṃsanti sādhv iti //",
  "GP10bhpc101u:467": "dūragāḥ dūre vartamānā gāḥ /",
  "GP10bhpc101u:468": "yadvad yathā kṛṣṇas tathāhūya taṃ kṛṣṇam anuvartamānām /",
  "GP10bhpc101u:469": "anukurvatīm iti vā pāṭhaḥ //",
  "GP10bhpc101u:470": "BhPC_10,30.18// //BhPC_10,30.19//",
  "GP10bhpc101u:471": "BhP_10,30.20",
  "GP10bhpc101u:472": "mā bhaiṣṭa vātavarṣābhyāṃ tattrāṇaṃ vihitaṃ maya /",
  "GP10bhpc101u:473": "ity uktvaikena hastena yatanty unnidadhe 'mbaram //",
  "GP10bhpc101u:474": "yatantī prayatnaṃ kurvatī ambaram uttarīyaṃ vastram unnidadhe ūrdhvaṃ dhṛtavatī //",
  "GP10bhpc101u:475": "BhPC_10,30.20// //BhPC_10,30.21//",
  "GP10bhpc101u:476": "BhP_10,30.22",
  "GP10bhpc101u:477": "tatraikovāca he gopā dāvāgniṃ paśyatolbaṇam /",
  "GP10bhpc101u:478": "cakṣūṃṣy āśv apidadhvaṃ vo vidhāsye kṣemam añjasā //",
  "GP10bhpc101u:479": "apidadhvaṃ nimīlayata //BhPC_10,30.22//",
  "GP10bhpc101u:480": "BhP_10,30.23",
  "GP10bhpc101u:481": "baddhānyayā srajā kācit tanvī tatra ulūkhale /",
  "GP10bhpc101u:482": "bhītā sudṛk pidhāyāsyaṃ bheje bhītiviḍambanam //",
  "GP10bhpc101u:483": "sudṛk sunayanam āsyaṃ pidhāya /",
  "GP10bhpc101u:484": "sudṛk varākṣīti vā /",
  "GP10bhpc101u:485": "bhīti viḍambanaṃ bhayānukaraṇam //BhPC_10,30.23//",
  "GP10bhpc101u:486": "BhP_10,30.24",
  "GP10bhpc101u:487": "evaṃ kṛṣṇaṃ pṛcchamānā vṛndāvanalatās tarūn /",
  "GP10bhpc101u:488": "vyacakṣata vanoddeśe padāni paramātmanaḥ //",
  "GP10bhpc101u:489": "evaṃ punar api vṛndāvane latās tarūṃś ca kṛṣṇaṃ pṛcchantyo vanoddeśe vanapradeśe /",
  "GP10bhpc101u:490": "vyacakṣatāpaśyan //",
  "GP10bhpc101u:491": "BhPC_10,30.24// //BhPC_10,30.25//",
  "GP10bhpc101u:492": "BhP_10,30.26",
  "GP10bhpc101u:493": "tais taiḥ padais tatpadavīm anvicchantyo 'grato' balāḥ /",
  "GP10bhpc101u:494": "vadhvāḥ padaiḥ supṛktāni vilokyārtāḥ samabruvan //",
  "GP10bhpc101u:495": "supṛktāni saṃmiśrāṇi //BhPC_10,30.26//",
  "GP10bhpc101u:496": "BhP_10,30.27",
  "GP10bhpc101u:497": "kasyāḥ padāni caitāni yātāyā nandasūnunā /",
  "GP10bhpc101u:498": "aṃsanyastaprakoṣṭhāyāḥ kareṇoḥ kariṇā yathā //",
  "GP10bhpc101u:499": "tenāṃse nyastaḥ prakoṣṭho yasyāḥ /",
  "GP10bhpc101u:500": "kareṇor hastinyāḥ //BhPC_10,30.27//",
  "GP10bhpc101u:501": "BhP_10,30.28",
  "GP10bhpc101u:502": "anayārādhito nūnaṃ bhagavān harir īśvaraḥ /",
  "GP10bhpc101u:503": "yan no vihāya govindaḥ prīto yām anayad rahaḥ //",
  "GP10bhpc101u:504": "raha ekāntasthānam //BhPC_10,30.28//",
  "GP10bhpc101u:505": "BhP_10,30.29",
  "GP10bhpc101u:506": "dhanyā aho amī ālyo govindāṅghryabjareṇavaḥ /",
  "GP10bhpc101u:507": "yān brahmeśo ramā devī dadhur mūrdhny aghanuttaye[*30] //",
  "GP10bhpc101u:508": "[*30] agham aparādho virahaduḥkhaṃ vā /",
  "GP10bhpc101u:509": "he ālyaḥ sakhyaḥ,",
  "GP10bhpc101u:510": "aho dhanyā atipuṇyā govindāṅghryabjareṇavaḥ /",
  "GP10bhpc101u:511": "tatra hetuḥ-yān iti /",
  "GP10bhpc101u:512": "asmābhir apy etad reṇvabhiṣekeṇa tathaiva kṛṣṇaḥ prāptuṃ śakya iti bhāvaḥ //BhPC_10,30.29//",
  "GP10bhpc101u:513": "BhP_10,30.30",
  "GP10bhpc101u:514": "tasyā amūni naḥ kṣobhaṃ kurvanty uccaiḥ[*31] padāni yat /",
  "GP10bhpc101u:515": "yaikāpahṛtya gopīnām raho[*32] bhunkte 'cyutādharam //",
  "GP10bhpc101u:516": "[*31] uccaiḥ adhikaṃ kṣobhaṃ duḥkham /",
  "GP10bhpc101u:517": "[*32] “dhanaṃ bhuṅkte” iti pāṭhaḥ /",
  "GP10bhpc101u:518": "anyā āhuḥ-tasyā iti /",
  "GP10bhpc101u:519": "gopīnāṃ sarvasvam /",
  "GP10bhpc101u:520": "ayaṃ bhāvaḥ-bhaved[*33] evaṃ yadi tasyāḥ padāni saṃpṛktāni na bhaveyus tāni tu no duḥkhaṃ kurvantīti //BhPC_10,30.30//",
  "GP10bhpc101u:521": "[*33] yadi tasyāḥ padāni saṃpṛktāni na bhaveyus tarhi evaṃ kṛṣṇaprāptisādhanaṃ tatpadarajaḥsevanaṃ bhavet /",
  "GP10bhpc101u:522": "tāni nu saṃpṛktāni tatpadāni no duḥkhaṃ kurvanti /",
  "GP10bhpc101u:523": "tasyāḥ pādarajasā miśritatvāt kṛṣṇapādarajasa iti bhāvaḥ /",
  "GP10bhpc101u:524": "BhP_10,30.31",
  "GP10bhpc101u:525": "na lakṣyante padāny atra tasyā nūnaṃ tṛṇāṅkuraiḥ /",
  "GP10bhpc101u:526": "khidyatsujātāṅghritalām unninye preyasīṃ priyaḥ //",
  "GP10bhpc101u:527": "tad asaṃpṛktān kevalaṃ kṛṣṇapādareṇūn eva vicinvatyas tān dṛṣṭvā punar atyantaṃ samatapan /",
  "GP10bhpc101u:528": "tad āha ślokatrayeṇa-na lakṣyanta iti /",
  "GP10bhpc101u:529": "khidyatī sujāte sukumāre aṅghritale yasyās tām unninye skandham āropitavān //BhPC_10,30.31//",
  "GP10bhpc101u:530": "BhP_10,30.32",
  "GP10bhpc101u:531": "atra prasūnāvacayaḥ priyārthe preyasā kṛtaḥ /",
  "GP10bhpc101u:532": "prapadākramaṇa ete paśyatāsakale pade //",
  "GP10bhpc101u:533": "prapadābhyām ākramaṇaṃ kṣoṇīmardanaṃ yayoḥ /",
  "GP10bhpc101u:534": "ata evāsakale pade paśyateti //BhPC_10,30.32//",
  "GP10bhpc101u:535": "BhP_10,30.33",
  "GP10bhpc101u:536": "keśaprasādhanaṃ tv atra kāminyāḥ kāminā kṛtam /",
  "GP10bhpc101u:537": "tāni cūḍayatā kāntām upaviṣṭam iha dhruvam //",
  "GP10bhpc101u:538": "tasyāḥ kṛṣṇajānvantarupaviṣṭāyāś cihnaṃ dṛṣṭvāhuḥ-keśaprasādhanam iti /",
  "GP10bhpc101u:539": "kāntām adhikṛtya tāni prasūnāni cūḍayatā cūḍānukāreṇa badhnatā dhruvam upaviṣṭam //BhPC_10,30.33//",
  "GP10bhpc101u:540": "BhP_10,30.34",
  "GP10bhpc101u:541": "reme tayā cātmarata[*34] ātmārāmo 'py akhaṇḍitaḥ /",
  "GP10bhpc101u:542": "kāmināṃ darśayan dainyaṃ strīṇāṃ caiva durātmatām //",
  "GP10bhpc101u:543": "[*34] “svātmarataḥ” iti pāṭhaḥ /",
  "GP10bhpc101u:544": "reme ity ādiśukoktiḥ /",
  "GP10bhpc101u:545": "ātmarataḥ svatas tuṣṭaḥ /",
  "GP10bhpc101u:546": "ātmārāmaḥ svakrīḍaḥ /",
  "GP10bhpc101u:547": "akhaṇḍitaḥ strīvibhramair anākṛṣṭo 'pi tathā cet kim iti reme 'ta āha-kāminām iti //",
  "GP10bhpc101u:548": "BhPC_10,30.34// //BhPC_10,30.35//",
  "GP10bhpc101u:549": "BhP_10,30.36",
  "GP10bhpc101u:550": "sā ca mene tadātmānaṃ variṣṭhaṃ sarvayoṣitām /",
  "GP10bhpc101u:551": "hitvā gopīḥ kāmayānā mām asau bhajate priyaḥ //",
  "GP10bhpc101u:552": "strīṇāṃ durātmatām āha-sā ceti dvābhyām /",
  "GP10bhpc101u:553": "kāmo yānam āgamanasādhanaṃ yāsāṃ tā gopīr hitvā māṃ bhajata iti hetor ātmānaṃ variṣṭhaṃ mene iti //",
  "GP10bhpc101u:554": "BhPC_10,30.36// //BhPC_10,30.37//",
  "GP10bhpc101u:555": "BhP_10,30.38",
  "GP10bhpc101u:556": "evam uktaḥ priyām āha skandha āruhyatām iti /",
  "GP10bhpc101u:557": "tataś cāntardadhe kṛṣṇaḥ sā vadhūr anvatapyata //",
  "GP10bhpc101u:558": "kāmināṃ dainyaṃ darśayati-evam ukta iti /",
  "GP10bhpc101u:559": "akhaṇḍitatvam āha-tataś ceti /",
  "GP10bhpc101u:560": "tasyāṃ skandhārohodyatāyām antarhita ity arthaḥ //BhPC_10,30.38//",
  "GP10bhpc101u:561": "BhP_10,30.39",
  "GP10bhpc101u:562": "hā nātha ramaṇa preṣṭha kvāsi kvāsi mahābhuja /",
  "GP10bhpc101u:563": "dāsyās te kṛpaṇāyā me sakhe darśaya sannidhim //",
  "GP10bhpc101u:564": "anutāpam āha-hā nātheti //BhPC_10,30.39//",
  "GP10bhpc101u:565": "BhP_10,30.40",
  "GP10bhpc101u:566": "anvicchantyo bhagavato mārgaṃ gopyo 'vidūrataḥ /",
  "GP10bhpc101u:567": "dadṛśuḥ priyaviśleṣamohitāṃ duḥkhitāṃ sakhīm //",
  "GP10bhpc101u:568": "anvicchantyo mṛgayamāṇāḥ /",
  "GP10bhpc101u:569": "avidūrataḥ samīpe //",
  "GP10bhpc101u:570": "BhPC_10,30.40// //BhPC_10,30.41//",
  "GP10bhpc101u:571": "BhP_10,30.42",
  "GP10bhpc101u:572": "tato 'viśan vanaṃ candra jyotsnā yāvad vibhāvyate /",
  "GP10bhpc101u:573": "tamaḥ praviṣṭam ālakṣya tato nivavṛtuḥ striyaḥ //",
  "GP10bhpc101u:574": "tatas tayāpi sahitāḥ kṛṣṇānveṣaṇāya vanam aviśan /",
  "GP10bhpc101u:575": "tato harer anveṣaṇān nivṛttāḥ //BhPC_10,30.42//",
  "GP10bhpc101u:576": "BhP_10,30.43",
  "GP10bhpc101u:577": "tanmanaskās tadalāpās tadviceṣṭās tadātmikāḥ /",
  "GP10bhpc101u:578": "tadguṇān eva gāyantyo nātmagārāṇi sasmaruḥ //",
  "GP10bhpc101u:579": "evaṃ tam aprāptā api svagṛhān naiva smṛtavatyaḥ /",
  "GP10bhpc101u:580": "tadātmikāḥ sa evātmā yāsāṃ tāḥ /",
  "GP10bhpc101u:581": "tanmayya ity arthaḥ //BhPC_10,30.43//",
  "GP10bhpc101u:582": "BhP_10,30.44",
  "GP10bhpc101u:583": "punaḥ pulinam āgatya kālindyāḥ kṛṣṇabhāvanāḥ /",
  "GP10bhpc101u:584": "samavetā jaguḥ kṛṣṇaṃ tadāgamanakāṅkṣitāḥ //",
  "GP10bhpc101u:585_0": "kintu pūrvaṃ yatra śrīkṛṣṇena saṅgatir āsīt tad eva kālindyāḥ puliam āgatya kṛṣṇaṃ",
  "GP10bhpc101u:585_1": "bhāvayanti dhyāyantīti tathā tāḥ kṛṣṇasyāgamanaṃ kāṅkṣitaṃ yāsāṃ tāḥ militāḥ satyaḥ",
  "GP10bhpc101u:585_2": "kṛṣṇam eva jagur iti //BhPC_10,30.44 //",
  "GP10bhpc101u:586": "iti śrīmadbhāgavate mahāpurāṇe daśamaskandhe pūrvārdhe bhāvārthadīpikāyāṃ ṭīkāyāṃ triṃśattamo 'dhyāyaḥ **30**",
  "GP10bhpc101u:587": "ekatriṃśe nirāśāstāḥ punaḥ pulinam āgatāḥ /",
  "GP10bhpc101u:588": "kṛṣṇam evānugāyantyaḥ prārthayante tadāgamam // 1 //",
  "GP10bhpc101u:589": "BhP_10,31.01",
  "GP10bhpc101u:590": "gopya ūcuḥ",
  "GP10bhpc101u:591": "jayati[*35] te 'dhikaṃ janmanā vrajaḥ śrayata indirā śaśvad atra hi /",
  "GP10bhpc101u:592": "dayita dṛśyatāṃ[*36] dikṣu tāvakās tvayi dhṛtāsavas tvāṃ vicinvate //",
  "GP10bhpc101u:593_0": "[*35] jayatītyādiślokeṣu prāyaścaturṇāṃ pādānāṃ dvitīyākṣarahalaikyaṃ keṣucit pādeṣu",
  "GP10bhpc101u:593_1": "prathamasaptamākṣarahalaikyaṃ tatra kvacit śasabavādīnām ālaṅkārikādisamayasiddhasāvarṇyād aikyam iti jñeyam /",
  "GP10bhpc101u:594": "[*36] tvayā dṛśyatāṃ pratyakṣībhūyatām iti preraṇātyāgenākarmakatvād bhāve loṭ /",
  "GP10bhpc101u:595": "yadvā asmābhir bhavān dṛśyatām iti karmaṇi loṭ /",
  "GP10bhpc101u:596": "jayatīti / he dayita,",
  "GP10bhpc101u:597": "te janmanā vrajo 'dhikaṃ yathā bhavati tathā jayaty utkarṣeṇa vartate /",
  "GP10bhpc101u:598": "yasmāt tvam atra jātas tasmad indirā lakṣmīr atra hi śrayate vrajam alaṅkṛtya vartate /",
  "GP10bhpc101u:599": "evaṃ vraje sarvasmin modamāne 'tra tu tāvakās tvadīyā gopījanās tvayi tvadartham eva kathañcid dhṛtā asavo yais te tvāṃ vicinvate /",
  "GP10bhpc101u:600": "atas tvayā dṛṣyatāṃ pratyakṣībhūyatām iti /",
  "GP10bhpc101u:601": "yadvā asmābhir bhavān dṛṣyatām /",
  "GP10bhpc101u:602": "yadvā evaṃ tvayā dṛṣyatām ete vicinvata iti //BhPC_31.1//",
  "GP10bhpc101u:603": "BhP_10,31.02",
  "GP10bhpc101u:604": "śaradudāśaye sādhujātasatsarasijodaraśrīmuṣā dṛśā[*37] /",
  "GP10bhpc101u:605": "suratanātha te 'śulkadāsikā varada nighnato neha kiṃ vadhaḥ //",
  "GP10bhpc101u:606": "[*37] athavā dṛśaiva śulkadāsikāḥ dṛgrūpaśulkenaiva dāsīr api tyāgena mārayataḥ iti yojanā /",
  "GP10bhpc101u:607": "atra svatantrāṇāṃ bāhūnāṃ vaktṛtvād aparā āhur iti sarvaślokeṣv avatāraṇā,",
  "GP10bhpc101u:608": "athāpi saṅgatir ucyate /",
  "GP10bhpc101u:609": "tatra vicinvantu mama kim iti cet tatrāhuḥ-śaradeti /",
  "GP10bhpc101u:610_0": "śarad udāśaye śaratkālīne sarasi sādhu jātaṃ samyak jātaṃ yat sarasijaṃ vikasitaṃ",
  "GP10bhpc101u:610_1": "padmaṃ tasyodare garbhe yā śrīs tāṃ muṣṇāti haratīti tathā tayā dṛśā netreṇa he suratanātha",
  "GP10bhpc101u:610_2": "saṃbhogapate varadābhīṣṭaprada,",
  "GP10bhpc101u:611": "aśulkadāsikā amūlyadāsīr no nighnato mārayatas te tava tvayā kriyamāṇa iha loke 'yaṃ vadho na bhavati kim /",
  "GP10bhpc101u:612": "śastreṇaiva vadho vadhaḥ kiṃ dṛśā vadho na bhavati,",
  "GP10bhpc101u:613": "kintu bhavaty eva /",
  "GP10bhpc101u:614": "atas tava dṛśā 'pahṛtaprāṇapratyarpaṇāya tvayā dṛśyatām iti bhāvaḥ /",
  "GP10bhpc101u:615": "tvayā dṛśyatām iti yathāsaṃbhavaṃ sarvatra vākyaśeṣaḥ //BhPC_31.2//",
  "GP10bhpc101u:616": "BhP_10,31.03",
  "GP10bhpc101u:617": "viṣajalāpyayād vyālarākṣasād varṣamārutād vaidyutānalāt /",
  "GP10bhpc101u:618": "vṛṣamayātmajād[*38] viśvato bhayād ṛṣabha te vayaṃ rakṣitā muhuḥ //",
  "GP10bhpc101u:619": "[*38] vṛṣātmajo vatsāsuraḥ “varāhatokoniragād” itivat /",
  "GP10bhpc101u:620": "mayātmajo vyomāsuraḥ /",
  "GP10bhpc101u:621": "taccaritram agre vakṣyamāṇam api rāsāt pūrvabhāvīti jñeyam /",
  "GP10bhpc101u:622": "kiṃ ca bahubhyo mṛtyubhyaḥ kṛpayā rakṣitvā kimitīdānīṃ dṛśā manmathaṃ preṣya ghātayasīty āhuḥ-viṣeti /",
  "GP10bhpc101u:623": "he ṛṣabha śreṣṭha,",
  "GP10bhpc101u:624_0": "viṣamayāj jalādyo 'pyayo nāśas tasmāt tathā vyālarākṣasād aghāsurād varṣān mārutād",
  "GP10bhpc101u:624_1": "vaidyutānalād aśanipātāt vṛṣo 'ṛṣṭas[*39] tasmān mayātmajād vyomād viśvato 'nyasmād",
  "GP10bhpc101u:624_2": "api sarvato bhayāc ca kāliyadamanādinā rakṣitāḥ kim idānīm upekṣasa iti bhāvaḥ //BhPC_31.3 //",
  "GP10bhpc101u:625": "BhP_10,31.04",
  "GP10bhpc101u:626": "na khalu gopīkānandano bhavān akhiladehinām antarātmadṛk /",
  "GP10bhpc101u:627": "vikhanasārthito viśvaguptaye sakha udeyivān sātvatāṃ kule //",
  "GP10bhpc101u:628": "[*39] ariṣṭavyomāsurayor vadhasya bhāvitve 'pi gargādimukhāc chrutatvena vipralambapoṣakatvena vā bhūtavan nirdeśaḥ /",
  "GP10bhpc101u:629": "api ca viśvapālanāyāvatīrṇasya tava bhaktopekṣā 'tyantam anucitety āśayenāhuḥ-na khalv iti /",
  "GP10bhpc101u:630": "he sakhe, bhavān khalu niścitaṃ yaśodāsuto na bhavati,",
  "GP10bhpc101u:631": "kintu sarvaprāṇināṃ buddhisākṣī /",
  "GP10bhpc101u:632": "nanu sa kiṃ dṛśyo bhavati tatrāhuḥ-vikhanasā brahmaṇā viśvapālanāya prārthitaḥ sansātvatāṃ kule udeyivān udita iti //BhPC_31.4//",
  "GP10bhpc101u:633": "BhP_10,31.05",
  "GP10bhpc101u:634": "viracitābhayaṃ vṛṣṇidhūrya te caraṇam[*40] īyuṣāṃ saṃsṛter bhayāt /",
  "GP10bhpc101u:635": "karasaroruhaṃ kānta[*41] kāmadaṃ śirasi dhehi naḥ śrīkaragraham //",
  "GP10bhpc101u:636": "[*40] “śaraṇam īyuṣām” iti pāṭhaḥ /",
  "GP10bhpc101u:637": "[*41] yadvā kāntaṃ ca tatkāmadaṃ ceti svataḥ sukharūpam abhīṣṭadaṃ ceti kecit /",
  "GP10bhpc101u:638": "tasmāt tvadbhaktānām asmākam etat prārthanācatuṣṭayaṃ saṃpādayety āhuḥ-viracitābhayam ity ādi caturbhiḥ /",
  "GP10bhpc101u:639": "he vṛṣṇidhurya,",
  "GP10bhpc101u:640": "saṃsṛter bhayāt te caraṇam īyuṣāṃ śaraṇaṃ prāptānāṃ prāṇināṃ viracitaṃ dattam abhayaṃ yena tat tathā he kānta,",
  "GP10bhpc101u:641": "kāmadaṃ varadaṃ tathā śriyaḥ karaṃ gṛhṇātīti tathā tad bhavatkarasaroruhaṃ na śirasi dehi //BhPC_31.5//",
  "GP10bhpc101u:642": "BhP_10,31.06",
  "GP10bhpc101u:643": "vrajajanārtihan vīra yoṣitāṃ nijajanasmayadhvaṃsanasmita /",
  "GP10bhpc101u:644": "bhaja sakhe bhavatkiṅkarīḥ[*42] sma no jalaruhānanaṃ cāru darśaya //",
  "GP10bhpc101u:645": "[*42] athavā abhavatkiṅkarīḥ anyā eva bhaja /",
  "GP10bhpc101u:646": "mukhapadmaṃ ca no pradarśaya /",
  "GP10bhpc101u:647": "maraṇasyaiva niścitatvād iti praṇayakope yojanā /",
  "GP10bhpc101u:648": "he vrajajanārtihan he vīra,",
  "GP10bhpc101u:649": "nija janānāṃ yaḥ smayo garvas tasya dhvaṃsanaṃ nāśakaṃ smitaṃ yasya tathābhūta he sakhe,",
  "GP10bhpc101u:650": "bhavatkiṅkarīr no 'smān bhaja āśraya /",
  "GP10bhpc101u:651": "smeti niścitam /",
  "GP10bhpc101u:652": "prathamaṃ tāvaj jalaruhānanaṃ cāru yoṣitāṃ no darśaya //BhPC_31.6//",
  "GP10bhpc101u:653": "BhP_10,31.07",
  "GP10bhpc101u:654": "praṇatadehināṃ pāpakarṣaṇaṃ tṛṇacarānugaṃ śrīniketanam /",
  "GP10bhpc101u:655": "phaṇiphaṇārpitaṃ[*43] te padāmbujaṃ kṛṇu kuceṣu naḥ kṛndhi hṛcchayam //",
  "GP10bhpc101u:656": "[*43] phaṇinaḥ phaṇāsv arpaṇamātreṇa tadviṣadarpasyeva hṛdi sparśamātreṇa kandarpasya nāśo na duṣkara iti bhāvaḥ /",
  "GP10bhpc101u:657_0": "aviśeṣeṇa praṇatāṇāṃ dehināṃ pāpakarśanaṃ pāpahantṛ tṛṇacarān paśūn apy anu gacchati",
  "GP10bhpc101u:657_1": "kṛpayeti tathā saubhāgyena śriyo niketanaṃ vīryātirekeṇa phaṇinaḥ phanāsv arpitaṃ",
  "GP10bhpc101u:657_2": "te padāmbujaṃ naḥ kuceṣu kṛṇu kuru /",
  "GP10bhpc101u:658": "kim artham /",
  "GP10bhpc101u:659": "hṛcchayaṃ kāmaṃ kṛndhi chindhi //BhPC_31.7//",
  "GP10bhpc101u:660": "BhP_10,31.08",
  "GP10bhpc101u:661": "madhurayā girā valguvākyayā budhamanojñayā puṣkarekṣaṇa /",
  "GP10bhpc101u:662": "vidhikarīr[*44] imā vīra muhyatīr adharasīdhunāpyāyayasva naḥ //",
  "GP10bhpc101u:663": "[*44] yadvā giraiva vidhikarīr adhunā virahāt saṃmuhyatīḥ imāḥ pratyakṣāḥ /",
  "GP10bhpc101u:664": "he puṣkarekṣaṇa,",
  "GP10bhpc101u:665": "tavaiva madhurayā girā valgūni vākyāni yasyāṃ tayā budhānāṃ manojñayā hṛdyayā gambhīrayety arthaḥ /",
  "GP10bhpc101u:666": "muhyatīr imā no vidhikarīḥ kiṅkarīr adharasīdhunā āpyāyayasva saṃjīvayeti //BhPC_31.8//",
  "GP10bhpc101u:667": "BhP_10,31.09",
  "GP10bhpc101u:668": "tava kathāmṛtaṃ[*45] taptajīvanaṃ kavibhir īḍitaṃ kalmaṣāpaham /",
  "GP10bhpc101u:669": "śravaṇamaṅgalaṃ śrīmad ātataṃ bhuvi gṛṇanti te bhūridā janāḥ //",
  "GP10bhpc101u:670": "[*45] yadvā santaptā āhuḥ-tava kathā eva ṃrtaṃ mṛtiḥ saivoddīpanavidhayāsmān mārayati /",
  "GP10bhpc101u:671": "tathā taptajīvanaṃ tapte taile jīvanam ivety arthaḥ /",
  "GP10bhpc101u:672": "tathā ca ye 'smat purato gṛṇanti te bhūridā mahāghātakāḥ /",
  "GP10bhpc101u:673": "“do avakhaṇḍane” iti dhātuḥ /",
  "GP10bhpc101u:674": "ataḥ kathāmṛtenālam iti yojanā /",
  "GP10bhpc101u:675": "kiṃ ca asmākaṃ tvadvirahe prāptam eva mataṇaṃ kintu tvatkathāmṛtaṃ pāyayadbhiḥ sukṛtibhir vañcitam ity āhuḥ-taveti /",
  "GP10bhpc101u:676": "kathaivāmṛtam /",
  "GP10bhpc101u:677": "atra hetuḥ-taptajīvanam /",
  "GP10bhpc101u:678": "prasiddhāmṛtād utkarṣam āhuḥ-kavibhir brahmavidbhir apīḍitaṃ stutam /",
  "GP10bhpc101u:679": "devabhogyaṃ tv amṛtaṃ tair tucchīkṛtam /",
  "GP10bhpc101u:680": "kiṃ ca kalmaṣāpahaṃ kāmakarmanirasanam /",
  "GP10bhpc101u:681": "tattvamṛtaṃ naivaṃbhūtam /",
  "GP10bhpc101u:682": "kiṃ ca śravaṇamaṅgalaṃ śravaṇamātreṇa maṅgalapradam /",
  "GP10bhpc101u:683": "tat tv anuṣṭhānāpekṣam /",
  "GP10bhpc101u:684": "kiṃ ca śrīmat suśāntam /",
  "GP10bhpc101u:685": "tat tu mādakam /",
  "GP10bhpc101u:686": "evaṃbhūtaṃ tvatkathāmṛtam ātataṃ yathā bhavati tathā ye bhuvi gṛṇanti nirūpayanti te janā bhūridā bahudātāraḥ /",
  "GP10bhpc101u:687": "jīvitaṃ dadatīty arthaḥ /",
  "GP10bhpc101u:688": "yadvā evaṃbhūtaṃ tvatkathāmṛtaṃ ye bhuvi gṛṇanti te bhūridāḥ pūrvajanmasu bahu dattavantaḥ sukṛtina ity arthaḥ /",
  "GP10bhpc101u:689": "etad uktaṃ bhavati-ye kevalaṃ kathāmṛtaṃ gṛṇanti te 'pi tāvad atidhanyāḥ kiṃ punar ye tvāṃ paśyanti,",
  "GP10bhpc101u:690": "ataḥ prārthayāmahe tvayā dṛśyatām iti //BhPC_31.9//",
  "GP10bhpc101u:691": "BhP_10,31.10",
  "GP10bhpc101u:692": "prahasitaṃ priya premavīkṣaṇaṃ viharaṇaṃ ca te dhyānamaṅgalam[*46] /",
  "GP10bhpc101u:693": "rahasi saṃvido yā hṛdi spṛśaḥ kuhaka no manaḥ kṣobhayanti hi //",
  "GP10bhpc101u:694": "[*46] dhyānamātreṇa maṅgalapradam /",
  "GP10bhpc101u:695": "idaṃ prahasitādīnāṃ viśeṣaṇam /",
  "GP10bhpc101u:696": "nanu matkathāśravaṇenaiva nirvṛtā bhavata kiṃ maddarśanena,",
  "GP10bhpc101u:697": "na,",
  "GP10bhpc101u:698": "tvadvilāsakṣubhitacittā vayaṃ tatrāpi śāntiṃ na vindāma ity āhuḥ-prahasitam iti /",
  "GP10bhpc101u:699": "he priya, kuhaka kapaṭa,",
  "GP10bhpc101u:700": "saṃvidaḥ saṅketanarmāṇi //BhPC_31.10//",
  "GP10bhpc101u:701": "BhP_10,31.11",
  "GP10bhpc101u:702": "calasi yad vrajāc cārayan paśūn nalinasundaraṃ nātha te padam /",
  "GP10bhpc101u:703": "śilatṛṇāṅkuraiḥ sīdatīti naḥ kalilatāṃ manaḥ kānta gacchati //",
  "GP10bhpc101u:704": "kiṃ ca tvayi vayam atipremārdracittās tvaṃ punar asmāsu kena hetunā kapaṭam ācarasīty āhuḥ ślokadvayena-calasīti /",
  "GP10bhpc101u:705": "he nātha he kānta,",
  "GP10bhpc101u:706_0": "yat yadā vrajāc calasi paśūṃś cārayaṃs tadā tan nalinasundaraṃ komalaṃ te padaṃ śilaiḥ",
  "GP10bhpc101u:706_1": "kaṇiśais tṛṇair aṅkuraiś ca sīdati kliśyed iti no manaḥ kalilatām asvāsthyaṃ gacchati prāpnoti /",
  "GP10bhpc101u:707": "evaṃbhūtās tvadduḥkhaśaṅkitacittā vayam //BhPC_31.11//",
  "GP10bhpc101u:708": "BhP_10,31.12",
  "GP10bhpc101u:709": "dinaparikṣaye nīlakuntalair vanaruhānanaṃ bibhrad āvṛtam /",
  "GP10bhpc101u:710": "ghanarajasvalaṃ darśayan muhur manasi naḥ smaraṃ vīra yacchasi //",
  "GP10bhpc101u:711_0": "tvaṃ tu dinaparikṣaye sāyaṃ kāle nīlakuntalair āvṛtaṃ ghanarajasvalaṃ gorajaś churitaṃ",
  "GP10bhpc101u:711_1": "vanaruhānanam alimālākulaparāgacchuritapadmatulyam ānanaṃ bibhrat tac ca muhur muhur",
  "GP10bhpc101u:711_2": "darśayan no manasi kevalaṃ smaraṃ[*47] yacchasy arpayasi /",
  "GP10bhpc101u:712": "na tu saṅgaṃ dadāsīti kapaṭas tvam iti bhāvaḥ //BhPC_31.12//",
  "GP10bhpc101u:713": "[*47] smaraṃ smaraṇamātreṇāpi kṣobhakam /",
  "GP10bhpc101u:714": "BhP_10,31.13",
  "GP10bhpc101u:715": "praṇatakāmadaṃ padmajārcitaṃ dharaṇimaṇḍanaṃ[*48] dhyeyam āpadi /",
  "GP10bhpc101u:716": "caraṇapaṅkajaṃ śantamaṃ ca te ramaṇa naḥ staneṣv arpayādhihan //",
  "GP10bhpc101u:717": "[*48] dharaṇiṃ dhvajādicihnair maṇḍayatīti /",
  "GP10bhpc101u:718": "ato 'dhunā kapaṭaṃ vihāyaivaṃ kurv iti prārthayanti ślokadvayena-praṇatakāmadam iti /",
  "GP10bhpc101u:719": "he adhihan he ramaṇa,",
  "GP10bhpc101u:720": "padmajena brahmaṇārcitam āpadi dhyeyaṃ dhyānamātreṇāpannivartakaṃ śantamaṃ ca sevāsamaye 'pi sukhatamaṃ te caraṇapaṅkajaṃ kāmatāpaśāntaye naḥ staneṣv arpayeti //BhPC_31.13//",
  "GP10bhpc101u:721": "BhP_10,31.14",
  "GP10bhpc101u:722": "suratavardhanaṃ śokanāśanaṃ svaritaveṇunā suṣṭhu cumbitam /",
  "GP10bhpc101u:723": "itararāgavismāraṇaṃ nṛṇāṃ[*49] vitara vīra nas te 'dharāmṛtam //",
  "GP10bhpc101u:724": "[*49] nṛṇām iti puṃsām api,",
  "GP10bhpc101u:725": "kim uta nārīṇām /",
  "GP10bhpc101u:726": "api ca he vīra,",
  "GP10bhpc101u:727": "te 'dharāmṛtaṃ no vitara dehi /",
  "GP10bhpc101u:728": "svaritena nāditena veṇunā suṣṭhu cumbitam iti nādāmṛtavāsitam iti bhāvaḥ /",
  "GP10bhpc101u:729": "itararāgavismāraṇaṃ nṛṇām itareṣu sārvabhaumādisukheṣu rāgam icchāṃ vismārayati vilāpayatīti tathā tat //BhPC_31.14//",
  "GP10bhpc101u:730": "BhP_10,31.15",
  "GP10bhpc101u:731": "aṭati yad bhavān ahni kānanaṃ truṭir yugāyate tvām apaśyatām /",
  "GP10bhpc101u:732": "kuṭilakuntalaṃ śrīmukhaṃ ca te jaḍa[*50] udīkṣatāṃ pakṣmakṛd dṛśām //",
  "GP10bhpc101u:733": "[*50] yadvā ajaḍa iti chedaḥ /",
  "GP10bhpc101u:734": "yaḥ pakṣmāṇi kṛntati sa nimīlanābhāvasaṃpādaka eva ajaḍo rasajñaḥ /",
  "GP10bhpc101u:735": "kiṃ vā svadṛśāṃ pakṣmacchideva ajaḍaḥ udīkṣatāṃ uccaiḥ paśyatu /",
  "GP10bhpc101u:736": "vayaṃ tu pakṣmapihitadṛśo jaḍāḥ kiṃ paśyāmeti darśane 'pi vidhāna duḥkham iti bhāvaḥ /",
  "GP10bhpc101u:737": "kiṃ ca kṣaṇam api tvadadarśane duḥkhaṃ darśane ca sukhaṃ dṛṣṭvā sarvasaṅgaparityāgena yataya iva vayaṃ truṭiḥ kṣaṇārdham api yugavad bhavati /",
  "GP10bhpc101u:738": "evam adarśane duḥkham uktam /",
  "GP10bhpc101u:739": "punaś ca kathañcid dinānte te tava śrīman mukham uduccair īkṣamānānāṃ teṣāṃ dṛṣāṃ pakṣmakṛd brahmā jaḍo manda eva /",
  "GP10bhpc101u:740": "nimeṣamātram apy antaram asahyam iti darśane sukham uktam //BhPC_31.15//",
  "GP10bhpc101u:741": "BhP_10,31.16",
  "GP10bhpc101u:742": "patisutānvayabhrātṛbāndhavān ativilaṅghya te 'nty acyutāgatāḥ /",
  "GP10bhpc101u:743": "gatividas tavodgītamohitāḥ kitava yoṣitaḥ kas tyajen niśi //",
  "GP10bhpc101u:744": "tasmāt he acyuta,",
  "GP10bhpc101u:745": "patīn sutān anvayāṃs tatsaṃbandhino bhrātṝn bāndhavāṃś cātivilaṅghya tava samīpam āgatā vayam /",
  "GP10bhpc101u:746": "kathaṃbhūtasya /",
  "GP10bhpc101u:747": "gativido 'smad āgamanaṃ jānataḥ,",
  "GP10bhpc101u:748": "gītagatīr vā jānataḥ,",
  "GP10bhpc101u:749": "gativido vayaṃ vā /",
  "GP10bhpc101u:750": "tavodgītenoccair gītena mohitāḥ he kitava śaṭha,",
  "GP10bhpc101u:751": "evaṃbhūtā yoṣito niśi svayam āgatās tvām ṛte kas tyajet /",
  "GP10bhpc101u:752": "na ko 'pīty arthaḥ //BhPC_31.16//",
  "GP10bhpc101u:753": "BhP_10,31.17",
  "GP10bhpc101u:754": "rahasi[*51] saṃvidaṃ hṛcchayodayaṃ prahasitānanaṃ premavīkṣaṇam /",
  "GP10bhpc101u:755": "bṛhaduraḥ śriyo vīkṣya dhāma te muhur atispṛhā[*52] muhyate manaḥ //",
  "GP10bhpc101u:756": "[*51] rahasi saṃvido yatra tam /",
  "GP10bhpc101u:757": "alugārṣaḥ /",
  "GP10bhpc101u:758": "prahasitam ānanaṃ yatra /",
  "GP10bhpc101u:759": "premṇā vīkṣṇaṃ yatra /",
  "GP10bhpc101u:760": "[*52] atispṛhā bhavati /",
  "GP10bhpc101u:761": "yadvā spṛheti saṃpadāditvād bhāve kvipi tṛtīyā /",
  "GP10bhpc101u:762": "mano vīkṣya atispṛhayā muhyatīty arthaḥ /",
  "GP10bhpc101u:763": "'atispṛhaṃ' iti citsukhapāṭhaḥ /",
  "GP10bhpc101u:764": "atas tvayā tyaktānām asmākaṃ prāktanatvaddarśananidānahṛdrogasya tvatsaṅgatyaiva cikitsāṃ kurvityāśayenāhur dvayena-rahasīti /",
  "GP10bhpc101u:765": "śriyo dhāma te bṛhad viśālam uraś ca vīkṣyātispṛhā bhavati /",
  "GP10bhpc101u:766": "tathā ca muhur muhur mano muhyati //BhPC_31.17//",
  "GP10bhpc101u:767": "BhP_10,31.18",
  "GP10bhpc101u:768": "vrajavanaukasāṃ[*53] vyaktir aṅga te vṛjinahantry alaṃ viśvamaṅgalam /",
  "GP10bhpc101u:769": "tyaja manāk ca nas tvatspṛhātmanāṃ svajanahṛdrujāṃ yan niṣūdanam //",
  "GP10bhpc101u:770": "[*53] vrajaukasāṃ vanaukasāṃ ca /",
  "GP10bhpc101u:771": "tava ca vyaktir abhivyaktir vrajavanaukasāṃ sarveṣām aviśeṣeṇa vṛjinahantrī duḥkhanirasanīti viśvamaṅgalaṃ sarvamaṅgalarūpā ca /",
  "GP10bhpc101u:772": "atas tvatspṛhātmanāṃ tvatspṛhārūḍhamanasāṃ no manāg īṣat kim api tyaja muñca /",
  "GP10bhpc101u:773": "kārpaṇyam akurvan dehīty arthāḥ /",
  "GP10bhpc101u:774": "kiṃ tat /",
  "GP10bhpc101u:775": "svajanahṛdrogāṇāṃ yad atigopyaṃ niṣūdanaṃ nivartakam auṣadhaṃ tat tvam eva vetasīti gūḍhābhiprāyam //BhPC_31.18//",
  "GP10bhpc101u:776": "BhP_10,31.19",
  "GP10bhpc101u:777": "yat te sujātacaraṇāmburuhaṃ staneṣu bhītāḥ śanaiḥ priya dadhīmahi karkaśeṣu /",
  "GP10bhpc101u:778": "tenāṭavīm aṭasi tad vyathate na kiṃ svit kūrpādibhir bhramati dhīr bhavadāyuṣāṃ naḥ //",
  "GP10bhpc101u:779": "atipremadharṣitā rudatya āhuḥ-yad iti /",
  "GP10bhpc101u:780": "he priya, yat te tava sukumāraṃ padābjaṃ kaṭhineṣu kuceṣu saṃmardanaśaṅkitāḥ śanair dadhīmahi[*54] dhārayema vayam /",
  "GP10bhpc101u:781": "tvaṃ tu tenāṭavīm aṭasi /",
  "GP10bhpc101u:782": "“nayasi” iti pāṭhe paśūn vā kāñcid anyāṃ vā ātmānam eva vā nayasi prāpayasi /",
  "GP10bhpc101u:783_0": "tat tataḥ tat padāmbujaṃ vā kūrpādibhiḥ sūkṣmapāṣāṇādibhiḥ kiṃ svin na vyathate kathaṃ",
  "GP10bhpc101u:783_1": "nu nāma na vyatheteti bhavān[*55] evāyur jīvanaṃ yāsāṃ tāsāṃ no dhīr bhramati muhyatīti //BhPC_31.19 //",
  "GP10bhpc101u:784": "[*54] dadhīmahi dhartuṃ yogyam /",
  "GP10bhpc101u:785": "“arhe kṛtyatṛcaś ca” iti liṅ /",
  "GP10bhpc101u:786": "[*55] bhavadāyuṣām iti /",
  "GP10bhpc101u:787": "ittham eva ca “tvayi dhṛtāsavaḥ” ity upakramo 'pi /",
  "GP10bhpc101u:788": "iti śrīmadbhāgavate mahāpurāṇe daśamaskandhe pūrvārdhe bhāvārthadīpikāyāṃ ṭīkāyāṃ ekatriṃśo 'dhyāyaḥ **31**",
  "GP10bhpc101u:789": "dvātriṃśe virahālāpaviklinnahṛdayo hariḥ /",
  "GP10bhpc101u:790": "tatrāvirbhūya gopīs tāḥ sāntvayāmāsa mānayan // 1 //",
  "GP10bhpc101u:791": "svapremāmṛtakallolavihvalīkṛtacetasaḥ /",
  "GP10bhpc101u:792": "sad ayaṃ nandayan gopīr udgato nandanandanaḥ // 2 //",
  "GP10bhpc101u:793": "BhP_10,32.01",
  "GP10bhpc101u:794": "iti gopyaḥ pragāyantyaḥ pralapantyaś ca citradhā /",
  "GP10bhpc101u:795": "ruruduḥ susvaraṃ rājan kṛṣṇadarśanalālasāḥ //",
  "GP10bhpc101u:796": "iti gopya iti /",
  "GP10bhpc101u:797": "ity evaṃ prabhṛti /",
  "GP10bhpc101u:798": "citradhā anekadhā susvaram uccaiḥ kṛṣṇadarśane lālasātispṛhā yāsāṃ tāḥ //BhPC_10,32.1//",
  "GP10bhpc101u:799": "BhP_10,32.02",
  "GP10bhpc101u:800": "tāsām āvirabhūc chauriḥ smayamānamukhāmbujaḥ /",
  "GP10bhpc101u:801": "pītāmbaradharaḥ sragvī sākṣān manmathamanmathaḥ //",
  "GP10bhpc101u:802": "sākṣān manmathamanmatho jaganmohanasya kāmasyāpi manasy udbhūtaḥ kāmaḥ sākṣāt tasyāpi mohaka ity arthaḥ //BhPC_10,32.2//",
  "GP10bhpc101u:803": "BhP_10,32.03",
  "GP10bhpc101u:804": "taṃ vilokyāgataṃ preṣṭhaṃ prītyutphulladṛśo 'balāḥ /",
  "GP10bhpc101u:805": "uttasthur yugapat sarvās tanvaḥ prāṇam ivāgatam //",
  "GP10bhpc101u:806": "tanvaḥ karacaraṇādayaḥ //",
  "GP10bhpc101u:807": "BhPC_10,32.3// //BhPC_10,32.4//",
  "GP10bhpc101u:808": "BhP_10,32.05",
  "GP10bhpc101u:809": "kācid añjalināgṛhṇāt tanvī tāmbūlacarvitam /",
  "GP10bhpc101u:810": "ekā tadaṅghrikamalaṃ santaptā stanayor adhāt //",
  "GP10bhpc101u:811": "añjalinā saṃhatahastadvayena //BhPC_10,32.5//",
  "GP10bhpc101u:812": "BhP_10,32.06",
  "GP10bhpc101u:813": "ekā bhrukuṭim ābadhya premasaṃrambhavihvalā /",
  "GP10bhpc101u:814": "ghnantīvaikṣat kaṭākṣepaiḥ sandaṣṭadaśanacchadā //",
  "GP10bhpc101u:815_0": "bhrukuṭiṃ bhruvam ābadhya kuṭilīkṛtya premasaṃrambheṇa praṇayakopāveśena vihvalā",
  "GP10bhpc101u:815_1": "vivaśā daṣṭādharoṣṭhā kaṭāḥ kaṭākṣās tair ye ākṣepāḥ paribhavās tais tāḍayantīvaikṣat //BhPC_10,32.6 //",
  "GP10bhpc101u:816": "BhP_10,32.07",
  "GP10bhpc101u:817": "aparānimiṣaddṛgbhyāṃ juṣāṇā tanmukhāmbujam /",
  "GP10bhpc101u:818": "āpītam api nātṛpyat santas[*56] taccaraṇaṃ yathā //",
  "GP10bhpc101u:819": "[*56] santo dāsyabhaktiniṣṭhā iti tṛptyabhāve dṛṣṭāntaḥ /",
  "GP10bhpc101u:820": "animiṣantībhyām animīlantībhyāṃ dṛgbhyām āpītam api samyag dṛṣṭam api punaḥ punar juṣāṇā nātṛpyat //BhPC_10,32.7//",
  "GP10bhpc101u:821": "BhP_10,32.08",
  "GP10bhpc101u:822": "taṃ kācin netrarandhreṇa hṛdi kṛtya nimīlya ca /",
  "GP10bhpc101u:823": "pulakāṅgy upaguhyāste yogīvānandasamplutā[*57] //",
  "GP10bhpc101u:824": "[*57] yogīvety antaḥsphūrtau dṛṣṭāntaḥ /",
  "GP10bhpc101u:825": "hṛdi kṛtya hṛdayaṃ nītvety arthaḥ //BhPC_10,32.8//",
  "GP10bhpc101u:826": "BhP_10,32.09",
  "GP10bhpc101u:827": "sarvās tāḥ keśavālokaparamotsavanirvṛtāḥ /",
  "GP10bhpc101u:828": "jahur virahajaṃ tāpaṃ prājñaṃ prāpya yathā janāḥ //",
  "GP10bhpc101u:829": "prājñaṃ īśvaraṃ prāpya yathā mumukṣavo janāḥ /",
  "GP10bhpc101u:830": "yadvā prājñaṃ brahmajñaṃ prāpya yathā saṃsāriṇaḥ /",
  "GP10bhpc101u:831": "yadvā prājñaṃ sauṣuptaṃ[*58] prāpya yathā viśvataijasāvasthā jīvāḥ //BhPC_10,32.9//",
  "GP10bhpc101u:832": "[*58] sauṣuptaṃ suṣuptisākṣiṇam ity arthaḥ /",
  "GP10bhpc101u:833": "BhP_10,32.10",
  "GP10bhpc101u:834": "tābhir vidhūtaśokābhir bhagavān acyuto vṛtaḥ /",
  "GP10bhpc101u:835": "vyarocatādhikaṃ tāta puruṣaḥ śaktibhir yathā //",
  "GP10bhpc101u:836": "puruṣaḥ paramātmā śaktibhiḥ sattvādibhir yathā /",
  "GP10bhpc101u:837": "yadvā upāsakaḥ puruṣo jñānabalavīryādibhiḥ /",
  "GP10bhpc101u:838": "yadvā puruṣo 'nuśāyī prakṛtyādyupādhibhir vṛto yathā 'dhikaṃ virocate tadvat //BhPC_10,32.10//",
  "GP10bhpc101u:839": "BhP_10,32.11",
  "GP10bhpc101u:840": "tāḥ samādāya kālindyā nirviśya[*59] pulinaṃ vibhuḥ /",
  "GP10bhpc101u:841": "vikasatkundamandāra surabhyanilaṣaṭpadam //",
  "GP10bhpc101u:842": "[*59] nirviśya adhiṣṭhāya /",
  "GP10bhpc101u:843": "vikasatkundamandāraiḥ surabhir yo 'nilas tasmāt ṣaṭpadā yasmiṃs tat //BhPC_10,32.11//",
  "GP10bhpc101u:844": "BhP_10,32.12",
  "GP10bhpc101u:845": "śaraccandrāṃśusandohadhvastadoṣātamaḥ śivam /",
  "GP10bhpc101u:846": "kṛṣṇāyā hastataralācitakomalavālukam //",
  "GP10bhpc101u:847": "śaraccandrāṃśūnāṃ sandohaiḥ samūhair dhvastaṃ doṣātamo rātrigataṃ tamo yasmiṃs tat /",
  "GP10bhpc101u:848": "ataḥ śivaṃ sukhakaram /",
  "GP10bhpc101u:849": "hastarūpais taralais taraṅgair ācitā āstṛtā komalā vālukā yasmin /",
  "GP10bhpc101u:850": "evaṃbhūtaṃ pulinaṃ tāḥ samādāya nirviśya tābhir vṛto 'dhikaṃ vyarocateti pūrveṇānvayaḥ //BhPC_10,32.12//",
  "GP10bhpc101u:851": "BhP_10,32.13",
  "GP10bhpc101u:852": "taddarśanāhlādavidhūtahṛdrujo manorathāntaṃ śrutayo yathā yayuḥ /",
  "GP10bhpc101u:853": "svair uttarīyaiḥ kucakuṅkumāṅkitair acīk pann āsanam ātmabandhave //",
  "GP10bhpc101u:854": "tāś ca manorathānām antaṃ yayuḥ pūrṇakāmā babhūvuḥ /",
  "GP10bhpc101u:855": "śrutayo yatheti /",
  "GP10bhpc101u:856": "ayam arthaḥ-yathā karmakāṇḍe śrutayaḥ parameśvaram apaśyantyas tat tatkāmānubandhair apūrṇā iva bhavanti,",
  "GP10bhpc101u:857": "jñānakāṇḍe tu parameśvaraṃ dṛṣṭvā tadāhlādapūrṇāḥ kāmānubandhaṃ jahati tadvad iti /",
  "GP10bhpc101u:858": "āptakāmā api premṇā tam abhajann ity āha-svair iti /",
  "GP10bhpc101u:859": "acīk pan racayāmāsuḥ /",
  "GP10bhpc101u:860": "ātmabandhave 'ntaryāmiṇe //BhPC_10,32.13//",
  "GP10bhpc101u:861": "BhP_10,32.14",
  "GP10bhpc101u:862": "tatropaviṣṭo bhagavān sa īśvaro yogeśvarāntarhṛdikalpitāsanaḥ[*60] /",
  "GP10bhpc101u:863": "cakāsa gopīpariṣadgato 'rcitas[*61] trailokyalakṣmyekapadaṃ vapur dadhat //",
  "GP10bhpc101u:864": "[*60] hṛdikalpitāsanaḥ ity aluksamāsaḥ /",
  "GP10bhpc101u:865": "[*61] arcitas tāmbūlanarmasmitādinā satkṛtaḥ /",
  "GP10bhpc101u:866": "gopīsabhāgatas tābhiḥ saṃmānitaḥ san cakāsa śuśubhe /",
  "GP10bhpc101u:867": "trailokye yā lakṣmīḥ śobhā tasyā ekam eva padaṃ sthānaṃ tadvapur dadhad darśayan //BhPC_10,32.14//",
  "GP10bhpc101u:868": "BhP_10,32.15",
  "GP10bhpc101u:869": "sabhājayitvā tam anaṅgadīpanaṃ sahāsalīlekṣaṇavibhramabhruvā /",
  "GP10bhpc101u:870": "saṃsparśanenāṅkakṛtāṅghrihastayoḥ saṃstutya īṣat kupitā babhāṣire[*62] //",
  "GP10bhpc101u:871": "[*62] babhāṣire vakṣyamāṇaṃ papracchur iti śeṣaḥ /",
  "GP10bhpc101u:872": "sahāsalīlekṣaṇena vibhramo vilāso yasyāṃ tayā bhruvopalakṣitāḥ /",
  "GP10bhpc101u:873": "saṃsparśanena saṃmardanena //BhPC_10,32.15//",
  "GP10bhpc101u:874": "BhP_10,32.16",
  "GP10bhpc101u:875": "gopya ūcuḥ",
  "GP10bhpc101u:876": "bhajato 'nubhajanty eka eka etadviparyayam /",
  "GP10bhpc101u:877": "nobhayāṃś[*63] ca bhajanty eka etan no brūhi sādhu bhoḥ //",
  "GP10bhpc101u:878": "[*63] “nobhayāś ca bhajanty anye” iti pāṭhaḥ /",
  "GP10bhpc101u:879": "tatra bhagavato 'kṛtajñatāṃ tadvacanenaivāpādayitukāmā gūḍhābhiprāyā lokavṛttāntam iva pṛcchanti-bhajata iti /",
  "GP10bhpc101u:880": "bhajataḥ prāṇinaḥ /",
  "GP10bhpc101u:881": "anu anantaraṃ /",
  "GP10bhpc101u:882": "kecit tadbhajanānusāreṇa bhajanti /",
  "GP10bhpc101u:883": "kecid etad viparyayaṃ yathā bhavati tathā /",
  "GP10bhpc101u:884": "tadbhajanān apekṣam abhajato 'pi bhajanti /",
  "GP10bhpc101u:885": "anye tu nobhayān[*64] iti //BhPC_10,32.16//",
  "GP10bhpc101u:886": "[*64] ubhayān bhajataḥ abhajataś ca /",
  "GP10bhpc101u:887": "BhP_10,32.17",
  "GP10bhpc101u:888": "śrībhagavān uvāca",
  "GP10bhpc101u:889": "mitho bhajanti ye sakhyaḥ svārthaikāntodyamā hi te /",
  "GP10bhpc101u:890": "na tatra sauhṛdaṃ dharmaḥ svārthārthaṃ tad dhi nānyathā[*65] //",
  "GP10bhpc101u:891": "[*65] nānyathā parārtham ity arthaḥ /",
  "GP10bhpc101u:892": "viditābhiprāya uttaram āha-mitha iti /",
  "GP10bhpc101u:893": "he sakhyaḥ, upakārapratyupakāratayā ye mitho bhajanti te 'nyaṃ na bhajanti kiṃ tv ātmānam eva /",
  "GP10bhpc101u:894": "kutaḥ /",
  "GP10bhpc101u:895": "hi yasmāt svārtha[*66] evaikānta udyamo yeṣāṃ te /",
  "GP10bhpc101u:896": "tatra ca na[*67] sauhṛdam ato na sukhaṃ,",
  "GP10bhpc101u:897": "na ca dharmo dṛṣṭoddeśād gomahiṣyādibhajanavad ity arthaḥ //BhPC_10,32.17//",
  "GP10bhpc101u:898": "[*66] svārthe svīye dṛṣṭaphale /",
  "GP10bhpc101u:899": "[*67] na sauhṛdaṃ kaitavamayatvāt /",
  "GP10bhpc101u:900": "BhP_10,32.18",
  "GP10bhpc101u:901": "bhajanty abhajato ye vai karuṇāḥ pitaro yathā /",
  "GP10bhpc101u:902": "dharmo nirapavādo[*68] 'tra sauhṛdaṃ ca sumadhyamāḥ //",
  "GP10bhpc101u:903": "[*68] nirapavādo nirbādhaḥ /",
  "GP10bhpc101u:904": "idaṃ sauhṛdasyāpi viśeṣaṇam /",
  "GP10bhpc101u:905": "ye tv abhajato bhajanti te dvividhāḥ /",
  "GP10bhpc101u:906": "karuṇāḥ snigdhāś ca /",
  "GP10bhpc101u:907": "tatra tu yathākramaṃ dharmakāmau bhavata ity āha-bhajanty abhajata iti //BhPC_10,32.18//",
  "GP10bhpc101u:908": "BhP_10,32.19",
  "GP10bhpc101u:909": "bhajato 'pi na vai kecid bhajanty abhajataḥ kutaḥ /",
  "GP10bhpc101u:910": "ātmārāmā hy āptakāmā akṛtajñā gurudruhaḥ //",
  "GP10bhpc101u:911": "tṛtīyapraśnottaraṃ bhajato 'pīti /",
  "GP10bhpc101u:912": "ayam arthaḥ-te tu caturvidhāḥ /",
  "GP10bhpc101u:913": "eke ātmārāmā aparāgdṛśaḥ,",
  "GP10bhpc101u:914": "kecid āptakāmā viṣayadarśino 'pi pūrṇakāmatvena bhogecchārahitāḥ,",
  "GP10bhpc101u:915": "anye 'kṛtajñā mūḍhāḥ,",
  "GP10bhpc101u:916": "anye tu gurudruho 'tikaṭhināḥ “sa pitā yas tu poṣakaḥ” iti nyāyād upakartā gurutulyas tasmai druhyantīti tathā te //BhPC_10,32.19//",
  "GP10bhpc101u:917": "BhP_10,32.20",
  "GP10bhpc101u:918": "nāhaṃ tu sakhyo bhajato 'pi jantūn bhajāmy amīṣām anuvṛttivṛttaye /",
  "GP10bhpc101u:919": "yathādhano labdhadhane vinaṣṭe taccintayānyan nibhṛto na veda //",
  "GP10bhpc101u:920": "atra caramakoṭigatam ātmānaṃ matvā,",
  "GP10bhpc101u:921": "akṣisaṃkocaiḥ parasparaṃ gūḍhasmitamukhīs tā dṛṣṭvā āha-nāhaṃ tv iti /",
  "GP10bhpc101u:922": "he sakhyaḥ, ahaṃ teṣāṃ madhye na ko 'pi,",
  "GP10bhpc101u:923": "kiṃ tu paramakāruṇikaḥ paramasuhṛc ca /",
  "GP10bhpc101u:924": "katham /",
  "GP10bhpc101u:925": "amīṣāṃ bhajatām anuvṛttivṛtaye nirantaradhyānapravṛttyarthaṃ tān na bhajāmi /",
  "GP10bhpc101u:926": "etat sadṛṣṭāntam āha-yatheti /",
  "GP10bhpc101u:927": "tasya dhanasyaiva cintayā nibhṛtaḥ pūrṇaḥ /",
  "GP10bhpc101u:928": "vyāpta iti yāvat /",
  "GP10bhpc101u:929": "anyat kṣutpipāsādy api na veda //BhPC_10,32.20//",
  "GP10bhpc101u:930": "BhP_10,32.21",
  "GP10bhpc101u:931": "evaṃ madarthojjhitalokavedasvānāṃ hi vo mayy anuvṛttaye 'balāḥ /",
  "GP10bhpc101u:932": "mayā parokṣaṃ bhajatā tirohitaṃ māsūyituṃ mārhatha tat priyaṃ priyāḥ //",
  "GP10bhpc101u:933": "evaṃ madarthojjhitalokavedasvānāṃ madarthe ujjhito loko yuktāyuktāpratīkṣaṇāt,",
  "GP10bhpc101u:934": "vedaś ca dharmādharmāpratīkṣaṇāt,",
  "GP10bhpc101u:935": "svā jñātayaś ca snehatyāgāt yābhis tāsāṃ vo yuṣmākaṃ parokṣam adarśanaṃ yathā bhavati tathā bhajatā yuṣmat premālāpān śṛṇvataiva tirohitam antardhānena sthitam /",
  "GP10bhpc101u:936": "tat tasmāt he abalā he priyāḥ,",
  "GP10bhpc101u:937": "mā mām[*69] asūyituṃ doṣāropeṇa draṣṭuṃ yūyaṃ mārhatha na yogyāḥ stha //BhPC_10,32.21//",
  "GP10bhpc101u:938": "[*69] yadvā mādvayaṃ niṣedhe /",
  "GP10bhpc101u:939": "tathāpi priyaṃ mallakṣaṇam asūyituṃ mārhatheti mā /",
  "GP10bhpc101u:940": "api tu mayā dattaduḥkhatvād athaiveti /",
  "GP10bhpc101u:941": "BhP_10,32.22",
  "GP10bhpc101u:942": "na pāraye 'haṃ niravadyasaṃyujāṃ svasādhukṛtyaṃ vibudhāyuṣāpi vaḥ /",
  "GP10bhpc101u:943": "yā mābhajan durjaragehaśṛṅkhalāḥ[*70] saṃvṛścya tad vaḥ pratiyātu sādhunā //",
  "GP10bhpc101u:944": "[*70] “śṛṅkhalām” iti vā pāṭhaḥ /",
  "GP10bhpc101u:945": "āstām idaṃ, paramarthaṃ tu śṛṇutety āha-neti /",
  "GP10bhpc101u:946": "niravadyā saṃyuk saṃyogo yāsāṃ tāsāṃ vo vibudhānām[*71] āyuṣāpi cirakāle 'pi svīyaṃ sādhu kṛtyaṃ pratyupakāraṃ kartuṃ na pāraye na śaknomi /",
  "GP10bhpc101u:947": "kathaṃ bhūtānām /",
  "GP10bhpc101u:948": "yā bhavatyo durjarā ajarā yā gehaśṛṅkhalās tāḥ saṃvṛścya niḥśeṣaṃ chittvā mā mām abhajaṃs tāsām /",
  "GP10bhpc101u:949": "maccittaṃ tu bahuṣu premayuktatayā naikaniṣṭham /",
  "GP10bhpc101u:950": "tasmād vo yuṣmākam eva sādhunā sādhukṛtyena tat yuṣmat sādhu kṛtyaṃ pratiyātu pratikṛtaṃ bhavatu /",
  "GP10bhpc101u:951": "yuṣmat sauśīlyenaiva mamānṛṇyaṃ,",
  "GP10bhpc101u:952": "na tu matkṛtapratyupakāreṇety arthaḥ //BhPC_10,32.22//",
  "GP10bhpc101u:953": "[*71] yadvā vigato budho gaṇanābhijño yasmāt tenānantenāyuṣāpi /",
  "GP10bhpc101u:954": "iti śrīmadbhāgavate mahāpurāṇe daśamaskandhe pūrvārdhe bhāvārthadīpikāyāṃ ṭīkāyāṃ dvātriṃśo 'dhyāyaḥ **32**",
  "GP10bhpc101u:955": "trayastriṃśe tato gopīmaṇḍalīmadhyago hariḥ /",
  "GP10bhpc101u:956": "priyās tā ramayāmāsa hradinīvanakelibhiḥ // 1 //",
  "GP10bhpc101u:957": "BhP_10,33.01",
  "GP10bhpc101u:958": "śrīśuka uvāca",
  "GP10bhpc101u:959": "itthaṃ bhagavato gopyaḥ śrutvā vācaḥ supeśalāḥ[*72] /",
  "GP10bhpc101u:960": "jahur virahajaṃ tāpaṃ tadaṅgopacitāśiṣaḥ //",
  "GP10bhpc101u:961": "[*72] supeśalā manoharāḥ /",
  "GP10bhpc101u:962": "tat tadā aṅga he rājan,",
  "GP10bhpc101u:963": "yadvā tasya bhagavato 'ṅgena vapuṣā karacaraṇādyavayavair vopacitāḥ samṛddhā āśiṣo yāsāṃ[*73] tāḥ //BhPC_10,33.1//",
  "GP10bhpc101u:964": "[*73] yadvā tāsāṃ gopīnām aṅgair upacitā āśiṣo yasya /",
  "GP10bhpc101u:965": "BhP_10,33.02",
  "GP10bhpc101u:966": "tatrārabhata govindo rāsakrīḍām anuvrataiḥ /",
  "GP10bhpc101u:967": "strīratnair anvitaḥ prītair anyonyābaddhabāhubhiḥ //",
  "GP10bhpc101u:968": "rāsakrīḍāṃ rāso[*74] nāma bahunartakīyukto nṛtyaviśeṣas tāṃ krīḍām /",
  "GP10bhpc101u:969": "anyonyam ābaddhāḥ saṃgrathitā bāhavo yais taiḥ saha //BhPC_10,33.2//",
  "GP10bhpc101u:970": "[*74] “natair gṛhītakaṇṭhānām anyonyāttakaraśriyam /",
  "GP10bhpc101u:971": "nartakīnāṃ bhaved rāso maṇḍalībhūya nartanam //",
  "GP10bhpc101u:972": "” iti rāsalakṣaṇam /",
  "GP10bhpc101u:973": "BhP_10,33.03",
  "GP10bhpc101u:974": "rāsotsavaḥ sampravṛtto gopīmaṇḍalamaṇḍitaḥ /",
  "GP10bhpc101u:975": "yogeśvareṇa kṛṣṇena[*75] tāsāṃ madhye dvayor dvayoḥ /",
  "GP10bhpc101u:976": "praviṣṭena gṛhītānāṃ kaṇṭhe svanikaṭaṃ striyaḥ //",
  "GP10bhpc101u:977": "[*75] kṛṣṇena nimittena saṃpravṛttaḥ /",
  "GP10bhpc101u:978": "yadvāntarbhāvitaṇyarthaḥ /",
  "GP10bhpc101u:979": "kṛṣṇena samyak pravṛtta ity arthaḥ /",
  "GP10bhpc101u:980": "tatsāhityam abhinayena darśayati-rāsotsava ity akṣaracatuṣṭayādhikena sārdhena /",
  "GP10bhpc101u:981": "tāsāṃ maṇḍalarūpeṇāvasthitānāṃ dvayor dvayor madhye praviṣṭena tenaiva kaṇṭhe gṛhītānām ubhayata āliṅgitānām /",
  "GP10bhpc101u:982": "kathaṃbhūtena /",
  "GP10bhpc101u:983": "yaṃ sarvāḥ striyaḥ svanikaṭaṃ mām evāśliṣṭavān iti manyeraṃs tena etad arthaṃ dvayor dvayor madhye praviṣṭenety arthaḥ /",
  "GP10bhpc101u:984": "nanv ekasya kathaṃ tathā praveśaḥ,",
  "GP10bhpc101u:985": "sarvasannihitatve vā kutaḥ svaikanikaṭatvābhimānas tāsām ity ata uktaṃ-yogeśvareṇeti /",
  "GP10bhpc101u:986": "acintyaśaktinety arthaḥ //BhPC_10,33.3//",
  "GP10bhpc101u:987": "BhP_10,33.04",
  "GP10bhpc101u:988": "yaṃ manyeran nabhas tāvad vimānaśatasaṅkulam /",
  "GP10bhpc101u:989": "divaukasāṃ sadārāṇām autsukyāpahṛtātmanām //",
  "GP10bhpc101u:990": "tāvat tatkṣaṇam evautsukyavyāptamanasāṃ sastrīkāṇāṃ devānāṃ vimānaśataiḥ saṅkulaṃ saṅkīrṇaṃ nabho babhūva //BhPC_10,33.4//",
  "GP10bhpc101u:991": "BhP_10,33.05",
  "GP10bhpc101u:992": "tato dundubhayo nedur nipetuḥ puṣpavṛṣṭayaḥ /",
  "GP10bhpc101u:993": "jagur gandharvapatayaḥ sastrīkās tadyaśo 'malam //",
  "GP10bhpc101u:994": "tat tasya bhagavataḥ śrīkṛṣṇasyāmalaṃ nirmalaṃ yaśo jagur iti //BhPC_10,33.5//",
  "GP10bhpc101u:995": "BhP_10,33.06",
  "GP10bhpc101u:996": "valayānāṃ nūpurāṇāṃ kiṅkiṇīnāṃ ca yoṣitām /",
  "GP10bhpc101u:997": "sapriyāṇām abhūc chabdas tumulo rāsamaṇḍale //",
  "GP10bhpc101u:998": "sapriyāṇāṃ kṛṣṇasahitānām /",
  "GP10bhpc101u:999": "tumulaḥ saṅkīrṇaḥ //BhPC_10,33.6//",
  "GP10bhpc101u:1000": "BhP_10,33.07",
  "GP10bhpc101u:1001": "tatrātiśuśubhe tābhir bhagavān devakīsutaḥ /",
  "GP10bhpc101u:1002": "madhye maṇīnāṃ haimānāṃ mahāmarakato yathā //",
  "GP10bhpc101u:1003": "mahāmarakato nīlamaṇir iva haimānāṃ maṇīnāṃ madhye madhye tābhiḥ svarṇavarṇābhir āśliṣṭābhiḥ śuśubhe /",
  "GP10bhpc101u:1004": "gopīdṛṣṭyabhiprāyeṇa vā vinaiva madhyapadāvṛttim ekavacanam //BhPC_10,33.7//",
  "GP10bhpc101u:1005": "BhP_10,33.08",
  "GP10bhpc101u:1006": "pādanyāsair bhujavidhutibhiḥ sasmitair bhrūvilāsair",
  "GP10bhpc101u:1007": "bhajyan madhyaiś calakucapaṭaiḥ kuṇḍalair gaṇḍalolaiḥ /",
  "GP10bhpc101u:1008": "svidyanmukhyaḥ kabararaśanāgranthayaḥ kṛṣṇavadhvo",
  "GP10bhpc101u:1009": "gāyantyas taṃ taḍita iva tā meghacakre virejuḥ //",
  "GP10bhpc101u:1010": "sa yathā tābhiḥ śuśubhe,",
  "GP10bhpc101u:1011": "tathā tā api tena virejur ity āha-pādanyāsair iti /",
  "GP10bhpc101u:1012": "bhujavidhutibhiḥ karacālanair bhajyamānair madhyaiś caladbhiḥ kucaiś ca paṭaiś ca /",
  "GP10bhpc101u:1013": "gaṇḍalolair gaṇḍeṣu cañcalaiḥ /",
  "GP10bhpc101u:1014": "svidyan mukhyaḥ svidyanti svedam udgiranti mukhāni yāsāṃ tāḥ /",
  "GP10bhpc101u:1015": "kabareṣu raśanāsu ca granthayo dṛḍhā yāsām /",
  "GP10bhpc101u:1016": "yadvā teṣu tāsu cāgranthayaḥ,",
  "GP10bhpc101u:1017": "śithilagranthaya ity arthaḥ /",
  "GP10bhpc101u:1018": "tatra nānāmūrtiḥ kṛṣṇo meghacakram iva,",
  "GP10bhpc101u:1019": "tās tu bahuvidhās taḍita iva svedas tuṣāra iva,",
  "GP10bhpc101u:1020": "gītaṃ garjitam eveti yathāsaṃbhavamūhyam //BhPC_10,33.8//",
  "GP10bhpc101u:1021": "BhP_10,33.09",
  "GP10bhpc101u:1022": "uccair jagur nṛtyamānā[*76] raktakaṇṭhyo ratipriyāḥ /",
  "GP10bhpc101u:1023": "kṛṣṇābhimarśamuditā yadgītenedam āvṛtam //",
  "GP10bhpc101u:1024": "[*76] nṛtyamānā iti nṛtyakāle 'pi gānaṃ śānajārṣaḥ /",
  "GP10bhpc101u:1025": "yadvā tācchīlyād auśānac /",
  "GP10bhpc101u:1026": "yadvā nṛtyena mānaḥ kṛṣṇakṛto yāsām /",
  "GP10bhpc101u:1027": "nṛtyamānā nṛtyantyaḥ /",
  "GP10bhpc101u:1028": "raktakaṇṭhyo nānārāgair anurañjitakaṇṭhyaḥ /",
  "GP10bhpc101u:1029": "kṛṣṇasyābhimarśena saṃsparśena muditāḥ /",
  "GP10bhpc101u:1030": "idaṃ viśvam //BhPC_10,33.9//",
  "GP10bhpc101u:1031": "BhP_10,33.10",
  "GP10bhpc101u:1032": "kācit samaṃ mukundena svarajātīr amiśritāḥ /",
  "GP10bhpc101u:1033": "unninye pūjitā tena prīyatā sādhu sādhv iti /",
  "GP10bhpc101u:1034": "tad eva dhruvam unninye tasyai mānaṃ ca bahv adāt //",
  "GP10bhpc101u:1035": "mukundena saha svarajātīḥ ṣaḍjādisvarālāpagatīḥ /",
  "GP10bhpc101u:1036": "amiśritāḥ kṛṣṇonnītābhir asaṅkīrṇāḥ /",
  "GP10bhpc101u:1037": "prīyamāṇena saṃmānitā tajjāty unnayanam eva dhruvaṃ dhruvākhyaṃ tālaviśeṣaṃ kṛtvā unninye unnītavatī //BhPC_10,33.10//",
  "GP10bhpc101u:1038": "BhP_10,33.11",
  "GP10bhpc101u:1039": "kācid rāsapariśrāntā pārśvasthasya gadābhṛtaḥ /",
  "GP10bhpc101u:1040": "jagrāha bāhunā skandhaṃ ślathadvalayamallikā //",
  "GP10bhpc101u:1041": "evaṃ nṛtyagītādinā śrīkṛṣṇasaṃmānitānāṃ tāsām atiprītivilasitaṃ vṛttam āha-kācid iti /",
  "GP10bhpc101u:1042": "ślathanti valayāni mallikāś ca yasyāḥ sā //BhPC_10,33.11//",
  "GP10bhpc101u:1043": "BhP_10,33.12",
  "GP10bhpc101u:1044": "tatraikāṃsagataṃ bāhuṃ kṛṣṇasyotpalasaurabham /",
  "GP10bhpc101u:1045": "candanāliptam āghrāya hṛṣṭaromā cucumba ha //",
  "GP10bhpc101u:1046": "utpalasya saurabhaṃ yasya taṃ bāhum //BhPC_10,33.12//",
  "GP10bhpc101u:1047": "BhP_10,33.13",
  "GP10bhpc101u:1048": "kasyāścin nāṭyavikṣiptakuṇḍalatviṣamaṇḍitam /",
  "GP10bhpc101u:1049": "gaṇḍaṃ gaṇḍe sandadhatyā adāt tāmbūlacarvitam //",
  "GP10bhpc101u:1050": "nāṭyena nṛtyena vikṣiptayoś cañcalayoḥ kuṇḍalayos[*77] tviṣeṇa tviṣā maṇḍitaṃ gaṇḍaṃ kapolaṃ tathābhūte svagaṇḍe saṃdadhatyāḥ saṃyojayantyāḥ //BhPC_10,33.13//",
  "GP10bhpc101u:1051": "[*77] nṛtyena vikṣipte cañcale kuṇḍale ca svābhāvikī gaṇḍatviṭ ca tatsamāhāras tviṣaṃ tena maṇḍitam iti /",
  "GP10bhpc101u:1052": "“dvandvāc cudaṣahāntāt” iti ṭac /",
  "GP10bhpc101u:1053": "BhP_10,33.14",
  "GP10bhpc101u:1054": "nṛtyantī gāyatī kācit kūjan nūpuramekhalā /",
  "GP10bhpc101u:1055": "pārśvasthācyutahastābjaṃ śrāntādhāt stanayoḥ śivam //",
  "GP10bhpc101u:1056": "kūjatī nūpure mekhalā ca yasyāḥ sā //BhPC_10,33.14//",
  "GP10bhpc101u:1057": "BhP_10,33.15",
  "GP10bhpc101u:1058": "gopyo labdhvācyutaṃ kāntaṃ śriya ekāntavallabham /",
  "GP10bhpc101u:1059": "gṛhītakaṇṭhyas taddorbhyāṃ gāyantyas taṃ vijahrire //",
  "GP10bhpc101u:1060": "evam anyā api gopyo yathā yathaṃ nānāvibhramair vijahrur ity āha-gopya iti //BhPC_10,33.15//",
  "GP10bhpc101u:1061": "BhP_10,33.16",
  "GP10bhpc101u:1062": "karṇotpalālakaviṭaṅkakapolagharmavaktraśriyo valayanūpuraghoṣavādyaiḥ /",
  "GP10bhpc101u:1063": "gopyaḥ samaṃ bhagavatā nanṛtuḥ svakeśasrastasrajo bhramaragāyakarāsagoṣṭhyām //",
  "GP10bhpc101u:1064": "tatra vādakeṣu gāyakeṣu gandharvakinnarādiṣu rasāveśena muhyatsu cānyām eva vādyādi-sampattiṃ darśayan rāsasaṃbhramam āha-karṇotpalair iti /",
  "GP10bhpc101u:1065": "karṇotpalaiś cālakaviṭaṅkair alakālaṅkṛtaiḥ kapolaiś ca gharmaiś ca vaktreṣu śrīḥ śobhā yāsāṃ tāḥ /",
  "GP10bhpc101u:1066": "ghoṣāḥ kiṅkiṇyaḥ /",
  "GP10bhpc101u:1067": "valayanūpuraghoṣair vādyair vāditraiḥ svakeśebhyaḥ srastāḥ srajo yāsāṃ tāḥ /",
  "GP10bhpc101u:1068": "etena tālagatisaṃtuṣṭāḥ keśāḥ saśiraḥkampaṃ pādeṣu puṣpavṛṣṭim ivākurvann ity utprekṣitam /",
  "GP10bhpc101u:1069": "bhagavatā saha nanṛtuḥ /",
  "GP10bhpc101u:1070": "kva /",
  "GP10bhpc101u:1071": "bhramarā eva gāyakā yasyāṃ rāsasabhāyām //BhPC_10,33.16//",
  "GP10bhpc101u:1072": "BhP_10,33.17",
  "GP10bhpc101u:1073": "evaṃ pariṣvaṅgakarābhimarśasnigdhekṣaṇoddāmavilāsahāsaiḥ /",
  "GP10bhpc101u:1074": "reme rameśo vrajasundarībhir yathārbhakaḥ svapratibimbavibhramaḥ //",
  "GP10bhpc101u:1075": "yathā gopyo nānāvibhramair bhagavatā saha vijahrur evaṃ bhagavān api svavilāsais tābhiḥ saha rema ity āha-evam iti /",
  "GP10bhpc101u:1076": "tadvilāsānabhibhūtasyaiva ratau dṛṣṭāntaḥ-yathārbhaka iti /",
  "GP10bhpc101u:1077": "svapratibimbair vibhramaḥ krīḍā yasya sa iva /",
  "GP10bhpc101u:1078": "anenaitad darśitam-svīyam eva sarvakalākauśalaṃ saugandhyalāvaṇyamādhuryādi ca tāsu sañcārya tābhiḥ saha reme yathārbhakaḥ svapratibimbair iti //BhPC_10,33.17//",
  "GP10bhpc101u:1079": "BhP_10,33.18",
  "GP10bhpc101u:1080": "tadaṅgasaṅgapramudākulendriyāḥ keśān dukūlaṃ kucapaṭṭikāṃ vā /",
  "GP10bhpc101u:1081": "nāñjaḥ prativyoḍhum alaṃ vrajastriyo visrastamālābharaṇāḥ kurūdvaha //",
  "GP10bhpc101u:1082": "tās tu bhagavadvilāsair ākulā babhūvur ity āha-tadaṅgeti /",
  "GP10bhpc101u:1083": "tasyāṅgasaṅgena prakṛṣṭām utprītis tayā ākulāny avaśānīndriyāṇi yāsāṃ tāḥ viślathabandhān keśādīn añjasā[*78] prativyoḍhuṃ yathāpūrvaṃ dhartuṃ nālaṃ na samarthā babhūvuḥ /",
  "GP10bhpc101u:1084": "visrastā mālā ābharaṇāni ca yāsāṃ tāḥ //BhPC_10,33.18//",
  "GP10bhpc101u:1085": "[*78] añjasā anusaṃdhānapūrvakam /",
  "GP10bhpc101u:1086": "BhP_10,33.19",
  "GP10bhpc101u:1087": "kṛṣṇavikrīḍitaṃ vīkṣya mumuhuḥ khecarastriyaḥ /",
  "GP10bhpc101u:1088": "kāmārditāḥ śaśāṅkaś ca sagaṇo vismito 'bhavat //",
  "GP10bhpc101u:1089": "na kevalaṃ tā evākulendriyāḥ kintu devyo 'pīty āha-kṛṣṇavikrīḍitam iti /",
  "GP10bhpc101u:1090": "kiṃ ca śaśāṅkaś ceti /",
  "GP10bhpc101u:1091": "anenaitat sūcitam-śaśāṅkena vismitena gatau vismṛtāyā tataḥ prāktanāḥ sarve 'pi grahās tatra tatraiva tasthus tataś cātidīrghāsu rātriṣu yathāsukhaṃ vijahrur iti //BhPC_10,33.19//",
  "GP10bhpc101u:1092": "BhP_10,33.20",
  "GP10bhpc101u:1093": "kṛtvā tāvantam ātmānaṃ yāvatīr gopayoṣitaḥ /",
  "GP10bhpc101u:1094": "reme sa bhagavāṃs tābhir ātmārāmo 'pi līlayā //",
  "GP10bhpc101u:1095": "kiṃ ca kṛtveti /",
  "GP10bhpc101u:1096": "ayaṃ bhāvaḥ-“kātyāyani mahāmāye mahāyoginy adhīśvari /",
  "GP10bhpc101u:1097": "nandagopasutaṃ devi patiṃ me kuru te namaḥ //",
  "GP10bhpc101u:1098": "“[*79] iti pratyekaṃ tābhiḥ prārthanād bhagavatāpi-“yātābalā vrajaṃ siddhā mayemā raṃsyatha kṣapāḥ /",
  "GP10bhpc101u:1099": "“[*80] iti tathaiva pratiśrutatvāt tāvantam ātmānaṃ kṛtvā reme iti /",
  "GP10bhpc101u:1100": "yāvatīr yāvatyaḥ //BhPC_10,33.20//",
  "GP10bhpc101u:1101": "[*79] BhP 10.22.04",
  "GP10bhpc101u:1102": "[*80] BhP 10.22.27",
  "GP10bhpc101u:1103": "BhP_10,33.21",
  "GP10bhpc101u:1104": "tāsāṃ ativihāreṇa[*81] śrāntānāṃ vadanāni saḥ /",
  "GP10bhpc101u:1105": "prāmṛjat karuṇaḥ premṇā śantamenāṅga pāṇinā //",
  "GP10bhpc101u:1106": "[*81] “tāsāṃ rativihāreṇa” iti pāṭhaḥ /",
  "GP10bhpc101u:1107": "kṛpātiśayam āha-tāsām iti //BhPC_10,33.21//",
  "GP10bhpc101u:1108": "BhP_10,33.22",
  "GP10bhpc101u:1109": "gopyaḥ sphuratpuraṭakuṇḍalakuntalatviḍgaṇḍaśriyā sudhitahāsanirīkṣaṇena /",
  "GP10bhpc101u:1110": "mānaṃ dadhatya ṛṣabhasya jaguḥ kṛtāni puṇyāni tatkararuhasparśapramodāḥ //",
  "GP10bhpc101u:1111": "tato 'tihṛṣṭānāṃ gopīnāṃ caritam āha-gopya iti /",
  "GP10bhpc101u:1112_0": "sphuratāṃ svarṇakuṇḍalānāṃ kuntalānāṃ ca tviṣā gaṇḍeṣu yā śrīs tayā sudhitenāmṛtāyitena",
  "GP10bhpc101u:1112_1": "hāsasahitena nirīkṣaṇena ca ṛṣabhasya patyuḥ kṛṣṇasya mānaṃ dadhatyaḥ pūjāṃ kurvatyas tatkarmāṇi jaguḥ /",
  "GP10bhpc101u:1113": "tasya kararuhair nakhaiḥ sparśena pramodo yāsāṃ tāḥ //BhPC_10,33.22//",
  "GP10bhpc101u:1114": "BhP_10,33.23",
  "GP10bhpc101u:1115": "tābhir yutaḥ śramam apohitum aṅgasaṅgaghṛṣṭasrajaḥ sa[*82] kucakuṅkumarañjitāyāḥ /",
  "GP10bhpc101u:1116": "gandharvapālibhir anudruta āviśad vāḥ śrānto gajībhir ibharāḍ iva bhinnasetuḥ //",
  "GP10bhpc101u:1117": "[*82] “svakucakuṅkuma” iti pāṭhaḥ /",
  "GP10bhpc101u:1118": "atha jalakelim āha-tābhir iti /",
  "GP10bhpc101u:1119_0": "tāsām aṅgasaṅgena ghṛṣṭā saṃmarditā yā srak tasyāḥ ata eva tāsāṃ kucakuṅkumena rañjitāyāḥ",
  "GP10bhpc101u:1119_1": "saṃbandhibhir gandharvapālibhir gandharvapā gandharvapataya iva gāyanto yo 'layas",
  "GP10bhpc101u:1119_2": "tair anudruto 'nugataḥ sa kṛṣṇo vāḥ udakam āviśat /",
  "GP10bhpc101u:1120": "bhinnasetur vidārita vapraḥ svayaṃ cātikrāntalokavedamaryādaḥ //BhPC_10,33.23//",
  "GP10bhpc101u:1121": "BhP_10,33.24",
  "GP10bhpc101u:1122": "so 'mbhasy alaṃ yuvatibhiḥ pariṣicyamānaḥ premṇekṣitaḥ[*83] prahasatībhir itas tato 'ṅga /",
  "GP10bhpc101u:1123": "vaimānikaiḥ kusumavarṣibhir īdyamāno reme svayaṃ svaratir[*84] atra gajendralīlaḥ //",
  "GP10bhpc101u:1124": "[*83] “premṇokṣitaḥ” ity api pāṭhaḥ /",
  "GP10bhpc101u:1125": "[*84] svaratiḥ ātmārāmo 'pi,",
  "GP10bhpc101u:1126": "yadvā svāsu tāsu ratir yasya,",
  "GP10bhpc101u:1127": "kiṃ vā svā asādhāraṇī ratir jalakrīḍā yasya /",
  "GP10bhpc101u:1128": "svaratir ātmārāmo 'pi atra gopīmaṇḍale 'mbhasi vā //BhPC_10,33.24//",
  "GP10bhpc101u:1129": "BhP_10,33.25",
  "GP10bhpc101u:1130": "tataś ca kṛṣṇopavane jalasthalaprasūnagandhānilajuṣṭadiktaṭe /",
  "GP10bhpc101u:1131": "cacāra bhṛṅgapramadāgaṇāvṛto yathā madacyud dviradaḥ kareṇubhiḥ //",
  "GP10bhpc101u:1132": "sthalajalakrīḍe darśite vanakrīḍāṃ darśayati-tataś ceti /",
  "GP10bhpc101u:1133": "yamunāyā upavane jalasthalaprasūnānāṃ gandho yasmiṃs tenānilena juṣṭāni diśāṃ taṭāny antā yasmin /",
  "GP10bhpc101u:1134": "yadvā diśaś ca taṭaṃ sthalaṃ ca yasminn upavane /",
  "GP10bhpc101u:1135": "bhṛṅgāṇāṃ pramadānāṃ ca gaṇair āvṛtaḥ //BhPC_10,33.25//",
  "GP10bhpc101u:1136": "BhP_10,33.26",
  "GP10bhpc101u:1137": "evaṃ śaśāṅkāṃśuvirājitā niśāḥ sa satyakāmo 'nuratābalāgaṇaḥ /",
  "GP10bhpc101u:1138": "siṣeva ātmany avaruddhasaurataḥ sarvāḥ śaratkāvyakathārasāśrayāḥ //",
  "GP10bhpc101u:1139": "rāsakrīḍāṃ nigamayati-evam iti /",
  "GP10bhpc101u:1140": "sa kṛṣṇaḥ satyasaṅkalpo 'nurāgistrīkadambastha evaṃ sarvā niśāḥ sevitavān /",
  "GP10bhpc101u:1141": "śaratkāvyakathārasāśrayāḥ śaradi bhavāḥ kāvyeṣu kathyamānā ye rasās teṣām āśrayabhūtā niśāḥ /",
  "GP10bhpc101u:1142": "yadvā niśā iti dvitīyā 'tyantasaṃyoge /",
  "GP10bhpc101u:1143": "śṛṅgārarasāśrayāḥ śaradi[*85] prasiddhāḥ kāvyeṣu yāḥ kathās tāḥ siṣeve iti /",
  "GP10bhpc101u:1144": "evam apy ātmany evāvaruddhaḥ saurataś caramadhātur na tu skhalito yasyeti kāmajayoktiḥ //",
  "GP10bhpc101u:1145": "BhPC_10,33.26// //BhPC_10,33.27//",
  "GP10bhpc101u:1146": "[*85] śaratkāvyakathāḥ śaradi sarvadeśakālakavibhir yāvatyo varṇayituṃ śakyante tāvatīḥ kathāḥ siṣeve ācacāra /",
  "GP10bhpc101u:1147": "BhP_10,33.28",
  "GP10bhpc101u:1148": "sa kathaṃ dharmasetūnāṃ vaktā kartābhirakṣitā /",
  "GP10bhpc101u:1149": "pratīpam ācarad brahman paradārābhimarśanam //",
  "GP10bhpc101u:1150": "pratīpaṃ pratikūlādharmam ity arthaḥ /",
  "GP10bhpc101u:1151": "ācarat kṛtavān /",
  "GP10bhpc101u:1152": "na cedam adharmamātraṃ kalañja-bhakṣaṇādivat kintu mahāsāhasam ity āha-paradārābhimarśanam iti //BhPC_10,33.28//",
  "GP10bhpc101u:1153": "BhP_10,33.29",
  "GP10bhpc101u:1154": "āptakāmo yadupatiḥ kṛtavān vai jugupsitam /",
  "GP10bhpc101u:1155": "kim abhiprāya etan naḥ saṃśayaṃ chindhi suvrata //",
  "GP10bhpc101u:1156": "āptakāmasya nāyam adharma iti ced yady evaṃ kāmābhāvān ninditaṃ kenābhiprāyeṇa kṛtavān iti pṛcchati-āptakāma iti //BhPC_10,33.29//",
  "GP10bhpc101u:1157": "BhP_10,33.30",
  "GP10bhpc101u:1158": "śrīśuka uvāca",
  "GP10bhpc101u:1159": "dharmavyatikramo dṛṣṭa īśvarāṇāṃ[*86] ca sāhasam /",
  "GP10bhpc101u:1160": "tejīyasāṃ na doṣāya vahneḥ[*87] sarvabhujo yathā //",
  "GP10bhpc101u:1161": "[*86] īśvarāṇāṃ karmādipāratantryahīnānām /",
  "GP10bhpc101u:1162": "[*87] vahneḥ sarvabhuktvaṃ yathā nāpāvitryāyeti /",
  "GP10bhpc101u:1163": "parameśvare kaimutikanyāyena parihartuṃ sāmānyato mahatāṃ vṛttam āha-dharmavyatikrama iti /",
  "GP10bhpc101u:1164": "sāhasaṃ ca dṛṣṭaṃ prajāpatīndrasomaviśvāmitrādīnām /",
  "GP10bhpc101u:1165": "tac ca teṣāṃ tejasvināṃ doṣāya na bhavatīti //BhPC_10,33.30//",
  "GP10bhpc101u:1166": "BhP_10,33.31",
  "GP10bhpc101u:1167": "naitat samācarej jātu manasāpi hy anīśvaraḥ /",
  "GP10bhpc101u:1168": "vinaśyaty ācaran mauḍhyād yathā rudro 'bdhijaṃ viṣam //",
  "GP10bhpc101u:1169": "tarhi “yad yad ācarati śreṣṭhaḥ” iti nyāyenānyo 'pi kuryād ity āśaṅkyāha-naitad iti /",
  "GP10bhpc101u:1170": "anīśvaro dehādiparatantraḥ yathā rudravyatirikto viṣam ācaran bhakṣayan //BhPC_10,33.31//",
  "GP10bhpc101u:1171": "BhP_10,33.32",
  "GP10bhpc101u:1172": "īśvarāṇāṃ vacaḥ satyaṃ tathaivācaritaṃ kvacit /",
  "GP10bhpc101u:1173": "teṣāṃ yat svavacoyuktaṃ buddhimāṃs tat samācaret //",
  "GP10bhpc101u:1174": "kathaṃ tarhi sadācārasya prāmāṇyam ata āha-īśvarāṇām iti /",
  "GP10bhpc101u:1175": "teṣāṃ vacaḥ satyam,",
  "GP10bhpc101u:1176": "atas tad uktam ācared eva /",
  "GP10bhpc101u:1177": "ācaritaṃ tu kvacit satyam /",
  "GP10bhpc101u:1178": "ataḥ svavacoyuktaṃ teṣāṃ vacasā yadyad yuktam aviruddhaṃ tattad evācaret //BhPC_10,33.32//",
  "GP10bhpc101u:1179": "BhP_10,33.33",
  "GP10bhpc101u:1180": "kuśalācaritenaiṣām iha svārtho na vidyate /",
  "GP10bhpc101u:1181": "viparyayeṇa vānartho nirahaṅkāriṇāṃ prabho //",
  "GP10bhpc101u:1182": "nanu tarhi te 'pi kim evaṃ sāhasam ācaranti tatrāha-kuśaleti /",
  "GP10bhpc101u:1183": "prārabdhakarmakṣapaṇamātram eva teṣāṃ kṛtyaṃ nānyad ity arthaḥ //BhPC_10,33.33//",
  "GP10bhpc101u:1184": "BhP_10,33.34",
  "GP10bhpc101u:1185": "kim[*88] utākhilasattvānāṃ tiryaṅmartyadivaukasām /",
  "GP10bhpc101u:1186": "īśituś ceśitavyānāṃ kuśalākuśalānvayaḥ //",
  "GP10bhpc101u:1187_0": "[*88] yadā īśitavyānāṃ niyamyānāṃ nirahaṅkāriṇāṃ jīvānāṃ kuśalākuśalānvayo na vidyate",
  "GP10bhpc101u:1187_1": "tadā tiryagādirūpāṇām akhilasattvānām īśitur niyantuḥ kuśalākuśalānvayo na vidyata",
  "GP10bhpc101u:1187_2": "iti kim u vaktavyam iti pūrvaślokasthena “na vidyate” iti padasaṃbandhenānvayaḥ /",
  "GP10bhpc101u:1188": "prastutam āha-kim uteti /",
  "GP10bhpc101u:1189": "kuśalākuśalānvayo na vidyata iti kiṃ punar vaktavyam ity arthaḥ //BhPC_10,33.34//",
  "GP10bhpc101u:1190": "BhP_10,33.35",
  "GP10bhpc101u:1191": "yatpādapaṅkajaparāganiṣevatṛptā yogaprabhāvavidhutākhilakarmabandhāḥ /",
  "GP10bhpc101u:1192": "svairaṃ caranti munayo 'pi na nahyamānās tasyecchayāttavapuṣaḥ kuta eva bandhaḥ //",
  "GP10bhpc101u:1193": "etad eva sphuṭīkaroti-yasya pādapaṅkajaparāgasya niṣevaṇena tṛptāḥ,",
  "GP10bhpc101u:1194": "yadvā yasya pādapaṅkajaparāge niṣevā yeṣāṃ te ca te tṛptāś ceti bhaktā ity arthaḥ /",
  "GP10bhpc101u:1195": "tathā jñāninaś ca na nahyamānā bandhanam aprāptavantaḥ //BhPC_10,33.35//",
  "GP10bhpc101u:1196": "BhP_10,33.36",
  "GP10bhpc101u:1197": "gopīnāṃ tatpatīnāṃ ca sarveṣām eva dehinām /",
  "GP10bhpc101u:1198": "yo 'ntaś carati so 'dhyakṣaḥ krīḍaneneha dehabhāk //",
  "GP10bhpc101u:1199": "paradāratvaṃ gopīnām aṅgīkṛtya parihṛtam,",
  "GP10bhpc101u:1200": "idānīṃ bhagavataḥ sarvāntaryāmiṇaḥ paradārasevā nāma na kācid ity āha-gopīnām iti /",
  "GP10bhpc101u:1201": "yo 'ntaś caraty adhyakṣo buddhyādisākṣī sa eva krīḍanena dehabhāk,",
  "GP10bhpc101u:1202": "na tv asmadāditulyo yena doṣaḥ syād iti //BhPC_10,33.36//",
  "GP10bhpc101u:1203": "BhP_10,33.37",
  "GP10bhpc101u:1204": "anugrahāya bhūtānāṃ[*89] mānuṣaṃ deham āsthitaḥ /",
  "GP10bhpc101u:1205": "bhajate tādṛśīḥ krīḍā yāḥ śrutvā[*90] tatparo bhavet //",
  "GP10bhpc101u:1206": "[*89] “bhaktānām” iti pāṭhaḥ /",
  "GP10bhpc101u:1207": "[*90] “smṛtvā” iti pāṭhaḥ /",
  "GP10bhpc101u:1208": "nanv evaṃ ced āptakāmasya nindite kutaḥ pravṛttir ity ata āha-anugrahāyeti /",
  "GP10bhpc101u:1209": "śṛṅgāra-rasākṛṣṭacetaso 'tibahirmukhān api svaparān kartum iti bhāvaḥ //BhPC_10,33.37//",
  "GP10bhpc101u:1210": "BhP_10,33.38",
  "GP10bhpc101u:1211": "nāsūyan khalu kṛṣṇāya mohitās tasya māyayā /",
  "GP10bhpc101u:1212": "manyamānāḥ svapārśvasthān svān svān dārān vrajaukasaḥ //",
  "GP10bhpc101u:1213": "nanv anye 'pi bhinnācārāḥ svaceṣṭitam evam eveti vadanti tatrāha-nāsūyann iti /",
  "GP10bhpc101u:1214": "evaṃbhūtaiśvaryābhāve tathā kurvantaḥ pāpā jñeyā iti bhāvaḥ //BhPC_10,33.38//",
  "GP10bhpc101u:1215": "BhP_10,33.39",
  "GP10bhpc101u:1216": "brahmarātra upāvṛtte vāsudevānumoditāḥ /",
  "GP10bhpc101u:1217": "anicchantyo yayur gopyaḥ svagṛhān bhagavatpriyāḥ[*91] //",
  "GP10bhpc101u:1218": "[*91] bhagavān priyo yāsāṃ,",
  "GP10bhpc101u:1219": "bhagavato vā priyāḥ /",
  "GP10bhpc101u:1220": "brahmarātre brāhme muhūrte upāvṛtte prāpte //BhPC_10,33.39//",
  "GP10bhpc101u:1221": "BhP_10,33.40",
  "GP10bhpc101u:1222": "vikrīḍitaṃ vrajavadhūbhir idaṃ ca viṣṇoḥ śraddhānvito 'nuśṛṇuyād atha varṇayed yaḥ /",
  "GP10bhpc101u:1223": "bhaktiṃ parāṃ bhagavati pratilabhya kāmaṃ hṛdrogam āśv apahinoty acireṇa dhīraḥ //",
  "GP10bhpc101u:1224": "bhagavataḥ kāmavijayarūparāsakrīḍāśravaṇādeḥ kāmavijayam eva phalam āha-vikrīḍitam iti /",
  "GP10bhpc101u:1225": "acireṇa dhīraḥ san hṛdrogaṃ kāmam[*92] āśu apahinoti parityajatīti //BhPC_10,33.40//",
  "GP10bhpc101u:1226": "[*92] yadvā kāmaṃ yatheṣṭaṃ āśu bhaktiṃ labdhvā kāmādisarvahṛdrogam acireṇa hinotīty arthaḥ /",
  "GP10bhpc101u:1227": "seyaṃ śrīparamānandaseviśrīdharanirmitā /",
  "GP10bhpc101u:1228": "śrībhāgavatabhāvārthadīpikā daśamāśrayā // 1 //",
  "GP10bhpc101u:1229": "iti śrīmadbhāgavate mahāpurāṇe daśamaskandhe pūrvārdhe bhāvārthadīpikāyāṃ ṭīkāyāṃ trayastriṃśo 'dhyāyaḥ **33**"
}