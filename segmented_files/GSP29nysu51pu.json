{
    "GSP29nysu51pu:0": " NySBh_5,1.0 sādharmyavaidharmyābhyāṃ pratyavasthānasya vikalpāj jātibahutvam iti saṃkṣepeṇoktaṃ,",
    "GSP29nysu51pu:1": " tad vistareṇa vibhajyate tāḥ khalv imā jātayaḥ sthāpanāhetau prayukte caturviṃśatiḥ pratiṣedhahetavaḥ /",
    "GSP29nysu51pu:2": " NyS_5,1.1 sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅgapratidṛṣṭāntānutpattisaṃśayaprakaraṇāhetvarthāpattyaviśeṣopapattyupalabdhyanupalabdhyanityanityakāryasamāḥ",
    "GSP29nysu51pu:3": " NySBh_5,1.1 jāteḥ saṃkṣepeṇoktāyā vistaro vaktavya itīdānīm ārabhyate sādharmyādisūtram",
    "GSP29nysu51pu:4": " sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅgapratidṛṣṭāntānutpattisaṃśayaprakaraṇāhetvarthāpattyaviśeṣopapattyupalabdhyanupalabdhyanityanityakāryasamāḥ",
    "GSP29nysu51pu:5": " sādharmyeṇa pratyavasthānam aviśiṣyamāṇaṃ sthāpanāhetutaḥ sādharmyasamaḥ /",
    "GSP29nysu51pu:6": " aviśeṣaṃ tatra tatrodāhariṣyāmaḥ /",
    "GSP29nysu51pu:7": " evaṃ vaidharmyasamaprabhṛtayo 'pi nirvaktavyāḥ // NySBh_20//",
    "GSP29nysu51pu:8": " NyS_5,1.2 sādharmyavaidharmyābhyām upasaṃhāre taddharmaviparyayopapatteḥ sādharmyavaidharmyasamau //",
    "GSP29nysu51pu:9": " NySBh_5,1.2 sādharmyeṇopasaṃhāre sādhyadharmaviparyayopapatteḥ sādharmyeṇaiva pratyavasthānam aviśiṣyamāṇaṃ sthāpanāhetutaḥ sādharmyasamaḥ pratiṣedhaḥ",
    "GSP29nysu51pu:10": " nidarśanaṃ kriyāvān ātmā dravyasya kriyāhetuguṇayogāt /",
    "GSP29nysu51pu:11": " dravyaṃ loṣṭaḥ kriyāhetuguṇayuktaḥ kriyāvāṃs tathā cātmā tasmāt kriyāvān iti /",
    "GSP29nysu51pu:12": " evam upasaṃhṛte paraḥ sādharmyeṇaiva pratyavatiṣṭhate niṣkriya ātmā vibhuno dravyasya niṣkriyatvād vibhu cākāśaṃ niṣkriyaṃ ca tathā cātmā tasmān niṣkriya iti /",
    "GSP29nysu51pu:13": " na cāsti viśeṣahetuḥ kriyāvatsādharmyāt kriyāvatā bhavitavyaṃ na punar akriyasādharmyād niṣkriyeṇeti /",
    "GSP29nysu51pu:14": " viśeṣahetvabhāvāt sādharmyasamaḥ pratiṣedho bhavati /",
    "GSP29nysu51pu:15": " atha vaidharmyasamaḥ kriyāhetuguṇayukto loṣṭaḥ paricchinno dṛṣṭo na ca tathātmā tasmān na loṣṭavat kriyāvān iti /",
    "GSP29nysu51pu:16": " na cāsti viśeṣahetuḥ kriyāvatsādharmyāt kriyāvatā bhavitavyaṃ na punaḥ kriyāvadvaidharmyād akriyeṇeti viśeṣahetvabhāvād vaidharmyasamaḥ /",
    "GSP29nysu51pu:17": " vaidharmyeṇa copasaṃhāraḥ niṣkriya ātmā vibhutvāt kriyāvad dravyam avibhu dṛṣṭaṃ niṣkriyaṃ loṣṭaḥ na ca tathātmā tasmān niṣkriya iti /",
    "GSP29nysu51pu:18": " vaidharmyeṇa pratyavasthānaṃ niṣkriyaṃ dravyam ākāśaṃ kriyāhetuguṇarahitaṃ dṛṣṭaṃ na ca tathātmā tasmān na niṣkriya iti /",
    "GSP29nysu51pu:19": " na cāsti viśeṣahetuḥ kriyāvadvaidharmyān niṣkriyeṇa bhavitavyaṃ na punar akriyavaidharmyāt kriyāvateti viśeṣahetvabhāvād vaidharmyasamaḥ /",
    "GSP29nysu51pu:20": " atha sādharmyasamaḥ kriyāvāṃl loṣṭaḥ kriyāhetuguṇayukto dṛṣṭaḥ tathā cātmā tasmāt",
    "GSP29nysu51pu:21": " kriyāvān iti na cāsti viśeṣahetuḥ kriyāvadvaidharmyān niṣkriyo na punaḥ kriyāvatsādharmyāt",
    "GSP29nysu51pu:22": " kriyāvān iti viśeṣahetvabhāvāt sādharmyasamaḥ //",
    "GSP29nysu51pu:23": " NyS_5,1.3 gotvād gosiddhivat tatsiddhiḥ //",
    "GSP29nysu51pu:24": " NySBh_5,1.3 sādharmyamātreṇa vaidharmyamātreṇa ca sādhyasādhane pratijñāyamāne syād",
    "GSP29nysu51pu:25": " avyavasthā sā tu dharmaviśeṣe nopapadyate gosādharmyād gotvāj jātiviśeṣād gauḥ sidhyati",
    "GSP29nysu51pu:26": " na tu sāsnādisambandhāt /",
    "GSP29nysu51pu:27": " aśvādivaidharmyād gotvād eva gauḥ sidhyati na guṇādibhedāt /",
    "GSP29nysu51pu:28": " tac caitat kṛtavyākhyānam avayavaprakaraṇe pramāṇānām abhisambandhāc caikārthakāritvaṃ samānaṃ vākye iti /",
    "GSP29nysu51pu:29": " hetvābhāsāśrayā khalv iyam avyavastheti //",
    "GSP29nysu51pu:30": " NyS_5,1.4 sādhyadṛṣṭāntayor dharmavikalpād ubhayasādhyatvāc cotkarśāpakarśavarṇyāvarṇyavikalpasādhyasamāḥ //",
    "GSP29nysu51pu:31": " NySBh_5,1.4 dṛṣṭāntadharmaṃ sādhye samāsañjayata utkarśasamaḥ /",
    "GSP29nysu51pu:32": " yadi kriyāhetuguṇayogāl loṣṭavat kriyāvān ātmā loṣṭavad eva sparśavān api prāpnoti /",
    "GSP29nysu51pu:33": " atha na sparśavāṃl loṣṭavat kriyāvān api na prāpnoti viparyaye vā viśeṣo vaktavya iti /",
    "GSP29nysu51pu:34": " sādhye dharmābhāvaṃ dṛṣṭāntāt prasañjayato 'pakarśasamaḥ /",
    "GSP29nysu51pu:35": " loṣṭaḥ khalu kriyāvān avibhur dṛṣṭaḥ kāmam ātmāpi kriyāvān avibhur astu viparyaye vā viśeṣo vaktavya iti /",
    "GSP29nysu51pu:36": " khyāpanīyo varṇyo viparyayād avarṇyaḥ tāv etau sādhyadṛṣṭāntadharmau viparyasyato varṇyāvarṇyasamau bhavataḥ /",
    "GSP29nysu51pu:37": " sādhanadharmayukte dṛṣṭānte dharmāntaravikalpāt sādhyadharmavikalpaṃ prasañjayato vikalpasamaḥ /",
    "GSP29nysu51pu:38": " kriyāhetuguṇayuktaṃ kiṃcid guru yathā loṣṭaḥ kiṃcil laghu yathā vāyuḥ evaṃ kriyāhetuguṇayuktaṃ kiṃcit kriyāvat syād yathā loṣṭaḥ kiṃcid akriyaṃ yathātmā viśeṣo vā vācya iti /",
    "GSP29nysu51pu:39": " hetvādyavayavasāmarthyayogī dharmaḥ sādhyaḥ taṃ dṛṣṭānte prasañjayataḥ sādhyasamaḥ /",
    "GSP29nysu51pu:40": " yadi yathā loṣṭas tathātmā prāptas tarhi yathātmā tathā loṣṭa iti /",
    "GSP29nysu51pu:41": " sādhyaś cāyam ātmā kriyāvān iti kāmaṃ loṣṭo 'pi sādhyaḥ atha naivaṃ na tarhi yathā loṣṭaḥ tathātmā //",
    "GSP29nysu51pu:42": " eteṣām uttaram",
    "GSP29nysu51pu:43": " NyS_5,1.5 kiṃcitsādharmyād upasaṃhārasiddher vaidharmyād apratiṣedhaḥ //",
    "GSP29nysu51pu:44": " NySBh_5,1.5 alabhyaḥ siddhasya nihnavaḥ /",
    "GSP29nysu51pu:45": " siddhaṃ ca kiṃcitsādhatmyād upamānaṃ yathā gaus tathā gavaya iti tatra na labhyo gogavayayor dharmavikalpaś codayitum /",
    "GSP29nysu51pu:46": " evaṃ sādhake dharme dṛṣṭāntādisāmarthyayukte na labhyaḥ sādhyadṛṣṭāntayor dharmavikalpād vaidharmyāt pratiṣedho vaktum iti //",
    "GSP29nysu51pu:47": " NyS_5,1.6 sādhyātideśāc ca dṛṣṭāntopapatteḥ //",
    "GSP29nysu51pu:48": " NySBh_5,1.6 yatra laukikaparīkṣakāṇāṃ buddhisāmyaṃ tenāviparīto 'rtho 'tidiśyate prajñāpanārtham /",
    "GSP29nysu51pu:49": " evaṃ sādhyātideśād dṛṣṭānte upapadyamāne sādhyatvam anupapannam iti //",
    "GSP29nysu51pu:50": " NyS_5,1.7 prāpya sādhyam aprāpya vā hetoḥ prāptyāviśiṣṭatvād aprāptyāsādhakatvāc ca prāptyaprāptisamau //",
    "GSP29nysu51pu:51": " NySBh_5,1.7 hetuḥ prāpya vā sādhyaṃ sādhayed aprāpya vā ?",
    "GSP29nysu51pu:52": " na tāvat prāpya prāptyām aviśiṣṭatvād asādhakaḥ /",
    "GSP29nysu51pu:53": " dvayor vidyamānayoḥ prāptau satyāṃ kiṃ kasya sādhakaṃ sādhyaṃ vā ?",
    "GSP29nysu51pu:54": " aprāpya sādhakaṃ na bhavati nāprāptaḥ pradīpaḥ prakāśayatīti /",
    "GSP29nysu51pu:55": " prāptyā pratyavasthānaṃ prāptisamaḥ aprāptyā pratyavasthānam aprāptisamaḥ //",
    "GSP29nysu51pu:56": " anayor uttaram",
    "GSP29nysu51pu:57": " NyS_5,1.8 ghaṭādiniṣpattidarśanāt pīḍane cābhicārād apratiṣedhaḥ //",
    "GSP29nysu51pu:58": " NySBh_5,1.8 ubhayathā khalv ayuktaḥ pratiṣedhaḥ kartṛkaraṇādhikaraṇāni prāpya mṛdaṃ ghaṭādikāryaṃ niṣpādayanti abhicārāc ca pīḍane sati dṛṣṭam aprāpya sādhakatvam iti //",
    "GSP29nysu51pu:59": " NyS_5,1.9 dṛṣṭāntasya kāraṇānapadeśāt pratyavasthānāc ca pratidṛṣṭāntena prasaṅgapratidṛṣṭāntasamau//",
    "GSP29nysu51pu:60": " NySBh_5,1.9 sādhanasyāpi sādhanaṃ vaktavyam iti prasaṅgena pratyavasthānaṃ prasaṅgasamaḥ pratiṣedhaḥ /",
    "GSP29nysu51pu:61": " kriyāhetuguṇayogī kriyāvāṃl loṣṭa iti hetur nāpadiśyate na ca hetum antereṇa siddhir astīti /",
    "GSP29nysu51pu:62": " pratidṛṣṭāntena pratyavasthānaṃ pratidṛṣṭāntasamaḥ /",
    "GSP29nysu51pu:63": " kriyāvān ātmā kriyāhetuguṇayogād loṣṭavad ity ukte pratidṛṣṭānta upādīyate kriyāhetuguṇayuktam ākāśaṃ niṣkriyaṃ dṛṣṭam iti kaḥ punar ākāśasya kriyāhetuguṇaḥ ?",
    "GSP29nysu51pu:64": " vāyunā saṃyogaḥ saṃskārāpekṣaḥ vāyuvanaspatisaṃyogavad iti //",
    "GSP29nysu51pu:65": " anayor uttaram",
    "GSP29nysu51pu:66": " NyS_5,1.10 pradīpopādānaprasaṅgavinivṛttivat tadvinivṛttiḥ //",
    "GSP29nysu51pu:67": " NySBh_5,1.10 idaṃ tāvad ayaṃ pṛṣṭo vaktum arhati atha ke pradīpam upādadate kimarthaṃ veti ?",
    "GSP29nysu51pu:68": " didṛkṣamāṇā dṛśyadarśanārtham iti /",
    "GSP29nysu51pu:69": " atha pradīpaṃ didṛkṣamāṇāḥ pradīpāntaraṃ kasmān nopādadate ?",
    "GSP29nysu51pu:70": " antareṇāpi pradīpāntataṃ dṛśyate pradīpaḥ tatra pradīpadarśanārthaṃ pradīpopādānaṃ nirarthakam /",
    "GSP29nysu51pu:71": " atha dṛṣṭāntaḥ kimartham ucyata iti aprajñātasya jñāpanārtham iti /",
    "GSP29nysu51pu:72": " atha dṛṣṭānte kāraṇāpadeśaḥ kimarthaṃ deśyate[mṛgyate] ?",
    "GSP29nysu51pu:73": " yadi prajñāpanārthaṃ prajñāto dṛṣṭāntaḥ /",
    "GSP29nysu51pu:74": " sa khalu “laukikaparīkṣakāṇāṃ yasminn arthe buddhisāmyaṃ sa dṛṣṭānta” iti tatprajñāpanārthaḥ kāraṇāpadeśo nirarthaka iti prasaṅgasamasyottaram",
    "GSP29nysu51pu:75": " atha pratidṛṣṭāntasamasyottaram",
    "GSP29nysu51pu:76": " NyS_5,1.11 pratidṛṣṭāntahetutve ca nāhetur dṛṣṭāntaḥ //",
    "GSP29nysu51pu:77": " NySBh_5,1.11 pratidṛṣṭāntaṃ bruvatā na viśeṣahetur apadiśyate anena prakāreṇa pratidṛṣṭānataḥ sādhako na dṛṣṭānta iti /",
    "GSP29nysu51pu:78": " evaṃ pratidṛṣṭāntahetutve nāhetur dṛṣṭānta ity upapadyate /",
    "GSP29nysu51pu:79": " sa ca kathaṃ hetur na syāt ?",
    "GSP29nysu51pu:80": " yady apratiṣiddhaḥ sādhakaḥ syād iti //",
    "GSP29nysu51pu:81": " NyS_5,1.12 prāg utpatteḥ kāraṇābhāvād anutpattisamaḥ //",
    "GSP29nysu51pu:82": " NySBh_5,1.12 anityaḥ śabdaḥ prayatnānantarīyakatvād ghaṭavad ity ukte apara āha prāg utpatter anutpanne śabde prayatnānantarīyakatvam anityatvakāraṇaṃ",
    "GSP29nysu51pu:83": " tadabhāvān nityatvaṃ prāptaṃ,",
    "GSP29nysu51pu:84": " nityasya cotpattir nāsti /",
    "GSP29nysu51pu:85": " anutpattyā pratyavasthānam anutpattisamaḥ //",
    "GSP29nysu51pu:86": " asyottaram",
    "GSP29nysu51pu:87": " NyS_5,1.13 tathābhāvād utpannasya kāraṇopapatter na kāraṇapratiṣedhaḥ //",
    "GSP29nysu51pu:88": " NySBh_5,1.13 tathābhāvād utpannasyeti /",
    "GSP29nysu51pu:89": " utpannaḥ khalv ayaṃ śabda iti bhavati /",
    "GSP29nysu51pu:90": " prāg utapatteḥ śabda eva nāsti,",
    "GSP29nysu51pu:91": " utpannasya śabdabhāvāc chabdasya sataḥ prayatnānantarīyakatvam anityatvakāraṇam upapadyate,",
    "GSP29nysu51pu:92": " kāraṇopapatter ayukto 'yaṃ doṣaḥ “prāg utpatteḥ kāraṇābhāvād” iti //",
    "GSP29nysu51pu:93": " NyS_5,1.14 sāmānya+dṛṣṭāntayor aindriyakatve samāne nityānityasādharmyāt saṃśayasamaḥ //",
    "GSP29nysu51pu:94": " NySBh_5,1.14 anityaḥ śabdaḥ prayatnānantarīyakatvād ghaṭavad ity ukte hetau saṃśayena",
    "GSP29nysu51pu:95": " pratyavatiṣṭate sati prayatnānantarīyakatve asty evāsya nityena sāmānyena sādharmyam aindriyakatvam,",
    "GSP29nysu51pu:96": " asti ca ghaṭenānityena,",
    "GSP29nysu51pu:97": " ato nityānityasādharmyād anivṛttiḥ saṃśaya iti //",
    "GSP29nysu51pu:98": " asyottaram",
    "GSP29nysu51pu:99": " NyS_5,1.15 sādharmyāt saṃśaye na saṃśayo vaidharmyād ubhayathā vā saṃśaye 'tyantasaṃśayaprasaṅgo nityatvānabhyupagamāc ca sāmānysyāpratiṣedhaḥ",
    "GSP29nysu51pu:100": " NySBh_5,1.15 viśeṣād vaidharmyād avadhāryamāṇe 'rthe puruṣa iti,",
    "GSP29nysu51pu:101": " na sthāṇupuruṣasādharmyāt saṃśayo 'vakāśaṃ labhate /",
    "GSP29nysu51pu:102": " evaṃ vaidharmyād viśeṣāt prayatnānantarīyakatvād avadhāryamāṇe śabdasyānityatve nityānityasādharmyāt saṃśayo 'vakāśaṃ na labhate /",
    "GSP29nysu51pu:103": " yadi vai labhate,",
    "GSP29nysu51pu:104": " tataḥ sthāṇupuruṣasādharmyānucchedād atyantaṃ saṃśayaḥ syāt /",
    "GSP29nysu51pu:105": " gṛhyamāṇe ca viśeṣe nityaṃ sādharmyaṃ saṃśayahetur iti nābhyupagamyate /",
    "GSP29nysu51pu:106": " na hi gṛhyamāṇe puruṣasya viśeṣe sthāṇupuruṣasādharmyaṃ saṃśayahetur bhavati //",
    "GSP29nysu51pu:107": " NyS_5,1.16 ubhayasādharmyāt prakriyāsiddheḥ prakaraṇasamaḥ //",
    "GSP29nysu51pu:108": " NySBh_5,1.16 ubhayena nityena cānityena ca sādharmyāt pakṣapratipakṣayoḥ pravṛttiḥ prakriyā /",
    "GSP29nysu51pu:109": " anityaḥ śabdaḥ prayatnānantarīyakatvād ghaṭavad ity ekaḥ pakṣaṃ pravarttayati,",
    "GSP29nysu51pu:110": " dvitīyaś ca nityasādharmyāt pratipakṣaṃ pravarttayati nityaḥ śabdaḥ śrāvaṇatvāc chabdatvavad iti /",
    "GSP29nysu51pu:111": " evaṃ ca sati prayatnānantarīyakatvād iti hetur anityasādharmyeṇa ucyamāno na prakaraṇam ativarttate ,",
    "GSP29nysu51pu:112": " prakaraṇānativṛtter nirṇayānativartanam /",
    "GSP29nysu51pu:113": " samānaṃ caitan nityasādharmyeṇocyamāṇe hetau /",
    "GSP29nysu51pu:114": " tad idaṃ prakaraṇānativṛttyā pratyavasthānaṃ prakaraṇasamaḥ /",
    "GSP29nysu51pu:115": " samānaṃ caitad vaidharmye 'pi,",
    "GSP29nysu51pu:116": " ubhayavaidharmyāt prakriyāsiddheḥ prakaraṇasama iti //",
    "GSP29nysu51pu:117": " NyS_5,1.17 pratipakṣāt prakaraṇasiddheḥ pratiṣedhānupapattiḥ pratipakṣopapatteḥ //",
    "GSP29nysu51pu:118": " NySBh_5,1.17 ubhayasādharmyāt prakriyāsiddhaṃ bruvatā pratipakṣāt prakriyāsiddhir uktā bhavati /",
    "GSP29nysu51pu:119": " yady ubhayasādharmyaṃ,",
    "GSP29nysu51pu:120": " tatra ekataraḥ pratipakṣa ity evaṃ saty upapannaḥ pratipakṣo bhavati /",
    "GSP29nysu51pu:121": " pratipakṣopapatter anupapannaḥ pratiṣedhaḥ,",
    "GSP29nysu51pu:122": " yadi pratipakṣopapattiḥ pratiṣedho nopapadyate,",
    "GSP29nysu51pu:123": " atha pratiṣedhopapattiḥ pratipakṣo nopapadyate,",
    "GSP29nysu51pu:124": " pratipakṣopapattiḥ pratiṣedhopapattiś ceti vipratiṣiddham iti /",
    "GSP29nysu51pu:125": " tattvānavadhāraṇāc ca prakriyāsiddhir viparyaye prakaraṇāvasānāt,",
    "GSP29nysu51pu:126": " tattvāvadhāraṇe hy avasitaṃ prakaraṇaṃ bhavatīti //",
    "GSP29nysu51pu:127": " NyS_5,1.18 traikālyāsiddher hetor ahetusamaḥ //",
    "GSP29nysu51pu:128": " NySBh_5,1.18 hetuḥ sādhanam,",
    "GSP29nysu51pu:129": " tat sādhyāt pūrvaṃ paścāt saha vā bhavet /",
    "GSP29nysu51pu:130": " yadi pūrvaṃ sādhanam,",
    "GSP29nysu51pu:131": " asati sādhye kasya sādhanam ?",
    "GSP29nysu51pu:132": " atha paścād,",
    "GSP29nysu51pu:133": " asati sādhane kasyedaṃ sādhyam ?",
    "GSP29nysu51pu:134": " atha yugapat sādhyasādane,",
    "GSP29nysu51pu:135": " dvayor vidyamānayoḥ kiṃ kasya sādhanaṃ kiṃ kasya sādhyam iti hetur ahetunā na viśiṣyate /",
    "GSP29nysu51pu:136": " ahetunā sādharmyāt prayavasthānam ahetusamaḥ //",
    "GSP29nysu51pu:137": " NyS_5,1.19 na hetutaḥ sādhyasiddhes traikālyāsiddhiḥ //",
    "GSP29nysu51pu:138": " NySBh_5,1.19 na traikālyāsiddhiḥ /",
    "GSP29nysu51pu:139": " kasmāt ? hetutaḥ sādhyasiddheḥ /",
    "GSP29nysu51pu:140": " nirvartanīyasya nirvṛttir vijñeyasya vijñānam ubhayaṃ kāraṇato dṛśyate,",
    "GSP29nysu51pu:141": " so 'yaṃ mahān pratyakṣaviṣaya udāharaṇam iti /",
    "GSP29nysu51pu:142": " yat tu khalūktam asati sādhye kasya sādhanam iti ?",
    "GSP29nysu51pu:143": " yat tu nirvatyate yac ca vijñāpyate tasyeti //",
    "GSP29nysu51pu:144": " NyS_5,1.20 pratiṣedānupapatteś ca pratiṣeddhavyāpratiṣedhaḥ //",
    "GSP29nysu51pu:145": " NySBh_5,1.20 pūrvaṃ paścād yugapad vā pratiṣedha iti nopapadyate,",
    "GSP29nysu51pu:146": " pratiṣedhānupapatteḥ sthāpanāhetuḥ siddha iti //",
    "GSP29nysu51pu:147": " NyS_5,1.21 arthāpattitaḥ pratipakṣasiddher arthāpattisamaḥ //",
    "GSP29nysu51pu:148": " NySBh_5,1.21 anityaḥ śabdaḥ prayatnānantarīyakatvād ghaṭavad iti sthāpite pakṣe arthāpattyā pratipakṣaṃ sādhayato 'rthāpattisamaḥ /",
    "GSP29nysu51pu:149": " yadi prayatnānantarīyakatvād anityasādharmyād anityaḥ śabda iti,",
    "GSP29nysu51pu:150": " arthād āpadyate nityasādharmyān nitya iti,",
    "GSP29nysu51pu:151": " asti cāsya nityena sādharmyam asparśatvam iti //",
    "GSP29nysu51pu:152": " asyottaram",
    "GSP29nysu51pu:153": " NyS_5,1.22 anuktasyārthāpatteḥ pakṣahāner upapattir anuktatvād anaikānatikatvāc cārthāpatteḥ //",
    "GSP29nysu51pu:154": " NySBh_5,1.22 anupapādya sāmarthyam anuktam arthād āpadyate iti bruvataḥ pakṣahāner upapattir anuktatvāt,",
    "GSP29nysu51pu:155": " anityapakṣasiddhāv arthād āpannaṃ nityapakṣasya hānir iti /",
    "GSP29nysu51pu:156": " anaikānatikatvāc cārthāpatteḥ /",
    "GSP29nysu51pu:157": " ubhayapakṣasamā ceyam arthāpattiḥ /",
    "GSP29nysu51pu:158": " yadi nityasādharmyād asparśatvād ākāśavac ca nityaḥ śabdaḥ,",
    "GSP29nysu51pu:159": " arthād āpanna,",
    "GSP29nysu51pu:160": " anityasādharmyāt prayatnānantarīyakatvād anitya iti /",
    "GSP29nysu51pu:161": " na ceyaṃ viparyayamātrād ekāntenārthāpattiḥ /",
    "GSP29nysu51pu:162": " na khalu vai ghaṇasya grāvṇaḥ patanam ity arthād āpadyate dravāṇām apāṃ patanābhāva iti //",
    "GSP29nysu51pu:163": " NyS_5,1.23 ekadharmopapatter aviśeṣe sarvāviśeṣaprasaṅgāt sadbhāvopapatter aviśeṣasamaḥ //",
    "GSP29nysu51pu:164": " NySBh_5,1.23 eko dharmaḥ prayatnānantarīyakatvaṃ śabdaghaṭayor upapadyata ity aviśeṣe ubhayor anityatve,",
    "GSP29nysu51pu:165": " sarvāviśeṣaḥ prasajyate /",
    "GSP29nysu51pu:166": " katham ? sadbhāvopapatteḥ /",
    "GSP29nysu51pu:167": " eko dharmaḥ sadbhāvaḥ sarvasyopapadyate,",
    "GSP29nysu51pu:168": " sadbhāvopapatteḥ sarvāviśeṣaprasaṅgāt pratyavasthānam aviśeṣasamaḥ //",
    "GSP29nysu51pu:169": " NyS_5,1.24 kvacit taddharmopapatteḥ kvacic cānupapatteḥ pratiṣedhābhāvaḥ //",
    "GSP29nysu51pu:170": " NySBh_5,1.24 yathā sādhyadṛṣṭāntayor ekadharmasya prayatnānantarīyakatvasyopapatter anityatvaṃ dharmāntaram aviśeṣaḥ,",
    "GSP29nysu51pu:171": " naivaṃ sarvabhāvānāṃ sadbhāvopapattinimittaṃ dharmāntaram asti,",
    "GSP29nysu51pu:172": " yena aviśeṣaḥ syāt /",
    "GSP29nysu51pu:173": " atha matam anityatvam eva dharmānataraṃ sadbhāvopapattinimittaṃ bhāvānāṃ sarvatra syād iti,",
    "GSP29nysu51pu:174": " evaṃ khalu vai kalpyamāne anityāḥ sarve bhāvāḥ sadbhāvopapatter iti pakṣaḥ prāpnoti /",
    "GSP29nysu51pu:175": " tatra pratijñārthavyatiriktam anyad udāharaṇaṃ nāsti,",
    "GSP29nysu51pu:176": " anudāharaṇaś ca hetur nāstīti /",
    "GSP29nysu51pu:177": " pratijñaikadeśasya codāharaṇatvam anupapannam,",
    "GSP29nysu51pu:178": " na hi sādhyam udāharaṇaṃ bhavati /",
    "GSP29nysu51pu:179": " sataś ca nityānityabhāvād anityatvānupapattiḥ /",
    "GSP29nysu51pu:180": " tasmāt sadbhāvopapatteḥ sarvāviśeṣaprasaṅga iti nirabhidheyam etad vākyam iti /",
    "GSP29nysu51pu:181": " sarvabhāvānāṃ sadbhāvopapatter anityatvam iti bruvatānujñātaṃ śabdasyānityatvaṃ,",
    "GSP29nysu51pu:182": " tatrānupapannaḥ pratiṣedha iti //",
    "GSP29nysu51pu:183": " NyS_5,1.25 ubhayakāraṇopapatter upapattisamaḥ //",
    "GSP29nysu51pu:184": " NySBh_5,1.25 yady anityatvakāraṇam upapadyate śabdasyety anityaḥ śabdo nityatvakāraṇam apy upapadyate 'syāsparśatvam iti nityatvam apy upapadyate",
    "GSP29nysu51pu:185": " ubhayasyānityatvasya nityatvasya ca kāraṇopapattyā pratyavasthānam upapattisamaḥ //",
    "GSP29nysu51pu:186": " NyS_5,1.26 upapattikāraṇābhyanujñānād apratiṣedhaḥ //",
    "GSP29nysu51pu:187": " NySBh_5,1.26 ubhayakāraṇopapatter iti bruvatā nānityatvakāraṇopapatter anityatvaṃ pratiṣidhyate,",
    "GSP29nysu51pu:188": " yadi pratiṣidhyate nobhayakāraṇopapattiḥ syāt /",
    "GSP29nysu51pu:189": " ubhayakāraṇopapattivacanād anityatvakāraṇopapattir abhyanujñāyate,",
    "GSP29nysu51pu:190": " abhyanujñānād anupapannaḥ pratiṣedhaḥ /",
    "GSP29nysu51pu:191": " vyāghātāt pratiṣedha iti cet,",
    "GSP29nysu51pu:192": " samāno vyāghātaḥ /",
    "GSP29nysu51pu:193": " ekasya nityatvānityatvaprasaṅgaṃ vyāhataṃ bruvatoktaṃ pratiṣedha iti cet ?",
    "GSP29nysu51pu:194": " svapakṣaparapakṣayoḥ samāno vyāghātaḥ,",
    "GSP29nysu51pu:195": " sa ca naikatarasya sādhaka iti //",
    "GSP29nysu51pu:196": " NyS_5,1.27 nirdiṣṭakāraṇābhāve 'py upalambhād upalabdhisamaḥ //",
    "GSP29nysu51pu:197": " NySBh_5,1.27 nirdiṣṭasya prayatnānantarīyakatvasyānityatvakāraṇasyābhāve 'pi vāyunodanād vṛkṣaśākhābhaṅgajasya śabdasyānityatvam upalabhyate",
    "GSP29nysu51pu:198": " nirdiṣṭasya sādhanasyābhāve 'pi sādhyadharmopalabdhyā pratyavasthānam upalabdhisamaḥ //",
    "GSP29nysu51pu:199": " asyottaram",
    "GSP29nysu51pu:200": " NyS_5,1.28 kāraṇāntarād api taddharmopapatter apratiṣedhaḥ //",
    "GSP29nysu51pu:201": " NySBh_5,1.28 prayatnānantarīyakatvād iti bruvatā kāraṇata utpattir abhidhīyate,",
    "GSP29nysu51pu:202": " na kāryasya kāraṇaniyamaḥ /",
    "GSP29nysu51pu:203": " yadi ca kāraṇāntarād apy utpadyamānasya śabdasya tad anityatvam upapadyate,",
    "GSP29nysu51pu:204": " kim atra pratiṣidhyata iti //",
    "GSP29nysu51pu:205": " na prāg uccāraṇād vidyamānasya śabdasyānupalabdhiḥ, kasmāt ?",
    "GSP29nysu51pu:206": " āvaraṇādyanupalabdheḥ /",
    "GSP29nysu51pu:207": " yathā vidyamānasyodakāder arthasyāvaraṇāder anupalabdhiḥ naivaṃ śabdasyāgrahaṇakāraṇenāvaranādinānupalabdhiḥ /",
    "GSP29nysu51pu:208": " gṛhyeta caitad asyāgrahaṇakāraṇam udakādivat, na gṛhyate /",
    "GSP29nysu51pu:209": " tasmād udakādiviparītaḥ śabdo 'nupalabhyamāna iti /",
    "GSP29nysu51pu:210": " NyS_5,1.29 tadanupalabdher anupalambhād abhāvasiddhau tadviparītopapatter anupalabdhisamaḥ //",
    "GSP29nysu51pu:211": " NySBh_5,1.29 teṣām āvaraṇādīnām anupalabdhir nopalabhyate /",
    "GSP29nysu51pu:212": " anupalambhān nāstīty abhāvo 'syāḥ sidhyati /",
    "GSP29nysu51pu:213": " abhāvasiddhau hetvabhāvāt tadviparītam astitvam āvaraṇādīnām avadhāryate /",
    "GSP29nysu51pu:214": " tadviparītopapatter yatpratijñātaṃ “na prāg uccāraṇād vidyamānasya śabdasyānupalabdhir ity” etan na sidhyati /",
    "GSP29nysu51pu:215": " so 'yaṃ “hetur āvaraṇādyanupalabdher” ity āvaraṇādiṣu cāvaraṇādyanupalabdhau ca samayānupalabdhyā pratyavasthito 'nupalabdhisamo bhavati //",
    "GSP29nysu51pu:216": " asya uttaram",
    "GSP29nysu51pu:217": " NyS_5,1.30 anupalambhātmakatvād anupalabdher ahetuḥ //",
    "GSP29nysu51pu:218": " NySBh_5,1.30 āvaraṇādyanupalabdhir nāsti,",
    "GSP29nysu51pu:219": " anupalambhād ity ahetuḥ /",
    "GSP29nysu51pu:220": " kasmāt ? anupalambhātmakatvād anupalabdheḥ /",
    "GSP29nysu51pu:221": " upalambhābhāvamātratvād anupalabdheḥ /",
    "GSP29nysu51pu:222": " yad asti tad upalabdher viṣayaḥ,",
    "GSP29nysu51pu:223": " upalabdhyā tad astīti pratijñāyate /",
    "GSP29nysu51pu:224": " yan nāsti tad anupalabdher viṣayaḥ,",
    "GSP29nysu51pu:225": " anupalabhyamānaṃ nāstīti pratijñāyate /",
    "GSP29nysu51pu:226": " so 'yam āvaraṇādyanupalabheḥ anupalambha upalabdhyabhāve 'nupalabdhau svaviṣaye pravarttamāno na svaviṣayaṃ pratiṣedhati /",
    "GSP29nysu51pu:227": " apratiṣiddhā cāvaraṇādyanupalabdhi hetutvāya kalpate /",
    "GSP29nysu51pu:228": " āvaraṇādīni tu vidyamānatvād upalabdher viṣayāḥ,",
    "GSP29nysu51pu:229": " teṣām upalabdhyā bhavitavyam /",
    "GSP29nysu51pu:230": " yat tāni nopalabhyante,",
    "GSP29nysu51pu:231": " tadupalabdheḥ svaviṣayapratipādikāyā abhāvād anupalambhād anupalabdher viṣayo gamyate na santy āvaraṇādīni śabdasyāgrahaṇakāraṇānīti /",
    "GSP29nysu51pu:232": " anupalambhāt tv anupalabhiḥ sidhyati,",
    "GSP29nysu51pu:233": " viṣayaḥ sa tasyeti //",
    "GSP29nysu51pu:234": " NyS_5,1.31 jñānavikalpānāṃ ca bhāvābhāvasaṃvedanād adhyātmam //",
    "GSP29nysu51pu:235": " NySBh_5,1.31 ahetur iti varttate /",
    "GSP29nysu51pu:236": " śarīre śarīre jñānavikalpānāṃ bhāvābhāvau saṃvedanīyau /",
    "GSP29nysu51pu:237": " asti me saṃśayajñānaṃ nāsti me saṃśayajñānam iti /",
    "GSP29nysu51pu:238": " evaṃ pratyakṣānumānāgamasmṛtijñāneṣu /",
    "GSP29nysu51pu:239": " seyam āvaraṇādyanupalabdhir upalabdhyabhāvaḥ svasaṃvedyaḥ nāsti me śabdasyāvaraṇādyupalabdhir iti nopalabdhyante śabdasyāgrahaṇakāraṇāny āvaraṇādīnīti",
    "GSP29nysu51pu:240": " tatra yad uktaṃ tadanupalabdher anupalambhād abhāvasiddhir iti,",
    "GSP29nysu51pu:241": " etan nopapadyate //",
    "GSP29nysu51pu:242": " NyS_5,1.32 sādharmyāt tulyadharmopapatteḥ sarvānityatvaprasaṅgād anityasamaḥ //",
    "GSP29nysu51pu:243": " NySBh_5,1.32 sādharmyāt tulyadharmopapatteḥ sarvānityatvaprasaṅgād anityasamaḥ //",
    "GSP29nysu51pu:244": " 5,1.32 anityena ghaṭena sādharmyād anityaḥ śabda iti bruvato 'sti ghaṭenānityena sarvabhāvānāṃ sādharmyam iti sarvasyānityatvam aniṣṭaṃ sampadyate",
    "GSP29nysu51pu:245": " so 'yam anityatvena pratyavasthānād anityasama iti // NySBh_",
    "GSP29nysu51pu:246": " asyottaram",
    "GSP29nysu51pu:247": " NyS_5,1.33 sādharmyād asiddheḥ pratiṣedhāsiddhiḥ pratiṣedhyasādharmyāt //",
    "GSP29nysu51pu:248": " NySBh_5,1.33 pratijñādyavayavayuktaṃ vākyaṃ pakṣanivartakaṃ pratipakṣalakṣaṇaṃ pratiṣedhaḥ /",
    "GSP29nysu51pu:249": " tasya pakṣeṇa pratiṣedhyena sādharmyaṃ pratijñādiyogaḥ /",
    "GSP29nysu51pu:250": " tad yady anityasādharmyād anityatvasyāsiddhiḥ,",
    "GSP29nysu51pu:251": " sādharmyād asiddheḥ pratiṣedhasyāpy asiddhiḥ,",
    "GSP29nysu51pu:252": " pratiṣedhyena sādharmyād iti //",
    "GSP29nysu51pu:253": " NyS_5,1.34 dṛṣṭānte ca sādhyasādhanabhāvena prajñātasya dharmasya hetutvāt tasya cobhayathābhāvān nāviśeṣaḥ //",
    "GSP29nysu51pu:254": " NySBh_5,1.34 dṛṣṭānte yaḥ khalu dharmaḥ sādhyasādhanabhāvena prajñāyate,",
    "GSP29nysu51pu:255": " sa hetutvenābhidhīyate /",
    "GSP29nysu51pu:256": " sa cobhayathā bhavati,",
    "GSP29nysu51pu:257": " kenacit samānaḥ kutaścid viśiṣṭaḥ /",
    "GSP29nysu51pu:258": " sāmānyāt sādharmyaṃ viśeṣāc ca vaidharmyam /",
    "GSP29nysu51pu:259": " evaṃ sādharmyaviśeṣo hetuḥ,",
    "GSP29nysu51pu:260": " nāviśeṣeṇa sādharmyamātraṃ vaidharmyamātraṃ vā /",
    "GSP29nysu51pu:261": " sādharmyamātraṃ vaidharmyamātraṃ cāśritya bhavān āha “sādharmyāt tulyadharmopapatteḥ sarvānityatvaprasaṅgād anityasama” iti,",
    "GSP29nysu51pu:262": " etad ayuktam iti /",
    "GSP29nysu51pu:263": " aviśeṣasamapratiṣedhe ca yad uktaṃ tad api veditavyam //",
    "GSP29nysu51pu:264": " NyS_5,1.35 nityam anityabhāvād anitye nityatvopapatter nityasamaḥ //",
    "GSP29nysu51pu:265": " NySBh_5,1.35 anityaḥ śabda iti pratijñāyate /",
    "GSP29nysu51pu:266": " tad anityatvaṃ kiṃ śabde nityam athānityam ?",
    "GSP29nysu51pu:267": " yadi tāvat sarvadā bhavati ?",
    "GSP29nysu51pu:268": " dharmasya sadā bhāvād dharmiṇo 'pi sadā bhāva iti nityaḥ śabda iti /",
    "GSP29nysu51pu:269": " atha na sarvadā bhavati ?",
    "GSP29nysu51pu:270": " anityatvasyābhāvān nityaḥ śabdaḥ /",
    "GSP29nysu51pu:271": " evaṃ nityatvena pratyavasthānān nityasamaḥ //",
    "GSP29nysu51pu:272": " asyottaram",
    "GSP29nysu51pu:273": " NyS_5,1.36 pratiṣedhye nityam anityabhāvād anitye 'nityatvopapatteḥ pratiṣedhābhāvaḥ //",
    "GSP29nysu51pu:274": " NySBh_5,1.36 pratiṣedhye śabde nityam anityatvasya bhāvād ity ucyamāne 'nujñātaṃ śabdasyānityatvam,",
    "GSP29nysu51pu:275": " anityatvopapatteś ca “nānityaḥ śabda” iti pratiṣedho nopapadyate /",
    "GSP29nysu51pu:276": " atha nābhyupagamyate,",
    "GSP29nysu51pu:277": " nityam anityatvasya bhāvād iti hetur na bhavatīti hetvabhāvāt pratiṣedhānupapattir iti /",
    "GSP29nysu51pu:278": " utapannasya nirodhād abhāvaḥ śabdasyānityatvaṃ,",
    "GSP29nysu51pu:279": " tatra paripraśnānupapattiḥ /",
    "GSP29nysu51pu:280": " yo 'yaṃ paripaśnaḥ tad anityatvaṃ kiṃ śabde sarvadā bhavati atha neti,",
    "GSP29nysu51pu:281": " ayam anupapannaḥ /",
    "GSP29nysu51pu:282": " kasmāt ? utpannasya yo nirodhād abhāvaḥ śabdasya tad anityatvam ;",
    "GSP29nysu51pu:283": " evaṃ ca saty adhikaraṇādheyavibhāgo vyāghātān nāstīti /",
    "GSP29nysu51pu:284": " nityānityatvavirodhāc ca /",
    "GSP29nysu51pu:285": " nityatvam anityatvaṃ ca ekasya dharmiṇo dharmāv iti virudhyete,",
    "GSP29nysu51pu:286": " na sambhavataḥ /",
    "GSP29nysu51pu:287": " tatra yad uktaṃ nityam anityatvasya bhāvān nitya eva,",
    "GSP29nysu51pu:288": " tad avartamānārtham uktam iti //",
    "GSP29nysu51pu:289": " NyS_5,1.37 prayatnakāryānekatvāt kāryasamaḥ //",
    "GSP29nysu51pu:290": " NySBh_5,1.37 prayatnānantarīyakatvād anityaḥ śabda iti /",
    "GSP29nysu51pu:291": " yasya prayatnānantaram ātmalābhaḥ tat khalv abhūtvā bhavati,",
    "GSP29nysu51pu:292": " yathā ghaṭādikāryam ;",
    "GSP29nysu51pu:293": " anityam iti ca bhūtvā na bhavatīty etad vijñāyate /",
    "GSP29nysu51pu:294": " evam avasthite prayatnakāryānekatvād iti pratiṣedha ucyate /",
    "GSP29nysu51pu:295": " prayatnānantaram ātmalābhaś ca dṛṣṭo ghaṭādīnām,",
    "GSP29nysu51pu:296": " vyavadhānāpohāc cābhivyaktir vyavahitānām /",
    "GSP29nysu51pu:297": " tat kiṃ prayatnānantaram ātmalābhaḥ śabdasyāho 'bhivyaktir iti viśeṣo nāsti /",
    "GSP29nysu51pu:298": " kāryāviśeṣeṇa pratyavasthānaṃ kāryasamaḥ //",
    "GSP29nysu51pu:299": " asyottaram",
    "GSP29nysu51pu:300": " NyS_5,1.38 kāryānyatve prayatnāhetutvam anupalabdhikāraṇopapatteḥ //",
    "GSP29nysu51pu:301": " NySBh_5,1.38 sati kāryānyatve anupalabdhikāraṇopapatteḥ prayatnasyāhetutvaṃ śabdasyābhivyaktau /",
    "GSP29nysu51pu:302": " yatra prayatnānantaram abhivyaktis tatrānupalabdhikāraṇaṃ vyavadhānam upapadyate,",
    "GSP29nysu51pu:303": " vyavadhānāpohāc ca prayatnānantarabhāvino 'rthasyopalabdhilakṣaṇābhivyaktir bhavatīti,",
    "GSP29nysu51pu:304": " na tu śabdasyānupalabdhikāraṇaṃ kiṃcid upapadyate,",
    "GSP29nysu51pu:305": " yasya prayatnānantaram apohāc chabdasyopalabhilakṣaṇābhivyaktir bhavatīti,",
    "GSP29nysu51pu:306": " tasmād utpadyate śabdo nābhivyajyate iti //",
    "GSP29nysu51pu:307": " hetoś ced anaikāntikatvam upapadyate anaikātikatvād asādhakaḥ syād iti /",
    "GSP29nysu51pu:308": " yadi cānaikāntikatvād asādhakatvam",
    "GSP29nysu51pu:309": " NyS_5,1.39 pratiṣedhe 'pi samāno doṣaḥ //",
    "GSP29nysu51pu:310": " NySBh_5,1.39 pratiṣedho 'py anaikāntikaḥ,",
    "GSP29nysu51pu:311": " kiṃcit pratiṣedhati kiṃcin neti anaikāntikatvād asādhaka iti /",
    "GSP29nysu51pu:312": " atha vā śabdasyānityatvapakṣe prayatnānantaram utpādo nābhivyaktir iti viśeṣahetvabhāvaḥ,",
    "GSP29nysu51pu:313": " nityatvapakṣe 'pi prayatnānantaram abhivyaktir notpāda iti viśeṣahetvabhāvaḥ /",
    "GSP29nysu51pu:314": " so 'yam ubhayapakṣasamo viśeṣahetvabhāva ity ubhayam apy anaikātikam iti //",
    "GSP29nysu51pu:315": " NyS_5,1.40 sarvatraivam //",
    "GSP29nysu51pu:316": " NySBh_5,1.40 sarveṣu sādharmyaprabhṛtiṣu pratiṣedhahetuṣu yatra yatrāviśeṣo dṛśyate tatrobhayoḥ pakṣayoḥ samaḥ prasajyata iti //",
    "GSP29nysu51pu:317": " NyS_5,1.41 pratiṣedhavipratiṣedhe pratiṣedhadoṣavad doṣaḥ //",
    "GSP29nysu51pu:318": " NySBh_5,1.41 yo 'yaṃ pratiṣedhe 'pi samāno doṣo 'naikāntikatvam āpadyate so 'yaṃ pratiṣedhasya vipratiṣedhe 'pi samānaḥ /",
    "GSP29nysu51pu:319": " tatrānityaḥ śabdaḥ prayatnānantarīyakatvād iti sādhanavādinaḥ sthāpanā prathamaḥ pakṣaḥ /",
    "GSP29nysu51pu:320": " “prayatnakāryānekatvāt kāryasama” iti dūṣaṇavādinaḥ pratiṣedhahetunā dvitīyaḥ pakṣaḥ /",
    "GSP29nysu51pu:321": " sa ca pratiṣedha ity ucyate /",
    "GSP29nysu51pu:322": " tasyāsya pratiṣedhe 'pi samāno doṣa iti tṛtīyaḥ pakṣaḥ vipratiṣedha ucyate /",
    "GSP29nysu51pu:323": " tasmin pratiṣedhavipratiṣedhe 'pi samāno doṣo 'naikāntikatvaṃ caturthaḥ pakṣaḥ //",
    "GSP29nysu51pu:324": " NyS_5,1.42 pratiṣedhaṃ sadoṣam abhyupetya pratiṣedhavipratiṣedhe samāno doṣaprasaṅgo matānujñā //",
    "GSP29nysu51pu:325": " NySBh_5,1.42 pratiṣedhaṃ dvitīyaṃ pakṣaṃ sadoṣam abhyupetya taduddhāram akṛtvānujñāya",
    "GSP29nysu51pu:326": " pratiṣedhavipratiṣedhe tṛtīyapakṣe samānam anaikāntikatvam iti samānaṃ dūṣaṇaṃ prasañjayato",
    "GSP29nysu51pu:327": " dūṣaṇavādino matānujñā prasajyata iti pañcamaḥ pakṣaḥ //",
    "GSP29nysu51pu:328": " NyS_5,1.43 svapakṣalakṣaṇāpekṣopapattyupasaṃhāre hetunirdeśe parapakṣadoṣābhyupagamāt samāno doṣaḥ //",
    "GSP29nysu51pu:329": " NySBh_5,1.43 sthāpanāpakṣe prayatnakāryānekatvād iti doṣaḥ sthāpanāhetuvādinaḥ svapakṣalakṣaṇo bhavati /",
    "GSP29nysu51pu:330": " kasmāt ? svapakṣasamutthatvāt /",
    "GSP29nysu51pu:331": " so 'yaṃ svapakṣalakṣaṇaṃ doṣam apekṣamāṇo 'nuddhṛtyānujñāya pratiṣedhe 'pi samāno doṣa ity upapadyamānaṃ doṣaṃ parapakṣe upasaṃharati /",
    "GSP29nysu51pu:332": " itthaṃ cānaikāntikaḥ pratiṣedha iti hetuṃ nirdiśati /",
    "GSP29nysu51pu:333": " tatra svapakṣalakṣaṇāpekṣayopapadyamānadoṣopasaṃhāre hetunirdeśe ca saty anena parapakṣadoṣo 'bhyupagato bhavati /",
    "GSP29nysu51pu:334": " kathaṃ kṛtvā ?",
    "GSP29nysu51pu:335": " yaḥ pareṇa prayatnakāryānekatvādityādinānaikāntikadoṣa uktaḥ,",
    "GSP29nysu51pu:336": " tam anuddhṛtya pratiṣedhe 'pi samāno doṣa ity āha /",
    "GSP29nysu51pu:337": " evaṃ sthāpanāṃ sadoṣām abhyupetya pratiṣedhe 'pi samānaṃ doṣaṃ prasañjayataḥ parapakṣābhyupagamāt samāno doṣo bhavati /",
    "GSP29nysu51pu:338": " yathā parasya pratiṣedhaṃ sadoṣam abhyupetya pratiṣedhavipratiṣedhe 'pi samāno doṣaprasaṅgo matānujñā prasajyata iti,",
    "GSP29nysu51pu:339": " tathāsyāpi sthāpanāṃ sadoṣām abhyupetya pratiṣedhe 'pi samānaṃ doṣaṃ prasañjayato matānujñā prasajyata iti /",
    "GSP29nysu51pu:340": " sa khalv ayaṃ ṣaṣṭaḥ pakṣaḥ /",
    "GSP29nysu51pu:341": " tatra khalu sthāpanāhetuvādinaḥ prathamatṛtīyapañcamapakṣāḥ,",
    "GSP29nysu51pu:342": " pratiṣedhahetuvādinaḥ dvitīyacaturthaṣaṣṭapakṣāḥ teṣāṃ sādhvasādhutāyāṃ mīmāṃsyamānāyāṃ caturthaṣaṣṭayor arthāviśeṣāt punaruktadoṣaprasaṅgaḥ",
    "GSP29nysu51pu:343": " caturthapakṣe samānadoṣatvaṃ parasyocyate “pratiṣedhavipratiṣedhe pratiṣedhadoṣavad doṣa” iti /",
    "GSP29nysu51pu:344": " ṣaṣṭe 'pi “parapakṣadoṣābhyupagamāt samāno doṣa” iti samānadoṣatvam evocyate,",
    "GSP29nysu51pu:345": " nārthaviśeṣaḥ kaścid asti /",
    "GSP29nysu51pu:346": " samānas tṛṭīyapañcamayoḥ punaruktadoṣaprasaṅgaḥ,",
    "GSP29nysu51pu:347": " tṛṭīyapakṣe 'pi “pratiṣedhe 'pi samāno doṣa” iti samānatvam abhyupagamyate /",
    "GSP29nysu51pu:348": " pañcamapakṣe 'pi “pratiṣedhavipratiṣedhe samāno doṣaprasaṅgo“+abhyupagamyate,",
    "GSP29nysu51pu:349": " nārthaviśeṣaḥ kaścid ucyata iti /",
    "GSP29nysu51pu:350": " tatra pañcamaṣaṣṭapakṣayor arthāviśeṣāt punaruktadoṣaprasaṅgaḥ,",
    "GSP29nysu51pu:351": " tṛtīyacaturthayor matānujñā,",
    "GSP29nysu51pu:352": " prathamadvitīyayor viśeṣahetvabhāva iti ṣaṭpakṣyām ubhayor asiddhiḥ /",
    "GSP29nysu51pu:353": " kadā ṣaṭpakṣī ?",
    "GSP29nysu51pu:354": " yadā “pratiṣedhe 'pi samāno doṣa” ity evaṃ pravarttate /",
    "GSP29nysu51pu:355": " tadobhayoḥ pakṣayor asiddhiḥ /",
    "GSP29nysu51pu:356": " yadā tu “kāryānyatve prayatnāhetutvam anupalabdhikāraṇopapatter” ity anena tṛṭīyapakṣo yajyate,",
    "GSP29nysu51pu:357": " tadā viśeṣahetuvacanāt “prayatnānantaram ātmalābhaḥ śabdasya,",
    "GSP29nysu51pu:358": " nābhivyaktir” iti siddhaḥ prathamapakṣo na ṣaṭpakṣī pravartata iti //"
}