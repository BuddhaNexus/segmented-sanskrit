{
    "GK16udkassku:ukss_1.1ab": "punaruktavadābhāsaṃ chekānuprāsa eva ca /",
    "GK16udkassku:ukss_1.1cd": "anuprāsastridhā lāṭānuprāso rūpakaṃ catuḥ // //",
    "GK16udkassku:ukss_1.2ab": "upamā dīpakaṃ caiva prativastūpamā tathā /",
    "GK16udkassku:ukss_1.2cd": "ityeta evālaṅkārā vācāṃ kaiścidudāhṛtāḥ // //",
    "GK16udkassku:ukss_1.3ab": "punaruktābhāsamabhinnavastvivodbhāsi bhinnarūpapadam /",
    "GK16udkassku:ukss_1.3cd": "chekānuprāsastu dvayordvayoḥ susadṛśoktikṛtau // //",
    "GK16udkassku:ukss_1.4ab": "śaṣābhyāṃ rephasaṃyogaiṣṭavargeṇa ca yojitā /",
    "GK16udkassku:ukss_1.4cd": "paraṣā nāma vṛttiḥ syāt hlahvahyādyaiśca saṃyutā // //",
    "GK16udkassku:ukss_1.5ab": "sarūpasaṃyogayutāṃ mūrdhnivargāntyayogibhiḥ /",
    "GK16udkassku:ukss_1.5cd": "sparśairyutāṃ ca manyante upanāgarikāṃ budhāḥ // //",
    "GK16udkassku:ukss_1.6ab": "śeṣairvaṇairyathāyogaṃ kathitāṃ komalākhyayā /",
    "GK16udkassku:ukss_1.6cd": "grāmyaṃ vṛrtti praśaṃsanti kāvyeṣvādṛtabuddhayaḥ // //",
    "GK16udkassku:ukss_1.7ab": "sarūpavyañjananyāsaṃ tisṛṣvetāsu vṛttiṣu /",
    "GK16udkassku:ukss_1.7cd": "pṛthakpṛthaganuprāsamuśanti kavayaḥ sadā // //",
    "GK16udkassku:ukss_1.8ab": "svarūpārthāviśeṣe 'pi punaruktiḥ phalāntarāt /",
    "GK16udkassku:ukss_1.8cd": "śabdānāṃ vā padānāṃ vā lāṭānuprāsa iṣyate // //",
    "GK16udkassku:ukss_1.9ab": "sa padadvitayasthityā dvayorekasya pūrvavat /",
    "GK16udkassku:ukss_1.9cd": "tadanyasya svatantratvād dvayorvaikapadāśrayāt // //",
    "GK16udkassku:ukss_1.10ab": "svatantrapadarūpeṇa dvayorvāpi prayogataḥ /",
    "GK16udkassku:ukss_1.10cd": "bhidyate 'nekadhā bhedaiḥ pādābhyāsakrameṇa ca // //",
    "GK16udkassku:ukss_1.11ab": "śrutyā saṃbandhavirahādyatpadena padāntaram /",
    "GK16udkassku:ukss_1.11cd": "guṇavṛtti pradhānena yujyate rūpakaṃ tu tat // //",
    "GK16udkassku:ukss_1.12ab": "bandhastasya yataḥ śrutyā śrutyarthābhyāṃ ca tena tat /",
    "GK16udkassku:ukss_1.12cd": "samastavastuviṣayamekadeśavivarti ca // //",
    "GK16udkassku:ukss_1.13ab": "samastavastuviṣayaṃ mālārūpakamucyate /",
    "GK16udkassku:ukss_1.13cd": "yadvaikadeśavṛtti syātpararūpeṇa rūpaṇāt // //",
    "GK16udkassku:ukss_1.14ab": "ādimadhyāntaviṣayāḥ prādhānyetarayoginaḥ /",
    "GK16udkassku:ukss_1.14cd": "antargatopamādharmā yatra taddīpakaṃ viduḥ // //",
    "GK16udkassku:ukss_1.15ab": "yaccetohārisādharmyamupamānopameyayoḥ /",
    "GK16udkassku:ukss_1.15cd": "mitho vibhinnakālādiśabdayorupamā tu tat // //",
    "GK16udkassku:ukss_1.16ab": "yathevaśabdayogena sā śrutyānvayamarhati /",
    "GK16udkassku:ukss_1.16cd": "sadṛśādipadāśleṣādanyathetyuditā dvidhā // //",
    "GK16udkassku:ukss_1.17ab": "saṃkṣepābhihitāpyeṣā sāmyavācakavicuyataiḥ /",
    "GK16udkassku:ukss_1.17cd": "sāmyopameyatadvāciviyogācca nibadhyate // //",
    "GK16udkassku:ukss_1.18ab": "upamānopameyoktau sāmyatadvācivicyavāt /",
    "GK16udkassku:ukss_1.18cd": "kvacitsamāse tadvāciviraheṇa kvacicca sā // //",
    "GK16udkassku:ukss_1.19ab": "tathopamānādācārakyacpratyayabaloktitaḥ /",
    "GK16udkassku:ukss_1.19cd": "kvacitsā karturācāre kyaṅā sā ca kvipā kvacit // //",
    "GK16udkassku:ukss_1.20ab": "upamāne karmaṇi vā kartari vā yo ṇamulkaṣādagataḥ /",
    "GK16udkassku:ukss_1.20cd": "tadvācyā sā vatinā ca karma sāmānyavacanena // //",
    "GK16udkassku:ukss_1.21ab": "ṣaṣṭhīsaptamyantācca yo vatirnāmatastadabhidhaye /",
    "GK16udkassku:ukss_1.21cd": "kalpatprabhṛtibhiranyaiśca taddhitaiḥ sā nibadhyate kavibhiḥ // //",
    "GK16udkassku:ukss_1.22ab": "upamānasaṃnidhāne sāmyavācyucyate budhairyatra /",
    "GK16udkassku:ukss_1.22cd": "upameyasya ca kavibhiḥ sā prativastūpamā gaditā // //",
    "GK16udkassku:ukss_1.23ab": "prākaraṇiketaratvasthityaikaścopameyatāṃ labhate /",
    "GK16udkassku:ukss_1.23cd": "upamānatvaṃ cāpara ityupamāvāciśūnyatvam // //",
    "GK16udkassku:ukss_2.1ab": "ākṣepor'thāntaranyāso vyatireko vibhāvanā /",
    "GK16udkassku:ukss_2.1cd": "samāsātiśayoktī cetyalaṅkārānpare viduḥ // //",
    "GK16udkassku:ukss_2.2ab": "pratiṣedha iveṣṭasya yo viśeṣābhidhitsayā /",
    "GK16udkassku:ukss_2.2cd": "ākṣepa iti taṃ santaḥ śaṃsanti kavayaḥ sadā // //",
    "GK16udkassku:ukss_2.3ab": "vakṣyamāṇoktaviṣayaḥ sa ca dvividha iṣyate /",
    "GK16udkassku:ukss_2.3cd": "niṣedheneva tadbandho vidheyasya ca kīrtitaḥ // //",
    "GK16udkassku:ukss_2.4ab": "samarthakasya pūrvaṃ yadvaco 'nyasya ca pṛṣṭhataḥ /",
    "GK16udkassku:ukss_2.4cd": "viparyayeṇa vā yatsyāddhiśabdoktyānyathāpi vā // //",
    "GK16udkassku:ukss_2.5ab": "jñeyaḥ sor'thāntaranayāsaḥ prakṛtārthasamarthanāt /",
    "GK16udkassku:ukss_2.5cd": "aprastutaparaśaṃsāyā dṛṣṭāntācca pṛthaksthitaḥ // //",
    "GK16udkassku:ukss_2.6ab": "viśeṣopādānaṃ yatsyādupamānopameyayoḥ /",
    "GK16udkassku:ukss_2.6cd": "nimittādṛṣṭidṛṣṭibhyāṃ vyatireko dvidhī tu saḥ // //",
    "GK16udkassku:ukss_2.7ab": "yo vaidharmyeṇa dṛṣṭānto yathevādisamanvitaḥ /",
    "GK16udkassku:ukss_2.7cd": "vyatireko 'tra so 'pīṣṭo viśeṣāpādanānvayāt // //",
    "GK16udkassku:ukss_2.8ab": "śliṣṭoktiyogyaśabdasya pṛthakpṛthagudāhṛtau /",
    "GK16udkassku:ukss_2.8cd": "viśeṣāpādanaṃ yatsyādyvatarekaḥ sa ca smṛtaḥ // //",
    "GK16udkassku:ukss_2.9ab": "kriyāyāḥ pratiṣedhe yā tatphalasya vibhāvanā /",
    "GK16udkassku:ukss_2.9cd": "jñeyā vibhāvanaivāsau samādhau sulabhe sati // //",
    "GK16udkassku:ukss_2.10ab": "prakṛtārthena vākyena tatsamānairviśeṣaṇaiḥ /",
    "GK16udkassku:ukss_2.10cd": "aprastutārthakathanaṃ samāsoktirudāhṛtā // //",
    "GK16udkassku:ukss_2.11ab": "nimittato yattu vayo lokātikrāntagocaram /",
    "GK16udkassku:ukss_2.11cd": "manyante 'taśayoktiṃ tāmalaṃkāratayā budhāḥ // //",
    "GK16udkassku:ukss_2.12ab": "bhede 'nanyatvamanyatra nānātvaṃ yatra badhyate /",
    "GK16udkassku:ukss_2.12cd": "tathā saṃbhāvyamānārthanibandhe 'tiśayoktigīḥ // //",
    "GK16udkassku:ukss_2.13ab": "kāryakāraṇayoryatra paurvāparyaviparyayāt /",
    "GK16udkassku:ukss_2.13cd": "āśubhāvaṃ samālambya badhyate so 'pi pūrvavat // //",
    "GK16udkassku:ukss_3.1ab": "yathāsaṃkhyamathotprekṣāṃ svabhāvoktiṃ tathaiva ca /",
    "GK16udkassku:ukss_3.1cd": "apare trīnalaṅkārān girāmāhuralaṅkṛtau // //",
    "GK16udkassku:ukss_3.2ab": "bhūyasāmupadiṣṭānāmarthānāmasadharmaṇām /",
    "GK16udkassku:ukss_3.2cd": "kramaśo yo 'nunirdeśo yathāsaṃkhyaṃ taducyate // //",
    "GK16udkassku:ukss_3.3ab": "sāmyarūpāvivakṣāyāṃ vācyevādyātmabhiḥ padaiḥ /",
    "GK16udkassku:ukss_3.3cd": "atadguṇakriyāyogādutprekṣātiśayānvitā // //",
    "GK16udkassku:ukss_3.4ab": "lokātikrāntaviṣayā bhāvābhāvābhimānataḥ /",
    "GK16udkassku:ukss_3.4cd": "saṃbhāvaneyamutprekṣā vācyevādibhirucyate // //",
    "GK16udkassku:ukss_3.5ab": "kriyāyāṃ saṃpravṛttasya hevākānāṃ nibandhanam /",
    "GK16udkassku:ukss_3.5cd": "kasyacinmṛgaḍimbhādeḥ svabhāvoktirudāhṛtā // //",
    "GK16udkassku:ukss_4.1ab": "preyorasavadūrjasava paryāyoktaṃ samāhitam /",
    "GK16udkassku:ukss_4.1cd": "dvidhodāttaṃ tathā śliṣṭamalaṅkārānpare viduḥ // //",
    "GK16udkassku:ukss_4.2ab": "ratyādikānāṃ bhāvānāmanubhāvādisūcanaiḥ /",
    "GK16udkassku:ukss_4.2cd": "yatkāvyaṃ badhyate sadbhistatpreyasvadudāhṛtam // //",
    "GK16udkassku:ukss_4.3ab": "rasavaddarśitaspaṣṭaśṛṅgārādirasādayam /",
    "GK16udkassku:ukss_4.3cd": "svaśabdasthāyisaṃcārivibhāvābhinayāspadam // //",
    "GK16udkassku:ukss_4.4ab": "śṛṅgārahāsyakaraṇaraudravīrabhayānakāḥ /",
    "GK16udkassku:ukss_4.4cd": "bībhatsādbhutaśāntāśca nava nāṭye rasāḥ smṛtāḥ // //",
    "GK16udkassku:ukss_4.5ab": "anaucityapravṛttānāṃ kāmakrodhādikāraṇāt /",
    "GK16udkassku:ukss_4.5cd": "bhāvānāṃ ca rasānāṃ ca bandha ūrjasvi kathyate // //",
    "GK16udkassku:ukss_4.6ab": "paryāyoktaṃ yadanyena prakāreṇābhidhīyate /",
    "GK16udkassku:ukss_4.6cd": "vācyavācakavṛttibhyāṃ śūnyenāvagamātmanā // //",
    "GK16udkassku:ukss_4.7ab": "rasabhāvatadābhāsavṛtteḥ praśamabandhanam /",
    "GK16udkassku:ukss_4.7cd": "anyānubhāvaniḥśūnyarūpaṃ yattatsamāhitam // //",
    "GK16udkassku:ukss_4.8ab": "udāttamṛddhimadvastu caritaṃ ca mahātmanām /",
    "GK16udkassku:ukss_4.8cd": "upalakṣaṇatāṃ prāptaṃ netivṛttatvamāgatam // //",
    "GK16udkassku:ukss_4.9ab": "ekaprayatnoccāryāṇāṃ tacchāyāṃ caiva bibhratām /",
    "GK16udkassku:ukss_4.9cd": "svaritādiguṇairbhinnairbandhaḥ śliṣṭamihocyate // //",
    "GK16udkassku:ukss_4.10ab": "alaṅkārāntaragatāṃ pratibhāṃ janayatpadaiḥ /",
    "GK16udkassku:ukss_4.10cd": "dvividhairarthaśabdoktiviśiṣṭaṃ tatpratīyatām // //",
    "GK16udkassku:ukss_5.1ab": "apahnutiṃ viśeṣoktiṃ virodhaṃ tulyayogitām /",
    "GK16udkassku:ukss_5.1cd": "aprastutapraśaṃsā ca vyājastutividarśane // //",
    "GK16udkassku:ukss_5.2ab": "upameyopamāṃ caiva sahoktiṃ saṃkaraṃ tathā /",
    "GK16udkassku:ukss_5.2cd": "parivṛttiṃ ca jagaduralaṅkārānpare girām // //",
    "GK16udkassku:ukss_5.3ab": "apahnutirabhīṣṭā ca kiñcidantargatopamā /",
    "GK16udkassku:ukss_5.3cd": "bhūtārthāpahnavenāsyā nibandhaḥ kriyate budhaiḥ // //",
    "GK16udkassku:ukss_5.4ab": "yatsāmagrye 'pi śaktīnāṃ phalānutpattibandhanam /",
    "GK16udkassku:ukss_5.4cd": "viśeṣasyābhidhitsātastadvaśeṣoktirucyate // //",
    "GK16udkassku:ukss_5.5ab": "darśitena nimittena nimittādarśanena ca /",
    "GK16udkassku:ukss_5.5cd": "tasyā bandho dvidhā lakṣye dṛśyate lalitātmakaḥ // //",
    "GK16udkassku:ukss_5.6ab": "guṇasya vā kriyāyā vā viruddhānyakriyāvacaḥ /",
    "GK16udkassku:ukss_5.6cd": "yadviśeṣābhidhānāya virodhaṃ taṃ pracakṣate // //",
    "GK16udkassku:ukss_5.7ab": "upamānopameyoktiśūnyairaprastutairvacaḥ /",
    "GK16udkassku:ukss_5.7cd": "sāmyābhidhāyi prastāvabhāgbhirvā tulyayogitā // //",
    "GK16udkassku:ukss_5.8ab": "adhikārādapetasya vastuno 'nyasya yā stutiḥ /",
    "GK16udkassku:ukss_5.8cd": "aprastutapraśaṃseyaṃ prastutārthanubandhinī // //",
    "GK16udkassku:ukss_5.9ab": "śabdaśaktisvabhāvena yatra nindeva gamyate /",
    "GK16udkassku:ukss_5.9cd": "vastutastu stutiśceṣṭā vyājastutirasau matā // //",
    "GK16udkassku:ukss_5.10ab": "abhavanvastusaṃbandho bhavanvā yatra kalpayet /",
    "GK16udkassku:ukss_5.10cd": "upamānopameyatvaṃ kathyate sā vidarśanā // //",
    "GK16udkassku:ukss_5.11ab": "anekālaṅkriyollekhe samaṃ tadvṛttyasaṃbhave /",
    "GK16udkassku:ukss_5.11cd": "ekasya ca grahe nyāyadoṣābhāve ca saṃkaraḥ // //",
    "GK16udkassku:ukss_5.12ab": "śabdārthavartyalaṅkārā vākya ekatra bhāsinaḥ /",
    "GK16udkassku:ukss_5.12cd": "saṃkaro vā ekavākyāṃśapraveśādvābhidhīyate // //",
    "GK16udkassku:ukss_5.13ab": "parasparopakāreṇa yatrālaṅkṛtayaḥ sthitāḥ /",
    "GK16udkassku:ukss_5.13cd": "svātantryeṇātmalābhaṃ no labhante so 'pi saṃkaraḥ // //",
    "GK16udkassku:ukss_5.14ab": "anyonyameva yatra syādupamānopameyatā /",
    "GK16udkassku:ukss_5.14cd": "upameyopamāmāhustāṃ pakṣāntarahānigām // //",
    "GK16udkassku:ukss_5.15ab": "tulyakāle kriye yatra vastudvayasamāśrite /",
    "GK16udkassku:ukss_5.15cd": "padenaikena kathyete sā sahoktirmatā satām // //",
    "GK16udkassku:ukss_5.16ab": "samanyūnaviśeṣṭaistu kasyacitparivartanam /",
    "GK16udkassku:ukss_5.16cd": "arthānarthasvabhāvaṃ yatparivṛttirabhāṇi sā // //",
    "GK16udkassku:ukss_6.1ab": "ananvayaṃ sasaṃdehaṃ saṃsṛṣṭiṃ bhāvikaṃ tathā /",
    "GK16udkassku:ukss_6.1cd": "kāvyadṛṣṭāntahetū cetyalaṅkārānpare viduḥ // //",
    "GK16udkassku:ukss_6.2ab": "upamānena tattvaṃ ca bhedaṃ ca vadataḥ punaḥ /",
    "GK16udkassku:ukss_6.2cd": "sasaṃdehaṃ vacaḥ stutyai sasaṃdehaṃ vadurbudhāḥ // //",
    "GK16udkassku:ukss_6.3ab": "alaṅkārāntaracchāyāṃ yatkṛtvā dhīṣu bandhanam /",
    "GK16udkassku:ukss_6.3cd": "asaṃdehe 'pi saṃdeharūpaṃ saṃdehanāma tat // //",
    "GK16udkassku:ukss_6.4ab": "yatra tanaiva tasya syādupamānopameyatā /",
    "GK16udkassku:ukss_6.4cd": "asādṛśyavivakṣātastamityāhurananvayam // //",
    "GK16udkassku:ukss_6.5ab": "alaṅkṛtīnāṃ bahvīnāṃ dvayorvāpi samāśrayaḥ /",
    "GK16udkassku:ukss_6.5cd": "ekatra nirapekṣāṇāṃ mithaḥ saṃsṛṣṭirucyate // //",
    "GK16udkassku:ukss_6.6ab": "pratyakṣā iva yatrārthā dṛśyante bhūtabhāvinaḥ /",
    "GK16udkassku:ukss_6.6cd": "atyadbhutāḥ syāttadvācāmanākulyena bhāvikam // //",
    "GK16udkassku:ukss_6.7ab": "śrutamekaṃ yadanyatra smṛteranubhavasya vā /",
    "GK16udkassku:ukss_6.7cd": "hetutāṃ pratipadye kāvyaliṅgaṃ taducyate // //",
    "GK16udkassku:ukss_6.8ab": "iṣṭasyārthasya vispaṣṭapratibimbanidarśanam /",
    "GK16udkassku:ukss_6.8cd": "yathevādipadaiḥ sūnyaṃ budhairdṛṣṭānta ucyate // //"
}