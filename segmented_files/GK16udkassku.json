{
    "GK16udkassku:0": " punaruktavadābhāsaṃ chekānuprāsa eva ca /",
    "GK16udkassku:1": " anuprāsastridhā lāṭānuprāso rūpakaṃ catuḥ // UKss_1.1 //",
    "GK16udkassku:2": " upamā dīpakaṃ caiva prativastūpamā tathā /",
    "GK16udkassku:3": " ityeta evālaṅkārā vācāṃ kaiścidudāhṛtāḥ // UKss_1.2 //",
    "GK16udkassku:4": " punaruktābhāsamabhinnavastvivodbhāsi bhinnarūpapadam /",
    "GK16udkassku:5": " chekānuprāsastu dvayordvayoḥ susadṛśoktikṛtau // UKss_1.3 //",
    "GK16udkassku:6": " śaṣābhyāṃ rephasaṃyogaiṣṭavargeṇa ca yojitā /",
    "GK16udkassku:7": " paraṣā nāma vṛttiḥ syāt hlahvahyādyaiśca saṃyutā // UKss_1.4 //",
    "GK16udkassku:8": " sarūpasaṃyogayutāṃ mūrdhnivargāntyayogibhiḥ /",
    "GK16udkassku:9": " sparśairyutāṃ ca manyante upanāgarikāṃ budhāḥ // UKss_1.5 //",
    "GK16udkassku:10": " śeṣairvaṇairyathāyogaṃ kathitāṃ komalākhyayā /",
    "GK16udkassku:11": " grāmyaṃ vṛrtti praśaṃsanti kāvyeṣvādṛtabuddhayaḥ // UKss_1.6 //",
    "GK16udkassku:12": " sarūpavyañjananyāsaṃ tisṛṣvetāsu vṛttiṣu /",
    "GK16udkassku:13": " pṛthakpṛthaganuprāsamuśanti kavayaḥ sadā // UKss_1.7 //",
    "GK16udkassku:14": " svarūpārthāviśeṣe 'pi punaruktiḥ phalāntarāt /",
    "GK16udkassku:15": " śabdānāṃ vā padānāṃ vā lāṭānuprāsa iṣyate // UKss_1.8 //",
    "GK16udkassku:16": " sa padadvitayasthityā dvayorekasya pūrvavat /",
    "GK16udkassku:17": " tadanyasya svatantratvād dvayorvaikapadāśrayāt // UKss_1.9 //",
    "GK16udkassku:18": " svatantrapadarūpeṇa dvayorvāpi prayogataḥ /",
    "GK16udkassku:19": " bhidyate 'nekadhā bhedaiḥ pādābhyāsakrameṇa ca // UKss_1.10 //",
    "GK16udkassku:20": " śrutyā saṃbandhavirahādyatpadena padāntaram /",
    "GK16udkassku:21": " guṇavṛtti pradhānena yujyate rūpakaṃ tu tat // UKss_1.11 //",
    "GK16udkassku:22": " bandhastasya yataḥ śrutyā śrutyarthābhyāṃ ca tena tat /",
    "GK16udkassku:23": " samastavastuviṣayamekadeśavivarti ca // UKss_1.12 //",
    "GK16udkassku:24": " samastavastuviṣayaṃ mālārūpakamucyate /",
    "GK16udkassku:25": " yadvaikadeśavṛtti syātpararūpeṇa rūpaṇāt // UKss_1.13 //",
    "GK16udkassku:26": " ādimadhyāntaviṣayāḥ prādhānyetarayoginaḥ /",
    "GK16udkassku:27": " antargatopamādharmā yatra taddīpakaṃ viduḥ // UKss_1.14 //",
    "GK16udkassku:28": " yaccetohārisādharmyamupamānopameyayoḥ /",
    "GK16udkassku:29": " mitho vibhinnakālādiśabdayorupamā tu tat // UKss_1.15 //",
    "GK16udkassku:30": " yathevaśabdayogena sā śrutyānvayamarhati /",
    "GK16udkassku:31": " sadṛśādipadāśleṣādanyathetyuditā dvidhā // UKss_1.16 //",
    "GK16udkassku:32": " saṃkṣepābhihitāpyeṣā sāmyavācakavicuyataiḥ /",
    "GK16udkassku:33": " sāmyopameyatadvāciviyogācca nibadhyate // UKss_1.17 //",
    "GK16udkassku:34": " upamānopameyoktau sāmyatadvācivicyavāt /",
    "GK16udkassku:35": " kvacitsamāse tadvāciviraheṇa kvacicca sā // UKss_1.18 //",
    "GK16udkassku:36": " tathopamānādācārakyacpratyayabaloktitaḥ /",
    "GK16udkassku:37": " kvacitsā karturācāre kyaṅā sā ca kvipā kvacit // UKss_1.19 //",
    "GK16udkassku:38": " upamāne karmaṇi vā kartari vā yo ṇamulkaṣādagataḥ /",
    "GK16udkassku:39": " tadvācyā sā vatinā ca karma sāmānyavacanena // UKss_1.20 //",
    "GK16udkassku:40": " ṣaṣṭhīsaptamyantācca yo vatirnāmatastadabhidhaye /",
    "GK16udkassku:41": " kalpatprabhṛtibhiranyaiśca taddhitaiḥ sā nibadhyate kavibhiḥ // UKss_1.21 //",
    "GK16udkassku:42": " upamānasaṃnidhāne sāmyavācyucyate budhairyatra /",
    "GK16udkassku:43": " upameyasya ca kavibhiḥ sā prativastūpamā gaditā // UKss_1.22 //",
    "GK16udkassku:44": " prākaraṇiketaratvasthityaikaścopameyatāṃ labhate /",
    "GK16udkassku:45": " upamānatvaṃ cāpara ityupamāvāciśūnyatvam // UKss_1.23 //",
    "GK16udkassku:46": " ākṣepor'thāntaranyāso vyatireko vibhāvanā /",
    "GK16udkassku:47": " samāsātiśayoktī cetyalaṅkārānpare viduḥ // UKss_2.1 //",
    "GK16udkassku:48": " pratiṣedha iveṣṭasya yo viśeṣābhidhitsayā /",
    "GK16udkassku:49": " ākṣepa iti taṃ santaḥ śaṃsanti kavayaḥ sadā // UKss_2.2 //",
    "GK16udkassku:50": " vakṣyamāṇoktaviṣayaḥ sa ca dvividha iṣyate /",
    "GK16udkassku:51": " niṣedheneva tadbandho vidheyasya ca kīrtitaḥ // UKss_2.3 //",
    "GK16udkassku:52": " samarthakasya pūrvaṃ yadvaco 'nyasya ca pṛṣṭhataḥ /",
    "GK16udkassku:53": " viparyayeṇa vā yatsyāddhiśabdoktyānyathāpi vā // UKss_2.4 //",
    "GK16udkassku:54": " jñeyaḥ sor'thāntaranayāsaḥ prakṛtārthasamarthanāt /",
    "GK16udkassku:55": " aprastutaparaśaṃsāyā dṛṣṭāntācca pṛthaksthitaḥ // UKss_2.5 //",
    "GK16udkassku:56": " viśeṣopādānaṃ yatsyādupamānopameyayoḥ /",
    "GK16udkassku:57": " nimittādṛṣṭidṛṣṭibhyāṃ vyatireko dvidhī tu saḥ // UKss_2.6 //",
    "GK16udkassku:58": " yo vaidharmyeṇa dṛṣṭānto yathevādisamanvitaḥ /",
    "GK16udkassku:59": " vyatireko 'tra so 'pīṣṭo viśeṣāpādanānvayāt // UKss_2.7 //",
    "GK16udkassku:60": " śliṣṭoktiyogyaśabdasya pṛthakpṛthagudāhṛtau /",
    "GK16udkassku:61": " viśeṣāpādanaṃ yatsyādyvatarekaḥ sa ca smṛtaḥ // UKss_2.8 //",
    "GK16udkassku:62": " kriyāyāḥ pratiṣedhe yā tatphalasya vibhāvanā /",
    "GK16udkassku:63": " jñeyā vibhāvanaivāsau samādhau sulabhe sati // UKss_2.9 //",
    "GK16udkassku:64": " prakṛtārthena vākyena tatsamānairviśeṣaṇaiḥ /",
    "GK16udkassku:65": " aprastutārthakathanaṃ samāsoktirudāhṛtā // UKss_2.10 //",
    "GK16udkassku:66": " nimittato yattu vayo lokātikrāntagocaram /",
    "GK16udkassku:67": " manyante 'taśayoktiṃ tāmalaṃkāratayā budhāḥ // UKss_2.11 //",
    "GK16udkassku:68": " bhede 'nanyatvamanyatra nānātvaṃ yatra badhyate /",
    "GK16udkassku:69": " tathā saṃbhāvyamānārthanibandhe 'tiśayoktigīḥ // UKss_2.12 //",
    "GK16udkassku:70": " kāryakāraṇayoryatra paurvāparyaviparyayāt /",
    "GK16udkassku:71": " āśubhāvaṃ samālambya badhyate so 'pi pūrvavat // UKss_2.13 //",
    "GK16udkassku:72": " yathāsaṃkhyamathotprekṣāṃ svabhāvoktiṃ tathaiva ca /",
    "GK16udkassku:73": " apare trīnalaṅkārān girāmāhuralaṅkṛtau // UKss_3.1 //",
    "GK16udkassku:74": " bhūyasāmupadiṣṭānāmarthānāmasadharmaṇām /",
    "GK16udkassku:75": " kramaśo yo 'nunirdeśo yathāsaṃkhyaṃ taducyate // UKss_3.2 //",
    "GK16udkassku:76": " sāmyarūpāvivakṣāyāṃ vācyevādyātmabhiḥ padaiḥ /",
    "GK16udkassku:77": " atadguṇakriyāyogādutprekṣātiśayānvitā // UKss_3.3 //",
    "GK16udkassku:78": " lokātikrāntaviṣayā bhāvābhāvābhimānataḥ /",
    "GK16udkassku:79": " saṃbhāvaneyamutprekṣā vācyevādibhirucyate // UKss_3.4 //",
    "GK16udkassku:80": " kriyāyāṃ saṃpravṛttasya hevākānāṃ nibandhanam /",
    "GK16udkassku:81": " kasyacinmṛgaḍimbhādeḥ svabhāvoktirudāhṛtā // UKss_3.5 //",
    "GK16udkassku:82": " preyorasavadūrjasava paryāyoktaṃ samāhitam /",
    "GK16udkassku:83": " dvidhodāttaṃ tathā śliṣṭamalaṅkārānpare viduḥ // UKss_4.1 //",
    "GK16udkassku:84": " ratyādikānāṃ bhāvānāmanubhāvādisūcanaiḥ /",
    "GK16udkassku:85": " yatkāvyaṃ badhyate sadbhistatpreyasvadudāhṛtam // UKss_4.2 //",
    "GK16udkassku:86": " rasavaddarśitaspaṣṭaśṛṅgārādirasādayam /",
    "GK16udkassku:87": " svaśabdasthāyisaṃcārivibhāvābhinayāspadam // UKss_4.3 //",
    "GK16udkassku:88": " śṛṅgārahāsyakaraṇaraudravīrabhayānakāḥ /",
    "GK16udkassku:89": " bībhatsādbhutaśāntāśca nava nāṭye rasāḥ smṛtāḥ // UKss_4.4 //",
    "GK16udkassku:90": " anaucityapravṛttānāṃ kāmakrodhādikāraṇāt /",
    "GK16udkassku:91": " bhāvānāṃ ca rasānāṃ ca bandha ūrjasvi kathyate // UKss_4.5 //",
    "GK16udkassku:92": " paryāyoktaṃ yadanyena prakāreṇābhidhīyate /",
    "GK16udkassku:93": " vācyavācakavṛttibhyāṃ śūnyenāvagamātmanā // UKss_4.6 //",
    "GK16udkassku:94": " rasabhāvatadābhāsavṛtteḥ praśamabandhanam /",
    "GK16udkassku:95": " anyānubhāvaniḥśūnyarūpaṃ yattatsamāhitam // UKss_4.7 //",
    "GK16udkassku:96": " udāttamṛddhimadvastu caritaṃ ca mahātmanām /",
    "GK16udkassku:97": " upalakṣaṇatāṃ prāptaṃ netivṛttatvamāgatam // UKss_4.8 //",
    "GK16udkassku:98": " ekaprayatnoccāryāṇāṃ tacchāyāṃ caiva bibhratām /",
    "GK16udkassku:99": " svaritādiguṇairbhinnairbandhaḥ śliṣṭamihocyate // UKss_4.9 //",
    "GK16udkassku:100": " alaṅkārāntaragatāṃ pratibhāṃ janayatpadaiḥ /",
    "GK16udkassku:101": " dvividhairarthaśabdoktiviśiṣṭaṃ tatpratīyatām // UKss_4.10 //",
    "GK16udkassku:102": " apahnutiṃ viśeṣoktiṃ virodhaṃ tulyayogitām /",
    "GK16udkassku:103": " aprastutapraśaṃsā ca vyājastutividarśane // UKss_5.1 //",
    "GK16udkassku:104": " upameyopamāṃ caiva sahoktiṃ saṃkaraṃ tathā /",
    "GK16udkassku:105": " parivṛttiṃ ca jagaduralaṅkārānpare girām // UKss_5.2 //",
    "GK16udkassku:106": " apahnutirabhīṣṭā ca kiñcidantargatopamā /",
    "GK16udkassku:107": " bhūtārthāpahnavenāsyā nibandhaḥ kriyate budhaiḥ // UKss_5.3 //",
    "GK16udkassku:108": " yatsāmagrye 'pi śaktīnāṃ phalānutpattibandhanam /",
    "GK16udkassku:109": " viśeṣasyābhidhitsātastadvaśeṣoktirucyate // UKss_5.4 //",
    "GK16udkassku:110": " darśitena nimittena nimittādarśanena ca /",
    "GK16udkassku:111": " tasyā bandho dvidhā lakṣye dṛśyate lalitātmakaḥ // UKss_5.5 //",
    "GK16udkassku:112": " guṇasya vā kriyāyā vā viruddhānyakriyāvacaḥ /",
    "GK16udkassku:113": " yadviśeṣābhidhānāya virodhaṃ taṃ pracakṣate // UKss_5.6 //",
    "GK16udkassku:114": " upamānopameyoktiśūnyairaprastutairvacaḥ /",
    "GK16udkassku:115": " sāmyābhidhāyi prastāvabhāgbhirvā tulyayogitā // UKss_5.7 //",
    "GK16udkassku:116": " adhikārādapetasya vastuno 'nyasya yā stutiḥ /",
    "GK16udkassku:117": " aprastutapraśaṃseyaṃ prastutārthanubandhinī // UKss_5.8 //",
    "GK16udkassku:118": " śabdaśaktisvabhāvena yatra nindeva gamyate /",
    "GK16udkassku:119": " vastutastu stutiśceṣṭā vyājastutirasau matā // UKss_5.9 //",
    "GK16udkassku:120": " abhavanvastusaṃbandho bhavanvā yatra kalpayet /",
    "GK16udkassku:121": " upamānopameyatvaṃ kathyate sā vidarśanā // UKss_5.10 //",
    "GK16udkassku:122": " anekālaṅkriyollekhe samaṃ tadvṛttyasaṃbhave /",
    "GK16udkassku:123": " ekasya ca grahe nyāyadoṣābhāve ca saṃkaraḥ // UKss_5.11 //",
    "GK16udkassku:124": " śabdārthavartyalaṅkārā vākya ekatra bhāsinaḥ /",
    "GK16udkassku:125": " saṃkaro vā ekavākyāṃśapraveśādvābhidhīyate // UKss_5.12 //",
    "GK16udkassku:126": " parasparopakāreṇa yatrālaṅkṛtayaḥ sthitāḥ /",
    "GK16udkassku:127": " svātantryeṇātmalābhaṃ no labhante so 'pi saṃkaraḥ // UKss_5.13 //",
    "GK16udkassku:128": " anyonyameva yatra syādupamānopameyatā /",
    "GK16udkassku:129": " upameyopamāmāhustāṃ pakṣāntarahānigām // UKss_5.14 //",
    "GK16udkassku:130": " tulyakāle kriye yatra vastudvayasamāśrite /",
    "GK16udkassku:131": " padenaikena kathyete sā sahoktirmatā satām // UKss_5.15 //",
    "GK16udkassku:132": " samanyūnaviśeṣṭaistu kasyacitparivartanam /",
    "GK16udkassku:133": " arthānarthasvabhāvaṃ yatparivṛttirabhāṇi sā // UKss_5.16 //",
    "GK16udkassku:134": " ananvayaṃ sasaṃdehaṃ saṃsṛṣṭiṃ bhāvikaṃ tathā /",
    "GK16udkassku:135": " kāvyadṛṣṭāntahetū cetyalaṅkārānpare viduḥ // UKss_6.1 //",
    "GK16udkassku:136": " upamānena tattvaṃ ca bhedaṃ ca vadataḥ punaḥ /",
    "GK16udkassku:137": " sasaṃdehaṃ vacaḥ stutyai sasaṃdehaṃ vadurbudhāḥ // UKss_6.2 //",
    "GK16udkassku:138": " alaṅkārāntaracchāyāṃ yatkṛtvā dhīṣu bandhanam /",
    "GK16udkassku:139": " asaṃdehe 'pi saṃdeharūpaṃ saṃdehanāma tat // UKss_6.3 //",
    "GK16udkassku:140": " yatra tanaiva tasya syādupamānopameyatā /",
    "GK16udkassku:141": " asādṛśyavivakṣātastamityāhurananvayam // UKss_6.4 //",
    "GK16udkassku:142": " alaṅkṛtīnāṃ bahvīnāṃ dvayorvāpi samāśrayaḥ /",
    "GK16udkassku:143": " ekatra nirapekṣāṇāṃ mithaḥ saṃsṛṣṭirucyate // UKss_6.5 //",
    "GK16udkassku:144": " pratyakṣā iva yatrārthā dṛśyante bhūtabhāvinaḥ /",
    "GK16udkassku:145": " atyadbhutāḥ syāttadvācāmanākulyena bhāvikam // UKss_6.6 //",
    "GK16udkassku:146": " śrutamekaṃ yadanyatra smṛteranubhavasya vā /",
    "GK16udkassku:147": " hetutāṃ pratipadye kāvyaliṅgaṃ taducyate // UKss_6.7 //",
    "GK16udkassku:148": " iṣṭasyārthasya vispaṣṭapratibimbanidarśanam /",
    "GK16udkassku:149": " yathevādipadaiḥ sūnyaṃ budhairdṛṣṭānta ucyate // UKss_6.8 //"
}