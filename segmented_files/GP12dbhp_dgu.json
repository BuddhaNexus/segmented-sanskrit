{
  "GP12dbhp_dgu:0": "Devīgītā",
  "GP12dbhp_dgu:1": "atha prathamo 'dhyāyaḥ -",
  "GP12dbhp_dgu:2": "saptamaḥ skandhaḥ",
  "GP12dbhp_dgu:3": "atha ekatriṃśo 'dhyāyaḥ",
  "GP12dbhp_dgu:4": "janamejaya uvāca",
  "GP12dbhp_dgu:5": "dharādharādhīśa maulāvāvirāsītparaṃ mahaḥ /",
  "GP12dbhp_dgu:6": "yaduktaṃ bhavatā pūrvaṃ vistarāttadvadasva me // Dg_1.1 = DbhP_7,31.1 //",
  "GP12dbhp_dgu:7": "ko virajyeta matimānpibañchaktikathāmṛtam /",
  "GP12dbhp_dgu:8": "sudhāṃ tu pibatāṃ mṛtyuḥ sa naitacchṛṇvato bhavet // Dg_1.2 = DbhP_7,31.2 //",
  "GP12dbhp_dgu:9": "vyāsa uvāca",
  "GP12dbhp_dgu:10": "dhanyo 'si kṛtakṛtyo 'si śikṣito 'si mahātmabhiḥ /",
  "GP12dbhp_dgu:11": "bhāgyavānasi yaddevyāṃ nirvyājā bhaktirasti te // Dg_1.3 = DbhP_7,31.3 //",
  "GP12dbhp_dgu:12": "śṛṇu rājanpurā vṛttaṃ satīdehe 'gnibharjite /",
  "GP12dbhp_dgu:13": "bhrāntaḥ śivastu babhrāma kvaciddeśe sthiro 'bhavat // Dg_1.4 = DbhP_7,31.4 //",
  "GP12dbhp_dgu:14": "prapañcabhānarahitaḥ samādhigatamānasaḥ /",
  "GP12dbhp_dgu:15": "dhyāyandevīsvarūpaṃ tu kālaṃ ninye sa ātmavān // Dg_1.5 = DbhP_7,31.5 //",
  "GP12dbhp_dgu:16": "saubhāgyarahitaṃ jātaṃ trailokyaṃ sacarācaram /",
  "GP12dbhp_dgu:17": "śaktihīnaṃ jagatsarvaṃ sābdhidvīpaṃ saparvatam // Dg_1.6 = DbhP_7,31.6 //",
  "GP12dbhp_dgu:18": "ānandaḥ śuṣkatāṃ yātaḥ sarveṣāṃ hṛdayāntare /",
  "GP12dbhp_dgu:19": "udāsīnāḥ sarvalokāścintājarjaracetasaḥ // Dg_1.7 = DbhP_7,31.7 //",
  "GP12dbhp_dgu:20": "sadā duḥkhodadhau magnā rogagrastāstadābhavan /",
  "GP12dbhp_dgu:21": "grahāṇāṃ devatānāṃ ca vaiparītyena vartanam // Dg_1.8 = DbhP_7,31.8 //",
  "GP12dbhp_dgu:22": "adhibhūtādhidaivānāṃ satyabhāvānnṛpābhavan /",
  "GP12dbhp_dgu:23": "atha 'sminneva kāle tu tārakākhyo mahasuraḥ // Dg_1.9 = DbhP_7,31.9 //",
  "GP12dbhp_dgu:24": "brahmadattavaro daityo 'bhavattrailokyanāyakaḥ /",
  "GP12dbhp_dgu:25": "śivaurasastu yaḥ putraḥ sa te hantā bhaviṣyati // Dg_1.10 = DbhP_7,31.10 //",
  "GP12dbhp_dgu:26": "iti kalpitamṛtyuḥ sa devadevairmahāsuraḥ /",
  "GP12dbhp_dgu:27": "śivairasasutābhāvājjagarja ca nananda ca // Dg_1.11 = DbhP_7,31.11 //",
  "GP12dbhp_dgu:28": "tena copadrutāḥ sarve svasthānātpracyutāḥ surāḥ /",
  "GP12dbhp_dgu:29": "śivairasasutābhāvāccintāmāpurduratyayām // Dg_1.12 = DbhP_7,31.12 //",
  "GP12dbhp_dgu:30": "nāṅganā śaṅkarasyāsti kathaṃ tatsutasambhāvaḥ /",
  "GP12dbhp_dgu:31": "asmākaṃ bhāgyahīnānāṃ kathaṃ kāryaṃ bhaviṣyati // Dg_1.13 = DbhP_7,31.13 //",
  "GP12dbhp_dgu:32": "iti cintāturāḥ sarve jagmurvaikuṇṭhamaṇḍale /",
  "GP12dbhp_dgu:33": "śaśaṃsurharimekānte sa copāyaṃ jagāda ha // Dg_1.14 = DbhP_7,31.14 //",
  "GP12dbhp_dgu:34": "kutaścintāturāḥ sarve kāmakalpadrumā śivā /",
  "GP12dbhp_dgu:35": "jāgarti bhūvaneśānī maṇidvīpādhivāsinī // Dg_1.15 = DbhP_7,31.15 //",
  "GP12dbhp_dgu:36": "asmākamanayādeva tadupekṣāsti nānyathā /",
  "GP12dbhp_dgu:37": "śikṣaiveyaṃ jaganmātrā kṛtāsmacchikṣaṇāya // Dg_1.16 = DbhP_7,31.16 //",
  "GP12dbhp_dgu:38": "lālane tāḍane māturnā kāruṇyaṃ yathārbhake /",
  "GP12dbhp_dgu:39": "tadvadeva jaganmāturniyantrā guṇadoṣayoḥ // Dg_1.17 = DbhP_7,31.17 //",
  "GP12dbhp_dgu:40": "aparādho bhavatyeva tanayasya pade pade /",
  "GP12dbhp_dgu:41": "ko 'paraḥ sahate loke kevalaṃ mātaraṃ vinā // Dg_1.18 = DbhP_7,31.18 //",
  "GP12dbhp_dgu:42": "tasmadyūyaṃ parāmbāṃ tāṃ śaraṇaṃ yāta mā ciram /",
  "GP12dbhp_dgu:43": "nirvyājayā cittavṛttyā sā vaḥ kāryaṃ vidhāsyati // Dg_1.19 = DbhP_7,31.19 //",
  "GP12dbhp_dgu:44": "ityādiśya surānsarvānmahāviṣṇuḥ svajāyayā /",
  "GP12dbhp_dgu:45": "saṃyuto nirjagāmāśu devaiḥ saha surādhipaḥ // Dg_1.20 = DbhP_7,31.20 //",
  "GP12dbhp_dgu:46": "ājagāma mahāśailaṃ himavantaṃ nagādhipam /",
  "GP12dbhp_dgu:47": "abhavaṃśca surāḥ sarve puraścaraṇakarmiṇaḥ // Dg_1.21 = DbhP_7,31.21 //",
  "GP12dbhp_dgu:48": "ambāyajñavidhānajñā ambāyajñaṃ ca cakrire /",
  "GP12dbhp_dgu:49": "tṛtīyādivratānyāśu cakruḥ sarve surā nṛpa // Dg_1.22 = DbhP_7,31.22 //",
  "GP12dbhp_dgu:50": "kecitsamādhiniṣṇātāḥ kecinnāmaparāyaṇāḥ /",
  "GP12dbhp_dgu:51": "kecitsūktaparāḥ kecinnāmapārāyaṇotsukāḥ // Dg_1.23 = DbhP_7,31.23 //",
  "GP12dbhp_dgu:52": "mantrapārāyaṇaparaḥ kecitkṛcchrādi kāriṇaḥ /",
  "GP12dbhp_dgu:53": "antaryāgaparāḥ kecitkecinnyāsaparāyaṇāḥ // Dg_1.24 = DbhP_7,31.24 //",
  "GP12dbhp_dgu:54": "hṛllekhayā parāśakteḥ pūjāṃ cakruratandritāḥ /",
  "GP12dbhp_dgu:55": "ityevaṃ bahuvarṣāṇi kālo 'gājjanamejaya // Dg_1.25 = DbhP_7,31.25 //",
  "GP12dbhp_dgu:56": "akasmāccaitramāsīyanavamyāṃ ca bhṛgordine /",
  "GP12dbhp_dgu:57": "prādurbabhūva puratastanmahaḥ śrutibodhitam // Dg_1.26 = DbhP_7,31.26 //",
  "GP12dbhp_dgu:58": "caturdikṣu caturvedairmūrtimadbhirabhiṣṭutam /",
  "GP12dbhp_dgu:59": "koṭisūrypratīkāśaṃ candrakoṭisuśītalam // Dg_1.27 = DbhP_7,31.27 //",
  "GP12dbhp_dgu:60": "vidyutkoṭisamānābhamaruṇaṃ tatparaṃ mahaḥ /",
  "GP12dbhp_dgu:61": "naiva cordhvaṃ na tiryakca na madhye parijagrabhat // Dg_1.28 = DbhP_7,31.28 //",
  "GP12dbhp_dgu:62": "ādyantarahitaṃ tattu na hastādyaṅgasaṃyutam /",
  "GP12dbhp_dgu:63": "na ca strīrūpamathavā na puṃrūpamathobhayam // Dg_1.29 = DbhP_7,31.29 //",
  "GP12dbhp_dgu:64": "dīptyā pidhānaṃ netrāṇāṃ teṣāmāsīnmahīpate /",
  "GP12dbhp_dgu:65": "punaśca dhairyamālambya yāvatte dadṛśuḥ surāḥ // Dg_1.30 = DbhP_7,31.30 //",
  "GP12dbhp_dgu:66": "tāvattadeva strīrūpeṇābhāddivyaṃ manoharam /",
  "GP12dbhp_dgu:67": "atīva ramaṇīyāṅgīṃ kumārīṃ navayauvanām // Dg_1.31 = DbhP_7,31.31 //",
  "GP12dbhp_dgu:68": "udyatpīnakucadvandvaninditāmbhojakuḍmalām /",
  "GP12dbhp_dgu:69": "raṇatkiṅkiṇikājālasiñjanmañjīramekhalām // Dg_1.32 = DbhP_7,31.32 //",
  "GP12dbhp_dgu:70": "kanakāṅgadakeyūragraiveyakavibhūṣitām /",
  "GP12dbhp_dgu:71": "anarghyamaṇisambhinnagalabandhavirājitām // Dg_1.33 = DbhP_7,31.33 //",
  "GP12dbhp_dgu:72": "tanuketakasaṃrājannīlabhramarakuntalām /",
  "GP12dbhp_dgu:73": "nitambabimbasubhagāṃ romarājivirājitām // Dg_1.34 = DbhP_7,31.34 //",
  "GP12dbhp_dgu:74": "karpūraśakalonmiśratāmbūlapūritānanām /",
  "GP12dbhp_dgu:75": "kanatkanakatāṭaṅkaviṭaṅkavadanāmbujām // Dg_1.35 = DbhP_7,31.35 //",
  "GP12dbhp_dgu:76": "aṣṭamīcandrabimbābhalalāṭāmāyatabhruvam /",
  "GP12dbhp_dgu:77": "raktāravindanayanāmunnasāṃ madhurādharām // Dg_1.36 = DbhP_7,31.36 //",
  "GP12dbhp_dgu:78": "kundakuḍmaladantāgrāṃ muktāhāravirājitām /",
  "GP12dbhp_dgu:79": "ratnasambhinnamukuṭāṃ candrarekhāvatāmsinīm // Dg_1.37 = DbhP_7,31.37 //",
  "GP12dbhp_dgu:80": "mallikāmālatīmālākeśapāśavirājitām /",
  "GP12dbhp_dgu:81": "kāśmīrabinduniṭilāṃ netratrayavilāsinīm // Dg_1.38 = DbhP_7,31.38 //",
  "GP12dbhp_dgu:82": "pāśāṅkuśavarābhīticaturbāhuṃ trilocanām /",
  "GP12dbhp_dgu:83": "raktavastraparīdhānāṃ dāḍimīkusumaprabhām // Dg_1.39 = DbhP_7,31.39 //",
  "GP12dbhp_dgu:84": "sarvaśṛṅgāraveṣāḍhyāṃ sarvadevanamaskṛtām /",
  "GP12dbhp_dgu:85": "sarvāśāpūrikāṃ sarvamātaraṃ sarvamohinīm // Dg_1.40 = DbhP_7,31.40 //",
  "GP12dbhp_dgu:86": "prasādasumukhīmambāṃ mandasmitamukhāmbujām /",
  "GP12dbhp_dgu:87": "avyājakaruṇāmūrtiṃ dadṛśuḥ purataḥ surāḥ // Dg_1.41 = DbhP_7,31.41 //",
  "GP12dbhp_dgu:88": "dṛṣṭvā tāṃ karuṇāmurtiṃ praṇemuḥ sakalāḥ surāḥ /",
  "GP12dbhp_dgu:89": "vaktuṃ nāśaknuvan kiñcidvāṣpasaṃruddhaniḥsvanāḥ // Dg_1.42 = DbhP_7,31.42 //",
  "GP12dbhp_dgu:90": "kathañcitsthairyamālambya bhaktyā cānatakandharāḥ /",
  "GP12dbhp_dgu:91": "premāśrupūrṇanayanāstuṣṭuvurjagadambikām // Dg_1.43 = DbhP_7,31.43 //",
  "GP12dbhp_dgu:92": "devā ūcuḥ",
  "GP12dbhp_dgu:93": "namo devyai mahādevyai śivāyai satataṃ namaḥ /",
  "GP12dbhp_dgu:94": "namaḥ prakṛtyai bhadrāyai niyatāḥ praṇatāḥ sma tām // Dg_1.44 = DbhP_7,31.44 //",
  "GP12dbhp_dgu:95": "tām agnivarṇāṃ tapasā jvalantīṃ vairocanīṃ karmaphaleṣu juṣṭām /",
  "GP12dbhp_dgu:96": "durgāṃ devīṃ śaraṇamahaṃ prapadye sutarasi tarase namaḥ // Dg_1.45 = DbhP_7,31.45 //",
  "GP12dbhp_dgu:97": "devīṃ vācamajanayanta devāstāṃ viśvarūpāḥ paśavo vadanti /",
  "GP12dbhp_dgu:98": "sā no mandreṣamūrjaṃ duhānā dhenur vāgasmānupasuṣṭutaitu // Dg_1.46 = DbhP_7,31.46 //",
  "GP12dbhp_dgu:99": "kālarātrīṃ brahmastutāṃ vaiṣṇavīṃ skandamātaram /",
  "GP12dbhp_dgu:100": "sarasvatīmaditiṃ dakṣaduhitaraṃ namāmaḥ pāvanāṃ śivām // Dg_1.47 = DbhP_7,31.47 //",
  "GP12dbhp_dgu:101": "mahālakṣmyai ca vidmahe sarvaśaktyai ca dhīmahi /",
  "GP12dbhp_dgu:102": "tanno devī pracodayāt // Dg_1.48 = DbhP_7,31.48 //",
  "GP12dbhp_dgu:103": "namo virāṭsvarūpiṇyai namaḥ sūtrātmamūrtaye /",
  "GP12dbhp_dgu:104": "namo 'vyākṛtarūpiṇyai namaḥ śrībrahma mūrtaye // Dg_1.49 = DbhP_7,31.49 //",
  "GP12dbhp_dgu:105": "yadajñānājjagaddhāti rajjusarpasragādivat /",
  "GP12dbhp_dgu:106": "yajjñānāllayamāpnoti numastāṃ bhuvaneśvarīm // Dg_1.50 = DbhP_7,31.50 //",
  "GP12dbhp_dgu:107": "numastatpadalakṣyārthāṃ cidekarasarūpiṇīm /",
  "GP12dbhp_dgu:108": "akhaṇḍānandarūpāṃ tāṃ vedatātparyabhūmikām // Dg_1.51 = DbhP_7,31.51 //",
  "GP12dbhp_dgu:109": "pañcakośātiriktāṃ tām avasthātrayasākṣiṇīm /",
  "GP12dbhp_dgu:110": "punastvampadalakṣyārthāṃ pratyagātmasvarūpiṇīm // Dg_1.52 = DbhP_7,31.52 //",
  "GP12dbhp_dgu:111": "namaḥ praṇavarūpāyai namo hrīṅkāramūrtaye /",
  "GP12dbhp_dgu:112": "nānāmantrātmikāyai te karuṇāyai namo namaḥ // Dg_1.53 = DbhP_7,31.53 //",
  "GP12dbhp_dgu:113": "iti stutā tadā devair maṇidvīpādhivāsinī /",
  "GP12dbhp_dgu:114": "prāha vācā madhurayā mattakokilaniḥsvanā // Dg_1.54 = DbhP_7,31.54 //",
  "GP12dbhp_dgu:115": "śrīdevyuvāca",
  "GP12dbhp_dgu:116": "vedantu vibudhāḥ kāryaṃ yadarthamiha saṅgatāḥ /",
  "GP12dbhp_dgu:117": "varadāhaṃ sadā bhaktakāmakalpadrumāsmi ca // Dg_1.55 = DbhP_7,31.55 //",
  "GP12dbhp_dgu:118": "tiṣṭhantyāṃ mayi kā cintā yuṣmākaṃ bhaktiśālinām /",
  "GP12dbhp_dgu:119": "samuddharāmi madbhaktānduḥkhasaṃsārasāgarāt // Dg_1.56 = DbhP_7,31.56 //",
  "GP12dbhp_dgu:120": "iti pratijñāṃ me satyāṃ jānītha vibudhottamāḥ /",
  "GP12dbhp_dgu:121": "iti premākulāṃ vāṇīṃ śrutvā santuṣṭamānasāḥ // Dg_1.57 = DbhP_7,31.57 //",
  "GP12dbhp_dgu:122": "nirbhayā nirjarā rājannūcurduḥkhaṃ svakīyakam /",
  "GP12dbhp_dgu:123": "devā ūcuḥ",
  "GP12dbhp_dgu:124": "nājñātaṃ kiñcidapyatra bhvatyāsti jagastraye // Dg_1.58 = DbhP_7,31.58 //",
  "GP12dbhp_dgu:125": "sarvajñayā sarvasākṣirūpiṇyā parmeśvari /",
  "GP12dbhp_dgu:126": "tārakeṇāsurendreṇa pīḍitāḥ smo divāniśam // Dg_1.59 = DbhP_7,31.59 //",
  "GP12dbhp_dgu:127": "śivāṅgajādvadhastasya nirmito brahmaṇāśive /",
  "GP12dbhp_dgu:128": "śivāṅganā tu naivāsti jānāsi tvaṃ maheśvari // Dg_1.60 = DbhP_7,31.60 //",
  "GP12dbhp_dgu:129": "sarvajñapurataḥ kiṃ vā vaktavyaṃ pāmarairjanaiḥ /",
  "GP12dbhp_dgu:130": "etaduddeśataḥ proktamaparaṃ tarkayāmbike // Dg_1.61 = DbhP_7,31.61 //",
  "GP12dbhp_dgu:131": "sarvadā caraṇāmbhoje bhaktiḥ syāttava niścalā /",
  "GP12dbhp_dgu:132": "prārthanīyamidaṃ mukhyamaparaṃ dehahetave // Dg_1.62 = DbhP_7,31.62 //",
  "GP12dbhp_dgu:133": "iti teṣāṃ vacaḥ śrutvā provāca parameśvarī /",
  "GP12dbhp_dgu:134": "mama śaktistu yā gaurī bhaviṣyati himālaye // Dg_1.63 = DbhP_7,31.63 //",
  "GP12dbhp_dgu:135": "śivāya sā pradeyā syāt sā vaḥ kāryaṃ vidhāsyati /",
  "GP12dbhp_dgu:136": "bhaktiryaccaraṇāmbhoje bhūyādyuṣmākamādarāt // Dg_1.64 = DbhP_7,31.64 //",
  "GP12dbhp_dgu:137": "himālayo hi manasā māmupāste 'tibhaktitaḥ /",
  "GP12dbhp_dgu:138": "tatastasya gṛhe janma mama priyakaraṃ matam // Dg_1.65 = DbhP_7,31.65 //",
  "GP12dbhp_dgu:139": "vyāsa uvāca",
  "GP12dbhp_dgu:140": "himālayo 'pi tacchrutvātyanugrahakaraṃ vacaḥ /",
  "GP12dbhp_dgu:141": "bāṣpaiḥ saṃruddhakaṇṭhākṣo mahārājñīṃ vaco 'bravīt // Dg_1.66 = DbhP_7,31.66 //",
  "GP12dbhp_dgu:142": "mahattaraṃ taṃ kuruṣe yasyānugrahamicchasi /",
  "GP12dbhp_dgu:143": "nocetkvāhaṃ jaḍaḥ sthāṇuḥ kva tvaṃ saccitsvarūpiṇī // Dg_1.67 = DbhP_7,31.67 //",
  "GP12dbhp_dgu:144": "asambhāvyaṃ janmaśataistvatpitṛtvaṃ mamānaghe /",
  "GP12dbhp_dgu:145": "aśvamedhādi puṇyairvā puṇyairvā tatsamādhijaiḥ // Dg_1.68 = DbhP_7,31.68 //",
  "GP12dbhp_dgu:146": "adya prapañce kīrtiḥ syājjaganmātā sutābhavat /",
  "GP12dbhp_dgu:147": "aho himālayasyāsya dhanyo 'sau bhāgyavāniti // Dg_1.69 = DbhP_7,31.69 //",
  "GP12dbhp_dgu:148": "yasyāstu jaṭhare santi brahmāṇḍānāṃ ca koṭayaḥ /",
  "GP12dbhp_dgu:149": "saiva yasya sutā jātā ko vā syāttatsamo bhuvi // Dg_1.70 = DbhP_7,31.70 //",
  "GP12dbhp_dgu:150": "na jāne 'smatpitṝṇāṃ kiṃ sthānaṃ syānnirmitaṃ param /",
  "GP12dbhp_dgu:151": "etādṛśānāṃ vāsāya yeṣāṃ vaṃśe 'sti mādṛśaḥ // Dg_1.71 = DbhP_7,31.71 //",
  "GP12dbhp_dgu:152": "idaṃ yathā ca dattaṃ me kṛpayā premapūrṇayā /",
  "GP12dbhp_dgu:153": "sarvavedāntasiddhaṃ ca tvadrūpaṃ brūhi me tathā // Dg_1.72 = DbhP_7,31.72 //",
  "GP12dbhp_dgu:154": "yogaṃ ca bhaktisahitaṃ jñānaṃ ca śrutisammatam /",
  "GP12dbhp_dgu:155": "vadasva parameśāni tvamevāhaṃ yato bhaveḥ // Dg_1.73 = DbhP_7,31.73 //",
  "GP12dbhp_dgu:156": "vyāsa uvāca",
  "GP12dbhp_dgu:157": "iti tasya vacaḥ prasannamukhapaṅkajā /",
  "GP12dbhp_dgu:158": "vaktumārabhatāmbā sā rahasyaṃ śrutigūhitam // Dg_1.74 = DbhP_7,31.74 //",
  "GP12dbhp_dgu:159": "iti devīgītāyāṃ prathamo 'dhyāyaḥ -",
  "GP12dbhp_dgu:160": "iti śrīdevībhāgavate mahāpurāṇe saptamaskandhe devīgītāyāmekatriṃśo 'dhyāyaḥ",
  "GP12dbhp_dgu:162": "atha dvitīyo 'dhyāyaḥ -",
  "GP12dbhp_dgu:163": "saptamaḥ skandhaḥ",
  "GP12dbhp_dgu:164": "atha dvātriṃśo 'dhyāyaḥ",
  "GP12dbhp_dgu:165": "śrīdevyuvāca",
  "GP12dbhp_dgu:166": "śṛṇvantu nirjarāḥ sarve vyāharantyā vaco mama /",
  "GP12dbhp_dgu:167": "yasya śravaṇamātreṇa madrūpatvaṃ prapadyate // Dg_2.1 = DbhP_7,32.1 //",
  "GP12dbhp_dgu:168": "aham evāsa pūrvaṃ tu nānyatkiñcinnagādhipa /",
  "GP12dbhp_dgu:169": "tadātmarūpaṃ citsaṃvit parabrahmaikanāmakam // Dg_2.2 = DbhP_7,32.2 //",
  "GP12dbhp_dgu:170": "apratarkyam anirdeśyamanaupamyamanāmayam /",
  "GP12dbhp_dgu:171": "tasya kācitsvataḥ siddhā śaktirmāyeti viśrutā // Dg_2.3 = DbhP_7,32.3 //",
  "GP12dbhp_dgu:172": "na satī sā nāsatī sā nobhayātmā virodhataḥ /",
  "GP12dbhp_dgu:173": "etadvilakṣaṇā kācidvastubhūtāsti sarvadā // Dg_2.4 = DbhP_7,32.4 //",
  "GP12dbhp_dgu:174": "pāvakasyoṣṇateveyamuṣṇāṃśoriva dīdhitiḥ /",
  "GP12dbhp_dgu:175": "candrasya candrikeveyaṃ mameyaṃ sahajā dhruvā // Dg_2.5 = DbhP_7,32.5 //",
  "GP12dbhp_dgu:176": "tasyāṃ karmaṇi jīvānāṃ jīvāḥ kālāśca sañcare /",
  "GP12dbhp_dgu:177": "abhedena vilīnāḥ syuḥ suṣuptau vyavahāravat // Dg_2.6 = DbhP_7,32.6 //",
  "GP12dbhp_dgu:178": "svaśakteś ca samāyogādahaṃ bījātmatāṃ gatā /",
  "GP12dbhp_dgu:179": "svādhārāvaraṇāttasyā doṣatvaṃ ca samāgatam // Dg_2.7 = DbhP_7,32.7 //",
  "GP12dbhp_dgu:180": "caitanyasya samāyogānnimittatvaṃ ca kathyate /",
  "GP12dbhp_dgu:181": "prapañcapariṇāmācca samavāyitvamucyate // Dg_2.8 = DbhP_7,32.8 //",
  "GP12dbhp_dgu:182": "kecittāṃ tapa ityāhustamaḥ kecijjaḍaṃ pare /",
  "GP12dbhp_dgu:183": "jñānaṃ māyāṃ pradhānaṃ ca prakṛtiṃ śaktimapyajām // Dg_2.9 = DbhP_7,32.9 //",
  "GP12dbhp_dgu:184": "vimarśa iti tāṃ prāhuḥ śaivaśāstraviśāradāḥ /",
  "GP12dbhp_dgu:185": "avidyāmitare prāhurvedatattvārthacintakāḥ // Dg_2.10 = DbhP_7,32.10 //",
  "GP12dbhp_dgu:186": "evaṃ nānāvidhāni syurnāmāni nigamādiṣu /",
  "GP12dbhp_dgu:187": "tasyā jaḍatvaṃ dṛśyatvājjñānanāśāttato 'satī // Dg_2.11 = DbhP_7,32.11 //",
  "GP12dbhp_dgu:188": "caitanyasya na dṛśyatvam dṛśyatve jaḍameva tat /",
  "GP12dbhp_dgu:189": "svaprakāśaṃ ca caitanyaṃ na pareṇa prakāśitam // Dg_2.12 = DbhP_7,32.12 //",
  "GP12dbhp_dgu:190": "anavasthādoṣasattvānna svenāpi prakāśitam /",
  "GP12dbhp_dgu:191": "karmakartrīvirodhaḥ syāttasmāttaddīpavatsvayam // Dg_2.13 = DbhP_7,32.13 //",
  "GP12dbhp_dgu:192": "prakāśamānamanyeṣāṃ bhāsakaṃ viddhi parvata /",
  "GP12dbhp_dgu:193": "ata eva ca nityatvaṃ siddhasaṃvittanormama // Dg_2.14 = DbhP_7,32.14 //",
  "GP12dbhp_dgu:194": "jāgratsvapnasuṣuptyādau dṛśyasya vyabhicārataḥ /",
  "GP12dbhp_dgu:195": "saṃvido vyabhicāraśca nānubhūto 'sti karhicit // Dg_2.15 = DbhP_7,32.15 //",
  "GP12dbhp_dgu:196": "yadi tasyāpyanubhavastarhyayaṃ yena sākṣiṇā /",
  "GP12dbhp_dgu:197": "anubhūtaḥ sa evātra śiṣṭaḥ saṃvidvapuḥ purā // Dg_2.16 = DbhP_7,32.16 //",
  "GP12dbhp_dgu:198": "ata eva ca nityatvaṃ proktaṃ sacchāstrakovidaiḥ /",
  "GP12dbhp_dgu:199": "ānandarūpatā cāsyāḥ parapremāspadatvataḥ // Dg_2.17 = DbhP_7,32.17 //",
  "GP12dbhp_dgu:200": "mā na bhūvaṃ hi bhūyāsamiti premātmani sthitam /",
  "GP12dbhp_dgu:201": "sarvasyānyasya mithyātvādasaṅgatvaṃ sphuṭaṃ mama // Dg_2.18 = DbhP_7,32.18 //",
  "GP12dbhp_dgu:202": "aparicchinnatāpyevamata eva matā mama /",
  "GP12dbhp_dgu:203": "tacca jñānaṃ nātmadharmā dharmatve jaḍatātmanaḥ // Dg_2.19 = DbhP_7,32.19 //",
  "GP12dbhp_dgu:204": "jñānasya jaḍaśeṣatvaṃ na dṛṣṭaṃ na ca saṃbhavi /",
  "GP12dbhp_dgu:205": "ciddharmatvaṃ tathā nāsti citaścinna hi bhidyate // Dg_2.20 = DbhP_7,32.20 //",
  "GP12dbhp_dgu:206": "tasmādātmā jñānarūpaḥ sukharūpaśca sarvadā /",
  "GP12dbhp_dgu:207": "satyaḥ pūrṇo 'py asaṅgaśca dvaitajālavivarjitaḥ // Dg_2.21 = DbhP_7,32.21 //",
  "GP12dbhp_dgu:208": "sa punaḥ kāmakarmādiyuktayā svīyamāyayā /",
  "GP12dbhp_dgu:209": "pūrvānubhūtasaṃskārātkālakarmavipākataḥ // Dg_2.22 = DbhP_7,32.22 //",
  "GP12dbhp_dgu:210": "avivekācca tattvasya sisṛkṣāvānprajāyate /",
  "GP12dbhp_dgu:211": "abuddhipūrvaḥ sargo 'yaṃ kathitaste nagādhipa // Dg_2.23 = DbhP_7,32.23 //",
  "GP12dbhp_dgu:212": "etaddhi yanmayā proktaṃ mama rūpamalaukikam /",
  "GP12dbhp_dgu:213": "avyākṛtaṃ tadavyaktaṃ māyāśabalamityapi // Dg_2.24 = DbhP_7,32.24 //",
  "GP12dbhp_dgu:214": "procyate sarvaśāstreṣu sarvakāraṇakāraṇam /",
  "GP12dbhp_dgu:215": "tattvānāmādibhūtaṃ ca saccidānandavigraham // Dg_2.25 = DbhP_7,32.25 //",
  "GP12dbhp_dgu:216": "sarvakarmaghanībhūtamicchājñānakriyāśrayam /",
  "GP12dbhp_dgu:217": "hrīṅkāramantravācyaṃ tadāditattvaṃ taducyate // Dg_2.26 = DbhP_7,32.26 //",
  "GP12dbhp_dgu:218": "tasmādākāśa utpannaḥ śabdatanmātrarūpakaḥ /",
  "GP12dbhp_dgu:219": "bhavetsparśātmako vāyustejorūpātmakaṃ punaḥ // Dg_2.27 = DbhP_7,32.27 //",
  "GP12dbhp_dgu:220": "jalaṃ rasātmakaṃ paścāttato gandhātmikā dharā /",
  "GP12dbhp_dgu:221": "śabdaikaguṇa ākāśo vāyuḥ sparśaravānvitaḥ // Dg_2.28 = DbhP_7,32.28 //",
  "GP12dbhp_dgu:222": "śabdasparśarūpaguṇaṃ teja ityucyate budhaiḥ /",
  "GP12dbhp_dgu:223": "śabdasparśarūparasairāpo vedaguṇāḥ smṛtāḥ // Dg_2.29 = DbhP_7,32.29 //",
  "GP12dbhp_dgu:224": "śabdasparśarūparasagandhaiḥ pañcaguṇā dharā /",
  "GP12dbhp_dgu:225": "tebhyo 'bhavanmahatsūtraṃ yalliṅgaṃ paricakṣate // Dg_2.30 = DbhP_7,32.30 //",
  "GP12dbhp_dgu:226": "sarvātmakam tatsamproktaṃ sūkṣmadeho 'yamātmanaḥ /",
  "GP12dbhp_dgu:227": "avyaktaṃ kāraṇo dehaḥ sa coktaḥ pūrvam eva hi // Dg_2.31 = DbhP_7,32.31 //",
  "GP12dbhp_dgu:228": "yasmiñjagadbījarūpaṃ sthitaṃ liṅgodbhavo yataḥ /",
  "GP12dbhp_dgu:229": "tataḥ sthūlāni bhūtāni pañcīkaraṇamārgataḥ // Dg_2.32 = DbhP_7,32.32 //",
  "GP12dbhp_dgu:230": "pañcasaṃkhyāni jāyante tatprakārastvathocyate /",
  "GP12dbhp_dgu:231": "pūrvoktāni ca bhūtāni pratyekaṃ vibhajed dvidhā // Dg_2.33 = DbhP_7,32.33 //",
  "GP12dbhp_dgu:232": "ekaikaṃ bhāgamekasya caturdhā vibhajedgire /",
  "GP12dbhp_dgu:233": "svasvetaradvitīyāṃśe yojanātpañca pañca te // Dg_2.34 = DbhP_7,32.34 //",
  "GP12dbhp_dgu:234": "tatkāryam ca virāḍdehaḥ sthūladeho 'yamātmanaḥ /",
  "GP12dbhp_dgu:235": "pañcabhūtasthasattvāṃśaiḥ śrotrādīnāṃ samudbhavaḥ // Dg_2.35 = DbhP_7,32.35 //",
  "GP12dbhp_dgu:236": "jñānendriyāṇāṃ rājendra pratyekaṃ militaistu taiḥ /",
  "GP12dbhp_dgu:237": "antaḥkaraṇamekaṃ syād vṛttibhedāccaturvidham // Dg_2.36 = DbhP_7,32.36 //",
  "GP12dbhp_dgu:238": "yadā tu saṅkalpavikalpakṛtyaṃ tadā bhavettanmana ityabhikhyam /",
  "GP12dbhp_dgu:239": "syād buddhisaṃjñaṃ ca yadā pravetti suniścitaṃ saṃśayahīnarūpam // Dg_2.37 = DbhP_7,32.37 //",
  "GP12dbhp_dgu:240": "anusandhānarūpaṃ taccittam ca parikīrtitam /",
  "GP12dbhp_dgu:241": "ahaṅkṛtyātmavṛttyā tu tadahaṅkāratāṃ gatam // Dg_2.38 = DbhP_7,32.38 //",
  "GP12dbhp_dgu:242": "teṣāṃ rajoṃśairjñātāni kramātkarmendriyāṇi ca /",
  "GP12dbhp_dgu:243": "pratyekaṃ militairtairtu prāṇo bhavati pañcadhā // Dg_2.39 = DbhP_7,32.39 //",
  "GP12dbhp_dgu:244": "hṛdi prāṇo gude 'pāno nābhisthastu samānakaḥ /",
  "GP12dbhp_dgu:245": "kaṇṭhadeśe 'pyudānaḥ syādvyānaḥ sarvaśarīragaḥ // Dg_2.40 = DbhP_7,32.40 //",
  "GP12dbhp_dgu:246": "jānendriyāṇi pañcaiva pañca karmendriyāṇi ca /",
  "GP12dbhp_dgu:247": "prāṇādipañcakaṃ caiva dhiyāca sahitaṃ manaḥ // Dg_2.41 = DbhP_7,32.41 //",
  "GP12dbhp_dgu:248": "etatsūkṣmaśarīraṃ syānmama liṇgaṃ yaducyate /",
  "GP12dbhp_dgu:249": "tatra yā prakṛtiḥ proktā sā rājandvididhā smṛtā // Dg_2.42 = DbhP_7,32.42 //",
  "GP12dbhp_dgu:250": "sattvātmikā tu māyā syādavidyā guṇamiśritā /",
  "GP12dbhp_dgu:251": "svāśrayaṃ yā tu saṃrakṣetsā māyeti nigadyate // Dg_2.43 = DbhP_7,32.43 //",
  "GP12dbhp_dgu:252": "tasyāṃ yatpratibimbaṃ syādbimbabhūtasya ceśituḥ /",
  "GP12dbhp_dgu:253": "sa īśvaraḥ samākhyātaḥ svāśrayajñānavānparaḥ // Dg_2.44 = DbhP_7,32.44 //",
  "GP12dbhp_dgu:254": "sarvajñaḥ sarvakartā ca sarvānugrahakārakaḥ /",
  "GP12dbhp_dgu:255": "avidyāyāṃ tu yatkiñcitpratibimbaṃ nagādhipa // Dg_2.45 = DbhP_7,32.45 //",
  "GP12dbhp_dgu:256": "tadeva jīvasaṃjñaṃ syātsarvaduḥkhāśrayaṃ punaḥ /",
  "GP12dbhp_dgu:257": "dvayorapīha samproktaṃ dehatrayamavidyayā // Dg_2.46 = DbhP_7,32.46 //",
  "GP12dbhp_dgu:258": "dehatrayābhimānāccāpyabhūnnāmatrayaṃ punaḥ /",
  "GP12dbhp_dgu:259": "prājñastu kāraṇātmā syātsūkṣmadehī tu taijasaḥ // Dg_2.47 = DbhP_7,32.47 //",
  "GP12dbhp_dgu:260": "sthūladehī tu viśvākhyastrividhaḥ parikīrtitaḥ /",
  "GP12dbhp_dgu:261": "evamīśo 'pi samprokta īśasūtravirāṭpadaiḥ // Dg_2.48 = DbhP_7,32.48 //",
  "GP12dbhp_dgu:262": "prathamo vyaṣṭirūpastu samaṣṭyātmā paraḥ smṛtaḥ /",
  "GP12dbhp_dgu:263": "sa hi sarveśvaraḥ sākṣājjīvānugrahakāmyayā // Dg_2.49 = DbhP_7,32.49 //",
  "GP12dbhp_dgu:264": "karoti vividhaṃ viśvaṃ nānābhogāśrayaṃ punaḥ /",
  "GP12dbhp_dgu:265": "macchaktiprerito nityaṃ mayi rājanprakalpitaḥ // Dg_2.50 = DbhP_7,32.50 //",
  "GP12dbhp_dgu:266": "iti devīgītāyāṃ dvitīyo 'dhyāyaḥ -",
  "GP12dbhp_dgu:267": "iti śrīdevībhāgavate mahāpurāṇe saptamaskandhe devīgītāyāṃ dvātriṃśo 'dhyāyaḥ",
  "GP12dbhp_dgu:269": "atha tṛtīyo 'dhyāyaḥ -",
  "GP12dbhp_dgu:270": "saptamaḥ skandhaḥ",
  "GP12dbhp_dgu:271": "atha trayastriṃśo 'dhyāyaḥ",
  "GP12dbhp_dgu:272": "devyuvāca",
  "GP12dbhp_dgu:273": "manmāyāśaktisaṃklṛptaṃ jagatsarvaṃ carācaram /",
  "GP12dbhp_dgu:274": "sāpi mattaḥ pṛthaṅmāyā nāstyeva paramārthataḥ // Dg_3.1 = DbhP_7,33.1 //",
  "GP12dbhp_dgu:275": "vyavahāradṛśā seyaṃ vidyā māyeti viśrutā /",
  "GP12dbhp_dgu:276": "tattvadṛṣṭyā tu nāstyeva tattvamevāsti kevalam // Dg_3.2 = DbhP_7,33.2 //",
  "GP12dbhp_dgu:277": "sāhaṃ sarvaṃ jagatsṛṣṭvā tadantaḥ praviśāmyaham /",
  "GP12dbhp_dgu:278": "māyākarmādisahitā gire prāṇapuraḥsarā // Dg_3.3 = DbhP_7,33.3 //",
  "GP12dbhp_dgu:279": "lokāntaragatirno cetkathaṃ syāditi hetunā /",
  "GP12dbhp_dgu:280": "yathā yathā bhavantyeva māyābhedāstathā tathā // Dg_3.4 = DbhP_7,33.4 //",
  "GP12dbhp_dgu:281": "upādhibhedādbhinnāhaṃ ghaṭākāśādayo yathā /",
  "GP12dbhp_dgu:282": "uccanīcādivastūni bhāsayanbhāskaraḥ sadā // Dg_3.5 = DbhP_7,33.5 //",
  "GP12dbhp_dgu:283": "na duṣyati tathaivāhaṃ doṣairliptā kadāpi na /",
  "GP12dbhp_dgu:284": "mayi buddhyādikartṛtvamadhyasyaivāpare janāḥ // Dg_3.6 = DbhP_7,33.6 //",
  "GP12dbhp_dgu:285": "vadanti cātmā karmeti vimūḍhā na subuddhayaḥ /",
  "GP12dbhp_dgu:286": "ajñānabhedatastadvanmāyāyā bhedatastathā // Dg_3.7 = DbhP_7,33.7 //",
  "GP12dbhp_dgu:287": "jīveśvaravibhāgaśca kalpito māyayaiva tu /",
  "GP12dbhp_dgu:288": "ghaṭākāśamahākāśavibhāgaḥ kalpito yathā // Dg_3.8 = DbhP_7,33.8 //",
  "GP12dbhp_dgu:289": "tathaiva kalpito bhedo jīvātmaparamātmanoḥ /",
  "GP12dbhp_dgu:290": "yathā jīvabahūtvaṃ ca māyayaiva na ca svataḥ // Dg_3.9 = DbhP_7,33.9 //",
  "GP12dbhp_dgu:291": "tatheśvarabahūtvaṃ ca māyayā na svabhāvataḥ /",
  "GP12dbhp_dgu:292": "dehendriyādisaṅghātavāsanābhedabheditā // Dg_3.10 = DbhP_7,33.10 //",
  "GP12dbhp_dgu:293": "avidyā jīvabhedasya heturnānyaḥ prakīrtitaḥ /",
  "GP12dbhp_dgu:294": "guṇānāṃ vāsanābhedabheditā yā dharādhara // Dg_3.11 = DbhP_7,33.11 //",
  "GP12dbhp_dgu:295": "māyā sā parabhedasya heturnānyaḥ kadācana /",
  "GP12dbhp_dgu:296": "mayi sarvamidaṃ protamotaṃ ca dharaṇīdhara // Dg_3.12 = DbhP_7,33.12 //",
  "GP12dbhp_dgu:297": "īśvaro 'haṃ ca sūtrātmā virāḍātmāhamasmi ca /",
  "GP12dbhp_dgu:298": "brahmāhaṃ viṣṇurudrau ca gaurī brāhmī ca vaiṣṇāvī // Dg_3.13 = DbhP_7,33.13 //",
  "GP12dbhp_dgu:299": "sūryo 'haṃ tārakāścāhaṃ tārakeśastathāsmyaham /",
  "GP12dbhp_dgu:300": "paśupakṣisvarūpāhaṃ cāṇḍālo 'haṃ ca taskaraḥ // Dg_3.14 = DbhP_7,33.14 //",
  "GP12dbhp_dgu:301": "vyādho 'haṃ krūrakarmāhaṃ satkarmāhaṃ mahājanaḥ /",
  "GP12dbhp_dgu:302": "strīpunnapuṃsakākāro 'pyahameva na saṃśayaḥ // Dg_3.15 = DbhP_7,33.15 //",
  "GP12dbhp_dgu:303": "yacca kiñcitkvacidvastu dṛśyate śrūyate 'pi vā /",
  "GP12dbhp_dgu:304": "antarbahiśca tatsarvaṃ vyāpyāhaṃ sarvadā sthitā // Dg_3.16 = DbhP_7,33.16 //",
  "GP12dbhp_dgu:305": "na tadasti mayā tyaktaṃ vastu kiñciccarācaram /",
  "GP12dbhp_dgu:306": "yadyasti cettacchūnyaṃ syādvandhyāputropamaṃ hi tat // Dg_3.17 = DbhP_7,33.17 //",
  "GP12dbhp_dgu:307": "rajjuryathā sarpamālābhedairekā vibhāti hi /",
  "GP12dbhp_dgu:308": "tathaiveśādirūpeṇa bhāmyahaṃ nātra saṃśayaḥ // Dg_3.18 = DbhP_7,33.18 //",
  "GP12dbhp_dgu:309": "adhiṣṭhānātirekeṇa kalpitaṃ tanna bhāsate /",
  "GP12dbhp_dgu:310": "tasmānmatsattayaivaitat sattāvannānyathā bhavet // Dg_3.19 = DbhP_7,33.19 //",
  "GP12dbhp_dgu:311": "himālaya uvāca",
  "GP12dbhp_dgu:312": "yathā vadasi deveśi samaṣṭyātmavapustvidam /",
  "GP12dbhp_dgu:313": "tathaiva draṣṭumicchāmi yadi devi kṛpā mayi // Dg_3.20 = DbhP_7,33.20 //",
  "GP12dbhp_dgu:314": "vyāsa uvāca",
  "GP12dbhp_dgu:315": "iti tasya vacaḥ śrutvā sarve devāḥ saviṣṇavaḥ /",
  "GP12dbhp_dgu:316": "nanandurmuditātmānaḥ pūjayantaśca tadvacaḥ // Dg_3.21 = DbhP_7,33.21 //",
  "GP12dbhp_dgu:317": "atha devamataṃ jñātvā bhaktakāmadughā śivā /",
  "GP12dbhp_dgu:318": "adarśayannijaṃ rūpaṃ bhaktakāmaprapūriṇī // Dg_3.22 = DbhP_7,33.22 //",
  "GP12dbhp_dgu:319": "apaśyaṃste mahādevyā virāḍrūpaṃ parātparam /",
  "GP12dbhp_dgu:320": "dyaurmastakaṃ bhavedyasya candramūryau ca cakṣuṣī // Dg_3.23 = DbhP_7,33.23 //",
  "GP12dbhp_dgu:321": "diśaḥ śrotre vaco devāḥ prāṇo vāyuḥ prakīrtitaḥ /",
  "GP12dbhp_dgu:322": "viśvaṃ hṛdayamityāhuḥ pṛthivī jaghanaṃ smṛtam // Dg_3.24 = DbhP_7,33.24 //",
  "GP12dbhp_dgu:323": "nabhastalaṃ nābhisaro jyotiścakramuraḥ sthalam /",
  "GP12dbhp_dgu:324": "maharlokastu grīvā syājjanoloko mukhaṃ smṛtam // Dg_3.25 = DbhP_7,33.25 //",
  "GP12dbhp_dgu:325": "tapoloko rarāṭistu satyalokādadhaḥ sthitaḥ /",
  "GP12dbhp_dgu:326": "indrādayo bāhavaḥ syuḥ śabdaḥ śrotraṃ maheśituḥ // Dg_3.26 = DbhP_7,33.26 //",
  "GP12dbhp_dgu:327": "nāsatyadasrau nāse sto gandho ghrāṇaṃ smṛtitaḥ /",
  "GP12dbhp_dgu:328": "mukhamagniḥ samākhyāto divārātrī ca pakṣmaṇī // Dg_3.27 = DbhP_7,33.27 //",
  "GP12dbhp_dgu:329": "brahmasthānaṃ bhrūvijṛmbho 'pyāpastāluḥ prkīrtitāḥ /",
  "GP12dbhp_dgu:330": "raso jihvā samākhyātā yamo daṃṣṭrāḥ prakīrtitāḥ // Dg_3.28 = DbhP_7,33.28 //",
  "GP12dbhp_dgu:331": "dantāḥ snehakalā yasya hāso māyā prakīrtitā /",
  "GP12dbhp_dgu:332": "sargastvapāṅgamokṣaḥ syādvīḍordhvoṣṭho maheśituḥ // Dg_3.29 = DbhP_7,33.29 //",
  "GP12dbhp_dgu:333": "lobhaḥ syādadharoṣṭho 'syā dharmamārgastu pṛṣṭhabhūḥ /",
  "GP12dbhp_dgu:334": "prajāpatiśca meḍhraṃ syādyaḥ sraṣṭā jagatītale // Dg_3.30 = DbhP_7,33.30 //",
  "GP12dbhp_dgu:335": "kukṣiḥ samudrā girayo 'sthīni devyā maheśituḥ /",
  "GP12dbhp_dgu:336": "nadyo nāḍyaḥ samākhyātā vṛkṣāḥ keśaḥ prakīrtitāḥ // Dg_3.31 = DbhP_7,33.31 //",
  "GP12dbhp_dgu:337": "kaumārayauvanajarāvayo 'sya gatiruttamā /",
  "GP12dbhp_dgu:338": "balāhakāstu keśāḥ syuḥ sandhye te vāsasī vibho // Dg_3.32 = DbhP_7,33.32 //",
  "GP12dbhp_dgu:339": "rājañchrījagadambāyāścandramāstu manaḥ smṛtaḥ /",
  "GP12dbhp_dgu:340": "vijñānaśaktistu harī rudro 'ntaḥkaraṇaṃ smṛtam // Dg_3.33 = DbhP_7,33.33 //",
  "GP12dbhp_dgu:341": "aśvā hi jātayaḥ sarvāḥ śroṇideśe sthitā vibhoḥ /",
  "GP12dbhp_dgu:342": "atalādimahālokāḥ kaṭyadhobhāgatām gatāḥ // Dg_3.34 = DbhP_7,33.34 //",
  "GP12dbhp_dgu:343": "etādṛśaṃ mahārūpaṃ dadṛśuḥ surapuṅgavāḥ /",
  "GP12dbhp_dgu:344": "jvālāmālāsahasrāḍhyaṃ lelihānaṃ ca jihvayā // Dg_3.35 = DbhP_7,33.35 //",
  "GP12dbhp_dgu:345": "daṃṣṭrākaṭakaṭārāvaṃ vamantaṃ vahnimakṣibhiḥ /",
  "GP12dbhp_dgu:346": "nānāyudhadharaṃ vīraṃ brahmakṣatraudanaṃ ca yat // Dg_3.36 = DbhP_7,33.36 //",
  "GP12dbhp_dgu:347": "sahasraśīrṣanayanaṃ sahasracaraṇaṃ tathā /",
  "GP12dbhp_dgu:348": "koṭisūryapratīkāśaṃ vidyutkoṭisamaprabham // Dg_3.37 = DbhP_7,33.37 //",
  "GP12dbhp_dgu:349": "bhayaṅkaraṃ mahāghoraṃ hṛdakṣṇostrāsakārakam /",
  "GP12dbhp_dgu:350": "dadṛśuste surāḥ sarve hāhākāraṃ ca cakrire // Dg_3.38 = DbhP_7,33.38 //",
  "GP12dbhp_dgu:351": "vikampamānahṛdayā mūrcchāmāpurduratyayām /",
  "GP12dbhp_dgu:352": "smaraṇaṃ ca gataṃ teṣāṃ jagadambeyamityapi // Dg_3.39 = DbhP_7,33.39 //",
  "GP12dbhp_dgu:353": "atha te ye sthitā vedāścaturdikṣu mahāvibhoḥ /",
  "GP12dbhp_dgu:354": "bodhayāmāsuratyugraṃ mūrchāto mūrcchitānsurān // Dg_3.40 = DbhP_7,33.40 //",
  "GP12dbhp_dgu:355": "atha te dhairyamālambya labdhvā ca śrutimuttamām /",
  "GP12dbhp_dgu:356": "premāśrupūrṇanayanā ruddhakaṇṭhāstu nirjarāḥ // Dg_3.41 = DbhP_7,33.41 //",
  "GP12dbhp_dgu:357": "bāṣpagadnadayā vācā stotuṃ samupacakrire /",
  "GP12dbhp_dgu:358": "devā ūcuḥ",
  "GP12dbhp_dgu:359": "uparādhaṃ kṣamasvāmba pāhi dīnāṃstvadudbhavān // Dg_3.42 = DbhP_7,33.42 //",
  "GP12dbhp_dgu:360": "kopaṃ saṃhara deveśi sabhayā rūpadarśanāt /",
  "GP12dbhp_dgu:361": "kā te stutiḥ prakartavyā pāmarairnirjarairiha // Dg_3.43 = DbhP_7,33.43 //",
  "GP12dbhp_dgu:362": "svasyāpyajñeya evāsau yāvānyaśca svavikramaḥ /",
  "GP12dbhp_dgu:363": "tadarvāgjāyamānānāṃ kathaṃ sa viṣayo bhavet // Dg_3.44 = DbhP_7,33.44 //",
  "GP12dbhp_dgu:364": "namaste bhuvaneśāni namaste praṇavātmike /",
  "GP12dbhp_dgu:365": "sarvavedāntasaṃsiddhe namo hrīṅkāramūrtaye // Dg_3.45 = DbhP_7,33.45 //",
  "GP12dbhp_dgu:366": "yasmādagniḥ samutpanno yasmātsūryaśca candramāḥ /",
  "GP12dbhp_dgu:367": "yasmādoṣadhayaḥ sarvāstasmai sarvātmane namaḥ // Dg_3.46 = DbhP_7,33.46 //",
  "GP12dbhp_dgu:368": "yasmācca devāḥ sambhūtāḥ sādhyāḥpakṣiṇa eva ca /",
  "GP12dbhp_dgu:369": "paśavaśca manuṣyāśca tasmai sarvātmane namaḥ // Dg_3.47 = DbhP_7,33.47 //",
  "GP12dbhp_dgu:370": "prāṇāpānau vrīhiyavau tapaḥ śraddhā ṛtaṃ tathā /",
  "GP12dbhp_dgu:371": "brahmacaryaṃ vidhiścaiva yasmāttasmai namo namaḥ // Dg_3.48 = DbhP_7,33.48 //",
  "GP12dbhp_dgu:372": "sapta prāṇārciṣo yasmātsamidhaḥ sapta eva ca /",
  "GP12dbhp_dgu:373": "homāḥ sapta tathā lokāstasmai sarvātmane namaḥ // Dg_3.49 = DbhP_7,33.49 //",
  "GP12dbhp_dgu:374": "yasmātsamudrā girayaḥ sindhavaḥ pracaranti ca /",
  "GP12dbhp_dgu:375": "yasmādoṣadhayaḥ sarvā rasāstasmai namo namaḥ // Dg_3.50 = DbhP_7,33.50 //",
  "GP12dbhp_dgu:376": "yasmātyajñaḥ samudbhūto dīkṣā yūpaśca dakṣiṇāḥ /",
  "GP12dbhp_dgu:377": "ṛco yajūṃṣi sāmāni tasmai sarvātmane namaḥ // Dg_3.51 = DbhP_7,33.51 //",
  "GP12dbhp_dgu:378": "namaḥ purastātpṛṣṭhe ca namaste pārśvayordvayoḥ /",
  "GP12dbhp_dgu:379": "adha ūrdhvaṃ caturdikṣu mātarbhūyo namo namaḥ // Dg_3.52 = DbhP_7,33.52 //",
  "GP12dbhp_dgu:380": "upasaṃhara deveśi rūpametadalaukikam /",
  "GP12dbhp_dgu:381": "tadeva darśayāsmākaṃ rūpaṃ sundarasundaram // Dg_3.53 = DbhP_7,33.53 //",
  "GP12dbhp_dgu:382": "vyāsa uvāca",
  "GP12dbhp_dgu:383": "iti bhītānsurāndṛṣṭvā jagadambā kṛpārṇavā /",
  "GP12dbhp_dgu:384": "saṃhṛtya rūpaṃ ghoraṃ taddarśayāmāsa sundaram // Dg_3.54 = DbhP_7,33.54 //",
  "GP12dbhp_dgu:385": "pāśāḍkuśavarābhītidharaṃ sarvaṅgakomalam /",
  "GP12dbhp_dgu:386": "karuṇāpūrṇanayanaṃ mandasmitamukhāmbujam // Dg_3.55 = DbhP_7,33.55 //",
  "GP12dbhp_dgu:387": "dṛṣṭvā tatsundaraṃ rūpaṃ tadā bhītivivarjitāḥ /",
  "GP12dbhp_dgu:388": "śāntacittāḥ praṇemuste harṣagadnadaniḥsvanāḥ // Dg_3.56 = DbhP_7,33.56 //",
  "GP12dbhp_dgu:389": "iti devīgītāyāṃ tṛtīyo 'dhyāyaḥ -",
  "GP12dbhp_dgu:390": "iti śrīdevībhāgavate mahāpurāṇe saptamaskandhe devīgītāyāṃ trayastriṃśo 'dhyāyaḥ",
  "GP12dbhp_dgu:392": "atha caturtho 'dhyāyaḥ -",
  "GP12dbhp_dgu:393": "saptamaḥ skandhaḥ",
  "GP12dbhp_dgu:394": "atha catustriṃśo 'dhyāyaḥ",
  "GP12dbhp_dgu:395": "śrī devyuvāca",
  "GP12dbhp_dgu:396": "kva yūyaṃ mandabhāgyā vai kvedaṃ rūpaṃ mahādbhutam /",
  "GP12dbhp_dgu:397": "tathāpi bhaktavātsalyādīdṛśaṃ darśitaṃ mayā // Dg_4.1 = DbhP_7,34.1 //",
  "GP12dbhp_dgu:398": "na vedādhyayanairyogair na dānaistapasejyayā /",
  "GP12dbhp_dgu:399": "rūpaṃ draṣṭum idaṃ śakyaṃ kevalaṃ matkṛpāṃ vinā // Dg_4.2 = DbhP_7,34.2 //",
  "GP12dbhp_dgu:400": "prakṛtaṃ śṛṇu rājendra paramātmātra jīvatām /",
  "GP12dbhp_dgu:401": "upādhiyogāt samprāptaḥ kartṛtvādikam apyuta // Dg_4.3 = DbhP_7,34.3 //",
  "GP12dbhp_dgu:402": "kriyāḥ karoti vividhā dharmādharmaika hetavaḥ /",
  "GP12dbhp_dgu:403": "nānā yonīstataḥ prāpya sukhaduḥkhaiśca yujyate // Dg_4.4 = DbhP_7,34.4 //",
  "GP12dbhp_dgu:404": "punastatsaṃskṛtivaśānnānā karmarataḥ sadā /",
  "GP12dbhp_dgu:405": "nānā dehān samāpnoti sukhaduḥkhaiśca yujyate // Dg_4.5 = DbhP_7,34.5 //",
  "GP12dbhp_dgu:406": "ghaṭīyantravadetasya na virāmaḥ kadāpi hi /",
  "GP12dbhp_dgu:407": "ajñānam eva mūlaṃ syāt tataḥ kāmaḥ kriyāstataḥ // Dg_4.6 = DbhP_7,34.6 //",
  "GP12dbhp_dgu:408": "tasmād ajñānanāśāya yateta niyataṃ naraḥ /",
  "GP12dbhp_dgu:409": "etaddhi janmasāphalyaṃ yadajñānasya nāśanam // Dg_4.7 = DbhP_7,34.7 //",
  "GP12dbhp_dgu:410": "puruṣārthasamāptiśca jīvanmuktadaśāpi ca /",
  "GP12dbhp_dgu:411": "ajñānanāśane śaktā vidyaiva tu paṭīyasī // Dg_4.8 = DbhP_7,34.8 //",
  "GP12dbhp_dgu:412": "na karma tajjannopāstirvirodhābhāvato gire /",
  "GP12dbhp_dgu:413": "pratyutāśājñānanāśe karmaṇā naiva bhāvyatām // Dg_4.9 = DbhP_7,34.9 //",
  "GP12dbhp_dgu:414": "anarthadāni karmāṇi punaḥ punaruśanti hi /",
  "GP12dbhp_dgu:415": "tato rāgastato doṣastato 'nartho mahānbhavet // Dg_4.10 = DbhP_7,34.10 //",
  "GP12dbhp_dgu:416": "tasmāt sarva prayatnena jñānaṃ sampādayennaraḥ /",
  "GP12dbhp_dgu:417": "kurvanneveha karmāṇītyataḥ karmāpyavaśyakam // Dg_4.11 = DbhP_7,34.11 //",
  "GP12dbhp_dgu:418": "jñānādeva hi kaivalyam ataḥ syāt tatsamuccayaḥ /",
  "GP12dbhp_dgu:419": "sahāyatāṃ vrajet karma jñānasya hitakāri ca // Dg_4.12 = DbhP_7,34.12 //",
  "GP12dbhp_dgu:420": "iti kecidvadantyatra tadvirodhānna sambhavet /",
  "GP12dbhp_dgu:421": "jñānādhṛdgranthibhedaḥ syādhṛdgranthau karmasambhavaḥ // Dg_4.13 = DbhP_7,34.13 //",
  "GP12dbhp_dgu:422": "yaugapadyaṃ na sambhāvyaṃ virodhāt tu tatastayoḥ /",
  "GP12dbhp_dgu:423": "tamaḥ prakāśayoryadvadyaugapadyaṃ na sambhavi // Dg_4.14 = DbhP_7,34.14 //",
  "GP12dbhp_dgu:424": "tasmāt sarvāṇi karmāṇi vaidikāni mahāmate /",
  "GP12dbhp_dgu:425": "cittaśuddhyantam eva syustāni kuryāt prayatnataḥ // Dg_4.15 = DbhP_7,34.15 //",
  "GP12dbhp_dgu:426": "śamo damastitikṣā ca vairāgyaṃ sattvasambhavaḥ /",
  "GP12dbhp_dgu:427": "tāvat paryantam eva syuḥ karmāṇi na tataḥ param // Dg_4.16 = DbhP_7,34.16 //",
  "GP12dbhp_dgu:428": "tadante caiva saṃnyasya saṃśrayedgurum ātmavān /",
  "GP12dbhp_dgu:429": "śrotriyaṃ brahmaniṣṭhaṃ ca bhaktyā nirvyājayā punaḥ // Dg_4.17 = DbhP_7,34.17 //",
  "GP12dbhp_dgu:430": "vedāntaśravaṇaṃ kuryānnityam evam atandritaḥ /",
  "GP12dbhp_dgu:431": "tat tvam asyādi vākyasya nityam arthaṃ vicārayet // Dg_4.18 = DbhP_7,34.18 //",
  "GP12dbhp_dgu:432": "tat tvam asyādi vākyaṃ tu jīvabrahmaikyabodhakam /",
  "GP12dbhp_dgu:433": "aikye jñāte nirbhayastu madrūpo hi prajāyate // Dg_4.19 = DbhP_7,34.19 //",
  "GP12dbhp_dgu:434": "padārthāvagatiḥ pūrvaṃ vākyārthāvagatistataḥ /",
  "GP12dbhp_dgu:435": "tat padasya ca vākyārtho gire 'haṃ parikīrtitaḥ // Dg_4.20 = DbhP_7,34.20 //",
  "GP12dbhp_dgu:436": "tvaṃ padasya ca vākyārtho jīva eva na saṃśayaḥ /",
  "GP12dbhp_dgu:437": "ubhayor aikyam asinā padena procyate budhaiḥ // Dg_4.21 = DbhP_7,34.21 //",
  "GP12dbhp_dgu:438": "vācyārthayorviruddhatvāt aikyaṃ naiva ghaṭeta ha /",
  "GP12dbhp_dgu:439": "lakṣaṇātaḥ prakartavyā tattvamoḥ śrutisaṃsthayoḥ // Dg_4.22 = DbhP_7,34.22 //",
  "GP12dbhp_dgu:440": "cinmātraṃ tu tayorlakṣyaṃ tayoraikyasya sambhavaḥ /",
  "GP12dbhp_dgu:441": "tayoraikyaṃ tathā jñātvā svābhedenādvayo bhavet // Dg_4.23 = DbhP_7,34.23 //",
  "GP12dbhp_dgu:442": "devadattaḥ sa evāyam iti vallakṣaṇā smṛtā /",
  "GP12dbhp_dgu:443": "sthūlādi deharahito brahma sampadyate naraḥ // Dg_4.24 = DbhP_7,34.24 //",
  "GP12dbhp_dgu:444": "pañcīkṛtamahābhūtasambhūtaḥ sthūladehakaḥ /",
  "GP12dbhp_dgu:445": "bhogālayo jarāvyādhisaṃyutaḥ sarvakarmaṇām // Dg_4.25 = DbhP_7,34.25 //",
  "GP12dbhp_dgu:446": "mithyā bhūto 'yam ābhāti sphuṭaṃ māyāmayatvataḥ /",
  "GP12dbhp_dgu:447": "so 'yaṃ sthūla upādhiḥ syādātmano me nageśvara // Dg_4.26 = DbhP_7,34.26 //",
  "GP12dbhp_dgu:448": "jñānakarmendriyayutaṃ prāṇapañcakasaṃyutam /",
  "GP12dbhp_dgu:449": "manobuddhiyutaṃ caitat sūkṣmaṃ tatkavayo viduḥ // Dg_4.27 = DbhP_7,34.27 //",
  "GP12dbhp_dgu:450": "apañcīkṛtabhūtotthaṃ sūkṣmadeho 'yam ātmanaḥ /",
  "GP12dbhp_dgu:451": "dvitīyo 'yam upādhiḥ syāt sukhāderavabodhakaḥ // Dg_4.28 = DbhP_7,34.28 //",
  "GP12dbhp_dgu:452": "anādyanirvācyam idam ajñānaṃ tu tṛtīyakaḥ /",
  "GP12dbhp_dgu:453": "deho 'yam ātmano bhāti kāraṇātmā nageśvara // Dg_4.29 = DbhP_7,34.29 //",
  "GP12dbhp_dgu:454": "upādhivilaye jāte kevalātmāvaśiṣyate /",
  "GP12dbhp_dgu:455": "dehatraye pañcakośā antaḥsthāḥ santi sarvadā // Dg_4.30 = DbhP_7,34.30 //",
  "GP12dbhp_dgu:456": "pañcakośaparityāge brahma pucchaṃ hi labhyate /",
  "GP12dbhp_dgu:457": "neti neti iti ādivākyair mama rūpaṃ yaducyate // Dg_4.31 = DbhP_7,34.31 //",
  "GP12dbhp_dgu:458": "na jāyate mriyate tat kadācinnāyaṃ bhūtvā na babhūva kaścit /",
  "GP12dbhp_dgu:459": "ajo nityaḥ śāśvato 'yaṃ purāṇo na hanyate hanyamāne śarīre // Dg_4.32 = DbhP_7,34.32 //",
  "GP12dbhp_dgu:460": "hataṃ cenmanyate hantuṃ hataścenmanyate hatam /",
  "GP12dbhp_dgu:461": "ubhau tau na vijānītau nāyaṃ hanti na hanyate // Dg_4.33 = DbhP_7,34.33 //",
  "GP12dbhp_dgu:462": "aṇoraṇīyān mahato mahīyān ātmāsya jantornihito guhāyām /",
  "GP12dbhp_dgu:463": "tam akratuḥ paśyati vītaśoko dhātuḥ prasādān mahimānam asya // Dg_4.34 = DbhP_7,34.34 //",
  "GP12dbhp_dgu:464": "ātmānaṃ rathinaṃ viddhi śarīraṃ ratham eva tu /",
  "GP12dbhp_dgu:465": "buddhiṃ tu sārathiṃ viddhi manaḥ pragraham eva ca // Dg_4.35 = DbhP_7,34.35 //",
  "GP12dbhp_dgu:466": "indriyāṇi hayān āhur viṣayāṃs teṣu gocarān /",
  "GP12dbhp_dgu:467": "ātmendriyamanoyuktaṃ bhoktetyāhurmanīṣiṇaḥ // Dg_4.36 = DbhP_7,34.36 //",
  "GP12dbhp_dgu:468": "yastvavidvān bhavati cāmanaskaśca sadāśuciḥ /",
  "GP12dbhp_dgu:469": "na tatpadam avāpnoti saṃsāraṃ cādhigacchati // Dg_4.37 = DbhP_7,34.37 //",
  "GP12dbhp_dgu:470": "yastu vijñānavān bhavati samanaskaḥ sadā śuciḥ /",
  "GP12dbhp_dgu:471": "sa tu tatpadam āpnoti yasmād bhūyo na jāyate // Dg_4.38 = DbhP_7,34.38 //",
  "GP12dbhp_dgu:472": "vijñānasārathiryastu manaḥ pragrahavān naraḥ /",
  "GP12dbhp_dgu:473": "so 'dhvanaḥ pāram āpnoti madīyaṃ yatparaṃ padam // Dg_4.39 = DbhP_7,34.39 //",
  "GP12dbhp_dgu:474": "itthaṃ śrutyā ca matyā ca niścityātmānam ātmanā /",
  "GP12dbhp_dgu:475": "bhāvayenmām ātmarūpāṃ nididhyāsanato 'pi // Dg_4.40 = DbhP_7,34.40 //",
  "GP12dbhp_dgu:476": "yogavṛtteḥ purā svasmin bhāvayedakṣaratrayam /",
  "GP12dbhp_dgu:477": "devīpraṇavasañjñasya dhyānārthaṃ mantravācyayoḥ // Dg_4.41 = DbhP_7,34.41 //",
  "GP12dbhp_dgu:478": "hakāraḥ sthūladehaḥ syād rakāraḥ sūkṣmadehakaḥ /",
  "GP12dbhp_dgu:479": "īkāraḥ kāraṇātmāsau hrīṅkāro 'haṃ turīyakam // Dg_4.42 = DbhP_7,34.42 //",
  "GP12dbhp_dgu:480": "evaṃ samaṣṭidehe 'pi jñātvā bījatrayam kramāt /",
  "GP12dbhp_dgu:481": "samaṣṭivyaṣṭyorekatvaṃ bhāvayenmatimān naraḥ // Dg_4.43 = DbhP_7,34.43 //",
  "GP12dbhp_dgu:482": "samādhikālātpūrvaṃ tu bhāvayitvaivam ādṛtaḥ /",
  "GP12dbhp_dgu:483": "tato dhyāyennilīnākṣo devīṃ māṃ jagadīśvarīm // Dg_4.44 = DbhP_7,34.44 //",
  "GP12dbhp_dgu:484": "prāṇāpānau samau kṛtvā nāsābhyantaracāriṇau /",
  "GP12dbhp_dgu:485": "nivṛttaviṣayākāṅkṣo vītadoṣo vimatsaraḥ // Dg_4.45 = DbhP_7,34.45 //",
  "GP12dbhp_dgu:486": "bhaktyā nirvyājayā yukto guhāyāṃ niḥsvane sthale /",
  "GP12dbhp_dgu:487": "hakāram viśvam ātmānaṃ rakāre pravilāpayet // Dg_4.46 = DbhP_7,34.46 //",
  "GP12dbhp_dgu:488": "rakāraṃ taijasaṃ devam īkāre pravilāpayet /",
  "GP12dbhp_dgu:489": "īkāraṃ prājñam ātmānaṃ hrīṅkāre pravilāpayet // Dg_4.47 = DbhP_7,34.47 //",
  "GP12dbhp_dgu:490": "vācyavācakatāhīnaṃ dvaitabhāvavivarjitam /",
  "GP12dbhp_dgu:491": "akhaṇḍaṃ saccidānandaṃ bhāvayet tacchikhāntare // Dg_4.48 = DbhP_7,34.48 //",
  "GP12dbhp_dgu:492": "iti dhyānena māṃ rājan sākṣātkṛtya narottamaḥ /",
  "GP12dbhp_dgu:493": "madrūpa eva bhavati dvayorapyekatā yataḥ // Dg_4.49 = DbhP_7,34.49 //",
  "GP12dbhp_dgu:494": "yogayuktyānayā dṛṣṭvā mām ātmānaṃ parātparam /",
  "GP12dbhp_dgu:495": "ajñānasya sakāryasya tat kṣaṇo nāśako bhavet // Dg_4.50 = DbhP_7,34.50 //",
  "GP12dbhp_dgu:496": "iti devīgītāyāṃ caturtho 'dhyāyaḥ -",
  "GP12dbhp_dgu:497": "iti śrīdevībhāgavate mahāpurāṇe saptamaskandhe devīgītāyāṃ catustriṃśo 'dhyāyaḥ",
  "GP12dbhp_dgu:499": "atha pañcamo 'dhyāyaḥ -",
  "GP12dbhp_dgu:500": "saptamaḥ skandhaḥ",
  "GP12dbhp_dgu:501": "atha pañcatriṃśo 'dhyāyaḥ",
  "GP12dbhp_dgu:502": "himālaya uvāca",
  "GP12dbhp_dgu:503": "yogaṃ veda maheśāni sāṅgaṃ saṃvitpradāyakam /",
  "GP12dbhp_dgu:504": "kṛtena yena yogyo 'haṃ bhaveyaṃ tattvadarśane // Dg_5.1 = DbhP_7,35.1 //",
  "GP12dbhp_dgu:505": "śrīdevyuvāca",
  "GP12dbhp_dgu:506": "na yogo nabhasaḥ pṛṣṭhe na bhūmau na rasātale /",
  "GP12dbhp_dgu:507": "aikyaṃ jīvātmanor āhur yogaṃ yogaviśāradāḥ // Dg_5.2 = DbhP_7,35.2 //",
  "GP12dbhp_dgu:508": "tatpratyūhāḥ ṣaḍākhyātā yogavighnakarānagha /",
  "GP12dbhp_dgu:509": "kāmakrodhau lobhamohau madamātsaryasañjñakau // Dg_5.3 = DbhP_7,35.3 //",
  "GP12dbhp_dgu:510": "yogāṅgaireva bhittvā tānyogino yogamāpnuyuḥ /",
  "GP12dbhp_dgu:511": "yamaṃ niyamamāsanaprāṇāyāmau tataḥ param // Dg_5.4 = DbhP_7,35.4 //",
  "GP12dbhp_dgu:512": "pratyāhāraṃ dhāraṇākhyaṃ dhyānaṃ sārdhaṃ samādhinā /",
  "GP12dbhp_dgu:513": "aṣṭāṅgānyāhuretāni yogināṃ yogasādhane // Dg_5.5 = DbhP_7,35.5 //",
  "GP12dbhp_dgu:514": "ahiṃsā satyamasteyaṃ brahmacaryaṃ dayārjavam /",
  "GP12dbhp_dgu:515": "kṣamā dhṛtirmitāhāraḥ śaucaṃ ceti yamā daśa // Dg_5.6 = DbhP_7,35.6 //",
  "GP12dbhp_dgu:516": "tapaḥ santoṣa āstikyaṃ dānaṃ devasya pūjanam /",
  "GP12dbhp_dgu:517": "siddhāntaśravaṇaṃ caiva hrīrmatiśca japo hutam // Dg_5.7 = DbhP_7,35.7 //",
  "GP12dbhp_dgu:518": "daśaite niyamāḥ proktā mayā parvatanāyaka /",
  "GP12dbhp_dgu:519": "padmāsanaṃ svastikaṃ ca bhadraṃ vajrāsanaṃ tathā // Dg_5.8 = DbhP_7,35.8 //",
  "GP12dbhp_dgu:520": "vīrāsanamiti proktaṃ kramādāsanapañcakam /",
  "GP12dbhp_dgu:521": "ūrvorupari vinyasya samyakpādatale śubhe // Dg_5.9 = DbhP_7,35.9 //",
  "GP12dbhp_dgu:522": "aṅguṣṭhau ca nibadhnīyāddhastābhyāṃ vyutkramāt tataḥ /",
  "GP12dbhp_dgu:523": "padmāsanamiti proktaṃ yogināṃ hṛdayaṅgamam // Dg_5.10 = DbhP_7,35.10 //",
  "GP12dbhp_dgu:524": "jānūrvorantare samyak kṛtvā pādatale śubhe /",
  "GP12dbhp_dgu:525": "kṛjukāyo viśedyogī svastikaṃ tatpracakṣate // Dg_5.11 = DbhP_7,35.11 //",
  "GP12dbhp_dgu:526": "sīvanyāḥ pārśvayornyasya gulphayugmaṃ suniścitam /",
  "GP12dbhp_dgu:527": "vṛṣaṇādhaḥ pādapārṣṇī pārṣṇibhyāṃ paribandhayet // Dg_5.12 = DbhP_7,35.12 //",
  "GP12dbhp_dgu:528": "bhadrāsanamiti proktaṃ yogibhiḥ paripūjitam /",
  "GP12dbhp_dgu:529": "urvoḥ pādau kramānnyasya jānvoḥ pratyaṅmukhāṅgulī // Dg_5.13 = DbhP_7,35.13 //",
  "GP12dbhp_dgu:530": "karau vidadhyādākhyātaṃ vajrāsanamanuttamam /",
  "GP12dbhp_dgu:531": "ekaṃ pādamadhaḥ kṛtvā vinyasyoruṃ tathottare // Dg_5.14 = DbhP_7,35.14 //",
  "GP12dbhp_dgu:532": "kṛjukāyo viśedyogī vīrāsanamitīritam /",
  "GP12dbhp_dgu:533": "iḍayākarṣayet vāyuṃ bāhyaṃ ṣoḍaśamātrayā // Dg_5.15 = DbhP_7,35.15 //",
  "GP12dbhp_dgu:534": "dhārayetpūritaṃ yogī catuḥṣaṣṭyā tu mātrayā /",
  "GP12dbhp_dgu:535": "suṣumnāmadhyagaṃ samyagdvātriṃśanmātrayā śanaiḥ // Dg_5.16 = DbhP_7,35.16 //",
  "GP12dbhp_dgu:536": "nāḍyā piṅgalayā caiva recayedyogavittamaḥ /",
  "GP12dbhp_dgu:537": "prāṇāyāmamimaṃ prāhūryogaśāstraviśāradāḥ // Dg_5.17 = DbhP_7,35.17 //",
  "GP12dbhp_dgu:538": "bhūyobhūyaḥ kramāt tasya bāhyamevaṃ samācaret /",
  "GP12dbhp_dgu:539": "mātrāvṛddhiḥ krameṇaiva samyagdvādaśa ṣoḍaśa // Dg_5.18 = DbhP_7,35.18 //",
  "GP12dbhp_dgu:540": "japadhyānādibhiḥ sārdhaṃ sagarbhaṃ taṃ vidurbudhāḥ /",
  "GP12dbhp_dgu:541": "tadapetaṃ vigarbhaṃ ca prāṇāyāmaṃ pare viduḥ // Dg_5.19 = DbhP_7,35.19 //",
  "GP12dbhp_dgu:542": "kramādabhyasyataḥ puṃso dehe svedodgamo 'dhamaḥ /",
  "GP12dbhp_dgu:543": "madhyamaḥ kampasaṃyukto bhūmityāgaḥ paro mataḥ // Dg_5.20 = DbhP_7,35.20 //",
  "GP12dbhp_dgu:544": "uttamasya guṇāvāptiryāvacchīlanam iṣyate /",
  "GP12dbhp_dgu:545": "indriyāṇāṃ vicaratāṃ viṣayeṣu nirargalam // Dg_5.21 = DbhP_7,35.21 //",
  "GP12dbhp_dgu:546": "balādāharaṇaṃ tebhyaḥ pratyāhāro 'bhidhīyate /",
  "GP12dbhp_dgu:547": "aṅguṣṭhagulphajānūrumūlādhāraliṅganābhiṣu // Dg_5.22 = DbhP_7,35.22 //",
  "GP12dbhp_dgu:548": "hṛdgrīvākaṇṭhadeśeṣu lambikāyāṃ tato nasi /",
  "GP12dbhp_dgu:549": "bhrūmadhye mastake mūrdhni dvādaśānte yathāvidhi // Dg_5.23 = DbhP_7,35.23 //",
  "GP12dbhp_dgu:550": "dhāraṇaṃ prāṇamaruto dhāraṇeti nigadyate /",
  "GP12dbhp_dgu:551": "samāhitena manasā caitanyāntaravartinā // Dg_5.24 = DbhP_7,35.24 //",
  "GP12dbhp_dgu:552": "ātmanyabhīṣṭadevānāṃ dhyānaṃ dhyānamihocyate /",
  "GP12dbhp_dgu:553": "samatvabhāvanā nityaṃ jīvātmaparamātmanoḥ // Dg_5.25 = DbhP_7,35.25 //",
  "GP12dbhp_dgu:554": "samādhimāhurmunayaḥ proktam aṣṭāṅgalakṣaṇam /",
  "GP12dbhp_dgu:555": "idānīṃ kathaye te 'haṃ mantrayogamanuttamam // Dg_5.26 = DbhP_7,35.26 //",
  "GP12dbhp_dgu:556": "viśvaṃ śarīramityuktaṃ pañcabhūtātmakaṃ naga /",
  "GP12dbhp_dgu:557": "candrasūryāgnitejobhirjīvabrahmaikyarūpakam // Dg_5.27 = DbhP_7,35.27 //",
  "GP12dbhp_dgu:558": "tisraḥ koṭyastadardhena śarīre nāḍayo matāḥ /",
  "GP12dbhp_dgu:559": "tāsu mukhyā daśa proktāstābhyastisro vyavasthitāḥ // Dg_5.28 = DbhP_7,35.28 //",
  "GP12dbhp_dgu:560": "pradhānā merudaṇḍe 'tra candrasūryāgrarūpiṇī",
  "GP12dbhp_dgu:561": "iḍā vāme sthitā nāḍī śubhrā tu candrarūpiṇī // Dg_5.29 = DbhP_7,35.29 //",
  "GP12dbhp_dgu:562": "śaktirūpā tu sā nāḍī sākṣādamṛtavigrahā /",
  "GP12dbhp_dgu:563": "dakṣiṇe yā piṅgalākhyā puṃrūpā sūryavigrahā // Dg_5.30 = DbhP_7,35.30 //",
  "GP12dbhp_dgu:564": "sarvatejomayī sā tu suṣumnā vahnirūpiṇī /",
  "GP12dbhp_dgu:565": "tasyā madhye vicitrākhye icchājñānakriyātmakam // Dg_5.31 = DbhP_7,35.31 //",
  "GP12dbhp_dgu:566": "madhye svayaṃbhūliṅgaṃ tu koṭisūryasamaprabham /",
  "GP12dbhp_dgu:567": "tadūrdhvaṃ māyābījaṃ tu harātmā bindunādakam // Dg_5.32 = DbhP_7,35.32 //",
  "GP12dbhp_dgu:568": "tadūrdhvaṃ tu śikhākārā kuṇḍalī raktavigrahā /",
  "GP12dbhp_dgu:569": "devyātmikā tu sā proktā madabhinnā nagādhipa // Dg_5.33 = DbhP_7,35.33 //",
  "GP12dbhp_dgu:570": "tadbāhye hemarūpābhaṃ vādisāntacaturdalam /",
  "GP12dbhp_dgu:571": "drutahemasamaprakhyaṃ padmaṃ tatra vicintayet // Dg_5.34 = DbhP_7,35.34 //",
  "GP12dbhp_dgu:572": "tadūrdhvaṃ tvanalaprakhyaṃ ṣaḍdalaṃ hīrakaprabham /",
  "GP12dbhp_dgu:573": "bādilāntaṣaḍvarṇena svādhiṣṭhānamanuttamam // Dg_5.35 = DbhP_7,35.35 //",
  "GP12dbhp_dgu:574": "mūlamādhāraṣaṭkoṇaṃ mūlādhāraṃ tato viduḥ /",
  "GP12dbhp_dgu:575": "svaśabdena paraṃ liṅgaṃ svādhiṣṭhānaṃ tato viduḥ // Dg_5.36 = DbhP_7,35.36 //",
  "GP12dbhp_dgu:576": "tadūrdhvaṃ nābhideśe tu maṇipūraṃ mahāprabham /",
  "GP12dbhp_dgu:577": "meghābhaṃ vidyudābhaṃ ca bahutejomayaṃ tataḥ // Dg_5.37 = DbhP_7,35.37 //",
  "GP12dbhp_dgu:578": "maṇivadbhinnaṃ tatpadmaṃ maṇipadmaṃ tathocyate /",
  "GP12dbhp_dgu:579": "daśabhiśca dalairyuktaṃ ḍādiphāntākṣarānvitam // Dg_5.38 = DbhP_7,35.38 //",
  "GP12dbhp_dgu:580": "viṣṇunādhiṣṭhitaṃ padmaṃ viṣṇvālokanakāraṇam /",
  "GP12dbhp_dgu:581": "tadūrdhve 'nāhataṃ padmamudyadādityasannibham // Dg_5.39 = DbhP_7,35.39 //",
  "GP12dbhp_dgu:582": "kādiṭhāntadalairekaṃ patraiśca samadhiṣṭhitam /",
  "GP12dbhp_dgu:583": "tanmadhye bāṇaliṅgaṃ tu sūryāyutasamaprabham // Dg_5.40 = DbhP_7,35.40 //",
  "GP12dbhp_dgu:584": "śabdabrahmamayaṃ śabdānāhataṃ tatra dṛśyate /",
  "GP12dbhp_dgu:585": "anāhatākhyaṃ tatpadmaṃ munibhiḥ parikīrtitam // Dg_5.41 = DbhP_7,35.41 //",
  "GP12dbhp_dgu:586": "ānandasadanaṃ tattu puruṣādhiṣṭhitaṃ param /",
  "GP12dbhp_dgu:587": "tadūrdhvaṃ tu viśuddhākhyaṃ dalaṃ ṣoḍaśapaṅkajam // Dg_5.42 = DbhP_7,35.42 //",
  "GP12dbhp_dgu:588": "svaraiḥ ṣoḍaśabhiryuktaṃ dhūmravarṇam mahāprabham /",
  "GP12dbhp_dgu:589": "viśuddhaṃ tanute yasmājjīvasya haṃsalokanāt // Dg_5.43 = DbhP_7,35.43 //",
  "GP12dbhp_dgu:590": "viśuddhaṃ padmamākhyātamākāśākhyaṃ mahādbhutam /",
  "GP12dbhp_dgu:591": "ājñācakraṃ tadūrdhve tu ātmanādhiṣṭhitaṃ param // Dg_5.44 = DbhP_7,35.44 //",
  "GP12dbhp_dgu:592": "ājñāsaṃkramaṇaṃ tatra tenājñeti prakīrtitam /",
  "GP12dbhp_dgu:593": "dvidalaṃ hakṣasaṃyuktaṃ padmaṃ tatsumanoharam // Dg_5.45 = DbhP_7,35.45 //",
  "GP12dbhp_dgu:594": "kailāsākhyaṃ tadūrdhvaṃ tu rodhinī tu tadūrdhvataḥ /",
  "GP12dbhp_dgu:595": "evaṃ tvādhāracakrāṇi proktāni tava suvrata // Dg_5.46 = DbhP_7,35.46 //",
  "GP12dbhp_dgu:596": "sahasrārayutaṃ bindusthānaṃ tadūrdhvamīritam /",
  "GP12dbhp_dgu:597": "ityetatkathitaṃ sarvam yogamārgamanuttamam // Dg_5.47 = DbhP_7,35.47 //",
  "GP12dbhp_dgu:598": "ādau pūrakayogenāpyādhāre yojayenmanaḥ /",
  "GP12dbhp_dgu:599": "gudameḍhrāntare śaktistāmākuñcya prabodhayet // Dg_5.48 = DbhP_7,35.48 //",
  "GP12dbhp_dgu:600": "liṅgabhedakrameṇaiva binducakraṃ ca prāpayet /",
  "GP12dbhp_dgu:601": "śambhunā tāṃ parāṃ śaktimekībhūtāṃ vicintayet // Dg_5.49 = DbhP_7,35.49 //",
  "GP12dbhp_dgu:602": "tatrotthitāmṛtam yattu drutalākṣārasopamam /",
  "GP12dbhp_dgu:603": "pāyayitvā tu tāṃ śaktiṃ māyākhyāṃ yogasiddhidam // Dg_5.50 = DbhP_7,35.50 //",
  "GP12dbhp_dgu:604": "ṣaḍcakradevatāstatra santarpyāmṛtadhārayā /",
  "GP12dbhp_dgu:605": "ānayettena mārgeṇa mūlādhāraṃ tataḥ sudhī // Dg_5.51 = DbhP_7,35.51 //",
  "GP12dbhp_dgu:606": "evamabhyasyamānasyāpyahanyahani niścitam /",
  "GP12dbhp_dgu:607": "pūrvoktadūṣitā mantrāḥ sarve sidhyanti nānyathā // Dg_5.52 = DbhP_7,35.52 //",
  "GP12dbhp_dgu:608": "jarāmaraṇaduḥkhādyairmucyate bhavabandhanāt /",
  "GP12dbhp_dgu:609": "ye guṇāḥ santi devyā me jaganmāturyathā tathā // Dg_5.53 = DbhP_7,35.53 //",
  "GP12dbhp_dgu:610": "te guṇāḥ sādhakavare bhavantyeva na cānyathā /",
  "GP12dbhp_dgu:611": "ityevaṃ kathitaṃ tāta vāyudhāraṇamuttamam // Dg_5.54 = DbhP_7,35.54 //",
  "GP12dbhp_dgu:612": "idānīṃ dhāraṇākhyaṃ tu śṛṇuṣvāvahito mama /",
  "GP12dbhp_dgu:613": "dikkālādyanavacchinnadevyāṃ ceto vidhāya ca // Dg_5.55 = DbhP_7,35.55 //",
  "GP12dbhp_dgu:614": "tanmayo bhavati kṣipraṃ jīvabrahmaikyayojanāt /",
  "GP12dbhp_dgu:615": "athavā samalaṃ ceto yadi kṣipraṃ na siddhyati // Dg_5.56 = DbhP_7,35.56 //",
  "GP12dbhp_dgu:616": "tadāvayavayogena yogī yogānsamabhyaset /",
  "GP12dbhp_dgu:617": "madīyahastapādādāvaṅge tu madhure naga // Dg_5.57 = DbhP_7,35.57 //",
  "GP12dbhp_dgu:618": "cittaṃ saṃsthāpayenmantrī sthānasthānajayātpunaḥ /",
  "GP12dbhp_dgu:619": "viśuddhacittaḥ sarvasminrūpe samsthāpayenmanaḥ // Dg_5.58 = DbhP_7,35.58 //",
  "GP12dbhp_dgu:620": "yāvanmano layaṃ yāti devyāṃ saṃvidi parvata /",
  "GP12dbhp_dgu:621": "tāvadiṣṭamanuṃ mantrī japahomaiḥ samabhyaset // Dg_5.59 = DbhP_7,35.59 //",
  "GP12dbhp_dgu:622": "mantrābhyāsena yogena jñeyajñānāya kalpate /",
  "GP12dbhp_dgu:623": "na yogena vinā mantro na mantreṇa vinā hi saḥ // Dg_5.60 = DbhP_7,35.60 //",
  "GP12dbhp_dgu:624": "dvayorabhyāsayogo hi brahmasaṃsiddhikāraṇam /",
  "GP12dbhp_dgu:625": "tamaḥ parivṛte gehe ghaṭo dīpena dṛśyate // Dg_5.61 = DbhP_7,35.61 //",
  "GP12dbhp_dgu:626": "evaṃ māyāvṛto hyātmā manunā gocarīkṛtaḥ /",
  "GP12dbhp_dgu:627": "iti yogavidhiḥ kṛtsnaḥ sāṅgaḥ prokto mayā 'dhunā // Dg_5.62 = DbhP_7,35.62 //",
  "GP12dbhp_dgu:628": "gurūpadeśato jñeyo nānyathā śāstrakoṭibhiḥ // Dg_5.63 = DbhP_7,35.63 //",
  "GP12dbhp_dgu:629": "iti devīgītāyāṃ pañcamo 'dhyāyaḥ -",
  "GP12dbhp_dgu:630": "iti śrīdevībhāgavate mahāpurāṇe saptamaskandhe devīgītāyāṃ pañcatriṃśo 'dhyāyaḥ",
  "GP12dbhp_dgu:632": "atha ṣaṣṭho 'dhyāyaḥ -",
  "GP12dbhp_dgu:633": "saptamaḥ skandhaḥ",
  "GP12dbhp_dgu:634": "atha ṣaṭtriṃśo 'dhyāyaḥ",
  "GP12dbhp_dgu:635": "devyuvāca",
  "GP12dbhp_dgu:636": "ityādiyogayuktātmā dhyāyenmāṃ brahmarūpiṇīm /",
  "GP12dbhp_dgu:637": "bhaktyā nirvyājayā rājannāsane samupasthitaḥ // Dg_6.1 = DbhP_7,36.1 //",
  "GP12dbhp_dgu:638": "āviḥ sannihitaṃ guhācaraṃ nāma mahatpadam /",
  "GP12dbhp_dgu:639": "atraitat sarvam arpitam ejat prāṇannimiṣacca yat // Dg_6.2 = DbhP_7,36.2 //",
  "GP12dbhp_dgu:640": "etajjānatha sadasadvareṇyaṃ paraṃ vijñānādyadvariṣṭhaṃ prajānām /",
  "GP12dbhp_dgu:641": "yadarcimadyadaṇubhyo 'ṇu ca yasmiṃllokā nihitā lokinaśca // Dg_6.3 = DbhP_7,36.3 //",
  "GP12dbhp_dgu:642": "tadetadakṣaraṃ brahma sa prāṇastadu vāṅmanaḥ /",
  "GP12dbhp_dgu:643": "tadetat satyam amṛtaṃ tadveddhavyaṃ saumya viddhi // Dg_6.4 = DbhP_7,36.4 //",
  "GP12dbhp_dgu:644": "dhanurgṛhītvaupaniṣadaṃ mahāstraṃ śaraṃ hyupāsāniśitaṃ sandhayīta /",
  "GP12dbhp_dgu:645": "āyamya tadbhāvagatena cetasā lakṣyaṃ tadevākṣaraṃ saumya viddhi // Dg_6.5 = DbhP_7,36.5 //",
  "GP12dbhp_dgu:646": "praṇavo dhanuḥ śaro hyātmā brahma tallakṣyam ucyate /",
  "GP12dbhp_dgu:647": "apramattena veddhavyaṃ śaravattanmayo bhavet // Dg_6.6 = DbhP_7,36.6 //",
  "GP12dbhp_dgu:648": "yasmin dyauśca pṛthivī cāntarikṣam otaṃ manaḥ saha prāṇaiśca sarvaiḥ /",
  "GP12dbhp_dgu:649": "tam evaikaṃ jānathātmānam anyā vāco vimuñcathāmṛtasyaiṣa setuḥ // Dg_6.7 = DbhP_7,36.7 //",
  "GP12dbhp_dgu:650": "arā iva rathanābhau saṃhatā yatra nāḍyaḥ /",
  "GP12dbhp_dgu:651": "sa eṣo 'ntaścarate bahudhā jāyamānaḥ // Dg_6.8 = DbhP_7,36.8 //",
  "GP12dbhp_dgu:652": "Omityevaṃ dhyāyathātmānaṃ svasti vaḥ pārāya tamasaḥ parastāt /",
  "GP12dbhp_dgu:653": "divye brahmapure vyomni ātmā sampratiṣṭhitaḥ // Dg_6.9 = DbhP_7,36.9 //",
  "GP12dbhp_dgu:654": "manomayaḥ prāṇaśarīranetā pratiṣṭhito 'nne hṛdayaṃ sannidhāya /",
  "GP12dbhp_dgu:655": "tadvijñānena paripaśyanti dhīrā ānandarūpam amṛtaṃ yadvibhāti // Dg_6.10 = DbhP_7,36.10 //",
  "GP12dbhp_dgu:656": "bhidyate hṛdayagranthiśchidyante sarvasaṃśayāḥ /",
  "GP12dbhp_dgu:657": "kṣīyante cāsya karmāṇi tasmin dṛṣṭe parāvare // Dg_6.11 = DbhP_7,36.11 //",
  "GP12dbhp_dgu:658": "hiraṇmaye pare kośe virājaṃ brahma niṣkalam /",
  "GP12dbhp_dgu:659": "tacchubhraṃ jyotiṣāṃ jyotis tadyadātmavido viduḥ // Dg_6.12 = DbhP_7,36.12 //",
  "GP12dbhp_dgu:660": "na tatra sūryo bhāti na candratārakaṃ nemā vidyuto bhānti kuto 'yam agniḥ /",
  "GP12dbhp_dgu:661": "tameva bhāntam anubhāti sarvaṃ tasya bhāsā sarvam idaṃ vibhāti // Dg_6.13 = DbhP_7,36.13 //",
  "GP12dbhp_dgu:662": "brahmaivedam amṛtaṃ purastādbrahma paścādbrahma dakṣiṇataścottareṇa /",
  "GP12dbhp_dgu:663": "adhaścordhvaṃ ca prasṛtaṃ brahmaivedaṃ viśvaṃ variṣṭham // Dg_6.14 = DbhP_7,36.14 //",
  "GP12dbhp_dgu:664": "etādṛganubhavo yasya sa kṛtārtho narottamaḥ /",
  "GP12dbhp_dgu:665": "brahmabhūtaḥ prasannātmā na śocati na kāṅkṣati // Dg_6.15 = DbhP_7,36.15 //",
  "GP12dbhp_dgu:666": "dvitīyādvai bhayaṃ rājaṃstadabhāvādbibheti na /",
  "GP12dbhp_dgu:667": "na tadviyogo me 'pyasti madviyogo 'pi tasya na // Dg_6.16 = DbhP_7,36.16 //",
  "GP12dbhp_dgu:668": "aham eva sa so 'haṃ vai niścitaṃ viddhi parvata /",
  "GP12dbhp_dgu:669": "maddarśanaṃ tu tatra syādyatra jñānī sthito mama // Dg_6.17 = DbhP_7,36.17 //",
  "GP12dbhp_dgu:670": "nāhaṃ tīrthe na kailāse vaikuṇṭhe vā na karhicit /",
  "GP12dbhp_dgu:671": "vasāmi kintu majjñānihṛdayāmbhojamadhyame // Dg_6.18 = DbhP_7,36.18 //",
  "GP12dbhp_dgu:672": "matpūjākoṭiphaladaṃ sakṛnmajjñānino 'rcanam /",
  "GP12dbhp_dgu:673": "kulaṃ pavitraṃ tasyāsti jananī kṛtakṛtyakā // Dg_6.19 = DbhP_7,36.19 //",
  "GP12dbhp_dgu:674": "viśvambharā puṇyavatī cillayo yasya cetasaḥ /",
  "GP12dbhp_dgu:675": "brahmajñānaṃ tu yatpṛṣṭaṃ tvayā parvata sattama // Dg_6.20 = DbhP_7,36.20 //",
  "GP12dbhp_dgu:676": "kathitaṃ tanmayā sarvaṃ nāto vaktavyam asti hi /",
  "GP12dbhp_dgu:677": "idaṃ jyeṣṭhāya putrāya bhaktiyuktāya śīline // Dg_6.21 = DbhP_7,36.21 //",
  "GP12dbhp_dgu:678": "śiṣyāya ca yathoktāya vaktavyaṃ nānyathā kvacit /",
  "GP12dbhp_dgu:679": "yasya deve parā bhaktiryathā deve tathā gurau // Dg_6.22 = DbhP_7,36.22 //",
  "GP12dbhp_dgu:680": "tasyaite kathitā hyarthāḥ prakāśante mahātmanaḥ /",
  "GP12dbhp_dgu:681": "yenopadiṣṭāvidyeyaṃ sa eva parameśvaraḥ // Dg_6.23 = DbhP_7,36.23 //",
  "GP12dbhp_dgu:682": "yasyāyaṃ sukṛtaṃ kartum asamarthastato ṛṇī /",
  "GP12dbhp_dgu:683": "pitrorapyadhikaḥ prokto brahmajanmapradāyakaḥ // Dg_6.24 = DbhP_7,36.24 //",
  "GP12dbhp_dgu:684": "pitṛjātaṃ janma naṣṭaṃ netthaṃ jātaṃ kadācana /",
  "GP12dbhp_dgu:685": "tasmai na druhyedityādi nigamo 'pyavadannaga // Dg_6.25 = DbhP_7,36.25 //",
  "GP12dbhp_dgu:686": "tasmācchāstrasya siddhānto brahmadātā guruḥ paraḥ /",
  "GP12dbhp_dgu:687": "śive ruṣṭe gurustrātā gurau ruṣṭe na śaṅkaraḥ // Dg_6.26 = DbhP_7,36.26 //",
  "GP12dbhp_dgu:688": "tasmāt sarvaprayatnena śrīguruṃ toṣayennaga /",
  "GP12dbhp_dgu:689": "kāyena manasā vācā sarvadā tatparo bhavet // Dg_6.27 = DbhP_7,36.27 //",
  "GP12dbhp_dgu:690": "anyathā tu kṛtaghnaḥ syāt kṛtaghne nāsti niṣkṛtiḥ /",
  "GP12dbhp_dgu:691": "indreṇātharvaṇāyoktā śiraścheda pratijñayā // Dg_6.28 = DbhP_7,36.28 //",
  "GP12dbhp_dgu:692": "aśvibhyāṃ kathane tasya śiraśchinnaṃ ca vajriṇā /",
  "GP12dbhp_dgu:693": "aśvīyaṃ tacchiro naṣṭaṃ dṛṣṭvā vaidyau surottamau // Dg_6.29 = DbhP_7,36.29 //",
  "GP12dbhp_dgu:694": "punaḥ saṃyojitaṃ svīyaṃ tābhyāṃ muniśirastadā /",
  "GP12dbhp_dgu:695": "iti saṅkaṭasampādyā brahmavidyā nagādhipa // Dg_6.30 = DbhP_7,36.30 //",
  "GP12dbhp_dgu:696": "lābdhā yena sa dhanyaḥ syāt kṛtakṛtyaśca bhūdhara",
  "GP12dbhp_dgu:697": "iti devīgītāyāṃ ṣaṣṭo 'dhyāyaḥ",
  "GP12dbhp_dgu:698": "iti śrīdevībhāgavate mahāpurāṇe saptamaskandhe devīgītāyāṃ ṣaṭtriṃśo 'dhyāyaḥ",
  "GP12dbhp_dgu:700": "atha saptamo 'dhyāyaḥ -",
  "GP12dbhp_dgu:701": "saptamaḥ skandhaḥ",
  "GP12dbhp_dgu:702": "atha saptatriṃśo 'dhyāyaḥ",
  "GP12dbhp_dgu:703": "himālaya uvāca",
  "GP12dbhp_dgu:704": "svīyāṃ bhaktiṃ vadasvāmba yena jñānaṃ sukhena hi /",
  "GP12dbhp_dgu:705": "jāyeta manujasyāsya madhyamasyāvirāgiṇaḥ // Dg_7.1 = DbhP_7,37.1 //",
  "GP12dbhp_dgu:706": "devyuvāca",
  "GP12dbhp_dgu:707": "mārgāstrayo me vikhyātā mokṣaprāptau nagādhipa /",
  "GP12dbhp_dgu:708": "karmayogo jñānayogo bhaktiyogaśca sattama // Dg_7.2 = DbhP_7,37.2 //",
  "GP12dbhp_dgu:709": "trayāṇāmapyayaṃ yogyaḥ kartuṃ śakyo 'sti sarvathā /",
  "GP12dbhp_dgu:710": "sulabhatvānmānasatvāt kāyacittādyapīḍanāt // Dg_7.3 = DbhP_7,37.3 //",
  "GP12dbhp_dgu:711": "guṇabhedānmanuṣyāṇāṃ sā bhaktistrividhā matā /",
  "GP12dbhp_dgu:712": "parapīḍāṃ samuddiśya dambhaṃ kṛtvā puraḥsaram // Dg_7.4 = DbhP_7,37.4 //",
  "GP12dbhp_dgu:713": "mātsaryakrodhayukto yastasya bhaktis tu tāmasī /",
  "GP12dbhp_dgu:714": "parapīḍādirahitaḥ svakalyāṇārtham eva ca // Dg_7.5 = DbhP_7,37.5 //",
  "GP12dbhp_dgu:715": "nityaṃ sakāmo hṛdayaṃ yaśorthī bhogalolupaḥ /",
  "GP12dbhp_dgu:716": "tattatphalasamāvāptyai māmupāste 'tibhaktitaḥ // Dg_7.6 = DbhP_7,37.6 //",
  "GP12dbhp_dgu:717": "bhedabuddhyā tu māṃ svasmādanyāṃ jānāti pāmaraḥ /",
  "GP12dbhp_dgu:718": "tasya bhaktiḥ samākhyātā nagādhipa tu rājasī // Dg_7.7 = DbhP_7,37.7 //",
  "GP12dbhp_dgu:719": "parameśārpaṇaṃ karma pāpasaṅkṣālanāya ca /",
  "GP12dbhp_dgu:720": "vedoktatvādavaśyaṃ tatkartavyaṃ tu mayāniśam // Dg_7.8 = DbhP_7,37.8 //",
  "GP12dbhp_dgu:721": "iti niścitabuddhistu bhedabuddhim upāśritaḥ /",
  "GP12dbhp_dgu:722": "karoti prītaye karma bhaktiḥ sā naga sattvikī // Dg_7.9 = DbhP_7,37.9 //",
  "GP12dbhp_dgu:723": "parabhakteḥ prāpikeyaṃ bhedabuddhyavalambanāt /",
  "GP12dbhp_dgu:724": "pūrvaprokte hyubhe bhaktī na paraprāpike mate // Dg_7.10 = DbhP_7,37.10 //",
  "GP12dbhp_dgu:725": "adhunā parabhaktiṃ tu procyamānāṃ nibodha me /",
  "GP12dbhp_dgu:726": "madguṇaśravaṇaṃ nityaṃ mama nāmānukīrtanam // Dg_7.11 = DbhP_7,37.11 //",
  "GP12dbhp_dgu:727": "kalyāṇaguṇaratnānāmākarāyāṃ mayi sthiram /",
  "GP12dbhp_dgu:728": "cetaso vartanaṃ caiva tailadhārāsamaṃ sadā // Dg_7.12 = DbhP_7,37.12 //",
  "GP12dbhp_dgu:729": "hetustu tatra ko vāpi na kadācidbhavedapi /",
  "GP12dbhp_dgu:730": "sāmīpyasārṣṭisāyujyasālokyānāṃ na caiṣaṇā // Dg_7.13 = DbhP_7,37.13 //",
  "GP12dbhp_dgu:731": "matsevāto 'dhikaṃ kiñcinnaiva jānāti karhicit /",
  "GP12dbhp_dgu:732": "sevyasevakatābhāvāt tatra mokṣaṃ na vāñchati // Dg_7.14 = DbhP_7,37.14 //",
  "GP12dbhp_dgu:733": "parānuraktyā mām eva cintayedyo hyatandritaḥ /",
  "GP12dbhp_dgu:734": "svābhedenaiva māṃ nityaṃ jānāti na vibhedataḥ // Dg_7.15 = DbhP_7,37.15 //",
  "GP12dbhp_dgu:735": "madrūpatvena jīvānāṃ cintanaṃ kurute tu yaḥ /",
  "GP12dbhp_dgu:736": "yathā svasyātmani prītistathaiva ca parātmani // Dg_7.16 = DbhP_7,37.16 //",
  "GP12dbhp_dgu:737": "caitanyasya samānatvānna bhedaṃ kurute tu yaḥ /",
  "GP12dbhp_dgu:738": "sarvatra vartamānānāṃ sarvarūpāṃ ca sarvadā // Dg_7.17 = DbhP_7,37.17 //",
  "GP12dbhp_dgu:739": "namate yajate caivāpyācāṇḍālāntam īśvara /",
  "GP12dbhp_dgu:740": "na kutrāpi drohabuddhiṃ kurute bhedavarjanāt // Dg_7.18 = DbhP_7,37.18 //",
  "GP12dbhp_dgu:741": "matsthānadarśane śraddhā madbhaktadarśane tathā /",
  "GP12dbhp_dgu:742": "macchāstraśravaṇe śraddhā mantratantrādiṣu prabho // Dg_7.19 = DbhP_7,37.19 //",
  "GP12dbhp_dgu:743": "māyi premākulamatī romāñcitatanuḥ sadā /",
  "GP12dbhp_dgu:744": "premāśrujalapūrṇākṣaḥ kaṇṭhagadnadanisvanaḥ // Dg_7.20 = DbhP_7,37.20 //",
  "GP12dbhp_dgu:745": "ananyenaiva bhāvena pūjayedyo nagādhipa /",
  "GP12dbhp_dgu:746": "māmīśvarīṃ jagadyoniṃ sarvakāraṇakāraṇam // Dg_7.21 = DbhP_7,37.21 //",
  "GP12dbhp_dgu:747": "vratāni mama divyāni nityanaimittikānyapi /",
  "GP12dbhp_dgu:748": "nityaṃ yaḥ kurute bhaktyā vittaśāṭhyavivarjitaḥ // Dg_7.22 = DbhP_7,37.22 //",
  "GP12dbhp_dgu:749": "madutsavadidṛkṣā ca madutsavakṛtistathā /",
  "GP12dbhp_dgu:750": "jāyate yasya niyataṃ svabhāvadeva bhūdhara // Dg_7.23 = DbhP_7,37.23 //",
  "GP12dbhp_dgu:751": "uccairgāyaṃśca nāmāni mamaiva khalu nṛtyati /",
  "GP12dbhp_dgu:752": "ahaṅkārādirahito dehatādātmyavarjitaḥ // Dg_7.24 = DbhP_7,37.24 //",
  "GP12dbhp_dgu:753": "prārabdhena yathā yacca kriyate tattathā bahvet /",
  "GP12dbhp_dgu:754": "na me cintāsti tatrāpi dehasaṃrakṣaṇādiṣu // Dg_7.25 = DbhP_7,37.25 //",
  "GP12dbhp_dgu:755": "iti bhaktistu yā proktā parabhaktistu sā smṛtā /",
  "GP12dbhp_dgu:756": "yasyāṃ devyatiriktaṃ tu na kiñcidapi bhāvyate // Dg_7.26 = DbhP_7,37.26 //",
  "GP12dbhp_dgu:757": "itthaṃ jātā parā bhaktiryasya bhūdhara tattvataḥ /",
  "GP12dbhp_dgu:758": "tadaiva tasya cinmātre madrūpe vilayo bhavet // Dg_7.27 = DbhP_7,37.27 //",
  "GP12dbhp_dgu:759": "bhaktestu yā parā kāṣṭhā saiva jñānaṃ prakīrtitam /",
  "GP12dbhp_dgu:760": "vairāgyasya ca sīmā sā jñāne tadubhayaṃ yataḥ // Dg_7.28 = DbhP_7,37.28 //",
  "GP12dbhp_dgu:761": "bhaktau kṛtāyāṃ yasyāpi prārabdhavaśato naga /",
  "GP12dbhp_dgu:762": "na jāyate mama jñānaṃ maṇidvīpaṃ sa gacchati // Dg_7.29 = DbhP_7,37.29 //",
  "GP12dbhp_dgu:763": "tatra gatvākhilānbhogānanicchannapi carcchati /",
  "GP12dbhp_dgu:764": "tadante mama cidrūpajñānaṃ samyagbhavennaga // Dg_7.30 = DbhP_7,37.30 //",
  "GP12dbhp_dgu:765": "tena muktaḥ sadaiva syājjñānānmuktirna cānyathā /",
  "GP12dbhp_dgu:766": "ihaiva yasya jñānaṃ syāddhṛdgatapratyagātmanaḥ // Dg_7.31 = DbhP_7,37.31 //",
  "GP12dbhp_dgu:767": "mama saṃvitparatanostasya prāṇā vrajanti na /",
  "GP12dbhp_dgu:768": "brahmaiva saṃstadāpnoti brahmaiva brahma veda yaḥ // Dg_7.32 = DbhP_7,37.32 //",
  "GP12dbhp_dgu:769": "kaṇṭhacāmīkarasamam ajñānāttu tirohitam /",
  "GP12dbhp_dgu:770": "jñānādajñānanāśena labdhameva hi labhyate // Dg_7.33 = DbhP_7,37.33 //",
  "GP12dbhp_dgu:771": "viditāviditādanyannagottama vapurmama /",
  "GP12dbhp_dgu:772": "yathādarśe tathātmani yathā jale tathā pitṛloke // Dg_7.34 = DbhP_7,37.34 //",
  "GP12dbhp_dgu:773": "chāyātapau yathā svacchau viviktau tadvadeva hi /",
  "GP12dbhp_dgu:774": "mama loke bhavejjñānaṃ dvaitabhāvavivarjitam // Dg_7.35 = DbhP_7,37.35 //",
  "GP12dbhp_dgu:775": "yastu vairāgyavāneva jñānahīno mriyeta cet /",
  "GP12dbhp_dgu:776": "brahmaloke vasennityaṃ yāvatkalpaṃ tataḥ param // Dg_7.36 = DbhP_7,37.36 //",
  "GP12dbhp_dgu:777": "śucīnāṃ śrīmatāṃ gehe bhavettasya janiḥ punaḥ /",
  "GP12dbhp_dgu:778": "karoti sādhanaṃ paścāttato jñānaṃ hi jāyate // Dg_7.37 = DbhP_7,37.37 //",
  "GP12dbhp_dgu:779": "anekajanmabhī rājañjñānaṃ syānnaikajanmanā /",
  "GP12dbhp_dgu:780": "tataḥ sarvaprayatnena jñānārthaṃ yatnamāśrayet // Dg_7.38 = DbhP_7,37.38 //",
  "GP12dbhp_dgu:781": "nocenmahānvināśaḥ syājjanmaitaddurlabhaṃ punaḥ /",
  "GP12dbhp_dgu:782": "tatrāpi prathame varṇe vedaprāptiśca durlabhā // Dg_7.39 = DbhP_7,37.39 //",
  "GP12dbhp_dgu:783": "śamādiṣaṭkasampattiryogasiddhistathaiva ca /",
  "GP12dbhp_dgu:784": "tathottamaguruprāptiḥ sarvamevātra durlabham // Dg_7.40 = DbhP_7,37.40 //",
  "GP12dbhp_dgu:785": "tathendriyāṇāṃ paṭutā saṃskṛtatvaṃ tanostathā /",
  "GP12dbhp_dgu:786": "anekajanmapuṇyaistu mokṣecchā jāyate tataḥ // Dg_7.41 = DbhP_7,37.41 //",
  "GP12dbhp_dgu:787": "sādhane saphale 'pyevaṃ jāyamāne 'pi yo naraḥ /",
  "GP12dbhp_dgu:788": "jñānārthaṃ naiva yatate tasya janma nirarthakam // Dg_7.42 = DbhP_7,37.42 //",
  "GP12dbhp_dgu:789": "tasmādrājanyathāśaktyā jñānārthaṃ yatnamāśrayet /",
  "GP12dbhp_dgu:790": "padepade 'śvamedhasya phalamāpnoti niścitam // Dg_7.43 = DbhP_7,37.43 //",
  "GP12dbhp_dgu:791": "ghṛtamiva payasi nigūḍhaṃ bhūte bhūte ca vasati vijñānam /",
  "GP12dbhp_dgu:792": "satataṃ manthayitavyaṃ manasā manthānabhūtena // Dg_7.44 = DbhP_7,37.44 //",
  "GP12dbhp_dgu:793": "jñānaṃ labdhvā kṛtārthaḥ syāditi vedāntaḍiṇḍimaḥ /",
  "GP12dbhp_dgu:794": "sarvamuktaṃ samāsena kiṃ bhūyaḥ śrotumicchasi // Dg_7.45 = DbhP_7,37.45 //",
  "GP12dbhp_dgu:795": "iti devīgītāyāṃ saptamo 'dhyāyaḥ -",
  "GP12dbhp_dgu:796": "iti śrīdevībhāgavate mahāpurāṇe saptamaskandhe devīgītāyāṃ saptatriṃśo 'dhyāyaḥ",
  "GP12dbhp_dgu:798": "aṣṭamo 'dhyāyaḥ",
  "GP12dbhp_dgu:799": "saptamaḥ skandhaḥ",
  "GP12dbhp_dgu:800": "athāṣṭatriṃśo 'dhyāyaḥ",
  "GP12dbhp_dgu:801": "himālaya uvāca",
  "GP12dbhp_dgu:802": "kati sthānāni deveśi draṣṭavyāni mahītale /",
  "GP12dbhp_dgu:803": "mukhyāni ca pavitrāṇi devīpriyatamāni ca // Dg_8.1 = DbhP_7,38.1 //",
  "GP12dbhp_dgu:804": "vratānyapi tathā yāni tuṣṭidānyutsavā api /",
  "GP12dbhp_dgu:805": "tatsarvaṃ deva me mātaḥ kṛtakṛtyo yato naraḥ // Dg_8.2 = DbhP_7,38.2 //",
  "GP12dbhp_dgu:806": "śrīdevyuvāca",
  "GP12dbhp_dgu:807": "sarvaṃ dṛśyaṃ mama sthānaṃ sarve kālā vratātmakāḥ /",
  "GP12dbhp_dgu:808": "utsavāḥ sarvakāleṣu yato 'haṃ sarvarūpiṇī // Dg_8.3 = DbhP_7,38.3 //",
  "GP12dbhp_dgu:809": "tathāpi bhaktavātsalyāt kiñcitkiñcidathocyate /",
  "GP12dbhp_dgu:810": "śṛṇuṣvāvahito bhūtvā nagarāja vaco mama // Dg_8.4 = DbhP_7,38.4 //",
  "GP12dbhp_dgu:811": "kolāpuraṃ mahāsthānaṃ yatra lakṣmīḥ sadā sthitā /",
  "GP12dbhp_dgu:812": "mātuḥ puraṃ dvitīyaṃ ca reṇukādhiṣṭhitaṃ param // Dg_8.5 = DbhP_7,38.5 //",
  "GP12dbhp_dgu:813": "tulajāpuraṃ tṛtīyaṃ syātsaptaśṛṅgaṃ tathaiva ca /",
  "GP12dbhp_dgu:814": "hiṅgulāyā mahāsthānaṃ jvālāmukhyāstathaiva ca // Dg_8.6 = DbhP_7,38.6 //",
  "GP12dbhp_dgu:815": "śakambharyāḥ paraṃ sthānaṃ bhrāmaryāḥ sthānamuttamam /",
  "GP12dbhp_dgu:816": "śrīraktadantikāsthānaṃ durgāsthānaṃ tathaiva ca // Dg_8.7 = DbhP_7,38.7 //",
  "GP12dbhp_dgu:817": "vindhyācalanivāsinyāḥ sthānaṃ sarvottamottamam /",
  "GP12dbhp_dgu:818": "annapūrṇamahāsthānaṃ kāñcīpuramanuttamam // Dg_8.8 = DbhP_7,38.8 //",
  "GP12dbhp_dgu:819": "bhīmādevyāḥ paraṃ sthānaṃ vimalāsthānameva ca /",
  "GP12dbhp_dgu:820": "śrīcandralāmahāsthānaṃ kauśikīsthānameva // Dg_8.9 = DbhP_7,38.9 //",
  "GP12dbhp_dgu:821": "nīlāmbāyāḥ paraṃ sthānaṃ nīlaparvatamastake /",
  "GP12dbhp_dgu:822": "jāmbūnadeśvarīsthānaṃ tathā śrīnagaraṃ śubham // Dg_8.10 = DbhP_7,38.10 //",
  "GP12dbhp_dgu:823": "guhyakālyā mahāsthānaṃ nepāle yatpratiṣṭhitam /",
  "GP12dbhp_dgu:824": "mīnākṣyāḥ paraṃ sthānaṃ yacca proktaṃ cidambare // Dg_8.11 = DbhP_7,38.11 //",
  "GP12dbhp_dgu:825": "vedāraṇyaṃ mahāsthānaṃ sundaryāḥ samadhiṣṭhitam /",
  "GP12dbhp_dgu:826": "ekāmbaraṃ mahāsthānaṃ paraśaktyā pratiṣṭhitam // Dg_8.12 = DbhP_7,38.12 //",
  "GP12dbhp_dgu:827": "mahālasāparaṃ sthānaṃ yogeśvaryāstathaiva ca /",
  "GP12dbhp_dgu:828": "tathā nīlasarasvatyāḥ sthānaṃ cīneṣu viśrutam // Dg_8.13 = DbhP_7,38.13 //",
  "GP12dbhp_dgu:829": "vaidyanāthe tu bagalāsthānaṃ sarvottamaṃ matam /",
  "GP12dbhp_dgu:830": "śrīmacchrībhuvaneśvaryā maṇidvīpaṃ mama smṛtam // Dg_8.14 = DbhP_7,38.14 //",
  "GP12dbhp_dgu:831": "śrīmattripurabhairavyāḥ kāmākhyāyonimaṇḍalam /",
  "GP12dbhp_dgu:832": "bhūmaṇḍale kṣetraratnaṃ mahāmāyādhivāsitam // Dg_8.15 = DbhP_7,38.15 //",
  "GP12dbhp_dgu:833": "nātaḥ parataraṃ sthānaṃ kvacidasti dharātale /",
  "GP12dbhp_dgu:834": "pratimāsaṃ bhaveddevī yatra sākṣādrajasvalā // Dg_8.16 = DbhP_7,38.16 //",
  "GP12dbhp_dgu:835": "tatratyā devatāḥ sarvāḥ parvatātmakatāṃ gatāḥ /",
  "GP12dbhp_dgu:836": "parvateṣu vasantyeva mahatyo devatā api // Dg_8.17 = DbhP_7,38.17 //",
  "GP12dbhp_dgu:837": "tatratyā pṛthivī sarvā devīrūpā smṛtā budhaiḥ /",
  "GP12dbhp_dgu:838": "nātaḥ parataraṃ sthānaṃ kāmākhyāyonimaṇḍalāt // Dg_8.18 = DbhP_7,38.18 //",
  "GP12dbhp_dgu:839": "gāyatryāśca paraṃ sthānam srīmatpuṣkaramīritam /",
  "GP12dbhp_dgu:840": "amareśe caṇḍikā syātprabhāse puṣkarekṣiṇī // Dg_8.19 = DbhP_7,38.19 //",
  "GP12dbhp_dgu:841": "naimiṣe tu mahāsthāne devī sā liṅgadhāriṇī /",
  "GP12dbhp_dgu:842": "puruhūtā puṣkarākṣe aṣāḍhai ca ratistathā // Dg_8.20 = DbhP_7,38.20 //",
  "GP12dbhp_dgu:843": "caṇḍamuṇḍīmahāsthāne daṇḍinī parameśvarī /",
  "GP12dbhp_dgu:844": "bhārabhūtau bhavedbhūtirnākule nakuleśvarī // Dg_8.21 = DbhP_7,38.21 //",
  "GP12dbhp_dgu:845": "candrikā tu hariścandre śrīgirau śāṅkarī smṛtā /",
  "GP12dbhp_dgu:846": "japyeśvare triśūlā syātsūkṣmā cāmrātakeśvare // Dg_8.22 = DbhP_7,38.22 //",
  "GP12dbhp_dgu:847": "śāṅkarī tu mahākāle śarvāṇī madhyamābhidhe /",
  "GP12dbhp_dgu:848": "kedārākhye mahākṣetre devī sā mārgadāyinī // Dg_8.23 = DbhP_7,38.23 //",
  "GP12dbhp_dgu:849": "bhairavākhye bhairavī sā gayāyāṃ maṅgalā smṛtā /",
  "GP12dbhp_dgu:850": "sthāṇupriyā kurukṣetre svāyambhuvyapi nākule // Dg_8.24 = DbhP_7,38.24 //",
  "GP12dbhp_dgu:851": "kanakhale bhavedugrā viśveśā vimaleśvare /",
  "GP12dbhp_dgu:852": "aṭṭahāse mahānandā mahendre tu mahāntakā // Dg_8.25 = DbhP_7,38.25 //",
  "GP12dbhp_dgu:853": "bhīme bhīmeśvarī proktā sthāne vastrāpathe punaḥ /",
  "GP12dbhp_dgu:854": "bhavānī śāṅkarī proktā rudrāṇī tvardhakoṭike // Dg_8.26 = DbhP_7,38.26 //",
  "GP12dbhp_dgu:855": "avimukte viśālākṣī mahābhāgā mahālaye /",
  "GP12dbhp_dgu:856": "gokarṇe bhadrakarṇī syādbhadrā syādbhadrakarṇake // Dg_8.27 = DbhP_7,38.27 //",
  "GP12dbhp_dgu:857": "utpalākṣī suvarṇākṣe sthāṇvīśā sthāṇusañjñike /",
  "GP12dbhp_dgu:858": "kamalālaye tu kamalā pracaṇḍā chagalaṇḍake // Dg_8.28 = DbhP_7,38.28 //",
  "GP12dbhp_dgu:859": "kuraṇḍale trisandhyā syānmākoṭe mukuṭeśvarī /",
  "GP12dbhp_dgu:860": "maṇḍaleśe śāṇḍakī syātkālī kālañjare punaḥ // Dg_8.29 = DbhP_7,38.29 //",
  "GP12dbhp_dgu:861": "śaṅkukarṇe dhvaniḥ proktā sthūlā syātsthūlakeśvare /",
  "GP12dbhp_dgu:862": "jñānināṃ hṛdayāmbhoje hṛllekhā parameśvarī // Dg_8.30 = DbhP_7,38.30 //",
  "GP12dbhp_dgu:863": "proktānīmāni sthānāni devyāḥ priyatamāni ca /",
  "GP12dbhp_dgu:864": "tattatkṣetrasya māhātmyaṃ śrutvā pūrvaṃ nagottama // Dg_8.31 = DbhP_7,38.31 //",
  "GP12dbhp_dgu:865": "taduktena vidhānena paścāddevīṃ prapūjayet /",
  "GP12dbhp_dgu:866": "athavā sarvakṣetrāṇi kāśyāṃ santi nagottama // Dg_8.32 = DbhP_7,38.32 //",
  "GP12dbhp_dgu:867": "tatra nityaṃ vasennityaṃ devībhaktiparāyaṇaḥ /",
  "GP12dbhp_dgu:868": "tāni sthānāni sampaśyañjapandevīṃ nirantaram // Dg_8.33 = DbhP_7,38.33 //",
  "GP12dbhp_dgu:869": "dhyāyaṃstaccaraṇāmbhojaṃ mukto bhavati bandhanāt /",
  "GP12dbhp_dgu:870": "imāni devīnāmāni prātarutthāya yaḥ paṭhet // Dg_8.34 = DbhP_7,38.34 //",
  "GP12dbhp_dgu:871": "bhasmībhavanti pāpāni tatkṣaṇānnaga satvaram /",
  "GP12dbhp_dgu:872": "śrāddhakāle paṭhedetānyamalāni dvijāgrataḥ // Dg_8.35 = DbhP_7,38.35 //",
  "GP12dbhp_dgu:873": "muktāstatpitaraḥ sarve prayānti paramāṃ gatim /",
  "GP12dbhp_dgu:874": "adhunā kathayiṣyāmi vratāni tava suvrata // Dg_8.36 = DbhP_7,38.36 //",
  "GP12dbhp_dgu:875": "nārībhiśca naraiścaiva kartavyāni prayatnataḥ /",
  "GP12dbhp_dgu:876": "vratamanantatṛtīyākhyaṃ rasakalyāṇinīvratam // Dg_8.37 = DbhP_7,38.37 //",
  "GP12dbhp_dgu:877": "ārdrānandakaraṃ nāmnā tṛtīyāyā vratam ca yat /",
  "GP12dbhp_dgu:878": "śukravāravrataṃ caiva tathā kṛṣṇacaturdaśī // Dg_8.38 = DbhP_7,38.38 //",
  "GP12dbhp_dgu:879": "bhaumavāravrataṃ caiva pradoṣavratameva ca /",
  "GP12dbhp_dgu:880": "yatra devo mahādevo devīṃ saṃsthāpya viṣṭare // Dg_8.39 = DbhP_7,38.39 //",
  "GP12dbhp_dgu:881": "nṛtyaṃ karoti purataḥ sārdhaṃ devairniśāmukhe /",
  "GP12dbhp_dgu:882": "tatropoṣya rajanyādau pradoṣe pūjayecchivām // Dg_8.40 = DbhP_7,38.40 //",
  "GP12dbhp_dgu:883": "pratipakṣaṃ viśeṣeṇa taddevīprītikārakam /",
  "GP12dbhp_dgu:884": "somavāravrataṃ caiva mamātipriyakṛnnaga // Dg_8.41 = DbhP_7,38.41 //",
  "GP12dbhp_dgu:885": "tatrāpi devīṃ sampūjya rātrau bhojanamācaret /",
  "GP12dbhp_dgu:886": "navarātradvayaṃ caiva vrataṃ prītikaraṃ // Dg_8.42 = DbhP_7,38.42 //",
  "GP12dbhp_dgu:887": "evamanyānyapi vibho nityanaimittikāni ca /",
  "GP12dbhp_dgu:888": "vratāni kurute yo vai matprītyarthaṃ vimatsaraḥ // Dg_8.43 = DbhP_7,38.43 //",
  "GP12dbhp_dgu:889": "prāpnoti mama sāyujyaṃ sa me bhaktaḥ sa me priyaḥ /",
  "GP12dbhp_dgu:890": "utsavānapi kurvīt dolotsavasukhānvibho // Dg_8.44 = DbhP_7,38.44 //",
  "GP12dbhp_dgu:891": "śayanotsavaṃ yathā kuryāttathā jāgaraṇotsavam /",
  "GP12dbhp_dgu:892": "rathotsavaṃ ca me kuryāddamanotsavameva ca // Dg_8.45 = DbhP_7,38.45 //",
  "GP12dbhp_dgu:893": "pavitrotsavamevāpi śrāvaṇo prītikārakam /",
  "GP12dbhp_dgu:894": "mama bhaktaḥ sadā kuryādevamanyānmahotsavān // Dg_8.46 = DbhP_7,38.46 //",
  "GP12dbhp_dgu:895": "madbhaktānbhojayetprītyā tathā caiva suvāsinīḥ /",
  "GP12dbhp_dgu:896": "kumārīrbaṭukāṃścāpi madbuddhyā tadgatāntaraḥ // Dg_8.47 = DbhP_7,38.47 //",
  "GP12dbhp_dgu:897": "vittaśāṭhyena rahito yajedetānsumādibhiḥ /",
  "GP12dbhp_dgu:898": "ya evaṃ kurute bhaktyā prativarṣamatandritaḥ // Dg_8.48 = DbhP_7,38.48 //",
  "GP12dbhp_dgu:899": "sa dhanyaḥ kṛtakṛtyo 'sau matprīteḥ pātramañjasā /",
  "GP12dbhp_dgu:900": "sarvamuktaṃ samāsena mama prītipradāyakam // Dg_8.49 = DbhP_7,38.49 //",
  "GP12dbhp_dgu:901": "nāśiṣyāya pradātavyaṃ nābaktāya kadācana // Dg_8.50 = DbhP_7,38.50 //",
  "GP12dbhp_dgu:902": "iti devīgītāyāmaṣṭamo 'dhyāya -",
  "GP12dbhp_dgu:903": "iti śrīdevībhāgavate mahāpurāṇe saptamaskandhe devīgītāyāmaṣṭatriṃśo 'dhyāyaḥ",
  "GP12dbhp_dgu:905": "navamo 'dhyāyaḥ",
  "GP12dbhp_dgu:906": "saptamaḥ skandhaḥ",
  "GP12dbhp_dgu:907": "athaikonacatvāriṃśo 'dhyāyaḥ",
  "GP12dbhp_dgu:908": "himālaya uvāca",
  "GP12dbhp_dgu:909": "devadevi maheśāni karuṇāsāgare 'mbike /",
  "GP12dbhp_dgu:910": "brūhi pūjāvidhiṃ samyagyathāvadadhunā nijam // Dg_9.1 = DbhP_7,39.1 //",
  "GP12dbhp_dgu:911": "śrīdevyuvāca",
  "GP12dbhp_dgu:912": "vakṣye pūjāvidhiṃ rājannambikāyā yathā priyam /",
  "GP12dbhp_dgu:913": "atyantaśraddhayā sārdhaṃ śṛṇu parvatapuṅgava // Dg_9.2 = DbhP_7,39.2 //",
  "GP12dbhp_dgu:914": "dvividhā mama pūjā syād vāhyā cābhyantarāpi ca /",
  "GP12dbhp_dgu:915": "bāhyāpi dvividhā proktā vaidikī tāntrikī tathā // Dg_9.3 = DbhP_7,39.3 //",
  "GP12dbhp_dgu:916": "vaidikyar cāpi dvividhā mūrtibhedena bhūdhara /",
  "GP12dbhp_dgu:917": "vaidikī vaidikaiḥ kāryā vedadīkṣāsamanvitaiḥ // Dg_9.4 = DbhP_7,39.4 //",
  "GP12dbhp_dgu:918": "tantroktadīkṣāvadbhistu tāntrikī saṃśritā bhavet /",
  "GP12dbhp_dgu:919": "itthaṃ pūjārahasyaṃ ca na jñātvā viparītakam // Dg_9.5 = DbhP_7,39.5 //",
  "GP12dbhp_dgu:920": "karoti yo naro mūḍhaḥ sa patatyeva sarvathā /",
  "GP12dbhp_dgu:921": "tatra yā vaidikī proktā prathamā tāṃ vadāmyaham // Dg_9.6 = DbhP_7,39.6 //",
  "GP12dbhp_dgu:922": "yanme sākṣātparaṃ rūpaṃ dṛṣṭavānasi bhūdhara /",
  "GP12dbhp_dgu:923": "anantasīrṣanayanamanantacaraṇaṃ mahat // Dg_9.7 = DbhP_7,39.7 //",
  "GP12dbhp_dgu:924": "sarvaśaktisamāyuktaṃ prerakaṃ yatparātparam /",
  "GP12dbhp_dgu:925": "tadeva pūjayennityaṃ nameddhyāyetsmaredapi // Dg_9.8 = DbhP_7,39.8 //",
  "GP12dbhp_dgu:926": "ityetatprathamārcāyāḥ svarūpaṃ kathitaṃ naga /",
  "GP12dbhp_dgu:927": "śāntaḥ samāhitamanā dambhāhaṅkāravarjitaḥ // Dg_9.9 = DbhP_7,39.9 //",
  "GP12dbhp_dgu:928": "tatparo bhava tadyājī tadeva śaraṇaṃ vraja /",
  "GP12dbhp_dgu:929": "tadeva cetasā paśya japa dhyāyasva sarvadā // Dg_9.10 = DbhP_7,39.10 //",
  "GP12dbhp_dgu:930": "ananyayā premayuktabhaktyā madbhāvam āśritaḥ /",
  "GP12dbhp_dgu:931": "yajñairyaja tapodānairmāmeva paritoṣaya // Dg_9.11 = DbhP_7,39.11 //",
  "GP12dbhp_dgu:932": "itthaṃ mamānugrahato mokṣyase bhavabandhanāt /",
  "GP12dbhp_dgu:933": "matparā ye madāsaktacittā bhaktavarā matāḥ // Dg_9.12 = DbhP_7,39.12 //",
  "GP12dbhp_dgu:934": "pratijāne bhavādasmāduddharāmyacireṇa tu /",
  "GP12dbhp_dgu:935": "dhyānena karmayuktena bhaktijñānena vā punaḥ // Dg_9.13 = DbhP_7,39.13 //",
  "GP12dbhp_dgu:936": "prāpyāhaṃ sarvathā rājanna tu kevalakarmabhiḥ /",
  "GP12dbhp_dgu:937": "dharmātsañjāyate bhaktirbhaktyā sañjāyate param // Dg_9.14 = DbhP_7,39.14 //",
  "GP12dbhp_dgu:938": "śrutismṛtibhyāmuditaṃ yatsa dharmaḥ prakīrtitaḥ /",
  "GP12dbhp_dgu:939": "anyaśāstreṇa yaḥ prokto dharmābhāsaḥ sa ucyate // Dg_9.15 = DbhP_7,39.15 //",
  "GP12dbhp_dgu:940": "sarvajñātsarvaśakteśca matto vedaḥ samutthitaḥ /",
  "GP12dbhp_dgu:941": "ajñānasya mamābhāvādapramāṇā na ca śrutiḥ // Dg_9.16 = DbhP_7,39.16 //",
  "GP12dbhp_dgu:942": "smṛtayaśca śruterarthaṃ gṛhītvaiva ca nirgatāḥ /",
  "GP12dbhp_dgu:943": "manvādīnāṃ śrutīnāṃ ca tataḥ prāmāṇyamiṣyate // Dg_9.17 = DbhP_7,39.17 //",
  "GP12dbhp_dgu:944": "kvacitkadācittantrārthakaṭākṣeṇa paroditam /",
  "GP12dbhp_dgu:945": "dharmaṃ vadanti soṃśastu naivagrāhyo 'sti vaidikaiḥ // Dg_9.18 = DbhP_7,39.18 //",
  "GP12dbhp_dgu:946": "anyeṣāṃ śāstrakartṛṇāmajñānaprabhavatvataḥ /",
  "GP12dbhp_dgu:947": "ajñānadoṣaduṣṭatvāttadukterna pramāṇatā // Dg_9.19 = DbhP_7,39.19 //",
  "GP12dbhp_dgu:948": "tasmānmumukṣurdharmārthaṃ sarvathā vedamāśrayet /",
  "GP12dbhp_dgu:949": "rājājñā ca yathā loke hanyate na kadācana // Dg_9.20 = DbhP_7,39.20 //",
  "GP12dbhp_dgu:950": "sarveśānyā mamājñā sā śrutistyājyā kathaṃ nṛbhiḥ /",
  "GP12dbhp_dgu:951": "madājñārakṣaṇārthaṃ tu brahmakṣatriyajātayaḥ // Dg_9.21 = DbhP_7,39.21 //",
  "GP12dbhp_dgu:952": "mayā sṛṣṭāstato jñeyaṃ rahasyaṃ me śrutervacaḥ /",
  "GP12dbhp_dgu:953": "yadā yadā hi dharmasya glānirbhavati bhūdhara // Dg_9.22 = DbhP_7,39.22 //",
  "GP12dbhp_dgu:954": "abhyutthānamadharmasya tadā veṣānbibharmyaham /",
  "GP12dbhp_dgu:955": "devadaityavibhāgaścāpyata evābhavannṛpa // Dg_9.23 = DbhP_7,39.23 //",
  "GP12dbhp_dgu:956": "ye na kurvanti taddharmaṃ tacchikṣārthaṃ mayā sadā /",
  "GP12dbhp_dgu:957": "sampāditāstu narakāstrāso yacchravaṇādbhavet // Dg_9.24 = DbhP_7,39.24 //",
  "GP12dbhp_dgu:958": "yo vedadharmam ujjhitya dharmamanyaṃ samāśrayet /",
  "GP12dbhp_dgu:959": "rājā pravāsayeddeśānnijādetānadharmiṇaḥ // Dg_9.25 = DbhP_7,39.25 //",
  "GP12dbhp_dgu:960": "brāhmaṇairna ca sambhāṣyāḥ paṅktigrāhyā na ca dvijaiḥ /",
  "GP12dbhp_dgu:961": "anyāni yāni śāstrāṇi loke 'sminvividhāni ca // Dg_9.26 = DbhP_7,39.26 //",
  "GP12dbhp_dgu:962": "śrutismṛtiviruddhāni tāmasānyeva sarvaśaḥ /",
  "GP12dbhp_dgu:963": "vāmaṃ kāpālakaṃ caiva kaulakaṃ bhairavāgamaḥ // Dg_9.27 = DbhP_7,39.27 //",
  "GP12dbhp_dgu:964": "śivena mohanārthāya praṇīto nānyahetukaḥ /",
  "GP12dbhp_dgu:965": "dakṣaśāpādbhṛgoḥ śāpāddadhīcasya ca śāpataḥ // Dg_9.28 = DbhP_7,39.28 //",
  "GP12dbhp_dgu:966": "dagdhā ye brāhmaṇavarā vedamārgabahiṣkṛtāḥ /",
  "GP12dbhp_dgu:967": "teṣāmuddharaṇārthāya sopānakramataḥ sadā // Dg_9.29 = DbhP_7,39.29 //",
  "GP12dbhp_dgu:968": "śaivāśca vaiṣṇavāśścaiva saurāḥ śāktāstathaiva ca /",
  "GP12dbhp_dgu:969": "gāṇapatyā āgamāśca praṇītāḥ śaṅkareṇa tu // Dg_9.30 = DbhP_7,39.30 //",
  "GP12dbhp_dgu:970": "tatra vedāviruddhāṃśo 'pyukta eva kvacitkvacit /",
  "GP12dbhp_dgu:971": "vaidikaistadgrahe deṣo na bhavatyeva karhicit // Dg_9.31 = DbhP_7,39.31 //",
  "GP12dbhp_dgu:972": "sarvathā vedabhinnārthe nādhikārī dvijo bhavet /",
  "GP12dbhp_dgu:973": "vedādhikārahīnastu bhavettatrādhikāravān // Dg_9.32 = DbhP_7,39.32 //",
  "GP12dbhp_dgu:974": "tasmātsarvaprayatnena vaidiko vedamāśrayet /",
  "GP12dbhp_dgu:975": "dharmeṇa sahitaṃ jñānaṃ paraṃ brahma prakāśayet // Dg_9.33 = DbhP_7,39.33 //",
  "GP12dbhp_dgu:976": "sarvaiṣaṇāḥ parityajya māmeva śaraṇaṃ gatāḥ /",
  "GP12dbhp_dgu:977": "sarvabhūtadayāvanto mānāhaṅkāravarjitāḥ // Dg_9.34 = DbhP_7,39.34 //",
  "GP12dbhp_dgu:978": "maccittā madgataprāṇā matsthānakathane ratāḥ /",
  "GP12dbhp_dgu:979": "saṃnyāsino vanasthāśca gṛhasthā brahmacāriṇaḥ // Dg_9.35 = DbhP_7,39.35 //",
  "GP12dbhp_dgu:980": "upāsante sadā bhaktyā yogamaiśvarasañjñitam /",
  "GP12dbhp_dgu:981": "teṣāṃ nityāviyuktānāmahamajñānajaṃ tamaḥ // Dg_9.36 = DbhP_7,39.36 //",
  "GP12dbhp_dgu:982": "jñānasūryaprakāśena nāśayāmi na saṃśayaḥ /",
  "GP12dbhp_dgu:983": "itthaṃ vaidikapūjāyāḥ prathamāyā nagādhipa // Dg_9.37 = DbhP_7,39.37 //",
  "GP12dbhp_dgu:984": "svarūpamuktaṃ samkṣepād dvitīyāyā atho bruve /",
  "GP12dbhp_dgu:985": "mūrtau vā sthaṇḍile vāpi tathā sūryendumaṇḍale // Dg_9.38 = DbhP_7,39.38 //",
  "GP12dbhp_dgu:986": "jale 'thavā bāṇaliṅge yantre vāpi mahāpaṭe /",
  "GP12dbhp_dgu:987": "tathā śrīhṛdayāmbhoje dhyātvā devīṃ parātparām // Dg_9.39 = DbhP_7,39.39 //",
  "GP12dbhp_dgu:988": "saguṇāṃ karuṇāpūrṇāṃ taruṇīmaruṇāruṇām /",
  "GP12dbhp_dgu:989": "saundaryasārasīmāntāṃ sarvāvayavasundarām // Dg_9.40 = DbhP_7,39.40 //",
  "GP12dbhp_dgu:990": "śṛṅgārarasasampūrṇāṃ sadā bhaktārtikātarām /",
  "GP12dbhp_dgu:991": "prasādasumukhīmambāṃ candrakhaṇḍaśikhaṇḍinīm // Dg_9.41 = DbhP_7,39.41 //",
  "GP12dbhp_dgu:992": "pāśāṅkuśavarābhītidharāmānandarūpiṇīm /",
  "GP12dbhp_dgu:993": "pūjayedupacāraiśca yathāvittānusārataḥ // Dg_9.42 = DbhP_7,39.42 //",
  "GP12dbhp_dgu:994": "yāvadāntarapūjāyāmadhikāro bhavenna hi /",
  "GP12dbhp_dgu:995": "tāvadbāhyāmimāṃ pūjāṃ śrayejjāte tu tāṃ tyajet // Dg_9.43 = DbhP_7,39.43 //",
  "GP12dbhp_dgu:996": "ābhyantarā tu yā pūjā sā tu saṃvillayaḥ smṛtaḥ /",
  "GP12dbhp_dgu:997": "saṃvideva paraṃ rūpamupādhirahitaṃ mama // Dg_9.44 = DbhP_7,39.44 //",
  "GP12dbhp_dgu:998": "ataḥ saṃvidi madrūpe cetaḥ sthāpyaṃ nirāśrayam /",
  "GP12dbhp_dgu:999": "saṃvidrūpātiriktaṃ tu mithyā māyāmayaṃ jagat // Dg_9.45 = DbhP_7,39.45 //",
  "GP12dbhp_dgu:1000": "ataḥ saṃsāranāśāya sākṣiṇīmātmarūpiṇīm /",
  "GP12dbhp_dgu:1001": "bhāvayennirmanaskena yogayuktena cetasā // Dg_9.46 = DbhP_7,39.46 //",
  "GP12dbhp_dgu:1002": "ataḥ paraṃ bāhyapūjāvistāraḥ kathyate mayā /",
  "GP12dbhp_dgu:1003": "sāvadhānena manasā śṛṇu parvatasattama // Dg_9.47 = DbhP_7,39.47 //",
  "GP12dbhp_dgu:1004": "iti devīgītāyāṃ navamo 'dhyāyaḥ -",
  "GP12dbhp_dgu:1005": "iti śrīdevībhāgavate mahāpurāṇe saptamaskandhe devīgītāyāmekonacatvāriṃśo 'dhyāyaḥ",
  "GP12dbhp_dgu:1007": "daśamo 'dhyāyaḥ",
  "GP12dbhp_dgu:1008": "saptamaḥ skandhaḥ",
  "GP12dbhp_dgu:1009": "atha catvāriṃśo 'dhyāyaḥ",
  "GP12dbhp_dgu:1010": "śrī devyuvāca",
  "GP12dbhp_dgu:1011": "prātarutthāya śirasi saṃsmaretpadmamujjvalam /",
  "GP12dbhp_dgu:1012": "karpūrābhaṃ smarettatra śrīguruṃ nijarūpiṇam // Dg_10.1 = DbhP_7,40.1 //",
  "GP12dbhp_dgu:1013": "suprasann aṃ lasadbhūṣābhūṣitaṃ śaktisaṃyutam /",
  "GP12dbhp_dgu:1014": "namaskṛtya tato devīṃ kuṇḍalīṃ saṃsmaredbudhaḥ // Dg_10.2 = DbhP_7,40.2 //",
  "GP12dbhp_dgu:1015": "prakāśamānāṃ prathame prayāṇe pratiprayāṇe 'pyamṛtāyamānām /",
  "GP12dbhp_dgu:1016": "antaḥ padavyāmanusañcarantīmānandarūpāmabalāṃ prapadye // Dg_10.3 = DbhP_7,40.3 //",
  "GP12dbhp_dgu:1017": "dhyātvaivaṃ tacchikhāmadhye saccidānandarūpiṇīm /",
  "GP12dbhp_dgu:1018": "māṃ dhyāyedatha śaucāditriyāḥ sarvāḥ samāpayet // Dg_10.4 = DbhP_7,40.4 //",
  "GP12dbhp_dgu:1019": "agnihotraṃ tato hūtvā matprītyarthaṃ dvijottamaḥ /",
  "GP12dbhp_dgu:1020": "homānte svāsane sthitvā pūjāsaṅkalpamācaret // Dg_10.5 = DbhP_7,40.5 //",
  "GP12dbhp_dgu:1021": "bhūtaśuddhiṃ purā kṛtvā mātṛkānyāsameva ca /",
  "GP12dbhp_dgu:1022": "hṛllekhāmātṛkānyāsaṃ nityameva samācaret // Dg_10.6 = DbhP_7,40.6 //",
  "GP12dbhp_dgu:1023": "mūlādhāre hakāraṃ ca hṛdaye ca rakārakam /",
  "GP12dbhp_dgu:1024": "bhrūmadhye tadvadīkāraṃ hrīṅkāraṃ mastake nyaset // Dg_10.7 = DbhP_7,40.7 //",
  "GP12dbhp_dgu:1025": "tattanmantroditānanyānnyāsānsarvānsamācaret /",
  "GP12dbhp_dgu:1026": "kalpayetsvātmano dehe pīṭhaṃ dharmādibhiḥ punaḥ // Dg_10.8 = DbhP_7,40.8 //",
  "GP12dbhp_dgu:1027": "tato dhyāyenmahādevīṃ prāṇāyāmairvijṛmbhite /",
  "GP12dbhp_dgu:1028": "hṛdambhoje mama sthāne pañcapretāsane budhaḥ // Dg_10.9 = DbhP_7,40.9 //",
  "GP12dbhp_dgu:1029": "brahmā viṣṇuśca rudraśca īśvaraśca sadāśivaḥ /",
  "GP12dbhp_dgu:1030": "ete pañca mahāpretāḥ pādamūle mama sthitāḥ // Dg_10.10 = DbhP_7,40.10 //",
  "GP12dbhp_dgu:1031": "pañcabhūtātmakā hyete pañcāvasthātmakā api /",
  "GP12dbhp_dgu:1032": "ahaṃ tvavyaktacidrūpā tadatītāsti sarvathā // Dg_10.11 = DbhP_7,40.11 //",
  "GP12dbhp_dgu:1033": "tato viṣṭaratāṃ yātāḥ śaktitantreṣu sarvadā /",
  "GP12dbhp_dgu:1034": "dhyātvaivaṃ mānasairbhogaiḥ pūjayenmāṃ japedapi // Dg_10.12 = DbhP_7,40.12 //",
  "GP12dbhp_dgu:1035": "japaṃ samarpya śrīdevyai tato 'rghyasthāpanaṃ caret /",
  "GP12dbhp_dgu:1036": "pātrāsādanakaṃ kṛtvā pūjādravyāṇi śodhayet // Dg_10.13 = DbhP_7,40.13 //",
  "GP12dbhp_dgu:1037": "jalena tena manunā cāstramantreṇa deśikaḥ /",
  "GP12dbhp_dgu:1038": "digbandhaṃ ca purā kṛtvā gurūn natvā tataḥ param // Dg_10.14 = DbhP_7,40.14 //",
  "GP12dbhp_dgu:1039": "tadanujñāṃ samādāya bāhyapīṭhe tataḥ param /",
  "GP12dbhp_dgu:1040": "hṛdisthāṃ bhavitāṃ mūrtiṃ mama divyāṃ manoharām // Dg_10.15 = DbhP_7,40.15 //",
  "GP12dbhp_dgu:1041": "āvāhayettataḥ pīṭhe prāṇasthāpanavidyayā /",
  "GP12dbhp_dgu:1042": "asanāvāhane cārghyaṃ pādyādyācamanaṃ tathā // Dg_10.16 = DbhP_7,40.16 //",
  "GP12dbhp_dgu:1043": "snānaṃ vāsodvayaṃ caiva bhūṣaṇāni ca sarvaśaḥ /",
  "GP12dbhp_dgu:1044": "gandhapuṣpaṃ yathāyogyaṃ dattvā devyai svabhaktitaḥ // Dg_10.17 = DbhP_7,40.17 //",
  "GP12dbhp_dgu:1045": "yantrasthānāmāvṛtīnīṃ pūjanaṃ samyagācaret /",
  "GP12dbhp_dgu:1046": "prativāramaśaktānāṃ śukravāro niyamyate // Dg_10.18 = DbhP_7,40.18 //",
  "GP12dbhp_dgu:1047": "mūladevīprabhārūpāḥ smartavyā aṅgadevatāḥ /",
  "GP12dbhp_dgu:1048": "tatprabhāpaṭalavyāptaṃ trailokyaṃ ca vicintayet // Dg_10.19 = DbhP_7,40.19 //",
  "GP12dbhp_dgu:1049": "punarāvṛttisahitāṃ mūladevīṃ ca pūjayet /",
  "GP12dbhp_dgu:1050": "gandhādibhiḥ sugandhaistu tathā puṣpaiḥ suvāsitaiḥ // Dg_10.20 = DbhP_7,40.20 //",
  "GP12dbhp_dgu:1051": "naivedyaistarpaṇaiścaiva tāmbūlairdakṣiṇādibhiḥ /",
  "GP12dbhp_dgu:1052": "toṣayenmāṃ tvatkṛtena nāmnāṃ sāhasrakeṇa ca // Dg_10.21 = DbhP_7,40.21 //",
  "GP12dbhp_dgu:1053": "kavacena ca sūktenāhaṃ rudrebhiriti prabho /",
  "GP12dbhp_dgu:1054": "devyatharvaśiromantrairhṛllekhopaniṣadbhavaiḥ // Dg_10.22 = DbhP_7,40.22 //",
  "GP12dbhp_dgu:1055": "mahāvidyāmahāmantraistoṣayenmāṃ muhurmuhuḥ /",
  "GP12dbhp_dgu:1056": "kṣamāpayejjagaddhātrīṃ premārdrahṛdayo naraḥ // Dg_10.23 = DbhP_7,40.23 //",
  "GP12dbhp_dgu:1057": "pulakāṅkitasarvāṅgairbāṣparuddhākṣiniḥsvanaḥ /",
  "GP12dbhp_dgu:1058": "nṛtyagītādighoṣeṇa toṣayenmāṃ muhurmuhuḥ // Dg_10.24 = DbhP_7,40.24 //",
  "GP12dbhp_dgu:1059": "vedapārāyanaiścaiva purāṇaiḥ sakalairapi /",
  "GP12dbhp_dgu:1060": "pratipādyā yato 'haṃ vai tasmāttaistoṣayettu mām // Dg_10.25 = DbhP_7,40.25 //",
  "GP12dbhp_dgu:1061": "nijaṃ sarvasvamapi me sadehaṃ nityaśo 'rpayet /",
  "GP12dbhp_dgu:1062": "nityahomaṃ tataḥ kuryādbrāhmaṇāṃśca suvāsinīḥ // Dg_10.26 = DbhP_7,40.26 //",
  "GP12dbhp_dgu:1063": "baṭukānpāmarānanyāndevībuddhyā tu bhojayet /",
  "GP12dbhp_dgu:1064": "natvā punaḥ svahṛdaye vyutkrameṇa visarjayet // Dg_10.27 = DbhP_7,40.27 //",
  "GP12dbhp_dgu:1065": "sarvaṃ hṛllekhayā kuryāt pūjanaṃ mama subrata /",
  "GP12dbhp_dgu:1066": "hṛllekhā sarvamantrāṇāṃ nāyikā paramā smṛtā // Dg_10.28 = DbhP_7,40.28 //",
  "GP12dbhp_dgu:1067": "hṛllekhādarpaṇe nityamahaṃ tatpratibimbitā /",
  "GP12dbhp_dgu:1068": "tasmād hṛllekhayā dattaṃ sarvamantraiḥ samarpitam // Dg_10.29 = DbhP_7,40.29 //",
  "GP12dbhp_dgu:1069": "guruṃ sampūjya bhūṣādyaiḥ kṛtakṛtyatvamāvahet /",
  "GP12dbhp_dgu:1070": "ya evaṃ pūjayeddevīṃ śrīmadbhuvanasundarīm // Dg_10.30 = DbhP_7,40.30 //",
  "GP12dbhp_dgu:1071": "na tasya durlabhaṃ kiñcit kadācit kvacidasti hi /",
  "GP12dbhp_dgu:1072": "dehānte tu maṇidvīpaṃ mama yātyeva sarvathā // Dg_10.31 = DbhP_7,40.31 //",
  "GP12dbhp_dgu:1073": "jñeyo devīsvarūpo 'sau devā nityaṃ namanti tam /",
  "GP12dbhp_dgu:1074": "iti te kathitaṃ rājan mahādevyāḥ prapūjanam // Dg_10.32 = DbhP_7,40.32 //",
  "GP12dbhp_dgu:1075": "vimṛśyaitadaśeṣeṇāpyadhikārānurūpataḥ /",
  "GP12dbhp_dgu:1076": "kuru me pūjanaṃ tena kṛtārthastvaṃ baviṣyasi // Dg_10.33 = DbhP_7,40.33 //",
  "GP12dbhp_dgu:1077": "idaṃ tu gītāśāstraṃ me nāśiṣyāya vadet kvacit /",
  "GP12dbhp_dgu:1078": "nābhaktāya pradātavyaṃ na dhūrtāya ca durhṛde // Dg_10.34 = DbhP_7,40.34 //",
  "GP12dbhp_dgu:1079": "etatprakāśanaṃ māturuddhāṭanamurojayoḥ /",
  "GP12dbhp_dgu:1080": "tasmādavaśyaṃ yatnena gopanīyamidaṃ sadā // Dg_10.35 = DbhP_7,40.35 //",
  "GP12dbhp_dgu:1081": "deyaṃ bhaktāya śiṣyāya jyeṣṭhaputrāya caiva hi /",
  "GP12dbhp_dgu:1082": "suśīlāya suveṣāya devībhaktiyutāya ca // Dg_10.36 = DbhP_7,40.36 //",
  "GP12dbhp_dgu:1083": "śrāddhakāle paṭhedetad brāhmaṇānām samīpataḥ /",
  "GP12dbhp_dgu:1084": "tṛptāstatpitaraḥ sarve prayānti paramaṃ padam // Dg_10.37 = DbhP_7,40.37 //",
  "GP12dbhp_dgu:1085": "vyāsa uvāca",
  "GP12dbhp_dgu:1086": "ityuktvā sā bhagavatī tatraivāntaradhīyata /",
  "GP12dbhp_dgu:1087": "devāśca muditāḥ sarve devīdarśanato 'bhavan // Dg_10.38 = DbhP_7,40.38 //",
  "GP12dbhp_dgu:1088": "tato himālaye jajñe devī haimavatī tu sā /",
  "GP12dbhp_dgu:1089": "yā gaurīti prasiddhāsīddattā sā śaṅkarāya ca // Dg_10.39 = DbhP_7,40.39 //",
  "GP12dbhp_dgu:1090": "tataḥ skandaḥ samudbhūtastārakastena pātitaḥ /",
  "GP12dbhp_dgu:1091": "samudramanthane pūrvaṃ ratnānyāsurnarādhipa // Dg_10.40 = DbhP_7,40.40 //",
  "GP12dbhp_dgu:1092": "tatra devaiḥ stutā devī lakṣmīprāptyarthamādarāt /",
  "GP12dbhp_dgu:1093": "teṣāmanugrahārthāya nirgatā tu ramā tataḥ // Dg_10.41 = DbhP_7,40.41 //",
  "GP12dbhp_dgu:1094": "vaikuṇṭhāya surairdattā tena tasya śamo 'bhavat /",
  "GP12dbhp_dgu:1095": "iti te kathitaṃ rājan devīmāhātmyamuttamam // Dg_10.42 = DbhP_7,40.42 //",
  "GP12dbhp_dgu:1096": "gaurīlakṣmyoḥ samudbhūtiviṣayaṃ sarvakāmadam /",
  "GP12dbhp_dgu:1097": "na vācyaṃ tvetadanyasmai rahasyaṃ kathitaṃ yataḥ // Dg_10.43 = DbhP_7,40.43 //",
  "GP12dbhp_dgu:1098": "gītā rahasyabhūteyaṃ gopanīyā prayatnataḥ /",
  "GP12dbhp_dgu:1099": "sarvamuktaṃ smasena yatpṛṣṭaṃ tattvayānagha // Dg_10.44 = DbhP_7,40.44 //",
  "GP12dbhp_dgu:1100": "pavitraṃ pāvanaṃ divyaṃ kiṃ bhūyaḥ śrotumicchasi // Dg_10.45 = DbhP_7,40.45 //",
  "GP12dbhp_dgu:1101": "iti devīgītāyāṃ daśamo 'dhyāyaḥ devīgītā samāptā -",
  "GP12dbhp_dgu:1102": "iti śrīdevībhāgavate mahāpurāṇe saptamaskandhe devīgītāyāṃ catvāriṃśo 'dhyāyaḥ"
}