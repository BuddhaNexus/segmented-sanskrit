{
    "GK16dkavy1pu:0": "atha kāvyādarśaḥ Pariccheda 1",
    "GK16dkavy1pu:1": "caturmukhamukhāmbhoja- vanahaṃsavadhūr mama /",
    "GK16dkavy1pu:2": "mānase ramatāṃ dīrghaṃ sarvaśuklā sarasvatī // 1.1 //",
    "GK16dkavy1pu:3": "pūrvaśāstrāṇi saṃhṛtya prayogān upalakṣya ca /",
    "GK16dkavy1pu:4": "yathāsāmarthyam asmābhiḥ kriyate kāvyalakṣaṇam // 1.2 //",
    "GK16dkavy1pu:5": "iha śiṣṭānuśiṣṭānāṃ śiṣṭānām api sarvathā /",
    "GK16dkavy1pu:6": "vācām eva prasādena lokayātrā pravartate // 1.3 //",
    "GK16dkavy1pu:7": "idam andhaṃ tamaḥ kṛtsnaṃ jāyeta bhuvanatrayam /",
    "GK16dkavy1pu:8": "yadi śabdāhvayaṃ jyotir āsaṃsāraṃ na dīpyate // 1.4 //",
    "GK16dkavy1pu:9": "ādirājayaśobimbam ādarśaṃ prāpya vāṅmayam /",
    "GK16dkavy1pu:10": "teṣām asaṃnidhāne 'pi na svayaṃ paśya naśyati // 1.5 //",
    "GK16dkavy1pu:11": "gaur gauḥ kāmadughā samyak prayuktā smaryate budhaiḥ /",
    "GK16dkavy1pu:12": "duṣprayuktā punar gotvaṃ prayoktuḥ saiva śaṃsati // 1.6 //",
    "GK16dkavy1pu:13": "tad alpam api nopekṣyaṃ kāvye duṣṭaṃ kathaṃ cana /",
    "GK16dkavy1pu:14": "syād vapuḥ sundaram api śvitreṇaikena durbhagam // 1.7 //",
    "GK16dkavy1pu:15": "guṇadoṣān aśāstrajñaḥ kathaṃ vibhajate naraḥ /",
    "GK16dkavy1pu:16": "kim andhasyādhikāro 'sti rūpabhedopalabdhiṣu // 1.8 //",
    "GK16dkavy1pu:17": "ataḥ prajānāṃ vyutpattim abhisaṃdhāya sūrayaḥ /",
    "GK16dkavy1pu:18": "vācāṃ vicitramārgāṇāṃ nibabandhuḥ kriyāvidhim // 1.9 //",
    "GK16dkavy1pu:19": "taiḥ śarīraṃ ca kāvyānām alaṃkārāś ca darśitāḥ /",
    "GK16dkavy1pu:20": "śarīraṃ tāvadiṣṭārtha- vyavacchinnā padāvalī // 1.10 //",
    "GK16dkavy1pu:21": "padyaṃ gadyaṃ ca miśraṃ ca tat tridhaiva vyavasthitam /",
    "GK16dkavy1pu:22": "padyaṃ catuṣpadī tac ca vṛttaṃ jātir iti dvidhā // 1.11 //",
    "GK16dkavy1pu:23": "chandovicityāṃ sakalas tatprabandho nidarśitaḥ /",
    "GK16dkavy1pu:24": "sā vidyā naus vivikṣūṇāṃ gambhīraṃ kāvyasāgaram // 1.12 //",
    "GK16dkavy1pu:25": "muktakaṃ kulakaṃ kośaḥ saṃghāta iti tādṛśaḥ /",
    "GK16dkavy1pu:26": "sargabandhāṃśarūpatvād anuktaḥ padyavistaraḥ // 1.13 //",
    "GK16dkavy1pu:27": "sargabandho mahākāvyam ucyate tasya lakṣaṇam /",
    "GK16dkavy1pu:28": "āśīr namaskriyā vastu- nirdeśo vāpi tanmukham // 1.14 //",
    "GK16dkavy1pu:29": "itihāsakathodbhūtam itarad vā sadāśrayam /",
    "GK16dkavy1pu:30": "caturvargaphalāyattaṃ caturodāttanāyakam // 1.15 //",
    "GK16dkavy1pu:31": "nagarārṇavaśailartu- candrārkodayavarṇanaiḥ /",
    "GK16dkavy1pu:32": "udyānasalilakrīḍā- madhupānaratotsavaiḥ // 1.16 //",
    "GK16dkavy1pu:33": "vipralambhair vivāhaiś ca kumārodayavarṇanaiḥ /",
    "GK16dkavy1pu:34": "mantradūtaprayāṇāji- nāyakābhyudayair api // 1.17 //",
    "GK16dkavy1pu:35": "alaṃkṛtam asaṃkṣiptaṃ rasabhāvanirantaram /",
    "GK16dkavy1pu:36": "sargair anativistīrṇaiḥ śravyavṛttaiḥ susaṃdhibhiḥ // 1.18 //",
    "GK16dkavy1pu:37": "sarvatra bhinnavṛttāntair upetaṃ lokarañjanam /",
    "GK16dkavy1pu:38": "kāvyaṃ kalpottarasthāyi jāyate sadalaṃkṛti // 1.19 //",
    "GK16dkavy1pu:39": "nyūnam apy atra yaiḥkaiścid aṅgaiḥ kāvyaṃ na duṣyati /",
    "GK16dkavy1pu:40": "yady upātteṣu saṃpattir ārādhayati tadvidaḥ // 1.20 //",
    "GK16dkavy1pu:41": "guṇataḥ prāg upanyasya nāyakaṃ tena vidviṣām /",
    "GK16dkavy1pu:42": "nirākaraṇam ity eṣa mārgaḥ prakṛtisundaraḥ // 1.21 //",
    "GK16dkavy1pu:43": "vaṃśavīryaśrutādīni varṇayitvā ripor api /",
    "GK16dkavy1pu:44": "tajjayān nāyakotkarṣa- varṇanaṃ ca dhinoti naḥ // 1.22 //",
    "GK16dkavy1pu:45": "apādaḥ padasaṃtāno gadyam ākhyāyikā kathā /",
    "GK16dkavy1pu:46": "iti tasya prabhedau dvau tayor ākhyāyikā kila // 1.23 //",
    "GK16dkavy1pu:47": "nāyakenaiva vācyānyā nāyakenetareṇa vā /",
    "GK16dkavy1pu:48": "svaguṇāviṣkriyā doṣo nātra bhūtārthaśaṃsinaḥ // 1.24 //",
    "GK16dkavy1pu:49": "api tv aniyamo dṛṣṭas tatrāpy anyair udīraṇāt /",
    "GK16dkavy1pu:50": "anyo vaktā svayaṃ veti kīdṛg vā bhedalakṣaṇam // 1.25 //",
    "GK16dkavy1pu:51": "vaktraṃ cāparavaktraṃ ca socchvāsatvaṃ ca bhedakam /",
    "GK16dkavy1pu:52": "cihnam ākhyāyikāyāś cet prasaṅgena kathāsv api // 1.26 //",
    "GK16dkavy1pu:53": "āryādivatpraveśaḥ kiṃ na vaktrāparavaktrayoḥ /",
    "GK16dkavy1pu:54": "bhedaś ca dṛṣṭo lambādir ucchvāso vāstu kiṃ tataḥ // 1.27 //",
    "GK16dkavy1pu:55": "tat kathākhyāyikety ekā jātiḥ saṃjñādvayāṅkitā /",
    "GK16dkavy1pu:56": "atraivāntarbhaviṣyanti śeṣāś cākhyānajātayaḥ // 1.28 //",
    "GK16dkavy1pu:57": "kanyāharaṇasaṃgrāma- vipralambhodayādayaḥ /",
    "GK16dkavy1pu:58": "sargabandhasamā eva naite vaiśeṣikā guṇāḥ // 1.29 //",
    "GK16dkavy1pu:59": "kavibhāvakṛtaṃ cihnam anyatrāpi na duṣyati /",
    "GK16dkavy1pu:60": "mukham iṣṭārthasaṃsiddhyai kiṃ hi na syāt kṛtātmanām // 1.30 //",
    "GK16dkavy1pu:61": "miśrāṇi nāṭakādīni teṣām anyatra vistaraḥ /",
    "GK16dkavy1pu:62": "gadyapadyamayī kācit campūr ity abhidhīyate // 1.31 //",
    "GK16dkavy1pu:63": "tad etad vāṅmayaṃ bhūyaḥ saṃskṛtaṃ prākṛtaṃ tathā /",
    "GK16dkavy1pu:64": "apabhraṃśaś ca miśraṃ cety āhur āryāś caturvidham // 1.32 //",
    "GK16dkavy1pu:65": "saṃskṛtaṃ nāma daivī vāg anvākhyātā maharṣibhiḥ /",
    "GK16dkavy1pu:66": "tadbhavas tatsamo deśīty anekaḥ prākṛtakramaḥ // 1.33 //",
    "GK16dkavy1pu:67": "mahārāṣṭrāśrayāṃ bhāṣāṃ prakṛṣṭaṃ prākṛtaṃ viduḥ /",
    "GK16dkavy1pu:68": "sāgaraḥ sūktiratnānāṃ setubandhādi yanmayam // 1.34 //",
    "GK16dkavy1pu:69": "śaurasenī ca gauḍī ca lāṭī cānyā ca tādṛśī /",
    "GK16dkavy1pu:70": "yāti prākṛtam ity evaṃ vyavahāreṣu saṃnidhim // 1.35 //",
    "GK16dkavy1pu:71": "ābhīrādigiraḥ kāvyeṣv apabhraṃśa iti smṛtāḥ /",
    "GK16dkavy1pu:72": "śāstreṣu saṃskṛtād anyad apabhraṃśatayoditam // 1.36 //",
    "GK16dkavy1pu:73": "saṃskṛtaṃ sargabandhādi prākṛtaṃ skandhakādikam /",
    "GK16dkavy1pu:74": "osarādīny apabhraṃśo nāṭakādi tu miśrakam // 1.37 //",
    "GK16dkavy1pu:75": "kathāpi sarvabhāṣābhiḥ saṃskṛtena ca badhyate /",
    "GK16dkavy1pu:76": "bhūtabhāṣāmayīṃ prāhur adbhutārthāṃ bṛhatkathām // 1.38 //",
    "GK16dkavy1pu:77": "lāsyacchalitaśamyādi prekṣārtham itarat punaḥ /",
    "GK16dkavy1pu:78": "śravyam eveti saiṣāpi dvayī gatir udāhṛtā // 1.39 //",
    "GK16dkavy1pu:79": "asty aneko girāṃ mārgaḥ sūkṣmabhedaḥ parasparam /",
    "GK16dkavy1pu:80": "tatra vaidarbhagauḍīyau varṇyete prasphuṭāntarau // 1.40 //",
    "GK16dkavy1pu:81": "śleṣaḥ prasādaḥ samatā mādhuryaṃ sukumāratā /",
    "GK16dkavy1pu:82": "arthavyaktir udāratvaṃ ojaḥkāntisamādhayaḥ // 1.41 //",
    "GK16dkavy1pu:83": "iti vaidarbhamārgasya prāṇā daśa guṇāḥ smṛtāḥ /",
    "GK16dkavy1pu:84": "eṣāṃ viparyayaḥ prāyo lakṣyate gauḍavartmani // 1.42 //",
    "GK16dkavy1pu:85": "[śleṣa vs. śithila]",
    "GK16dkavy1pu:86": "śliṣṭam aspṛṣṭaśaithilyam alpaprāṇākṣarottaram /",
    "GK16dkavy1pu:87": "śithilaṃ mālatīmālā lolālikalilā yathā // 1.43 //",
    "GK16dkavy1pu:88": "anuprāsadhiyā gauḍais tad iṣṭaṃ bandhagauravāt /",
    "GK16dkavy1pu:89": "vaidarbhair mālatīdāma laṅghitaṃ bhramarair iti // 1.44 //",
    "GK16dkavy1pu:90": "[prasāda vs. vyutpanna]",
    "GK16dkavy1pu:91": "prasādavat prasiddhārtham indor indīvaradyuti /",
    "GK16dkavy1pu:92": "lakṣma lakṣmīṃ tanotīti pratītisubhagaṃ vacaḥ // 1.45 //",
    "GK16dkavy1pu:93": "vyutpannam iti gauḍīyair nātirūḍham apīṣyate /",
    "GK16dkavy1pu:94": "yathānatyarjunābjanma- sadṛkṣāṅko balakṣaguḥ // 1.46 //",
    "GK16dkavy1pu:95": "[samatā vs. vaiṣamya]",
    "GK16dkavy1pu:96": "samaṃ bandheṣv aviṣamaṃ te mṛdusphuṭamadhyamāḥ /",
    "GK16dkavy1pu:97": "bandhā mṛdusphuṭonmiśra- varṇavinyāsayonayaḥ // 1.47 //",
    "GK16dkavy1pu:98": "kokilālāpavācālo mām eti malayānilaḥ /",
    "GK16dkavy1pu:99": "ucchalacchīkarācchāccha- nirjharāmbhaḥkaṇokṣitaḥ // 1.48 //",
    "GK16dkavy1pu:100": "candanapraṇayodgandhir mando malayamārutaḥ /",
    "GK16dkavy1pu:101": "spardhate ruddhamaddhairyo vararāmāmukhānilaiḥ // 1.49 //",
    "GK16dkavy1pu:102": "ity anālocya vaiṣamyam arthālaṃkāraḍambarau /",
    "GK16dkavy1pu:103": "apekṣamāṇā vavṛdhe paurastyā kāvyapaddhatiḥ // 1.50 //",
    "GK16dkavy1pu:104": "[mādhurya]",
    "GK16dkavy1pu:105": "madhuraṃ rasavad vāci vastuny api rasasthitiḥ /",
    "GK16dkavy1pu:106": "yena mādhyanti dhīmanto madhuneva madhuvratāḥ // 1.51 //",
    "GK16dkavy1pu:107": "[(1.) anuprāsa (śabdālaṃkāra) vs. varṇāvṛtti]",
    "GK16dkavy1pu:108": "yayā kayācic chrutyā yat samānam anubhūyate /",
    "GK16dkavy1pu:109": "tadrūpā hi padāsattiḥ sānuprāsā rasāvahā // 1.52 //",
    "GK16dkavy1pu:110": "eṣa rājā yadā lakṣmīṃ prāptavān brahmaṇapriyaḥ /",
    "GK16dkavy1pu:111": "tataḥ prabhṛti dharmasya loke 'sminn utsavo 'bhavat // 1.53 //",
    "GK16dkavy1pu:112": "itīdaṃ nādṛtaṃ gauḍair anuprāsas tu tatpriyaḥ /",
    "GK16dkavy1pu:113": "anuprāsād api prāyo vaidarbhair idam iṣyate // 1.54 //",
    "GK16dkavy1pu:114": "varṇāvṛttir anuprāsaḥ pādeṣu ca padeṣu ca /",
    "GK16dkavy1pu:115": "pūrvānubhavasaṃskāra- bodhinī yady adūratā // 1.55 //",
    "GK16dkavy1pu:116": "candre śaranniśottaṃse kundastavakavibhrame /",
    "GK16dkavy1pu:117": "indranīlanibhaṃ lakṣma saṃdadhāty anilaḥ śriyam // 1.56 //",
    "GK16dkavy1pu:118": "cāru candramasaṃ bhīru bimbaṃ paśyaitad ambare /",
    "GK16dkavy1pu:119": "manmano manmathākrāntaṃ nirdayaṃ hantum udyatam // 1.57 //",
    "GK16dkavy1pu:120": "ity anuprāsam icchanti nātidūrāntaraśrutim /",
    "GK16dkavy1pu:121": "na tu rāmāmukhāmbhoja- sadṛśaś candramā iti // 1.58 //",
    "GK16dkavy1pu:122": "smaraḥ kharaḥ khalaḥ kāntaḥ kāyaḥ kopaś ca naḥ kṛśaḥ /",
    "GK16dkavy1pu:123": "cyuto māno 'dhiko rāgo moho jāto 'savo gatāḥ // 1.59 //",
    "GK16dkavy1pu:124": "ity ādi bandhapāruṣyaṃ śaithilyaṃ ca nigacchati /",
    "GK16dkavy1pu:125": "ato naivam anuprāsaṃ dākṣinātyāḥ prayuñjate // 1.60 //",
    "GK16dkavy1pu:126": "[(2.) yamaka (śabdālaṃkāra; Vw.)]",
    "GK16dkavy1pu:127": "āvṛttiṃ varṇasaṃghāta- gocarāṃ yamakaṃ viduḥ /",
    "GK16dkavy1pu:128": "tat tu naikāntamadhuram ataḥ paścād vidhāsyate // 1.61 //",
    "GK16dkavy1pu:129": "[(3.) agrāmyatā (arthālaṃkāra) vs. grāmyatā]",
    "GK16dkavy1pu:130": "kāmaṃ sarvo 'py alaṃkāro rasam arthe niṣañcati /",
    "GK16dkavy1pu:131": "tathāpy agrāmyataivaitaṃ bhāraṃ vahati bhūyasā // 1.62 //",
    "GK16dkavy1pu:132": "kanye kāmayamānaṃ māṃ na tvaṃ kāmayase katham /",
    "GK16dkavy1pu:133": "iti grāmyo 'yam arthātmā vairasyāya prakalpate // 1.63 //",
    "GK16dkavy1pu:134": "kāmaṃ kandarpacāṇḍālo mayi vāmākṣi nirdayaḥ /",
    "GK16dkavy1pu:135": "tvayi nirmatsaro diṣṭyety agrāmyo 'rtho rasāvahaḥ // 1.64 //",
    "GK16dkavy1pu:136": "śabde 'pi grāmyatāsty eva sā sabhyetarakīrtanāt /",
    "GK16dkavy1pu:137": "yathā yakārādipadaṃ ratyutsavanirūpaṇe // 1.65 //",
    "GK16dkavy1pu:138": "padasaṃdhānavṛttyā vā vākyārthatvena vā punaḥ /",
    "GK16dkavy1pu:139": "duṣpratītikaraṃ grāmyaṃ yathā yā bhavataḥ priyā // 1.66 //",
    "GK16dkavy1pu:140": "kharaṃ prahṛtya viśrāntaḥ puruṣo vīryavān iti /",
    "GK16dkavy1pu:141": "evam ādi na śaṃsanti mārgayor ubhayor api // 1.67 //",
    "GK16dkavy1pu:142": "bhaginībhagavatyādi sarvatraivānumanyate /",
    "GK16dkavy1pu:143": "vibhaktam iti mādhuryam ucyate sukumāratā // 1.68 //",
    "GK16dkavy1pu:144": "[sukumāratā vs. dīpta]",
    "GK16dkavy1pu:145": "aniṣṭhurākṣaraprāyaṃ sukumāram iheṣyate /",
    "GK16dkavy1pu:146": "bandhaśaithilyadoṣas tu darśitaḥ sarvakomale // 1.69 //",
    "GK16dkavy1pu:147": "maṇḍalīkṛtya barhāṇi kaṇṭhair madhuragītibhiḥ /",
    "GK16dkavy1pu:148": "kalāpinaḥ pranṛtyanti kāle jīmūtamālini // 1.70 //",
    "GK16dkavy1pu:149": "ity anūrjita evārtho nālaṃkāro 'pi tādṛśaḥ /",
    "GK16dkavy1pu:150": "sukumāratayaivaitad ārohati satāṃ manaḥ // 1.71 //",
    "GK16dkavy1pu:151": "dīptam ity aparair bhūmnā kṛcchrodyam api badhyate /",
    "GK16dkavy1pu:152": "nyakṣeṇa kṣayitaḥ pakṣaḥ kṣatriyāṇāṃ kṣaṇād iti // 1.72 //",
    "GK16dkavy1pu:153": "[arthavyakti vs. neyatva]",
    "GK16dkavy1pu:154": "arthavyaktir aneyatvam arthasya hariṇoddhṛtā /",
    "GK16dkavy1pu:155": "bhūḥ khurakṣuṇṇanāgāsṛg- lohitād udadher iti // 1.73 //",
    "GK16dkavy1pu:156": "mahī mahāvarāheṇa lohitād uddhṛtodadheḥ /",
    "GK16dkavy1pu:157": "itīyaty eva nirdiṣṭe neyatvam uragāsṛjaḥ // 1.74 //",
    "GK16dkavy1pu:158": "nedṛśaṃ bahu manyate mārgayor ubhayor api /",
    "GK16dkavy1pu:159": "na hi pratītiḥ subhagā śabdanyāyavilaṅghinī // 1.75 //",
    "GK16dkavy1pu:160": "[udāratvam]",
    "GK16dkavy1pu:161": "utkarṣavān guṇaḥ kaścid yasminn ukte pratīyate /",
    "GK16dkavy1pu:162": "tadudārāhvayaṃ tena sanāthā kāvyapaddhatiḥ // 1.76 //",
    "GK16dkavy1pu:163": "arthināṃ kṛpaṇā dṛṣṭis tvanmukhe patitā sakṛt /",
    "GK16dkavy1pu:164": "tadavasthā punar deva nānyasya mukham īkṣate // 1.77 //",
    "GK16dkavy1pu:165": "iti tyāgasya vākye 'sminn utkarṣaḥ sādhu lakṣyate /",
    "GK16dkavy1pu:166": "anenaiva pathānyatra samānanyāyam ūhyatām // 1.78 //",
    "GK16dkavy1pu:167": "ślāghyair viśeṣaṇair yuktam udāraṃ kaiścid iṣyate /",
    "GK16dkavy1pu:168": "yathā līlāmbujakrīḍā- sarohemāṅgadādayaḥ // 1.79 //",
    "GK16dkavy1pu:169": "[ojas]",
    "GK16dkavy1pu:170": "ojaḥ samāsabhūyastvam etad gadyasya jīvitam /",
    "GK16dkavy1pu:171": "padye 'py adākṣiṇātyānām idam ekaṃ parāyaṇam // 1.80 //",
    "GK16dkavy1pu:172": "tad gurūṇāṃ laghūnāṃ ca bāhulyālpatvamiśraṇaiḥ /",
    "GK16dkavy1pu:173": "uccāvacaprakāraṃ tad dṛśyam ākhyāyikādiṣu // 1.81 //",
    "GK16dkavy1pu:174": "astamastakaparyasta- samastārkāṃśusaṃstarā /",
    "GK16dkavy1pu:175": "pīnastanasthitātāmra- kamravastreva vāruṇī // 1.82 //",
    "GK16dkavy1pu:176": "iti padye 'pi paurastyā badhnanty ojasvinīr giraḥ /",
    "GK16dkavy1pu:177": "anye tv anākulaṃ hṛdyam icchanty ojo girāṃ yathā // 1.83 //",
    "GK16dkavy1pu:178": "payodharataṭotsaṅga- lagnasaṃdhyātapāṃśukā /",
    "GK16dkavy1pu:179": "kasya kāmāturaṃ ceto vāruṇī na kariṣyati // 1.84 //",
    "GK16dkavy1pu:180": "[kānti vs. atyukti]",
    "GK16dkavy1pu:181": "kāntaṃ sarvajagatkāntaṃ laukikārthānatikramāt /",
    "GK16dkavy1pu:182": "tac ca vārttābhidhāneṣu varṇanāsv api dṛśyate // 1.85 //",
    "GK16dkavy1pu:183": "gṛhāṇi nāma tāny eva taporāśir bhavādṛśaḥ /",
    "GK16dkavy1pu:184": "saṃbhāvayati yāny eva pāvanaiḥ pādapāṃsubhiḥ // 1.86 //",
    "GK16dkavy1pu:185": "anayor anavadyāṅgi stanayor jṛmbhamāṇayoḥ /",
    "GK16dkavy1pu:186": "avakāśo na paryāptas tava bāhulatāntare // 1.87 //",
    "GK16dkavy1pu:187": "iti saṃbhāvyam evaitad viśeṣākhyānasaṃskṛtam /",
    "GK16dkavy1pu:188": "kāntaṃ bhavati sarvasya lokayātrānuvartinaḥ // 1.88 //",
    "GK16dkavy1pu:189": "lokātīta ivātyartham adhyāropya vivakṣitaḥ /",
    "GK16dkavy1pu:190": "yo 'rthas tenāti tuṣyanti vidagdhā netare janāḥ // 1.89 //",
    "GK16dkavy1pu:191": "devadhiṣṇyam ivārādhyam adyaprabhṛti no gṛham /",
    "GK16dkavy1pu:192": "yuṣmatpādarajaḥpāta- dhautaniḥśeṣakilbiṣam // 1.90 //",
    "GK16dkavy1pu:193": "alpaṃ nirmitam ākāśam anālocyaiva vedhasā /",
    "GK16dkavy1pu:194": "idam evaṃvidhaṃ bhāvi bhavatyāḥ stanajhṛmbhaṇam // 1.91 //",
    "GK16dkavy1pu:195": "idam atyuktir ity uktam etad gauḍopalālitam /",
    "GK16dkavy1pu:196": "prasthānaṃ prākpraṇītaṃ tu sāram anyasya vartmanaḥ // 1.92 //",
    "GK16dkavy1pu:197": "[samādhi]",
    "GK16dkavy1pu:198": "anyadharmas tato 'nyatra lokasīmānurodhinā /",
    "GK16dkavy1pu:199": "samyag ādhīyate yatra sa samādhiḥ smṛto yathā // 1.93 //",
    "GK16dkavy1pu:200": "kumudāni nimīlāni kamalāny unmiṣanti ca /",
    "GK16dkavy1pu:201": "iti netrakriyādhyāsāl labdhā tadvācinī śrutiḥ // 1.94 //",
    "GK16dkavy1pu:202": "niḥṣṭhyūtodgīrṇavāntādi gauṇavṛttivyapāśrayam /",
    "GK16dkavy1pu:203": "atisundaram anyatra grāmyakakṣāṃ vigāhate // 1.95 //",
    "GK16dkavy1pu:204": "padmāny arkāṃśuniḥṣṭhyūtāḥ pītvā pāvakavipruṣaḥ /",
    "GK16dkavy1pu:205": "bhūyo vamantīva mukhair udgīrṇāruṇareṇubhiḥ // 1.96 //",
    "GK16dkavy1pu:206": "iti hṛdyam ahṛdyaṃ tu niḥṣṭhīvati vadhūr iti /",
    "GK16dkavy1pu:207": "yugapan naikadharmāṇām adhyāsaś ca smṛto yathā // 1.97 //",
    "GK16dkavy1pu:208": "gurugarbhabharaklāntāḥ stanantyo meghapaṅktayaḥ /",
    "GK16dkavy1pu:209": "acalādhityakotsaṅgam imāḥ samadhiśerate // 1.98 //",
    "GK16dkavy1pu:210": "utsaṅgaśayanaṃ sakhyāḥ stananaṃ gauravaṃ klamaḥ /",
    "GK16dkavy1pu:211": "itīme garbhiṇīdharmā bahavo 'py atra darśitāḥ // 1.99 //",
    "GK16dkavy1pu:212": "tad etat kāvyasarvasvaṃ samādhir nāma yo guṇaḥ /",
    "GK16dkavy1pu:213": "kavisārthaḥ samagro 'pi tam ekam anugacchati // 1.100 //",
    "GK16dkavy1pu:214": "iti mārgadvayaṃ bhinnaṃ tatsvarūpanirūpaṇāt /",
    "GK16dkavy1pu:215": "tadbhedās tu na śakyante vaktuṃ pratikavi sthitāḥ // 1.101 //",
    "GK16dkavy1pu:216": "ikṣukṣīraguḍādīnāṃ mādhuryasyāntaraṃ mahat /",
    "GK16dkavy1pu:217": "tathāpi na tad ākhyātuṃ sarasvatyāpi śakyate // 1.102 //",
    "GK16dkavy1pu:218": "naisargikī ca pratibhā śrutaṃ ca bahu nirmalam /",
    "GK16dkavy1pu:219": "amandaś cābhiyogo 'syāḥ kāraṇaṃ kāvyasaṃpadaḥ // 1.103 //",
    "GK16dkavy1pu:220": "na vidyate yady api pūrvavāsanā- guṇānubandhi pratibhānam adbhutam /",
    "GK16dkavy1pu:221": "śrutena yatnena ca vāg upāsitā dhruvaṃ karoty eva kamapy anugraham //",
    "GK16dkavy1pu:222": "tad astatandrair aniśaṃ sarasvatī śramād upāsyā khalu kīrtim īpsubhiḥ /",
    "GK16dkavy1pu:223": "kṛśe kavitve 'pi janāḥ kṛtaśramāḥ vidagdhagoṣṭhīṣu vihartum īśate // 1.105",
    "GK16dkavy1pu:224": "// iti kāvyādarśe mārgavibhāgo nāma prathamaḥ paricchedaḥ //"
}