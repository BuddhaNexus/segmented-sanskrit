{
    "GK16dkavy1pu:0": "atha kāvyādarśaḥ Pariccheda 1",
    "GK16dkavy1pu:1.1ab": "caturmukhamukhāmbhoja- vanahaṃsavadhūr mama /",
    "GK16dkavy1pu:1.1cd": "mānase ramatāṃ dīrghaṃ sarvaśuklā sarasvatī // //",
    "GK16dkavy1pu:1.2ab": "pūrvaśāstrāṇi saṃhṛtya prayogān upalakṣya ca /",
    "GK16dkavy1pu:1.2cd": "yathāsāmarthyam asmābhiḥ kriyate kāvyalakṣaṇam // //",
    "GK16dkavy1pu:1.3ab": "iha śiṣṭānuśiṣṭānāṃ śiṣṭānām api sarvathā /",
    "GK16dkavy1pu:1.3cd": "vācām eva prasādena lokayātrā pravartate // //",
    "GK16dkavy1pu:1.4ab": "idam andhaṃ tamaḥ kṛtsnaṃ jāyeta bhuvanatrayam /",
    "GK16dkavy1pu:1.4cd": "yadi śabdāhvayaṃ jyotir āsaṃsāraṃ na dīpyate // //",
    "GK16dkavy1pu:1.5ab": "ādirājayaśobimbam ādarśaṃ prāpya vāṅmayam /",
    "GK16dkavy1pu:1.5cd": "teṣām asaṃnidhāne 'pi na svayaṃ paśya naśyati // //",
    "GK16dkavy1pu:1.6ab": "gaur gauḥ kāmadughā samyak prayuktā smaryate budhaiḥ /",
    "GK16dkavy1pu:1.6cd": "duṣprayuktā punar gotvaṃ prayoktuḥ saiva śaṃsati // //",
    "GK16dkavy1pu:1.7ab": "tad alpam api nopekṣyaṃ kāvye duṣṭaṃ kathaṃ cana /",
    "GK16dkavy1pu:1.7cd": "syād vapuḥ sundaram api śvitreṇaikena durbhagam // //",
    "GK16dkavy1pu:1.8ab": "guṇadoṣān aśāstrajñaḥ kathaṃ vibhajate naraḥ /",
    "GK16dkavy1pu:1.8cd": "kim andhasyādhikāro 'sti rūpabhedopalabdhiṣu // //",
    "GK16dkavy1pu:1.9ab": "ataḥ prajānāṃ vyutpattim abhisaṃdhāya sūrayaḥ /",
    "GK16dkavy1pu:1.9cd": "vācāṃ vicitramārgāṇāṃ nibabandhuḥ kriyāvidhim // //",
    "GK16dkavy1pu:1.10ab": "taiḥ śarīraṃ ca kāvyānām alaṃkārāś ca darśitāḥ /",
    "GK16dkavy1pu:1.10cd": "śarīraṃ tāvadiṣṭārtha- vyavacchinnā padāvalī // //",
    "GK16dkavy1pu:1.11ab": "padyaṃ gadyaṃ ca miśraṃ ca tat tridhaiva vyavasthitam /",
    "GK16dkavy1pu:1.11cd": "padyaṃ catuṣpadī tac ca vṛttaṃ jātir iti dvidhā // //",
    "GK16dkavy1pu:1.12ab": "chandovicityāṃ sakalas tatprabandho nidarśitaḥ /",
    "GK16dkavy1pu:1.12cd": "sā vidyā naus vivikṣūṇāṃ gambhīraṃ kāvyasāgaram // //",
    "GK16dkavy1pu:1.13ab": "muktakaṃ kulakaṃ kośaḥ saṃghāta iti tādṛśaḥ /",
    "GK16dkavy1pu:1.13cd": "sargabandhāṃśarūpatvād anuktaḥ padyavistaraḥ // //",
    "GK16dkavy1pu:1.14ab": "sargabandho mahākāvyam ucyate tasya lakṣaṇam /",
    "GK16dkavy1pu:1.14cd": "āśīr namaskriyā vastu- nirdeśo vāpi tanmukham // //",
    "GK16dkavy1pu:1.15ab": "itihāsakathodbhūtam itarad vā sadāśrayam /",
    "GK16dkavy1pu:1.15cd": "caturvargaphalāyattaṃ caturodāttanāyakam // //",
    "GK16dkavy1pu:1.16ab": "nagarārṇavaśailartu- candrārkodayavarṇanaiḥ /",
    "GK16dkavy1pu:1.16cd": "udyānasalilakrīḍā- madhupānaratotsavaiḥ // //",
    "GK16dkavy1pu:1.17ab": "vipralambhair vivāhaiś ca kumārodayavarṇanaiḥ /",
    "GK16dkavy1pu:1.17cd": "mantradūtaprayāṇāji- nāyakābhyudayair api // //",
    "GK16dkavy1pu:1.18ab": "alaṃkṛtam asaṃkṣiptaṃ rasabhāvanirantaram /",
    "GK16dkavy1pu:1.18cd": "sargair anativistīrṇaiḥ śravyavṛttaiḥ susaṃdhibhiḥ // //",
    "GK16dkavy1pu:1.19ab": "sarvatra bhinnavṛttāntair upetaṃ lokarañjanam /",
    "GK16dkavy1pu:1.19cd": "kāvyaṃ kalpottarasthāyi jāyate sadalaṃkṛti // //",
    "GK16dkavy1pu:1.20ab": "nyūnam apy atra yaiḥkaiścid aṅgaiḥ kāvyaṃ na duṣyati /",
    "GK16dkavy1pu:1.20cd": "yady upātteṣu saṃpattir ārādhayati tadvidaḥ // //",
    "GK16dkavy1pu:1.21ab": "guṇataḥ prāg upanyasya nāyakaṃ tena vidviṣām /",
    "GK16dkavy1pu:1.21cd": "nirākaraṇam ity eṣa mārgaḥ prakṛtisundaraḥ // //",
    "GK16dkavy1pu:1.22ab": "vaṃśavīryaśrutādīni varṇayitvā ripor api /",
    "GK16dkavy1pu:1.22cd": "tajjayān nāyakotkarṣa- varṇanaṃ ca dhinoti naḥ // //",
    "GK16dkavy1pu:1.23ab": "apādaḥ padasaṃtāno gadyam ākhyāyikā kathā /",
    "GK16dkavy1pu:1.23cd": "iti tasya prabhedau dvau tayor ākhyāyikā kila // //",
    "GK16dkavy1pu:1.24ab": "nāyakenaiva vācyānyā nāyakenetareṇa vā /",
    "GK16dkavy1pu:1.24cd": "svaguṇāviṣkriyā doṣo nātra bhūtārthaśaṃsinaḥ // //",
    "GK16dkavy1pu:1.25ab": "api tv aniyamo dṛṣṭas tatrāpy anyair udīraṇāt /",
    "GK16dkavy1pu:1.25cd": "anyo vaktā svayaṃ veti kīdṛg vā bhedalakṣaṇam // //",
    "GK16dkavy1pu:1.26ab": "vaktraṃ cāparavaktraṃ ca socchvāsatvaṃ ca bhedakam /",
    "GK16dkavy1pu:1.26cd": "cihnam ākhyāyikāyāś cet prasaṅgena kathāsv api // //",
    "GK16dkavy1pu:1.27ab": "āryādivatpraveśaḥ kiṃ na vaktrāparavaktrayoḥ /",
    "GK16dkavy1pu:1.27cd": "bhedaś ca dṛṣṭo lambādir ucchvāso vāstu kiṃ tataḥ // //",
    "GK16dkavy1pu:1.28ab": "tat kathākhyāyikety ekā jātiḥ saṃjñādvayāṅkitā /",
    "GK16dkavy1pu:1.28cd": "atraivāntarbhaviṣyanti śeṣāś cākhyānajātayaḥ // //",
    "GK16dkavy1pu:1.29ab": "kanyāharaṇasaṃgrāma- vipralambhodayādayaḥ /",
    "GK16dkavy1pu:1.29cd": "sargabandhasamā eva naite vaiśeṣikā guṇāḥ // //",
    "GK16dkavy1pu:1.30ab": "kavibhāvakṛtaṃ cihnam anyatrāpi na duṣyati /",
    "GK16dkavy1pu:1.30cd": "mukham iṣṭārthasaṃsiddhyai kiṃ hi na syāt kṛtātmanām // //",
    "GK16dkavy1pu:1.31ab": "miśrāṇi nāṭakādīni teṣām anyatra vistaraḥ /",
    "GK16dkavy1pu:1.31cd": "gadyapadyamayī kācit campūr ity abhidhīyate // //",
    "GK16dkavy1pu:1.32ab": "tad etad vāṅmayaṃ bhūyaḥ saṃskṛtaṃ prākṛtaṃ tathā /",
    "GK16dkavy1pu:1.32cd": "apabhraṃśaś ca miśraṃ cety āhur āryāś caturvidham // //",
    "GK16dkavy1pu:1.33ab": "saṃskṛtaṃ nāma daivī vāg anvākhyātā maharṣibhiḥ /",
    "GK16dkavy1pu:1.33cd": "tadbhavas tatsamo deśīty anekaḥ prākṛtakramaḥ // //",
    "GK16dkavy1pu:1.34ab": "mahārāṣṭrāśrayāṃ bhāṣāṃ prakṛṣṭaṃ prākṛtaṃ viduḥ /",
    "GK16dkavy1pu:1.34cd": "sāgaraḥ sūktiratnānāṃ setubandhādi yanmayam // //",
    "GK16dkavy1pu:1.35ab": "śaurasenī ca gauḍī ca lāṭī cānyā ca tādṛśī /",
    "GK16dkavy1pu:1.35cd": "yāti prākṛtam ity evaṃ vyavahāreṣu saṃnidhim // //",
    "GK16dkavy1pu:1.36ab": "ābhīrādigiraḥ kāvyeṣv apabhraṃśa iti smṛtāḥ /",
    "GK16dkavy1pu:1.36cd": "śāstreṣu saṃskṛtād anyad apabhraṃśatayoditam // //",
    "GK16dkavy1pu:1.37ab": "saṃskṛtaṃ sargabandhādi prākṛtaṃ skandhakādikam /",
    "GK16dkavy1pu:1.37cd": "osarādīny apabhraṃśo nāṭakādi tu miśrakam // //",
    "GK16dkavy1pu:1.38ab": "kathāpi sarvabhāṣābhiḥ saṃskṛtena ca badhyate /",
    "GK16dkavy1pu:1.38cd": "bhūtabhāṣāmayīṃ prāhur adbhutārthāṃ bṛhatkathām // //",
    "GK16dkavy1pu:1.39ab": "lāsyacchalitaśamyādi prekṣārtham itarat punaḥ /",
    "GK16dkavy1pu:1.39cd": "śravyam eveti saiṣāpi dvayī gatir udāhṛtā // //",
    "GK16dkavy1pu:1.40ab": "asty aneko girāṃ mārgaḥ sūkṣmabhedaḥ parasparam /",
    "GK16dkavy1pu:1.40cd": "tatra vaidarbhagauḍīyau varṇyete prasphuṭāntarau // //",
    "GK16dkavy1pu:1.41ab": "śleṣaḥ prasādaḥ samatā mādhuryaṃ sukumāratā /",
    "GK16dkavy1pu:1.41cd": "arthavyaktir udāratvaṃ ojaḥkāntisamādhayaḥ // //",
    "GK16dkavy1pu:1.42ab": "iti vaidarbhamārgasya prāṇā daśa guṇāḥ smṛtāḥ /",
    "GK16dkavy1pu:1.42cd": "eṣāṃ viparyayaḥ prāyo lakṣyate gauḍavartmani // //",
    "GK16dkavy1pu:85": "[śleṣa vs. śithila]",
    "GK16dkavy1pu:1.43ab": "śliṣṭam aspṛṣṭaśaithilyam alpaprāṇākṣarottaram /",
    "GK16dkavy1pu:1.43cd": "śithilaṃ mālatīmālā lolālikalilā yathā // //",
    "GK16dkavy1pu:1.44ab": "anuprāsadhiyā gauḍais tad iṣṭaṃ bandhagauravāt /",
    "GK16dkavy1pu:1.44cd": "vaidarbhair mālatīdāma laṅghitaṃ bhramarair iti // //",
    "GK16dkavy1pu:90": "[prasāda vs. vyutpanna]",
    "GK16dkavy1pu:1.45ab": "prasādavat prasiddhārtham indor indīvaradyuti /",
    "GK16dkavy1pu:1.45cd": "lakṣma lakṣmīṃ tanotīti pratītisubhagaṃ vacaḥ // //",
    "GK16dkavy1pu:1.46ab": "vyutpannam iti gauḍīyair nātirūḍham apīṣyate /",
    "GK16dkavy1pu:1.46cd": "yathānatyarjunābjanma- sadṛkṣāṅko balakṣaguḥ // //",
    "GK16dkavy1pu:95": "[samatā vs. vaiṣamya]",
    "GK16dkavy1pu:1.47ab": "samaṃ bandheṣv aviṣamaṃ te mṛdusphuṭamadhyamāḥ /",
    "GK16dkavy1pu:1.47cd": "bandhā mṛdusphuṭonmiśra- varṇavinyāsayonayaḥ // //",
    "GK16dkavy1pu:1.48ab": "kokilālāpavācālo mām eti malayānilaḥ /",
    "GK16dkavy1pu:1.48cd": "ucchalacchīkarācchāccha- nirjharāmbhaḥkaṇokṣitaḥ // //",
    "GK16dkavy1pu:1.49ab": "candanapraṇayodgandhir mando malayamārutaḥ /",
    "GK16dkavy1pu:1.49cd": "spardhate ruddhamaddhairyo vararāmāmukhānilaiḥ // //",
    "GK16dkavy1pu:1.50ab": "ity anālocya vaiṣamyam arthālaṃkāraḍambarau /",
    "GK16dkavy1pu:1.50cd": "apekṣamāṇā vavṛdhe paurastyā kāvyapaddhatiḥ // //",
    "GK16dkavy1pu:104": "[mādhurya]",
    "GK16dkavy1pu:1.51ab": "madhuraṃ rasavad vāci vastuny api rasasthitiḥ /",
    "GK16dkavy1pu:1.51cd": "yena mādhyanti dhīmanto madhuneva madhuvratāḥ // //",
    "GK16dkavy1pu:107": "[(1.) anuprāsa (śabdālaṃkāra) vs. varṇāvṛtti]",
    "GK16dkavy1pu:1.52ab": "yayā kayācic chrutyā yat samānam anubhūyate /",
    "GK16dkavy1pu:1.52cd": "tadrūpā hi padāsattiḥ sānuprāsā rasāvahā // //",
    "GK16dkavy1pu:1.53ab": "eṣa rājā yadā lakṣmīṃ prāptavān brahmaṇapriyaḥ /",
    "GK16dkavy1pu:1.53cd": "tataḥ prabhṛti dharmasya loke 'sminn utsavo 'bhavat // //",
    "GK16dkavy1pu:1.54ab": "itīdaṃ nādṛtaṃ gauḍair anuprāsas tu tatpriyaḥ /",
    "GK16dkavy1pu:1.54cd": "anuprāsād api prāyo vaidarbhair idam iṣyate // //",
    "GK16dkavy1pu:1.55ab": "varṇāvṛttir anuprāsaḥ pādeṣu ca padeṣu ca /",
    "GK16dkavy1pu:1.55cd": "pūrvānubhavasaṃskāra- bodhinī yady adūratā // //",
    "GK16dkavy1pu:1.56ab": "candre śaranniśottaṃse kundastavakavibhrame /",
    "GK16dkavy1pu:1.56cd": "indranīlanibhaṃ lakṣma saṃdadhāty anilaḥ śriyam // //",
    "GK16dkavy1pu:1.57ab": "cāru candramasaṃ bhīru bimbaṃ paśyaitad ambare /",
    "GK16dkavy1pu:1.57cd": "manmano manmathākrāntaṃ nirdayaṃ hantum udyatam // //",
    "GK16dkavy1pu:1.58ab": "ity anuprāsam icchanti nātidūrāntaraśrutim /",
    "GK16dkavy1pu:1.58cd": "na tu rāmāmukhāmbhoja- sadṛśaś candramā iti // //",
    "GK16dkavy1pu:1.59ab": "smaraḥ kharaḥ khalaḥ kāntaḥ kāyaḥ kopaś ca naḥ kṛśaḥ /",
    "GK16dkavy1pu:1.59cd": "cyuto māno 'dhiko rāgo moho jāto 'savo gatāḥ // //",
    "GK16dkavy1pu:1.60ab": "ity ādi bandhapāruṣyaṃ śaithilyaṃ ca nigacchati /",
    "GK16dkavy1pu:1.60cd": "ato naivam anuprāsaṃ dākṣinātyāḥ prayuñjate // //",
    "GK16dkavy1pu:126": "[(2.) yamaka (śabdālaṃkāra; Vw.)]",
    "GK16dkavy1pu:1.61ab": "āvṛttiṃ varṇasaṃghāta- gocarāṃ yamakaṃ viduḥ /",
    "GK16dkavy1pu:1.61cd": "tat tu naikāntamadhuram ataḥ paścād vidhāsyate // //",
    "GK16dkavy1pu:129": "[(3.) agrāmyatā (arthālaṃkāra) vs. grāmyatā]",
    "GK16dkavy1pu:1.62ab": "kāmaṃ sarvo 'py alaṃkāro rasam arthe niṣañcati /",
    "GK16dkavy1pu:1.62cd": "tathāpy agrāmyataivaitaṃ bhāraṃ vahati bhūyasā // //",
    "GK16dkavy1pu:1.63ab": "kanye kāmayamānaṃ māṃ na tvaṃ kāmayase katham /",
    "GK16dkavy1pu:1.63cd": "iti grāmyo 'yam arthātmā vairasyāya prakalpate // //",
    "GK16dkavy1pu:1.64ab": "kāmaṃ kandarpacāṇḍālo mayi vāmākṣi nirdayaḥ /",
    "GK16dkavy1pu:1.64cd": "tvayi nirmatsaro diṣṭyety agrāmyo 'rtho rasāvahaḥ // //",
    "GK16dkavy1pu:1.65ab": "śabde 'pi grāmyatāsty eva sā sabhyetarakīrtanāt /",
    "GK16dkavy1pu:1.65cd": "yathā yakārādipadaṃ ratyutsavanirūpaṇe // //",
    "GK16dkavy1pu:1.66ab": "padasaṃdhānavṛttyā vā vākyārthatvena vā punaḥ /",
    "GK16dkavy1pu:1.66cd": "duṣpratītikaraṃ grāmyaṃ yathā yā bhavataḥ priyā // //",
    "GK16dkavy1pu:1.67ab": "kharaṃ prahṛtya viśrāntaḥ puruṣo vīryavān iti /",
    "GK16dkavy1pu:1.67cd": "evam ādi na śaṃsanti mārgayor ubhayor api // //",
    "GK16dkavy1pu:1.68ab": "bhaginībhagavatyādi sarvatraivānumanyate /",
    "GK16dkavy1pu:1.68cd": "vibhaktam iti mādhuryam ucyate sukumāratā // //",
    "GK16dkavy1pu:144": "[sukumāratā vs. dīpta]",
    "GK16dkavy1pu:1.69ab": "aniṣṭhurākṣaraprāyaṃ sukumāram iheṣyate /",
    "GK16dkavy1pu:1.69cd": "bandhaśaithilyadoṣas tu darśitaḥ sarvakomale // //",
    "GK16dkavy1pu:1.70ab": "maṇḍalīkṛtya barhāṇi kaṇṭhair madhuragītibhiḥ /",
    "GK16dkavy1pu:1.70cd": "kalāpinaḥ pranṛtyanti kāle jīmūtamālini // //",
    "GK16dkavy1pu:1.71ab": "ity anūrjita evārtho nālaṃkāro 'pi tādṛśaḥ /",
    "GK16dkavy1pu:1.71cd": "sukumāratayaivaitad ārohati satāṃ manaḥ // //",
    "GK16dkavy1pu:1.72ab": "dīptam ity aparair bhūmnā kṛcchrodyam api badhyate /",
    "GK16dkavy1pu:1.72cd": "nyakṣeṇa kṣayitaḥ pakṣaḥ kṣatriyāṇāṃ kṣaṇād iti // //",
    "GK16dkavy1pu:153": "[arthavyakti vs. neyatva]",
    "GK16dkavy1pu:1.73ab": "arthavyaktir aneyatvam arthasya hariṇoddhṛtā /",
    "GK16dkavy1pu:1.73cd": "bhūḥ khurakṣuṇṇanāgāsṛg- lohitād udadher iti // //",
    "GK16dkavy1pu:1.74ab": "mahī mahāvarāheṇa lohitād uddhṛtodadheḥ /",
    "GK16dkavy1pu:1.74cd": "itīyaty eva nirdiṣṭe neyatvam uragāsṛjaḥ // //",
    "GK16dkavy1pu:1.75ab": "nedṛśaṃ bahu manyate mārgayor ubhayor api /",
    "GK16dkavy1pu:1.75cd": "na hi pratītiḥ subhagā śabdanyāyavilaṅghinī // //",
    "GK16dkavy1pu:160": "[udāratvam]",
    "GK16dkavy1pu:1.76ab": "utkarṣavān guṇaḥ kaścid yasminn ukte pratīyate /",
    "GK16dkavy1pu:1.76cd": "tadudārāhvayaṃ tena sanāthā kāvyapaddhatiḥ // //",
    "GK16dkavy1pu:1.77ab": "arthināṃ kṛpaṇā dṛṣṭis tvanmukhe patitā sakṛt /",
    "GK16dkavy1pu:1.77cd": "tadavasthā punar deva nānyasya mukham īkṣate // //",
    "GK16dkavy1pu:1.78ab": "iti tyāgasya vākye 'sminn utkarṣaḥ sādhu lakṣyate /",
    "GK16dkavy1pu:1.78cd": "anenaiva pathānyatra samānanyāyam ūhyatām // //",
    "GK16dkavy1pu:1.79ab": "ślāghyair viśeṣaṇair yuktam udāraṃ kaiścid iṣyate /",
    "GK16dkavy1pu:1.79cd": "yathā līlāmbujakrīḍā- sarohemāṅgadādayaḥ // //",
    "GK16dkavy1pu:169": "[ojas]",
    "GK16dkavy1pu:1.80ab": "ojaḥ samāsabhūyastvam etad gadyasya jīvitam /",
    "GK16dkavy1pu:1.80cd": "padye 'py adākṣiṇātyānām idam ekaṃ parāyaṇam // //",
    "GK16dkavy1pu:1.81ab": "tad gurūṇāṃ laghūnāṃ ca bāhulyālpatvamiśraṇaiḥ /",
    "GK16dkavy1pu:1.81cd": "uccāvacaprakāraṃ tad dṛśyam ākhyāyikādiṣu // //",
    "GK16dkavy1pu:1.82ab": "astamastakaparyasta- samastārkāṃśusaṃstarā /",
    "GK16dkavy1pu:1.82cd": "pīnastanasthitātāmra- kamravastreva vāruṇī // //",
    "GK16dkavy1pu:1.83ab": "iti padye 'pi paurastyā badhnanty ojasvinīr giraḥ /",
    "GK16dkavy1pu:1.83cd": "anye tv anākulaṃ hṛdyam icchanty ojo girāṃ yathā // //",
    "GK16dkavy1pu:1.84ab": "payodharataṭotsaṅga- lagnasaṃdhyātapāṃśukā /",
    "GK16dkavy1pu:1.84cd": "kasya kāmāturaṃ ceto vāruṇī na kariṣyati // //",
    "GK16dkavy1pu:180": "[kānti vs. atyukti]",
    "GK16dkavy1pu:1.85ab": "kāntaṃ sarvajagatkāntaṃ laukikārthānatikramāt /",
    "GK16dkavy1pu:1.85cd": "tac ca vārttābhidhāneṣu varṇanāsv api dṛśyate // //",
    "GK16dkavy1pu:1.86ab": "gṛhāṇi nāma tāny eva taporāśir bhavādṛśaḥ /",
    "GK16dkavy1pu:1.86cd": "saṃbhāvayati yāny eva pāvanaiḥ pādapāṃsubhiḥ // //",
    "GK16dkavy1pu:1.87ab": "anayor anavadyāṅgi stanayor jṛmbhamāṇayoḥ /",
    "GK16dkavy1pu:1.87cd": "avakāśo na paryāptas tava bāhulatāntare // //",
    "GK16dkavy1pu:1.88ab": "iti saṃbhāvyam evaitad viśeṣākhyānasaṃskṛtam /",
    "GK16dkavy1pu:1.88cd": "kāntaṃ bhavati sarvasya lokayātrānuvartinaḥ // //",
    "GK16dkavy1pu:1.89ab": "lokātīta ivātyartham adhyāropya vivakṣitaḥ /",
    "GK16dkavy1pu:1.89cd": "yo 'rthas tenāti tuṣyanti vidagdhā netare janāḥ // //",
    "GK16dkavy1pu:1.90ab": "devadhiṣṇyam ivārādhyam adyaprabhṛti no gṛham /",
    "GK16dkavy1pu:1.90cd": "yuṣmatpādarajaḥpāta- dhautaniḥśeṣakilbiṣam // //",
    "GK16dkavy1pu:1.91ab": "alpaṃ nirmitam ākāśam anālocyaiva vedhasā /",
    "GK16dkavy1pu:1.91cd": "idam evaṃvidhaṃ bhāvi bhavatyāḥ stanajhṛmbhaṇam // //",
    "GK16dkavy1pu:1.92ab": "idam atyuktir ity uktam etad gauḍopalālitam /",
    "GK16dkavy1pu:1.92cd": "prasthānaṃ prākpraṇītaṃ tu sāram anyasya vartmanaḥ // //",
    "GK16dkavy1pu:197": "[samādhi]",
    "GK16dkavy1pu:1.93ab": "anyadharmas tato 'nyatra lokasīmānurodhinā /",
    "GK16dkavy1pu:1.93cd": "samyag ādhīyate yatra sa samādhiḥ smṛto yathā // //",
    "GK16dkavy1pu:1.94ab": "kumudāni nimīlāni kamalāny unmiṣanti ca /",
    "GK16dkavy1pu:1.94cd": "iti netrakriyādhyāsāl labdhā tadvācinī śrutiḥ // //",
    "GK16dkavy1pu:1.95ab": "niḥṣṭhyūtodgīrṇavāntādi gauṇavṛttivyapāśrayam /",
    "GK16dkavy1pu:1.95cd": "atisundaram anyatra grāmyakakṣāṃ vigāhate // //",
    "GK16dkavy1pu:1.96ab": "padmāny arkāṃśuniḥṣṭhyūtāḥ pītvā pāvakavipruṣaḥ /",
    "GK16dkavy1pu:1.96cd": "bhūyo vamantīva mukhair udgīrṇāruṇareṇubhiḥ // //",
    "GK16dkavy1pu:1.97ab": "iti hṛdyam ahṛdyaṃ tu niḥṣṭhīvati vadhūr iti /",
    "GK16dkavy1pu:1.97cd": "yugapan naikadharmāṇām adhyāsaś ca smṛto yathā // //",
    "GK16dkavy1pu:1.98ab": "gurugarbhabharaklāntāḥ stanantyo meghapaṅktayaḥ /",
    "GK16dkavy1pu:1.98cd": "acalādhityakotsaṅgam imāḥ samadhiśerate // //",
    "GK16dkavy1pu:1.99ab": "utsaṅgaśayanaṃ sakhyāḥ stananaṃ gauravaṃ klamaḥ /",
    "GK16dkavy1pu:1.99cd": "itīme garbhiṇīdharmā bahavo 'py atra darśitāḥ // //",
    "GK16dkavy1pu:1.100ab": "tad etat kāvyasarvasvaṃ samādhir nāma yo guṇaḥ /",
    "GK16dkavy1pu:1.100cd": "kavisārthaḥ samagro 'pi tam ekam anugacchati // //",
    "GK16dkavy1pu:1.101ab": "iti mārgadvayaṃ bhinnaṃ tatsvarūpanirūpaṇāt /",
    "GK16dkavy1pu:1.101cd": "tadbhedās tu na śakyante vaktuṃ pratikavi sthitāḥ // //",
    "GK16dkavy1pu:1.102ab": "ikṣukṣīraguḍādīnāṃ mādhuryasyāntaraṃ mahat /",
    "GK16dkavy1pu:1.102cd": "tathāpi na tad ākhyātuṃ sarasvatyāpi śakyate // //",
    "GK16dkavy1pu:1.103ab": "naisargikī ca pratibhā śrutaṃ ca bahu nirmalam /",
    "GK16dkavy1pu:1.103cd": "amandaś cābhiyogo 'syāḥ kāraṇaṃ kāvyasaṃpadaḥ // //",
    "GK16dkavy1pu:1.104ab": "na vidyate yady api pūrvavāsanā- guṇānubandhi pratibhānam adbhutam /",
    "GK16dkavy1pu:1.104cd": "śrutena yatnena ca vāg upāsitā dhruvaṃ karoty eva kamapy anugraham //",
    "GK16dkavy1pu:1.105ab": "tad astatandrair aniśaṃ sarasvatī śramād upāsyā khalu kīrtim īpsubhiḥ /",
    "GK16dkavy1pu:1.105cd": "kṛśe kavitve 'pi janāḥ kṛtaśramāḥ vidagdhagoṣṭhīṣu vihartum īśate // //",
    "GK16dkavy1pu:224": "// iti kāvyādarśe mārgavibhāgo nāma prathamaḥ paricchedaḥ //"
}