{
    "T02bsu010_u:0": " Bhavasaṅkrāntisūtram namassarvabuddhabodhisattvebhyaḥ /",
    "T02bsu010_u:1": " 1. evaṃ mayā śrutam /",
    "T02bsu010_u:2": " ekasmin samaye bhagavān rājagṛhe viharati sma kalantakanivāse veṇuvane mahatā bhikṣusaṅaghena sārdhaṃ dviśatapacāśadbhiḥ bhikṣubhiḥ saṃbahulaiśca bodhisattvamahāsattvaiḥ /",
    "T02bsu010_u:3": " atha bhagavānanekaśatasahasraparivāraparivṛtaḥ purato 'valokya dharmaṃ deśayati sma /",
    "T02bsu010_u:4": " ādau kalyāṇaṃ madhye kalyāṇamavasāne kalyāṇaṃ svarthaṃ suvyajanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ prakāśayati sma //",
    "T02bsu010_u:5": " 2. tadā magadharājaḥ śreṇyo vimvisāraḥ mahātā rājavibhavena mahatā ca rājabalena rājagṛhānmahānagarānniṣkramya yena veṇuvanaṃ yena ca bhagavān tenopasaṅakramīt /",
    "T02bsu010_u:6": " upasaṅakramya bhagavataḥ pādau śirasā abhivandya triḥ pradakṣiṇīkṛtya ekānte atiṣṭhat /",
    "T02bsu010_u:7": " ekānte sthitvā magadharājaḥ śreṇyo bimbisāraḥ bhagavantametadavocat /",
    "T02bsu010_u:8": " kathaṃ bhagavan kṛtaṃ karma saṃcayaṃ pratirudhya ciraniruddhaṃ maraṇakāla upasthitaṃ manaso 'bhimukhībhavati /",
    "T02bsu010_u:9": " sūnyeṣu sarvasaṃskāreṣu kathaṃ karmaṇāmavipraṇāśo 'sti //",
    "T02bsu010_u:10": " 3. evamukte bhagavān magadharājaṃ śreṇyaṃ bimbisārametadavocat /",
    "T02bsu010_u:11": " tadyathā mahārāja puruṣaḥ suptaḥ svapne janapadakalyāṇyā striyā sārdhaṃ paricaret /",
    "T02bsu010_u:12": " sa śayitavibuddhaḥ janapadakalyāṇīṃ tāṃ striyamanusmaret /",
    "T02bsu010_u:13": " tatkiṃ manyase mahārāja svapne sā janapadakalyāṇī strī //",
    "T02bsu010_u:14": " 4. āha! nohīdaṃ bhagavan //",
    "T02bsu010_u:15": " 5. bhagavānāha!tat kiṃ manyase mahārāja api nu sa puruṣaḥ kiṃ paṇḍitajātīyo bhavet /",
    "T02bsu010_u:16": " yaḥ svapne janapadakalyāṇīṃ striyamabhiniviśet //",
    "T02bsu010_u:17": " 6. āha! nohīdaṃ bhagavan! tatkasya hetoḥ /",
    "T02bsu010_u:18": " atyantatayā tu bhagavan svapne janapadakalyāṇī strī na saṃvidyate /",
    "T02bsu010_u:19": " nopalabhyate /",
    "T02bsu010_u:20": " kutaḥ punaranayāsārdhaṃ paricaraṇā /",
    "T02bsu010_u:21": " evaṃ vighātasya klamathasya bhāgī syāt //",
    "T02bsu010_u:22": " 7. bhagavānāha!evameva mahārāja balo 'śrutavān pṛthagjanaścakṣuṣā rūpāṇi ddaṣṭvā saumanasyasthānīyāni rūpāṇyabhiniviśet /",
    "T02bsu010_u:23": " abhiniviṣṭa anurajyate /",
    "T02bsu010_u:24": " anuraktaḥ saṃrajyate /",
    "T02bsu010_u:25": " saṃrakto rāgajaṃ dveṣajaṃ mohajaṃ karma kāyavāṅmanobhirabhisaṃskaroti /",
    "T02bsu010_u:26": " tacca karma abhisaṃskṛtaṃ nirudhyate /",
    "T02bsu010_u:27": " niruddhaṃ na pūrvāṃ diśaṃ niśritya tiṣṭhati /",
    "T02bsu010_u:28": " na dakṣiṇām /",
    "T02bsu010_u:29": " na paścimām /",
    "T02bsu010_u:30": " nottarām /",
    "T02bsu010_u:31": " nordhvam /",
    "T02bsu010_u:32": " nādhaḥ /",
    "T02bsu010_u:33": " na vidiśaṃ niśritya tiṣṭhati /",
    "T02bsu010_u:34": " tat karma kadācinmaraṇa kālasamaya upasthite tatsabhāgasya karmaṇaḥ kṣayāt caramavijñāne niruddhe manaso 'bhimukhībhavati /",
    "T02bsu010_u:35": " tadyathāpi nāma suptaśayitavibuddhasya janapadakalyāṇi strī /",
    "T02bsu010_u:36": " evam hi mahārāja caramavijñānaṃ nirudhyate /",
    "T02bsu010_u:37": " aupapattyaṃśikaṃ prathamavijñānaṃ utpadyate /",
    "T02bsu010_u:38": " yadi vā deve /",
    "T02bsu010_u:39": " yadi vā mānuṣe /",
    "T02bsu010_u:40": " yadi vāsure /",
    "T02bsu010_u:41": " yadi vā narakeṣu /",
    "T02bsu010_u:42": " yadi vā tiryagyoniṣu /",
    "T02bsu010_u:43": " yadi vā preteṣu /",
    "T02bsu010_u:44": " tasya ca mahārāja prathamavijñānasya samanantaraniraddhasya tatsabhāgā cittasaṃtatiḥ pravartate",
    "T02bsu010_u:45": " yatra vipākasya pratisaṃvedanā prajñāyate /",
    "T02bsu010_u:46": " tatra mahārāja na kaściddharmaḥ asmāt lokātparalokaṃ saṅkrāmati /",
    "T02bsu010_u:47": " cyutyupapattī ca prajñāyete /",
    "T02bsu010_u:48": " tatra mahārāja yaścaramavijñānasya nirodhaḥ",
    "T02bsu010_u:49": " / sā cyutiriti saṃjñā /",
    "T02bsu010_u:50": " yaḥ prathamavijñānasya prādurbhāvaḥ /",
    "T02bsu010_u:51": " sopapattiriti /",
    "T02bsu010_u:52": " caramavijñānaṃ mahārāja nirodhe 'pi na svacidgacchati /",
    "T02bsu010_u:53": " aupapattyaṃśikaṃ prathamavijñānamutpāde 'pi na kutaścidāgacchati /",
    "T02bsu010_u:54": " tat kasya hetoḥ /",
    "T02bsu010_u:55": " svabhāvarahitatvāt /",
    "T02bsu010_u:56": " tatra mahārāja caramavijñānaṃ caramavijñānena śūnyam /",
    "T02bsu010_u:57": " cyutiścayutyā śūnyā /",
    "T02bsu010_u:58": " karma karmaṇā śūnyam /",
    "T02bsu010_u:59": " prathamavijñānaṃ prathamavijñānena śūnyam /",
    "T02bsu010_u:60": " upapattirupapattyā śūnyā /",
    "T02bsu010_u:61": " karmaṇāmavipraṇāśaścaprajñāyate /",
    "T02bsu010_u:62": " prathamavijñānasya mahārāja aupapattyaṃśikasya samanantaraniruddhasya nirantarā cittasantatiḥ pravartate /",
    "T02bsu010_u:63": " yatra vipākasya pratisaṃvedanī prajñāyate /",
    "T02bsu010_u:64": " evaṃ bhagavānāha /",
    "T02bsu010_u:65": " sugata evamuktvā anyadevamavocat śāstā //",
    "T02bsu010_u:66": " 8. sarvametannāmamātraṃ saṃjñāmātre pratiṣṭhitam /",
    "T02bsu010_u:67": " abhidhānātpṛthakbhūtamabhidheyaṃ na vidyate //",
    "T02bsu010_u:68": " 9. yena yena hi nāmnā vai yo yo dharmo 'bhilapyate /",
    "T02bsu010_u:69": " nāsau saṃvidyate tatra dharmāṇāṃ sā hi dharmatā //",
    "T02bsu010_u:70": " 10. nāmnā hi nāmatā śūnyā nāmnā nāma na vidyate /",
    "T02bsu010_u:71": " anāmakāḥ sarvadharmā nāmna tu paridīpitāḥ //",
    "T02bsu010_u:72": " 11. ime dharmā asantaśca kalpanāyāḥ samuddhitāḥ /",
    "T02bsu010_u:73": " sāpyatra kalpanā śūnyā yayā śūnyā vikalpitāḥ //",
    "T02bsu010_u:74": " 12. cakṣūrūpaṃ paśyatīti samyagdraṣṭrā yaducyate /",
    "T02bsu010_u:75": " mithyāśraddhastha lokasya tatsatyaṃ saṃvṛtīritam //",
    "T02bsu010_u:76": " 13. sāmagrayā darśanaṃ yatra prakāśayati nāyakaḥ /",
    "T02bsu010_u:77": " prāhopacārabhūmiṃ tāṃ paramārthasya buddhimān //",
    "T02bsu010_u:78": " 14. na cakṣūḥ prekṣate rūpaṃ mano dharmānna vetti ca /",
    "T02bsu010_u:79": " etattu paramaṃ satyaṃ yatra loko na gāhate //",
    "T02bsu010_u:80": " 15. evamavocadbhagavān /",
    "T02bsu010_u:81": " magadhadeśarājaḥ śreṇyaḥ bimbisāraḥ te bodhisattvāste ca bhikṣavaḥ sadevamānuṣāsuragandharvaśca loko muditvā bhagavato bhāṣitamabhyanandan //",
    "T02bsu010_u:82": " āryabhavasaṅkrāntirnāma mahāyānasūtraṃ saṃpūrṇam /"
}