{
    "GR14mdhvkmou:0": " kṛṣṇāmṛtamahārṇavaḥ oṃ.",
    "GR14mdhvkmou:1": " arcitaḥ saṃsmṛto dhyātaḥ kīrtitaḥ kathitaḥ śrutaḥ",
    "GR14mdhvkmou:2": " yo dadāty amṛtatvaṃ hi sa māṃ rakṣatu keśavaḥ. // MKm_1 //",
    "GR14mdhvkmou:3": " tāpatrayeṇa saṃtaptaṃ yad etad akhilaṃ jagat",
    "GR14mdhvkmou:4": " vakṣyāmi śāntaye hy asya kṛṣṇāmṛtamahārṇavam. // MKm_2 //",
    "GR14mdhvkmou:5": " te narāḥ paśavo loke kiṃ teṣāṃ jīvane phalam",
    "GR14mdhvkmou:6": " yair na labdhā harer dīkṣā nārcito vā janārdanaḥ. // MKm_3 //",
    "GR14mdhvkmou:7": " saṃsāre 'smin mahāghore janmarogabhayākule",
    "GR14mdhvkmou:8": " ayam eko mahābhāgaḥ pūjyate yad adhokṣajaḥ. // MKm_4 //",
    "GR14mdhvkmou:9": " sa nāma sukṛtī loke kulaṃ tena hy alaṃkṛtam",
    "GR14mdhvkmou:10": " ādhāraḥ sarvabhūtānāṃ yena viṣṇuḥ prasāditaḥ. // MKm_5 //",
    "GR14mdhvkmou:11": " yajñānāṃ tapasāṃ caiva śubhānāṃ caiva karmaṇāṃ",
    "GR14mdhvkmou:12": " tadviśiṣṭaphalaṃ nṛṇāṃ sadaivārādhanaṃ hareḥ. // MKm_6 //",
    "GR14mdhvkmou:13": " kalau kalimaladhvaṃsisarvapāpaharaṃ harim",
    "GR14mdhvkmou:14": " ye 'rcayanti narā nityaṃ te 'pi vandyā yathā hariḥ. // MKm_7 //",
    "GR14mdhvkmou:15": " nāsti śreyaskaraṃ nṛṇāṃ viṣṇor ārādhanān mune",
    "GR14mdhvkmou:16": " yuge 'smiṃs tāmase loke satataṃ pūjyate nṛbhiḥ. // MKm_8 //",
    "GR14mdhvkmou:17": " arcite sarvadeveśe śaṅkacakragadādhare",
    "GR14mdhvkmou:18": " arcitāḥ sarvadevāḥ syur yataḥ sarvagato hariḥ. // MKm_9 //",
    "GR14mdhvkmou:19": " svarcite sarvalokeśe surāsuranamaskṛte",
    "GR14mdhvkmou:20": " keśave kaṃsakeśighne na yāti narakaṃ naraḥ. // MKm_10 //",
    "GR14mdhvkmou:21": " sakṛd abhyarcya govindaṃ bilvapatreṇa mānavaḥ",
    "GR14mdhvkmou:22": " muktibhāgī nirātaṅkī viṣṇuloke ciraṃ vaset. // MKm_11 //",
    "GR14mdhvkmou:23": " sakṛd abhyarcito yena heḷayā 'pi namaskṛtaḥ",
    "GR14mdhvkmou:24": " sa yāti paramaṃ sthānaṃ yat surair api durlabham. // MKm_12 //",
    "GR14mdhvkmou:25": " Nāradaḥ:",
    "GR14mdhvkmou:26": " samastalokanāthasya devadevasya śārṅgiṇaḥ",
    "GR14mdhvkmou:27": " sākṣād bhagavato viṣṇoḥ pūjanaṃ janmanaḥ phalam. // MKm_13 //",
    "GR14mdhvkmou:28": " Pulastyaḥ:",
    "GR14mdhvkmou:29": " bhaktyā dūrvāṅkuraiḥ pumbhiḥ pūjitaḥ puruṣottamaḥ",
    "GR14mdhvkmou:30": " harir dadāti hi phalaṃ sarvayajñaiś ca durlabham. // MKm_14 //",
    "GR14mdhvkmou:31": " vidhinā devadeveśaḥ śaṅkhacakradharo hariḥ",
    "GR14mdhvkmou:32": " phalaṃ dadāti sulabhaṃ salilenāpi pūjitaḥ. // MKm_15 //",
    "GR14mdhvkmou:33": " narake pacyamānas tu yamena paribhāṣitaḥ",
    "GR14mdhvkmou:34": " kiṃ tvayā nārcito devaḥ keśavaḥ kleśanāśanaḥ. // MKm_16 //",
    "GR14mdhvkmou:35": " Dharmaḥ:",
    "GR14mdhvkmou:36": " narasiṃho hṛṣīkeśaḥ puṇḍarīkanibhekṣaṇaḥ",
    "GR14mdhvkmou:37": " smaraṇān muktido nṛṇāṃ sa tvayā kiṃ na pūjitaḥ. // MKm_17 //",
    "GR14mdhvkmou:38": " dravyāṇām apy abhāve tu salilenāpi pūjitaḥ",
    "GR14mdhvkmou:39": " yo dadāti svakaṃ sthānaṃ sa tvayā kiṃ na pūjitaḥ. // MKm_18 //",
    "GR14mdhvkmou:40": " garbhasthitāmṛtā vā 'pi muṣitāste sudūṣitāḥ",
    "GR14mdhvkmou:41": " na prāptā yair harer dīkṣā sarvaduḥkhavimocanī. // MKm_19 //",
    "GR14mdhvkmou:42": " Mārkaṇḍeyaḥ:",
    "GR14mdhvkmou:43": " sakṛd abhyarcito yena devadevo janārdanaḥ",
    "GR14mdhvkmou:44": " yat kṛtaṃ tatkṛtaṃ tena samprāptaṃ paramaṃ padam. // MKm_20 //",
    "GR14mdhvkmou:45": " dharmārthakāmamokṣāṇāṃ nānyopāyas tu vidyate",
    "GR14mdhvkmou:46": " satyaṃ bravīmi deveśa hṛṣīkeśārcanāhate. // MKm_21 //",
    "GR14mdhvkmou:47": " tasya yajñavarāhasya viṣṇor amitatejasaḥ",
    "GR14mdhvkmou:48": " praṇāmaṃ ye 'pi kurvanti teṣām api namo namaḥ. // MKm_22 //",
    "GR14mdhvkmou:49": " Marīciḥ:",
    "GR14mdhvkmou:50": " anārādhitagovindair naraiḥ sthānaṃ nṛpātmaja",
    "GR14mdhvkmou:51": " na hi samprāpyate śreṣṭhaṃ tasmād ārādhayācyutam. // MKm_23 //",
    "GR14mdhvkmou:52": " Atriḥ:",
    "GR14mdhvkmou:53": " paraḥ parāṇāṃ puruṣas tuṣṭo yasya janārdanaḥ",
    "GR14mdhvkmou:54": " sa cā 'pnoty akṣayaṃ sthānam etat satyaṃ mayoditam. // MKm_24 //",
    "GR14mdhvkmou:55": " Aṅgirāḥ:",
    "GR14mdhvkmou:56": " yasyāntaḥ sarvam evedam acyutasyākhyayātmanaḥ",
    "GR14mdhvkmou:57": " tam ārādhaya govindaṃ sthānam agryaṃ yadīcchasi. // MKm_25 //",
    "GR14mdhvkmou:58": " Pulahaḥ:",
    "GR14mdhvkmou:59": " paraṃ brahma paraṃ dhāma yo 'sau brahma sanātanam",
    "GR14mdhvkmou:60": " tam ārādhya hariṃ yāti muktim apy atidurlabhām. // MKm_26 //",
    "GR14mdhvkmou:61": " aindram indraḥ paraṃ sthānaṃ yam ārādhya jagatpatim",
    "GR14mdhvkmou:62": " prāpa yajñapatiṃ viṣṇuṃ tam ārādhaya suvrata. // MKm_27 //",
    "GR14mdhvkmou:63": " prāpnoty ārādhite viṣṇau manasā yad yad icchati",
    "GR14mdhvkmou:64": " trailokyāntargataṃ sthānaṃ kimu lokottarottarān. // MKm_28 //",
    "GR14mdhvkmou:65": " ye smaranti sadā viṣṇuṃ śaṅkhacakragadādharam",
    "GR14mdhvkmou:66": " sarvapāpavinirmuktāḥ paraṃ brahma viśanti te. // MKm_29 //",
    "GR14mdhvkmou:67": " tato 'niruddhaṃ deveśaṃ pradyumnaṃ ca tataḥ param",
    "GR14mdhvkmou:68": " tataḥ saṃkarṣaṇaṃ devaṃ vāsudevaṃ parāt param. // MKm_30 //",
    "GR14mdhvkmou:69": " vāsudevāt paraṃ nāsti iti vedāntaniścayaḥ",
    "GR14mdhvkmou:70": " vāsudevaṃ praviṣṭānāṃ punar āvartanaṃ kutaḥ. // MKm_31 //",
    "GR14mdhvkmou:71": " Ātreyaḥ:",
    "GR14mdhvkmou:72": " yo yān icchen naraḥ kāmān nārī vā varavarṇinī",
    "GR14mdhvkmou:73": " tān samāpnoti vipulān samārādhya janārdhanam. // MKm_32 //",
    "GR14mdhvkmou:74": " Pulaha sagte:",
    "GR14mdhvkmou:75": " Brahmā:",
    "GR14mdhvkmou:76": " bāhubhyāṃ sāgaraṃ tartuṃ ka iccheta pumān bhuvi",
    "GR14mdhvkmou:77": " vāsudevam anārādhya ko mokṣaṃ gantum icchati. // MKm_33 //",
    "GR14mdhvkmou:78": " Śaṃkaraḥ:",
    "GR14mdhvkmou:79": " kṛte pāpe 'nutāpo vai yasya puṃsaḥ prajāyate",
    "GR14mdhvkmou:80": " prāyaścittaṃ tu tasyoktaṃ harisaṃsmaraṇaṃ param. // MKm_34 //",
    "GR14mdhvkmou:81": " na hy apuṇyavatāṃ loke mūḍhānāṃ kuṭilātmanāṃ",
    "GR14mdhvkmou:82": " bhaktir bhavati govinde smaraṇaṃ kīrtanaṃ tathā. // MKm_35 //",
    "GR14mdhvkmou:83": " tadaiva puruṣo mukto janmaduḥkhajarādibhiḥ",
    "GR14mdhvkmou:84": " jitendriyo viśuddhātmā yadaiva smarate harim. // MKm_36 //",
    "GR14mdhvkmou:85": " prāpte kaliyuge ghore dharmajñānavivarjite",
    "GR14mdhvkmou:86": " na kaścit smarate devaṃ kṛṣṇaṃ kalimalāpaham. // MKm_37 //",
    "GR14mdhvkmou:87": " na kalau devadevasya janmaduḥkhāpahāriṇaḥ",
    "GR14mdhvkmou:88": " karoti martyo mūḍhātmā smaraṇaṃ kīrtanaṃ hareḥ. // MKm_38 //",
    "GR14mdhvkmou:89": " ye smaranti sadā viṣṇuṃ viśuddhenāntarātmanā",
    "GR14mdhvkmou:90": " te prayānti bhavaṃ tyaktvā viṣṇulokam anāmayam. // MKm_39 //",
    "GR14mdhvkmou:91": " garbhajanmajarārogaduḥkha saṃsārabandhanaiḥ",
    "GR14mdhvkmou:92": " na bādhyate naro nityaṃ vāsudevam anusmaran. // MKm_40 //",
    "GR14mdhvkmou:93": " yamamārgāṃ mahāghoraṃ narakāṇi yamaṃ tathā",
    "GR14mdhvkmou:94": " svapne 'pi ca na paśyeta yaḥ smared garuḍadhvajam. // MKm_41 //",
    "GR14mdhvkmou:95": " hṛdi rūpaṃ mukhe nāma naivedyam udare hareḥ",
    "GR14mdhvkmou:96": " pādodakaṃ ca nirmālyaṃ mastake yasya so 'cyutaḥ. // MKm_42 //",
    "GR14mdhvkmou:97": " govindasmaraṇaṃ puṃsāṃ pāparāśimahācalam",
    "GR14mdhvkmou:98": " asaṃśayaṃ dahaty āśu tūlarāśim ivānalaḥ. // MKm_43 //",
    "GR14mdhvkmou:99": " Agastyaḥ:",
    "GR14mdhvkmou:100": " smaraṇād eva kṛṣṇasya pāpasaṅghātapañjaram",
    "GR14mdhvkmou:101": " śatadhā bhedam āyāti girir vajrahato tathā. // MKm_44 //",
    "GR14mdhvkmou:102": " kṛṣṇe ratāḥ kṛṣṇam anusmarantaḥ tad bhāvitās tad gatamānasāś ca.",
    "GR14mdhvkmou:103": " te bhinnadehāḥ praviśanti viṣṇuṃ havir yathā mantrahutaṃ hutāśe. // MKm_45 //",
    "GR14mdhvkmou:104": " sā hānis tan mahat chidraṃ sā cāndhajaḍamūkatā",
    "GR14mdhvkmou:105": " yan muhūrtaṃ kṣaṇaṃ vā 'pi vāsudevo na cintyate. // MKm_46 //",
    "GR14mdhvkmou:106": " nārāyaṇo nāma naro narāṇāṃ prasaṃhya coraḥ kathitaḥ pṛthivyām",
    "GR14mdhvkmou:107": " anekajanmārjitapāpasañcayaṃ dahaty aśeṣaṃ smṛtamātrayaiva. // MKm_47 //",
    "GR14mdhvkmou:108": " yasya saṃsmaraṇād eva vāsudevasya śārṅgiṇaḥ",
    "GR14mdhvkmou:109": " koṭijanmārjitaṃ pāpaṃ takṣaṇād eva naśyati. // MKm_48 //",
    "GR14mdhvkmou:110": " kiṃ tasya bahubhis tīrthaiḥ kiṃ tapobhiḥ kim adhvaraiḥ",
    "GR14mdhvkmou:111": " yo nityaṃ dhyāyate devaṃ nārāyaṇam ananyadhīḥ. // MKm_49 //",
    "GR14mdhvkmou:112": " ye mānavā vigatarāgaparāvarajñā nārāyaṇaṃ suraguruṃ satataṃ smaranti",
    "GR14mdhvkmou:113": " dhyānena tena hatakilbiṣacetanāste mātuḥ payodhararasaṃ na punaḥ pibanti. // MKm_50 //",
    "GR14mdhvkmou:114": " he citta cintaya sveha vāsudevam aharniśam",
    "GR14mdhvkmou:115": " nūnaṃ yaś cintitaḥ puṃsāṃ hanti saṃsārabandhanam. // MKm_51 //",
    "GR14mdhvkmou:116": " āloḍya sarvaśāstrāṇi vicārya ca punaḥ punaḥ",
    "GR14mdhvkmou:117": " idam ekaṃ suniṣpannaṃ dhyeyo nārāyaṇaḥ sadā. // MKm_52 //",
    "GR14mdhvkmou:118": " smṛte sakalakalyāṇabhājanaṃ yatra jāyate",
    "GR14mdhvkmou:119": " puruṣas tam ajaṃ nityaṃ vrajāmi śaraṇaṃ harim. // MKm_53 //",
    "GR14mdhvkmou:120": " vedeṣu yajñeṣu tapasu caiva dāneṣu tīrtheṣu vrateṣu caiva",
    "GR14mdhvkmou:121": " iṣṭeṣu pūrteṣu ca yat pradiṣṭaṃ puṇyaṃ smṛte tat khalu vāsudeve. // MKm_54 //",
    "GR14mdhvkmou:122": " Aurvaḥ:",
    "GR14mdhvkmou:123": " ārādhayaiva naro viṣṇuṃ manaso yad yad icchati",
    "GR14mdhvkmou:124": " phalaṃ prāpnoty avikalaṃ bhūri svalpam athāpi vā. // MKm_55 //",
    "GR14mdhvkmou:125": " yan nāmakīrtanaṃ bhaktyā vilāyanam anuttamam",
    "GR14mdhvkmou:126": " maitreyāśeṣapāpānāṃ dhātūnām iva pāvakaḥ. // MKm_56 //",
    "GR14mdhvkmou:127": " kalikalmaṣam atyugraṃ narakārtipradaṃ nṛṇām",
    "GR14mdhvkmou:128": " prayāti vilayaṃ sadyaḥ sakṛt saṃkīrtite 'cyute. // MKm_57 //",
    "GR14mdhvkmou:129": " anāyāsena cā 'yānti muktiṃ keśavam āsritāḥ",
    "GR14mdhvkmou:130": " tadvighātāya jāyante śakrādyāḥ paripanthinaḥ. // MKm_58 //",
    "GR14mdhvkmou:131": " catussāgaram āsādya jambūdvīpottame kvacit",
    "GR14mdhvkmou:132": " na pumān keśavād anyaḥ sarvapāpacikitsakaḥ. // MKm_59 //",
    "GR14mdhvkmou:133": " yad abhyarcya hariṃ bhaktyā kṛte varṣaśatair api",
    "GR14mdhvkmou:134": " phalaṃ prāpnoty avikalaṃ kalau saṃkīrtya keśavam. // MKm_60 //",
    "GR14mdhvkmou:135": " kṣīyate tu yadā dharmaḥ prāpte ghore kalau yuge",
    "GR14mdhvkmou:136": " tadā na kīrtayet kaścin muktidaṃ devam acyutam. // MKm_61 //",
    "GR14mdhvkmou:137": " avaśenāpi yannāmni kīrtite sarvapātakaiḥ",
    "GR14mdhvkmou:138": " pumān vimucyate sadyaḥ siṃhatrastamṛgair iva. // MKm_62 //",
    "GR14mdhvkmou:139": " nārāyaṇeti mantro 'sti vāg asti vaśavartinī",
    "GR14mdhvkmou:140": " tathā 'pi narake ghore majjantīty etad adbhutam. // MKm_63 //",
    "GR14mdhvkmou:141": " ārtā viṣaṇṇāḥ śithilāś ca bhītā ghoreṣu ca vyādhiṣu vartamānāḥ",
    "GR14mdhvkmou:142": " saṃkīrtya nārāyaṅaśabdamātraṃ vimuktaduḥkhāḥ sukhino bhavanti. // MKm_64 //",
    "GR14mdhvkmou:143": " Kauśikaḥ:",
    "GR14mdhvkmou:144": " sakṛd uccāritaṃ yais tu kṛṣṇeti na viśanti te",
    "GR14mdhvkmou:145": " garbhāgāraṃ gṛhaṃ mātur yamalokaṃ ca dussaham. // MKm_65 //",
    "GR14mdhvkmou:146": " kva nākapṛṣṭhagamanaṃ punarāvṛttilakṣaṇam",
    "GR14mdhvkmou:147": " kva japo vāsudeveti muktibījam anuttamam. // MKm_66 //",
    "GR14mdhvkmou:148": " buddhyā buddhvā vadasvainaṃ harir ity akṣaradvayam",
    "GR14mdhvkmou:149": " smaraṇād eva kṛṣṇasya na punarjāyate kvacit. // MKm_67 //",
    "GR14mdhvkmou:150": " he jihve mama nisnehe hariṃ kiṃ nuna bhāṣase",
    "GR14mdhvkmou:151": " hariṃ vadasva kalyāṇi saṃsārodadhinaur hariḥ. // MKm_68 //",
    "GR14mdhvkmou:152": " asāre khalu saṃsāre sārāt sārataro hariḥ",
    "GR14mdhvkmou:153": " puṇyahīnā na vindanti sāraṅgāś ca yathā jalam. // MKm_69 //",
    "GR14mdhvkmou:154": " kurukṣetreṇa kiṃ tasya kiṃ kāśyā puṣkareṇa vā",
    "GR14mdhvkmou:155": " jihvāgre vartate tasya harir ity akṣaradvayam. // MKm_70 //",
    "GR14mdhvkmou:156": " Brahmovāca:",
    "GR14mdhvkmou:157": " asāre khalu saṃsāre sāram ekaṃ nirūpitam",
    "GR14mdhvkmou:158": " samastalokanāthasya sāram ārādhanaṃ hareḥ. // MKm_71 //",
    "GR14mdhvkmou:159": " sā jihvā yā hariṃ stauti tac cittaṃ yat tadarpaṇam",
    "GR14mdhvkmou:160": " tāv eva kevalau ślāghyau yau tatpūjākarau karau. // MKm_72 //",
    "GR14mdhvkmou:161": " yas tu viṣṇuparo nityaṃ dṛḍhabhaktir jitendriyaḥ",
    "GR14mdhvkmou:162": " svagṛhe 'pi vasan yāti tad viṣṇoḥ paramaṃ padam. // MKm_73 //",
    "GR14mdhvkmou:163": " Śaṅkaraḥ:",
    "GR14mdhvkmou:164": " sādhu sādhu mahābhāga sādhu dānavanāśan",
    "GR14mdhvkmou:165": " yan māṃ pṛcchasi dharmajña keśavārādhanaṃ prati. // MKm_74 //",
    "GR14mdhvkmou:166": " nimiṣaṃ nimiṣārdhaṃ vā muhūrtam api bhārgava",
    "GR14mdhvkmou:167": " nādagdhāśeṣapāpānāṃ bhakti bhavati keśave. // MKm_75 //",
    "GR14mdhvkmou:168": " kiṃ tena manasā kāryaṃ yan na tiṣṭhati keśave",
    "GR14mdhvkmou:169": " mano muktiphalāvāptyau kāraṇaṃ saprayojanam. // MKm_76 //",
    "GR14mdhvkmou:170": " rogo nāma na sā jihvā yayā na stūyate hariḥ",
    "GR14mdhvkmou:171": " gartau nāma na tau karṇau yābhyāṃ tat karma na śrutam. // MKm_77 //",
    "GR14mdhvkmou:172": " nūnaṃ tat kaṇṭhaśālūkam athavā 'py upajihvikā",
    "GR14mdhvkmou:173": " rogo nāma na sā jihvā yā na vakti harer guṇān. // MKm_78 //",
    "GR14mdhvkmou:174": " bhārabhūtaiḥ kāryam ebhiḥ kiṃ tasya nṛpaśor dvija",
    "GR14mdhvkmou:175": " caraṇau tau tu saphalau keśavālayagāminau",
    "GR14mdhvkmou:176": " te ca netre mahābhāga yābhyāṃ sandṛśyate hariḥ. // MKm_79 //",
    "GR14mdhvkmou:177": " kiṃ tasya caraṇaiḥ kāryaṃ vṛthāsañcaraṇair dvija",
    "GR14mdhvkmou:178": " yair hi na vrajate jantuḥ keśavālayadarśane. // MKm_80 //",
    "GR14mdhvkmou:179": " vedavedāṅgaviduṣāṃ munīnāṃ bhāvitātmanām",
    "GR14mdhvkmou:180": " ṛṣitvam api dharmajña vijñeyaṃ tatprasādajam. // MKm_81 //",
    "GR14mdhvkmou:181": " vicitraratnaparyaṅke mahābhogena bhoginaḥ",
    "GR14mdhvkmou:182": " ramante nākanārībhiḥ keśavasmaraṇāt phalam. // MKm_82 //",
    "GR14mdhvkmou:183": " aśvamedhasahasrāṇāṃ yaḥ sahasraṃ samācaret",
    "GR14mdhvkmou:184": " nāsau tat phalam āpnoti tadbhaktair yad avāpyate. // MKm_83 //",
    "GR14mdhvkmou:185": " re re manuṣyāḥ puruṣottamasya karau na kasmān mukulīkurudhve",
    "GR14mdhvkmou:186": " kriyājuṣāṃ ko bhavatāṃ prayāsaḥ phalaṃ hi yat padam acyutasya. // MKm_84 //",
    "GR14mdhvkmou:187": " viṣṇor vimānaṃ yaḥ kuryāt sakṛd bhaktyā pradakṣiṇam",
    "GR14mdhvkmou:188": " aśvamedhasahasrasya phalam āpnoti mānavaḥ. // MKm_85 //",
    "GR14mdhvkmou:189": " pradakṣiṇaṃ tu yaḥ kuryād haribhaktyā samanvitaḥ",
    "GR14mdhvkmou:190": " haṃsayuktivimānena viṣṇulokaṃ sa gacchati. // MKm_86 //",
    "GR14mdhvkmou:191": " tīrthakoṭisahasrāṇi vratakoṭiśatāni ca",
    "GR14mdhvkmou:192": " nārāyaṇapraṇāmasya kalāṃ nārhanti ṣoḍaśīm. // MKm_87 //",
    "GR14mdhvkmou:193": " urasā śirasā dṛṣṭyā manasā vacasā tathā",
    "GR14mdhvkmou:194": " padbhyāṃ karābhyāṃ jānubhyāṃ praṇāmo 'ṣṭāṅga īritaḥ. // MKm_88 //",
    "GR14mdhvkmou:195": " śāṭhyenāpi namaskāraṃ kurvataḥ śārṅgapāṇaye",
    "GR14mdhvkmou:196": " śātajanmārjitaṃ pāpaṃ naśyaty eva na saṃśayaḥ. // MKm_89 //",
    "GR14mdhvkmou:197": " saṃsārārṇavam agrānāṃ narāṇāṃ pāpakarmaṇām",
    "GR14mdhvkmou:198": " nānyo dharttā jagannāthaṃ muktvā nārāyaṇaṃ param. // MKm_90 //",
    "GR14mdhvkmou:199": " reṇukuṇṭhigātrasya kaṇā yāvanti bhārata",
    "GR14mdhvkmou:200": " tāvad varṣasahasrāṇi viṣṇuloke mahīyate. // MKm_91 //",
    "GR14mdhvkmou:201": " pāvanaṃ viṣṇunaivedyaṃ subhojyam ṛṣibhiḥ smṛtam",
    "GR14mdhvkmou:202": " anyadevasya naivedyaṃ bhuktvā cāndrāyaṇaṃ caret. // MKm_92 //",
    "GR14mdhvkmou:203": " koṭyaindavasahasrais tu māsopoṣaṇakoṭibhiḥ",
    "GR14mdhvkmou:204": " yat phalaṃ labhyate pumbhir viṣṇor naivedya bhakṣaṇāt. // MKm_93 //",
    "GR14mdhvkmou:205": " trirātraphaladā nadyo yāḥ kāścid asamudragāḥ",
    "GR14mdhvkmou:206": " samudragās tu pakṣasya māsasya saritāṃ patiḥ. // MKm_94 //",
    "GR14mdhvkmou:207": " ṣaṇmāsaphaladā godā vatsarasya tu jāhnavī",
    "GR14mdhvkmou:208": " viṣṇupādodakasyaite kalāṃ nārhanti ṣoḍasīm. // MKm_95 //",
    "GR14mdhvkmou:209": " gaṇgāprayāgagayapuṣkaranaimiśāni saṃsevitāni bahuśaḥ kurujāṅgalāni",
    "GR14mdhvkmou:210": " kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ. // MKm_96 //",
    "GR14mdhvkmou:211": " yāni kāni ca tīrthāni brahmāṇḍāntargatāni vai",
    "GR14mdhvkmou:212": " viṣṇupādodakasyaite kalāṃ nārhanti ṣoḍaśīm. // MKm_97 //",
    "GR14mdhvkmou:213": " snānaṃ pādodakaṃ viṣṇoḥ piban śirasi dhārayan",
    "GR14mdhvkmou:214": " sarva pāpavinirmukto vaiṣṇavīṃ siddhim āpnuyāt. // MKm_98 //",
    "GR14mdhvkmou:215": " yathā pādodakaṃ puṇyaṃ nirmālyaṃ cānulepanam",
    "GR14mdhvkmou:216": " naivedyaṃ dhūpaśeṣaṃ ca ārārttiś ca tathā hareḥ. // MKm_99 //",
    "GR14mdhvkmou:217": " tulasyās tu rajojuṣṭaṃ naivedyasya ca bhakṣaṇam",
    "GR14mdhvkmou:218": " nirmālyaṃ śirasā dhāryaṃ mahāpātakanāśanam. // MKm_100 //",
    "GR14mdhvkmou:219": " bhaktyā vā yadi vā 'bhaktyā cakrāṅkitaśilām prati",
    "GR14mdhvkmou:220": " darśanaṃ sparśanaṃ vā 'pi sarvapāpapraṇāśanam. // MKm_101 //",
    "GR14mdhvkmou:221": " sāḷagrāmodbhavo devo devo dvāravatībhavaḥ",
    "GR14mdhvkmou:222": " ubhayoḥ snānatoyena brahmahatyāṃ vyapohati. // MKm_102 //",
    "GR14mdhvkmou:223": " mlecchadeśe 'śucau vā 'pi cakrāṅko yatra tiṣṭhati",
    "GR14mdhvkmou:224": " yojanāni tathā trīṇi mama kṣetraṃ vasundhare. // MKm_103 //",
    "GR14mdhvkmou:225": " śālagrāmodbhavo devo śailaṃ cakrāṅkamaṇḍitam",
    "GR14mdhvkmou:226": " yatrāpi nīyate tatra vāraṇasyā śatādhikam. // MKm_104 //",
    "GR14mdhvkmou:227": " sāḷagrāmodbhavo devo devo dvāravatībhavaḥ",
    "GR14mdhvkmou:228": " ubhayoḥ saṃgamo yatra tatra muktir na saṃśayaḥ. // MKm_105 //",
    "GR14mdhvkmou:229": " hariṇā muktidānīha muktisthānāni sarvaśaḥ",
    "GR14mdhvkmou:230": " sa yasya sarvabhāveṣu tasya taiḥ kiṃ prayojanam. // MKm_106 //",
    "GR14mdhvkmou:231": " harir yāti harir yāti dasyuvyājena yo vadet",
    "GR14mdhvkmou:232": " so 'pi sadgatim āpnoti gatiṃ sukṛtino yathā. // MKm_107 //",
    "GR14mdhvkmou:233": " vāsudevaṃ parityajya yo 'nyaṃ devam upāsate",
    "GR14mdhvkmou:234": " tyaktvā 'mṛtaṃ sa mūḍhātmā bhuṅkte hālāhalaṃ viṣam. // MKm_108 //",
    "GR14mdhvkmou:235": " tyaktvāmṛtaṃ yathā kaścid anyapānaṃ piben naraḥ",
    "GR14mdhvkmou:236": " tathā hariṃ parityajya cānyaṃ devam upāsate. // MKm_109 //",
    "GR14mdhvkmou:237": " svadharmaṃ tu parityajya paradharmaṃ yathā caret",
    "GR14mdhvkmou:238": " tathā hariṃ parityajya cānyaṃ devam upāsate. // MKm_110 //",
    "GR14mdhvkmou:239": " gāṃ ca tyaktvā vimūḍhātmā gardabhīṃ vandate yathā",
    "GR14mdhvkmou:240": " tathā hariṃ parityajya cānyaṃ devam upāsate. // MKm_111 //",
    "GR14mdhvkmou:241": " vāsudevaṃ parityajya yo 'nyaṃ devam upāsate",
    "GR14mdhvkmou:242": " tṛṣito jāhnavītīre kūpaṃ khanati durmatiḥ. // MKm_112 //",
    "GR14mdhvkmou:243": " yathā gaṅgodakaṃ tyaktvā pibet kūpodakaṃ naraḥ",
    "GR14mdhvkmou:244": " tathā hariṃ parityajya yo 'nyaṃ devam upāsate. // MKm_113 //",
    "GR14mdhvkmou:245": " svamātaraṃ parityajya śvapākīṃ vandate tathā",
    "GR14mdhvkmou:246": " tathā hariṃ parityajya yo 'nyaṃ devam upāsate. // MKm_114 //",
    "GR14mdhvkmou:247": " yāvat svastham idaṃ piṇḍaṃ nirujaṃ karaṇānvitam",
    "GR14mdhvkmou:248": " tāvat kuruṣvā 'tmahitaṃ paścāt tāpena tapyase. // MKm_115 //",
    "GR14mdhvkmou:249": " yāvat svāsthyaṃ śarīreṣu karaṇeṣu ca pāṭavam",
    "GR14mdhvkmou:250": " tāvad arcaya govindam āyuśyaṃ sārthakaṃ kuru. // MKm_116 //",
    "GR14mdhvkmou:251": " smaryatāṃ tu hṛṣīkeśo hṛṣīkeṣu dṛḍheṣu ca",
    "GR14mdhvkmou:252": " adṛḍheṣu hṛṣīkeṣu hṛṣīkeśaṃ smaranti ke. // MKm_117 //",
    "GR14mdhvkmou:253": " yāvac cintayate jantur viṣayān viṣasannibhān",
    "GR14mdhvkmou:254": " tāvac cet smarate viṣṇuṃ ko na mucyeta bandhanāt. // MKm_118 //",
    "GR14mdhvkmou:255": " yāvat pralapate jantur viṣayān viṣasannibhān",
    "GR14mdhvkmou:256": " tāvac cet smarate viṣṇuṃ ko na mucyeta bandhanāt. // MKm_119 //",
    "GR14mdhvkmou:257": " Sūta uvāca:",
    "GR14mdhvkmou:258": " jñātvā viprās tithiṃ samyag daivajñaiḥ samudīritām",
    "GR14mdhvkmou:259": " kartavya upavāsaś ca anyathā narakaṃ vrajet. // MKm_120 //",
    "GR14mdhvkmou:260": " kṣaye vā 'py athavā vṛddhau samprāpte vā dinakṣaye",
    "GR14mdhvkmou:261": " upoṣyā dvādaśī puṇyā pūrvaviddhāṃ parityajet. // MKm_121 //",
    "GR14mdhvkmou:262": " pūrvaviddhāṃ prakurvāṇo naro dharmān nikṛntati",
    "GR14mdhvkmou:263": " saṃtates tu vināśāya sampado haraṇāya ca. // MKm_122 //",
    "GR14mdhvkmou:264": " kalāvedhe tu viprendrā daśamyaikādaśīṃ tyajet",
    "GR14mdhvkmou:265": " surāyā bindunā spṛṣṭaṃ gaṅgāmbha iva santyajet. // MKm_123 //",
    "GR14mdhvkmou:266": " śvadṛtau pañcagavyaṃ ca daśamyā dūṣitāṃ tyajet",
    "GR14mdhvkmou:267": " ekādaśīṃ dvijaśreṣṭhāḥ pakṣayor ubhayor api. // MKm_124 //",
    "GR14mdhvkmou:268": " tasmād viprā na viddhā hi kartavyaikādasī kvacit",
    "GR14mdhvkmou:269": " viddhā hanti purāpuṇyaṃ śrāddhaṃ ca vṛṣalīpatiḥ. // MKm_125 //",
    "GR14mdhvkmou:270": " japtaṃ dattaṃ hutaṃ snātaṃ tathā pūjā kṛtā hareḥ",
    "GR14mdhvkmou:271": " tat sarvaṃ vilayaṃ yāti tamaḥ sūryodaye yathā. // MKm_126 //",
    "GR14mdhvkmou:272": " ekādaśyāṃ yadā brahman dinakṣayatithir bhavet",
    "GR14mdhvkmou:273": " upoṣyā dvādaśī tatra trayodaśyāṃ tu pāraṇam. // MKm_127 //",
    "GR14mdhvkmou:274": " pratipatprabhṛtayaḥ sarvā udayād udayād raveḥ",
    "GR14mdhvkmou:275": " sampūrṇā iti vijñeyā harivāsaravarjitāḥ. // MKm_128 //",
    "GR14mdhvkmou:276": " aruṇodayakāle tu daśamī yadi dṛśyate",
    "GR14mdhvkmou:277": " pāpamūlaṃ tadā jñeyam ekādaśyupavāsanam. // MKm_129 //",
    "GR14mdhvkmou:278": " aruṇodayakāle tu daśamī yadi dṛśyate",
    "GR14mdhvkmou:279": " na tatraikādaśī kāryā dharmakāmārthanāśinī. // MKm_130 //",
    "GR14mdhvkmou:280": " catastro ghaṭikāḥ prātar aruṇodaya ucyate",
    "GR14mdhvkmou:281": " yatīnāṃ snānakālo 'yaṃ gaṅgāmbhaḥsadṛśaḥ smṛtaḥ. // MKm_131 //",
    "GR14mdhvkmou:282": " udayāt prāg yadā viprā muhūrtadvayasaṃyutā",
    "GR14mdhvkmou:283": " sampūrṇaikādaśī nāma tatraivopavased vratī. // MKm_132 //",
    "GR14mdhvkmou:284": " udayāt prāk trighaṭikā vyāpiny ekādaśī yadā",
    "GR14mdhvkmou:285": " sandigdhaikādaśī nāma varjyā dharmārthanāśinī. // MKm_133 //",
    "GR14mdhvkmou:286": " putrapautravivṛddhyarthaṃ dvādaśyām upavāsayet",
    "GR14mdhvkmou:287": " tatra kratuśataṃ puṇyaṃ trayodaśyāṃ tu pāraṇaṃ. // MKm_134 //",
    "GR14mdhvkmou:288": " udayāt prāg dvighaṭikāvyāpinyekādaśī yadā",
    "GR14mdhvkmou:289": " saṅkīrṇaikādaśī nāma varjyā dharmārthakāṅkṣibhiḥ. // MKm_135 //",
    "GR14mdhvkmou:290": " putrarājyavivṛddhyarthaṃ dvādaśyām upavāsanam",
    "GR14mdhvkmou:291": " tatra kratuśataṃ puṇyaṃ trayodaśyāṃ tu pāraṇam. // MKm_136 //",
    "GR14mdhvkmou:292": " daśamīśeṣasaṃyuktā gāndhāryā samupoṣitā",
    "GR14mdhvkmou:293": " tasyāḥ putraśataṃ naṣṭaṃ tasmāt tāṃ parivarjayet. // MKm_137 //",
    "GR14mdhvkmou:294": " bahvāgamavirodheṣu brāhmaṇeṣu vivādiṣu",
    "GR14mdhvkmou:295": " upoṣyā dvādaśī puṇyā trayodaśyāṃ tu pāraṅam. // MKm_138 //",
    "GR14mdhvkmou:296": " ekādaśyāṃ tu viddhāyāṃ samprāpte śravaṇe tathā",
    "GR14mdhvkmou:297": " upoṣyā dvādaśī puṇyā pakṣayor ubhayor api. // MKm_139 //",
    "GR14mdhvkmou:298": " uparāgasahasrāṇi vyatīpātāyutāni ca",
    "GR14mdhvkmou:299": " amālakṣaṃ tu dvādaśyāḥ kalāṃ nārhanti ṣoḍaśīm. // MKm_140 //",
    "GR14mdhvkmou:300": " śuddhāpi dvādaśī grāhyā parato dvādaśī yadi",
    "GR14mdhvkmou:301": " viṣaṃ tu daśamī jñeyā 'mṛtaṃ caikādaśī tithiḥ.",
    "GR14mdhvkmou:302": " viṣapradhānā varjyā sā 'mṛtā grāhyā pradhānataḥ. // MKm_141 //",
    "GR14mdhvkmou:303": " dvādaśyāṃ bhojanaṃ caiva viddhāyāṃ haryupoṣaṇam",
    "GR14mdhvkmou:304": " yaḥ kuryān mandabuddhitvān nirayaṃ so 'dhigacchati. // MKm_142 //",
    "GR14mdhvkmou:305": " yāni kāni ca vākyāni viddhopāsyāparāṇi tu",
    "GR14mdhvkmou:306": " dhanadārcāparāṇi syur vaiṣṇavī na daśāyutā. // MKm_143 //",
    "GR14mdhvkmou:307": " athavā mohanārthāya mohinyā bhagavān hariḥ",
    "GR14mdhvkmou:308": " arthitaḥ kārayām āsa vyāsarūpī janārdanaḥ. // MKm_144 //",
    "GR14mdhvkmou:309": " dhanadārcāvivṛddhyarthaṃ mahāvittalayasya ca",
    "GR14mdhvkmou:310": " asurāṇāṃ mohanārthaṃ pāṣaṇḍānāṃ vivṛddhaye",
    "GR14mdhvkmou:311": " ātmasvarūpāvijñaptyai svarūpāprāptaye tathā. // MKm_145 //",
    "GR14mdhvkmou:312": " evaṃ viddhāṃ parityajya dvādaśyām upavāsane",
    "GR14mdhvkmou:313": " koṭijanmārjitaṃ pāpam ekayaiva vinaśyati",
    "GR14mdhvkmou:314": " tataḥ koṭiguṇaṃ vā 'pi niṣiddhasyetarair janaiḥ. // MKm_146 //",
    "GR14mdhvkmou:315": " yad anādikṛtaṃ pāpaṃ tad ūrdhvaṃ yat kariṣyati",
    "GR14mdhvkmou:316": " tat sarvaṃ vilayaṃ yāti pareṣām upavāsanāt",
    "GR14mdhvkmou:317": " na ca tasmāt priyatamaḥ keśavasya mamāpi vā. // MKm_147 //",
    "GR14mdhvkmou:318": " ekādaśyā hy avedhe tu dvādaśīṃ na parityajet",
    "GR14mdhvkmou:319": " pāraṇe maraṇe caiva tithis tātkālikī smṛtā. // MKm_148 //",
    "GR14mdhvkmou:320": " brahmacārī gṛhastho vā vānaprastho yatis tathā",
    "GR14mdhvkmou:321": " brāhmaṇaḥ kṣatriyo vaiśyaḥ śūdro bhartṛmatī tathā. // MKm_149 //",
    "GR14mdhvkmou:322": " abhartṛkā tathā 'nye vā sūtavaidehikādayaḥ",
    "GR14mdhvkmou:323": " ekādaśyāṃ na bhuñjīta pakṣayor ubhayor api. // MKm_150 //",
    "GR14mdhvkmou:324": " ekādaśyāṃ tu yo bhuṅkte mohenā 'vṛtacetanaḥ",
    "GR14mdhvkmou:325": " śuklāyām atha kṛṣṇāyāṃ nirayaṃ yāti sa dhruvam. // MKm_151 //",
    "GR14mdhvkmou:326": " vivecayati yo mohāc chuklā kṛṣṇeti pāpakṛt",
    "GR14mdhvkmou:327": " ekādaśīṃ sa vai yāti nirayaṃ nātra saṃśayaḥ. // MKm_152 //",
    "GR14mdhvkmou:328": " yathā gaur naiva hantavyā śuklā kṛṣṇeti bhāmini",
    "GR14mdhvkmou:329": " ekadāśyāṃ na bhuñjīta pakṣayor ubhayor api. // MKm_153 //",
    "GR14mdhvkmou:330": " yāni kāni ca vākyāni kṛṣṇaikādaśivarjane",
    "GR14mdhvkmou:331": " bharaṇyādiniṣedhe 'pi tāni kāmyaphalārthinām. // MKm_154 //",
    "GR14mdhvkmou:332": " kāmino 'pi hi nityārthaṃ kuryur evopavāsanam",
    "GR14mdhvkmou:333": " prīṇanārthaṃ harer nityaṃ na tu kāmavyapekṣayā. // MKm_155 //",
    "GR14mdhvkmou:334": " tasmāc chuklām atho kṛṣṇāṃ bharaṇyādiyutām api",
    "GR14mdhvkmou:335": " pratyavāyaniṣedhārtham upavāsīta nityaśaḥ",
    "GR14mdhvkmou:336": " prīṇanārthaṃ hareś vāpi viṣṇulokasya cā 'ptaye. // MKm_156 //",
    "GR14mdhvkmou:337": " kalā vā ghaṭikā vā 'pi apare dvādaśī yadi",
    "GR14mdhvkmou:338": " dvādaśadvādaśīr hanti pūrvedyuḥ pāraṇe kṛte. // MKm_157 //",
    "GR14mdhvkmou:339": " atiriktā dvādaśī cet sa tāṃ nopoṣayed yadi",
    "GR14mdhvkmou:340": " dvādaśadvādaśīr hanti dvādaśī cātilaṅghitā. // MKm_158 //",
    "GR14mdhvkmou:341": " dvādaśyām atiriktāyāṃ yo bhuṅkte pūrvavāsare",
    "GR14mdhvkmou:342": " dvādaśadvādaśīr hanti dvādaśīṃ na parityajet. // MKm_159 //",
    "GR14mdhvkmou:343": " dvādaśīṃ śravaṇopetāṃ yo nopoṣyāt sumandadhīḥ",
    "GR14mdhvkmou:344": " pañcasaṃvatsarakṛtaṃ puṇyaṃ tasya vinaśyati. // MKm_160 //",
    "GR14mdhvkmou:345": " ekādaśīm upoṣyātha dvādaśīm apy upoṣayet",
    "GR14mdhvkmou:346": " na tatra vidhilopaḥ syād ubhayor devatā hariḥ. // MKm_161 //",
    "GR14mdhvkmou:347": " pārayitvodakenāpi bhuñjāno naiva duṣyati",
    "GR14mdhvkmou:348": " aśitānaśitā yasmād āpo vidvadbhir īritāḥ",
    "GR14mdhvkmou:349": " ambhasā kevalenātha kariṣye vratapāraṇam. // MKm_162 //",
    "GR14mdhvkmou:350": " na kāśī na gayā gaṅgā na reva na ca gautamī",
    "GR14mdhvkmou:351": " na cāpi kauravaṃ kṣetraṃ samā bhūpa harer dināt. // MKm_163 //",
    "GR14mdhvkmou:352": " aśvamedhasahasrāṇi vājapeyāyutāni ca",
    "GR14mdhvkmou:353": " ekādaśyupavāsasya kalāṃ nārhanti ṣoḍaśīm. // MKm_164 //",
    "GR14mdhvkmou:354": " ekādaśīsamutthena vahninā pātakendhanam",
    "GR14mdhvkmou:355": " bhasmībhavati rājendra api janmaśatodbhavam. // MKm_165 //",
    "GR14mdhvkmou:356": " nedṛśaṃ pāvanaṃ kiñcin narāṇāṃ bhuvi vidyate",
    "GR14mdhvkmou:357": " yādṛśaṃ padmanābhasya dinaṃ pātakahānidam. // MKm_166 //",
    "GR14mdhvkmou:358": " tāvat pāpāni dehe 'smiṃs tiṣṭhanti manujādhipa",
    "GR14mdhvkmou:359": " yāvan nopoṣayej jantuḥ padmanābhadinaṃ śivam. // MKm_167 //",
    "GR14mdhvkmou:360": " ekādaśendriyaiḥ pāpaṃ yat kṛtaṃ bhavati prabho",
    "GR14mdhvkmou:361": " ekādaśyupavāsena tat sarvaṃ vilayaṃ nayet. // MKm_168 //",
    "GR14mdhvkmou:362": " ekādaśīsamaṃ kiñcit pāpatrāṇaṃ na vidyate",
    "GR14mdhvkmou:363": " vyājenāpi kṛtā rājan na darśayati bhāskarim. // MKm_169 //",
    "GR14mdhvkmou:364": " Śrī Vedavyāsa uvāca:",
    "GR14mdhvkmou:365": " sa brahmahā sa goghnaś ca stenaḥ sa gurutalpagaḥ",
    "GR14mdhvkmou:366": " ekādaśyāṃ tu bhuñjānaḥ pakṣayor ubhayor api. // MKm_170 //",
    "GR14mdhvkmou:367": " varaṃ svamātṛgamanaṃ varaṃ gomāṃsabhakṣaṇam",
    "GR14mdhvkmou:368": " varaṃ hatyā surāpānam ekādaśyāṃ tu bhojanāt. // MKm_171 //",
    "GR14mdhvkmou:369": " ekādaśīdine puṇye bhuñjate ye narādhamāḥ",
    "GR14mdhvkmou:370": " avalokya mukhaṃ teṣām ādityam avalokayet. // MKm_172 //",
    "GR14mdhvkmou:371": " pṛthivyāṃ yāni pāpāni brahmahatyādikāni ca",
    "GR14mdhvkmou:372": " annam āśritya tiṣṭhanti samprāpte harivāsare. // MKm_173 //",
    "GR14mdhvkmou:373": " Rugmāṅgadaḥ:",
    "GR14mdhvkmou:374": " aṣṭavarṣādhiko yas tu aśītir na hi pūryate",
    "GR14mdhvkmou:375": " yo bhuṅkte mānavaḥ pāpo viṣṇor ahani cāgate. // MKm_174 //",
    "GR14mdhvkmou:376": " pitā vā yadi vā putro bhāryā vā 'pi suhṛjjanaḥ",
    "GR14mdhvkmou:377": " padmanābhadine bhuṅkte nigrāhyo dasyuvad bhavet. // MKm_175 //",
    "GR14mdhvkmou:378": " Dharmavibhūṣaṇaḥ:",
    "GR14mdhvkmou:379": " prātar haridine lokās tiṣṭhadhvaṃ caikabhojanāḥ",
    "GR14mdhvkmou:380": " akṣāralavaṇāḥ sarve haviṣyān niṣeviṇaḥ. // MKm_176 //",
    "GR14mdhvkmou:381": " avanītapaśayanāḥ priyāsaṃgavivarjitāḥ",
    "GR14mdhvkmou:382": " smaradhvaṃ devadeveśaṃ purāṇapuruṣottamam. // MKm_177 //",
    "GR14mdhvkmou:383": " sakṛd bhojanasaṃyuktā hy upavāse bhaviṣyatha",
    "GR14mdhvkmou:384": " akṛtaśrāddhanicayā jalapiṇḍodakakriyāḥ. // MKm_178 //",
    "GR14mdhvkmou:385": " Brahmā:",
    "GR14mdhvkmou:386": " upoṣya dvādaśīṃ puṇyāṃ sarvapāpakṣayapradām",
    "GR14mdhvkmou:387": " na paśyati yamaṃ vā 'pi narakān na ca yātanām. // MKm_179 //",
    "GR14mdhvkmou:388": " raṭantīha purāṇāni bhūyo bhūyo varānane",
    "GR14mdhvkmou:389": " na bhoktavyaṃ na bhoktavyaṃ samprāpte harivāsare. // MKm_180 //",
    "GR14mdhvkmou:390": " dvādaśī na pramoktavyā yāvad āyuḥ pravartate",
    "GR14mdhvkmou:391": " arcanīyo hṛṣīkeśo viśuddhenāntarātmanā. // MKm_181 //",
    "GR14mdhvkmou:392": " bhaktyā grāhyo hṛṣīkeśo na dhanair dharaṇīsurāḥ",
    "GR14mdhvkmou:393": " bhaktyā sampūjito viṣṇuḥ phalaṃ datte samīhitam. // MKm_182 //",
    "GR14mdhvkmou:394": " jalenāpi jagannāthaḥ pūjitaḥ kleśanāśanaḥ",
    "GR14mdhvkmou:395": " paritoṣaṃ prayāty āśu tṛṣārtās tu yathā jalaiḥ. // MKm_183 //",
    "GR14mdhvkmou:396": " āsīnasya śayānasya tiṣṭhato vrajato 'pi vā",
    "GR14mdhvkmou:397": " ramasva puṇḍarīkākṣa hṛdaye mama sarvadā. // MKm_184 //",
    "GR14mdhvkmou:398": " sarvagaś caiva sarvātmā sarvāvasthāsu cācyuta",
    "GR14mdhvkmou:399": " ramasva puṇḍarīkākṣa nṛsiṃha hṛdaye mama. // MKm_185 //",
    "GR14mdhvkmou:400": " karāvalambanaṃ dehi śrī kṛṣṇa kamalekṣaṇa",
    "GR14mdhvkmou:401": " bhavapaṅkārṇave ghore majjato mama sarvadā. // MKm_186 //",
    "GR14mdhvkmou:402": " trāhi trāhi jagannātha vāsudevācyutāvyaya",
    "GR14mdhvkmou:403": " māṃ samuddhara govinda duḥkhasaṃsārasāgarāt. // MKm_187 //",
    "GR14mdhvkmou:404": " etat puṇyaṃ paraṃ guhyaṃ pavitraṃ pāpanāśanam",
    "GR14mdhvkmou:405": " āyuṣyaṃ ca yaśasyaṃ ca kaliduḥsvapnanāśanam. // MKm_188 //",
    "GR14mdhvkmou:406": " kalau pāpaṃ kiyanmātraṃ hatyāsteyādisambhavam",
    "GR14mdhvkmou:407": " smṛte manasi govinde dahyate tūlarāśivat. // MKm_189 //",
    "GR14mdhvkmou:408": " kalau keśavabhaktānāṃ na bhayaṃ vidyate kvacit",
    "GR14mdhvkmou:409": " smṛte saṃkīrtite dhyāte saṃkṣayaṃ yāti pātakam. // MKm_190 //",
    "GR14mdhvkmou:410": " adhyetavyam idaṃ śāstraṃ śrotavyam anasūyayā",
    "GR14mdhvkmou:411": " bhaktebhyaś ca pradātavyaṃ dhārmikebhyaḥ punaḥ punaḥ. // MKm_191 //",
    "GR14mdhvkmou:412": " adhīyāna idaṃ śāstram viṣṇor māhātmyam uttamam",
    "GR14mdhvkmou:413": " sarvapāpavinirmuktaḥ prāpnoti paramaṃ padam. // MKm_192 //",
    "GR14mdhvkmou:414": " śrutvā dharmaṃ vijānāti śrutvā tyajati durmatim",
    "GR14mdhvkmou:415": " śrutvā jñānam avāpnoti śrutvā mokṣaṃ ca gacchati. // MKm_193 //",
    "GR14mdhvkmou:416": " tasmād idaṃ samāśrāvyaṃ śrotavyaṃ ca sadaiva hi",
    "GR14mdhvkmou:417": " kutarkadāvadagdhebhyo na dātavyaṃ kathañcana. // MKm_194 //",
    "GR14mdhvkmou:418": " saṃsāraviṣapānena ye mṛtāḥ prāṇino bhuvi",
    "GR14mdhvkmou:419": " amṛtāya smṛtas teṣāṃ kṛṣṇāmṛtamaharṇavaḥ. // MKm_195 //",
    "GR14mdhvkmou:420": " klinnaṃ pādodakenaiva yasya nityaṃ kaḷebaram",
    "GR14mdhvkmou:421": " tīrthakoṭisahasrais tu snāto bhavati pratyaham. // MKm_196 //",
    "GR14mdhvkmou:422": " tīrthakoṭisahasrais tu sevitaiḥ kiṃ prayojanam",
    "GR14mdhvkmou:423": " toyaṃ yadi piben nityaṃ sāḷagrāmaśilācyutam. // MKm_197 //",
    "GR14mdhvkmou:424": " sāḷagrāmaśilāsparśaṃ ye kurvanti dine dine",
    "GR14mdhvkmou:425": " vāñchanti karasaṃsparśaṃ teṣāṃ devāḥ savāsavāḥ. // MKm_198 //",
    "GR14mdhvkmou:426": " duḥsaho nārako vahnir duḥsahā yamakiṅkarāḥ",
    "GR14mdhvkmou:427": " viṣamaśvāntakapathaḥ pretatvaṃ cātidāruṇam. // MKm_199 //",
    "GR14mdhvkmou:428": " vicintya manasā 'py evaṃ pātakād vinivarttayet",
    "GR14mdhvkmou:429": " smaraṇaṃ kīrtanaṃ viṣṇoḥ sadaiva na parityajet. // MKm_200 //",
    "GR14mdhvkmou:430": " Śrī Vedavyāsaḥ:",
    "GR14mdhvkmou:431": " acyutānantagovindanāmoccāraṇabhīṣitāḥ",
    "GR14mdhvkmou:432": " naśyanti sakalā rogāḥ satyaṃ satyaṃ vadāmy aham. // MKm_201 //",
    "GR14mdhvkmou:433": " sakṛd uccāritaṃ yena harir ity akṣaradvayam",
    "GR14mdhvkmou:434": " baddhaḥ parikaras tena mokṣāya gamanaṃ prati. // MKm_202 //",
    "GR14mdhvkmou:435": " evaṃ brahmādayo devā ṛṣayaś ca tapodhanāḥ",
    "GR14mdhvkmou:436": " kīrtayanti suraśreṣṭhaṃ devaṃ nārāyaṇaṃ prabhum. // MKm_203 //",
    "GR14mdhvkmou:437": " kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ",
    "GR14mdhvkmou:438": " yo nityaṃ dhyāyate devaṃ nārāyaṇam ananyadhīḥ. // MKm_204 //",
    "GR14mdhvkmou:439": " nityotsavo nityatā ca nityaśrīr nityaśo jayaḥ",
    "GR14mdhvkmou:440": " yeṣāṃ hṛdistho bhagavān maṅgalāyatano hariḥ. // MKm_205 //",
    "GR14mdhvkmou:441": " jīvaṃś caturdaśād ūrdhvaṃ puruṣo niyamena tu",
    "GR14mdhvkmou:442": " strī vā 'py anūnadaśakaṃ dehaṃ mānuṣam ārjate. // MKm_206 //",
    "GR14mdhvkmou:443": " caturdaśordhvajīvīni saṃsāraś cādivarjitaḥ",
    "GR14mdhvkmou:444": " ato 'vittvā paraṃ devaṃ mokṣāśā kā mahāmune. // MKm_207 //",
    "GR14mdhvkmou:445": " ācaturdaśamād varṣāt karmāṇi niyamena tu",
    "GR14mdhvkmou:446": " daśāvarāṇāṃ dehānāṃ kāraṇāni karoty ayam",
    "GR14mdhvkmou:447": " ataḥ karmakṣayān muktiḥ kuta eva bhaviṣyati. // MKm_208 //",
    "GR14mdhvkmou:448": " samānāṃ viṣamā pūjā viṣamāṇāṃ samā tathā",
    "GR14mdhvkmou:449": " kriyate yena devo 'pi svapadād bhraśyate hi saḥ. // MKm_209 //",
    "GR14mdhvkmou:450": " vittaṃ bandhur vayaḥ karma vidyā caiva tu pañcamī",
    "GR14mdhvkmou:451": " etāni mānyasthānāni garīyo yad yad uttaram. // MKm_210 //",
    "GR14mdhvkmou:452": " guṇānusāriṇīṃ pūjāṃ samāṃ dṛṣṭiṃ ca yo naraḥ",
    "GR14mdhvkmou:453": " sarvabhūteṣu kurute tasya viṣṇuḥ prasīdati. // MKm_211 //",
    "GR14mdhvkmou:454": " yathā suhṛtsu kartavyaṃ pitṛśatrusuteṣu ca",
    "GR14mdhvkmou:455": " tathā karoti pūjādi samabuddhiḥ sa ucyate. // MKm_212 //",
    "GR14mdhvkmou:456": " tiryakpuṇḍraṃ na kurvīta samprāpte maraṇe 'pi ca",
    "GR14mdhvkmou:457": " na cānyan nāma vibrūyāt paraṃ nārāyaṇādṛte. // MKm_213 //",
    "GR14mdhvkmou:458": " naivedyaśeṣaṃ devasya yo bhunakti dine dine",
    "GR14mdhvkmou:459": " sikthe sikthe bhavet puṇyaṃ cāndrāyaṇaśatādhikam. // MKm_214 //",
    "GR14mdhvkmou:460": " ūrdhvapuṇḍram ṛjuṃ saumyaṃ lalāṭe dṛśyate",
    "GR14mdhvkmou:461": " sa caṇḍālo 'pi śuddhātmā pūjya eva na saṃśayaḥ. // MKm_215 //",
    "GR14mdhvkmou:462": " aśucir vā 'py anācāro manasā pāpam ācaran",
    "GR14mdhvkmou:463": " śucir eva bhaven nityam ūrdhvapuṇḍrānkito naraḥ. // MKm_216 //",
    "GR14mdhvkmou:464": " ūrdhvapuṇḍravihīnasya śmaśānasadṛśaṃ mukham",
    "GR14mdhvkmou:465": " avalokya mukhaṃ teṣām ādityam avalokayet. // MKm_217 //",
    "GR14mdhvkmou:466": " yajño dānaṃ tapaś caiva svādhyāyaḥ pitṛtarpaṇam",
    "GR14mdhvkmou:467": " vyarthaṃ bhavati tat sarvam ūrdhvapuṇḍraṃ vinā kṛtam. // MKm_218 //",
    "GR14mdhvkmou:468": " gopīcandanaliptāṅgo yaṃ yaṃ paśyati cakṣuṣā",
    "GR14mdhvkmou:469": " taṃ taṃ śuddhaṃ vijānīyān nātra kāryā vicāraṇā. // MKm_219 //",
    "GR14mdhvkmou:470": " āsphoṭayanti pitaraḥ pranṛtyanti pitāmahāḥ",
    "GR14mdhvkmou:471": " vaiṣṇavo 'smatkule jātaḥ sa naḥ santārayiṣyati. // MKm_220 //",
    "GR14mdhvkmou:472": " jīvitaṃ viṣṇubhaktasya varaṃ pañcadināny api",
    "GR14mdhvkmou:473": " na tu kalpasahasrais tu bhaktihīnasya keśave. // MKm_221 //",
    "GR14mdhvkmou:474": " kiṃ tena jātamātreṇa bhūbhāreṇānnaśatruṇā",
    "GR14mdhvkmou:475": " yo jāto nārcayed viṣṇuṃ na smaren nāpi kīrtayet. // MKm_222 //",
    "GR14mdhvkmou:476": " yo dadāti dvijātibhyaś candanaṃ gopimarditam",
    "GR14mdhvkmou:477": " api sarṣapamātreṇa punāty āsaptamaṃ kulam. // MKm_223 //",
    "GR14mdhvkmou:478": " jñānī ca karmāṇi sado 'ditāni",
    "GR14mdhvkmou:479": " kuryād akāmaḥ satataṃ bhavet. // MKm_224 //",
    "GR14mdhvkmou:480": " atītānāgatajñānī trailokyodvaraṇakṣamaḥ",
    "GR14mdhvkmou:481": " etādṛśo 'pi nā 'cāraṃ śrautaṃ smārtaṃ parityajet. // MKm_225 //",
    "GR14mdhvkmou:482": " yad eva vidyayā karoti śraddhayopaniṣadā",
    "GR14mdhvkmou:483": " sad eva vīryavattaraṃ bhavati. // MKm_226 //",
    "GR14mdhvkmou:484": " kurvan eveha karmāṇi jijīviṣec chataṃ samāḥ",
    "GR14mdhvkmou:485": " evaṃ tvayi nānyatheto 'sti na karma lipyate nare. // MKm_227 //",
    "GR14mdhvkmou:486": " ācāraś caiva sādhūnām ātmanas tuṣṭir eva ca",
    "GR14mdhvkmou:487": " vedapraṇihito dharmo hy adharmas tadviparyayaḥ. // MKm_228 //",
    "GR14mdhvkmou:488": " niṣkāmaṃ jñānapūrvaṃ tu nivṛttam iha cocyate",
    "GR14mdhvkmou:489": " nivṛttaṃ sevamānas tu brahmābhyeti sanātanam. // MKm_229 //",
    "GR14mdhvkmou:490": " iti kṛṣṇāmṛtamahārṇavaḥ samāptaḥ"
}