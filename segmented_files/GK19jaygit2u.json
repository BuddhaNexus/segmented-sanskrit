{
    "GK19jaygit2u:0": " śrī-jayadeva-gosvāmi-viracitaṃ",
    "GK19jaygit2u:1": " gīta-govinda-kāvyam",
    "GK19jaygit2u:2": " śrī-gīta-govinda-kāvyam (1)",
    "GK19jaygit2u:3": " prathamaḥ sargaḥ",
    "GK19jaygit2u:4": " sāmoda-dāmodaraḥ",
    "GK19jaygit2u:5": " meghair meduraṃ ambaraṃ vana-bhuvaḥ śyāmās tamāla-drumair naktaṃ bhīrur ayaṃ tvam eva tad imaṃ rādhe gṛhaṃ prāpaya /",
    "GK19jaygit2u:6": " itthaṃ nanda-nideśataś calitayoḥ praty-adhva-kuñja-drumaṃ rādhā-mādhavayor jayanti yamunā-kūle rahaḥ-kelayaḥ // GG_1.1 //",
    "GK19jaygit2u:7": " vāg-devatā-carita-citrita-citta-sadmā padmāvatī-caraṇa-cāraṇa-cakravartī /",
    "GK19jaygit2u:8": " śrī-vāsudeva-rati-keli-kathā-sametaṃ etaṃ karoti jayadeva-kaviḥ prabandhaṃ // GG_1.2 //",
    "GK19jaygit2u:9": " yadi hari-smaraṇe sarasaṃ mano yadi vilāsa-kalāsu kutūhalaṃ /",
    "GK19jaygit2u:10": " madhura-komala-kānta-padāvalīṃ śṛṇu tadā jayadeva-sarasvatīm // GG_1.3 //",
    "GK19jaygit2u:11": " vacaḥ pallavayaty umāpatidharaḥ sandarbha-śuddhiṃ girāṃ jānītejayadeva eva śaraṇaḥ ślāghyo durūha-druteḥ /",
    "GK19jaygit2u:12": " NOTE: {durūhādbhuteḥ iti ni-pāthāntaraḥ / }",
    "GK19jaygit2u:13": " śṛṅgārottara-sat-prameya-racanair ācārya-govardhana-spardhī ko'pi na viśrutaḥ srutidharo dhoyī kavi-kṣmāpatiḥ // GG_1.4 //",
    "GK19jaygit2u:14": " // prathama-prabandhaḥ //",
    "GK19jaygit2u:15": " mālava-gauḍa-rāgeṇa rūpaka-talena giyate / aṣṭāpadī /",
    "GK19jaygit2u:16": " pralaya-payodhijale dhṛtavān asi vedaṃ vihita-vahitra-caritram akhedam /",
    "GK19jaygit2u:17": " keśava dhṛta-mīna-śarīra jaya jagadīśa hare [dhruva-padam] // GG_1.5 // (1.1)",
    "GK19jaygit2u:18": " kṣitir ativipulatare tava tiṣṭhati pṛṣṭhe dharaṇī-dharaṇa-kiṇa-cakra-gariṣṭhe /",
    "GK19jaygit2u:19": " keśava dhṛta-kacchapa-rūpa jaya jagadīśa hare // GG_1.6 // (1.2)",
    "GK19jaygit2u:20": " vasati daśana-śikhare dharaṇī tava lagnā śaśini kalaṅka-kaleva nimagnā /",
    "GK19jaygit2u:21": " keśava dhṛta-sūkara-rūpa jaya jagadīśa hare // GG_1.7 // (1.3)",
    "GK19jaygit2u:22": " tava kara-kamala-vare nakhaṃ adbhuta-śṛṅgaṃ dalita-hiraṇyakaśipu-tanu-bhṛṅgaṃ /",
    "GK19jaygit2u:23": " keśava dhṛta-nara-hari-rūpa jaya jagad-īśa hare // GG_1.8 // (1.4)",
    "GK19jaygit2u:24": " chalayasi vikramaṇe balim adbhuta-vāmana pada-nakha-nīra-janita-jana-pāvana /",
    "GK19jaygit2u:25": " keśava dhṛta-vāmana-rupa jaya jagad-īśa hare // GG_1.9 // (1.5)",
    "GK19jaygit2u:26": " kṣatrīya-rudhira-maye jagad apagata-pāpaṃ snapayasi payasi śamita-bhava-tāpam /",
    "GK19jaygit2u:27": " keśava dhṛta-bhṛgu-pati-rūpa jaya jagad-īśa hare // GG_1.10 // (1.6)",
    "GK19jaygit2u:28": " vitarasi dikṣu raṇe dik-pati-kamanīyaṃ daśa-mukha-mauli-bali ramaṇīyam /",
    "GK19jaygit2u:29": " keśava dhṛta-rāma-śarīra jaya jagad-īśa hare // GG_1.11 // (1.7)",
    "GK19jaygit2u:30": " NOTE: {raghupati-rūpaṃ iti ha-saṃskaraṇa-pāṭhaḥ.}",
    "GK19jaygit2u:31": " vahasi vapuṣi viśade vasanaṃ jaladābhaṃ hala-hati-bhīti-milita-yamunābham /",
    "GK19jaygit2u:32": " keśava dhṛta-hala-dhara-rūpa jaya jagad-īśa hare // GG_1.12 // (1.8)",
    "GK19jaygit2u:33": " nindasi yajña-vidher ahaha śruti-jātam sadaya-hṛdaya darśita-paśu-ghātam /",
    "GK19jaygit2u:34": " keśava dhṛta-buddha-śarīra jaya jagad-īśa hare // GG_1.13 // (1.9)",
    "GK19jaygit2u:35": " mleccha-nivaha-nidhane kalayasi karavālaṃ dhūma-ketum iva kim api karālam /",
    "GK19jaygit2u:36": " keśava dhṛta-kalki-śarīra jaya jagad-īśa hare // GG_1.14 // (10)",
    "GK19jaygit2u:37": " śrī-jayadeva-kaver idam uditam udāraṃ śṛṇu sukhadaṃ śubhadaṃ bhava-sāram /",
    "GK19jaygit2u:38": " keśava dhṛta-daśa-vidha-rūpa jaya jagad-īśa hare // GG_1.15 // (11) * * * * *",
    "GK19jaygit2u:39": " vedān uddharate jaganti vahate bhūgolam udbibhrate daityaṃ dārayate baliṃ chalayate kṣatra-kṣayaṃ kurvate /",
    "GK19jaygit2u:40": " paulastyaṃ jayate halaṃ kalayate kāruṇyam ātanvate mlecchān mūrcchayate daśākṛti-kṛte kṛṣṇāya tubhyaṃ namaḥ // GG_1.16 // (5)",
    "GK19jaygit2u:41": " // prabandhaḥ 2 //",
    "GK19jaygit2u:42": " gurjarī-rāga-niḥsāra-tālābhyāṃ gīyate /",
    "GK19jaygit2u:43": " śrita-kamalā-kuca-maṇḍala dhṛta-kuṇḍala e",
    "GK19jaygit2u:44": " kalita-lalita-vana-māla",
    "GK19jaygit2u:45": " jaya jaya deva hare //",
    "GK19jaygit2u:46": " [dhruva-padam]",
    "GK19jaygit2u:47": " dina-maṇi-maṇḍala-maṇḍana",
    "GK19jaygit2u:48": " bhava-khaṇḍana e",
    "GK19jaygit2u:49": " muni-jana-mānasa-haṃsa",
    "GK19jaygit2u:50": " jaya jaya deva hare // GG_1.18 //",
    "GK19jaygit2u:51": " kāliya-viṣa-dhara-gañjana",
    "GK19jaygit2u:52": " jana-rañjana e",
    "GK19jaygit2u:53": " yadukula-nalina-dineśa",
    "GK19jaygit2u:54": " jaya jaya deva hare // GG_1.19 //",
    "GK19jaygit2u:55": " madhu-mura-naraka-vināśana",
    "GK19jaygit2u:56": " garuḍāsana e /",
    "GK19jaygit2u:57": " sura-kula-keli-nidāna",
    "GK19jaygit2u:58": " jaya jaya deva hare // GG_1.20 //",
    "GK19jaygit2u:59": " amala-kamala-dala-locana",
    "GK19jaygit2u:60": " bhava-mocana e",
    "GK19jaygit2u:61": " tribhuvana-bhuvana-nidhāna",
    "GK19jaygit2u:62": " jaya jaya deva hare // GG_1.21 //",
    "GK19jaygit2u:63": " janaka-sutā-kṛta-bhūṣaṇa",
    "GK19jaygit2u:64": " jita-dūṣaṇa e",
    "GK19jaygit2u:65": " samara-śamita-daśa-kaṇṭha",
    "GK19jaygit2u:66": " jaya jaya deva hare // GG_1.22 //",
    "GK19jaygit2u:67": " abhinava-jala-dhara-sundara",
    "GK19jaygit2u:68": " dhṛta-mandara e",
    "GK19jaygit2u:69": " śrī-mukha-candra-cakora",
    "GK19jaygit2u:70": " jaya jaya deva hare // GG_1.23 //",
    "GK19jaygit2u:71": " tava caraṇaṃ praṇatā vayam",
    "GK19jaygit2u:72": " NOTE: {caraṇe}",
    "GK19jaygit2u:73": " iti bhāvaya e",
    "GK19jaygit2u:74": " kuru kuśalaṃ praṇateṣu",
    "GK19jaygit2u:75": " jaya jaya deva hare // GG_1.24 //",
    "GK19jaygit2u:76": " śrī-jayadeva-kaver idaṃ",
    "GK19jaygit2u:77": " kurute mudam e",
    "GK19jaygit2u:78": " maṅgalam ujjvala-gītaṃ",
    "GK19jaygit2u:79": " jaya jaya deva hare // GG_1.25 // * * * * *",
    "GK19jaygit2u:80": " padmā-payodhara-taṭī-parirambha-lagna-kāśmīra-mudritam uro madhusūdanasya /",
    "GK19jaygit2u:81": " vyaktānurāgam iva khelad-anaṅga-kheda-svedāmbu-pūram anupūrayatu priyaṃ vaḥ // GG_1.26 //",
    "GK19jaygit2u:82": " vasante vāsantī-kusuma-sukumārair avayavair bhramantīṃ kāntāre bahu-vihita-kṛṣṇānusaraṇām /",
    "GK19jaygit2u:83": " amandaṃ kandarpa-jvara-janita-cintākulatayā valad-bādhāṃ rādhāṃ sarasam idam ūce sahacarī // GG_1.27 //",
    "GK19jaygit2u:84": " NOTE: {calad iti ni-pāṭhāntaraḥ.}",
    "GK19jaygit2u:85": " // prabandhaḥ 3 //",
    "GK19jaygit2u:86": " vasanta-rāga-yati-tālābhyāṃ gīyate /",
    "GK19jaygit2u:87": " lalita-lavaṅga-latā-pariśīlana-komala-malaya-samīre /",
    "GK19jaygit2u:88": " madhukara-nikara-karambita-kokila-kūjita-kuñja-kuṭīre // GG_1.28 //",
    "GK19jaygit2u:89": " viharati harir iha sarasa-vasante",
    "GK19jaygit2u:90": " nṛtyati yuvatī-janena samaṃ sakhi virahi-janasya durante //dhr//",
    "GK19jaygit2u:91": " unmada-madana-manoratha-pathika-vadhū-jana-janita-vilāpe /",
    "GK19jaygit2u:92": " ali-kula-saṅkula-kusuma-samūha-nirākula-bakula-kalāpe // GG_1.29 //",
    "GK19jaygit2u:93": " mṛga-mada-saurabha-rabhasa-vaśaṃvada-nava-dala-māla-tamāle /",
    "GK19jaygit2u:94": " yuva-jana-hṛdaya-vidāraṇa manasija-nakha-ruci-kiṃśuka-jāle // GG_1.30 //",
    "GK19jaygit2u:95": " madana-mahīpati-kanaka-daṇḍa-ruci-keśara-kusuma-vikāśe /",
    "GK19jaygit2u:96": " milita-śili-mukha-pāṭala-paṭala-kṛta-smara-tūṇa-vilāse // GG_1.31 //",
    "GK19jaygit2u:97": " vigalita-lajjita-jagad-avalokana-taruṇa-karuṇa-kṛta-hāse /",
    "GK19jaygit2u:98": " virahi-nikṛntana-kunta-mukhākṛti-ketaka-danturitāśe // GG_1.32 //",
    "GK19jaygit2u:99": " mādhavikā-parimala-lalite nava-mālati-jāti-sugandhau /",
    "GK19jaygit2u:100": " NOTE: {mālikayātisugandhau iti ni-pāṭhāntaraḥ.}",
    "GK19jaygit2u:101": " muni-manasām api mohana-kārīṇi taruṇa//",
    "GK19jaygit2u:102": " -karaṇa-bandhau // GG_1.33 //",
    "GK19jaygit2u:103": " sphurad-atimukta-latā-parirambhana-mukulita-pulakita-cūte /",
    "GK19jaygit2u:104": " vṛndāvana-vīpine parīsara-parigata-yamunā-jala-pūte // GG_1.34 //",
    "GK19jaygit2u:105": " śrī-jayadeva-bhaṇitam idam udayati hari-caraṇa-smṛti-sāram /",
    "GK19jaygit2u:106": " sarasa-vasanta-samaya-vana-varṇanam anugata-madana-vikāram // GG_1.35 // * * * * *",
    "GK19jaygit2u:107": " dara-vidalita-mallī-valli-cañcat-parāga-prakaṭita-paṭa-vāsair vāsayan kānanāni /",
    "GK19jaygit2u:108": " iha hi dahati cetaḥ ketakī-gandha-bandhuḥ prasarad-asama-bāṇa-prāṇavad gandhavāhaḥ // GG_1.36 //",
    "GK19jaygit2u:109": " NOTE: {atra haridāsa-dāsasya prabodhānanda-ṭīkā-saṃvalita-saṃskaraṇe 48-saṅkhyaka-padyaṃ dṛśyate }",
    "GK19jaygit2u:110": " unmīlan-madhu-gandha-lubdha-madhupa-vyādhūta-cūtāṅkura-krīḍat-kokila-kākalī-kalakalair udgīrṇa-karṇa-jvaraḥ /",
    "GK19jaygit2u:111": " NOTE: {kala-ravair iti ni-pāṭhāntaraḥ.}",
    "GK19jaygit2u:112": " nīyante pathikaiḥ kathaṃ katham api dhyānāvadhāna-kṣaṇa prāpta-prāṇa-samāgama-rasollāsair amī vāsarāḥ // GG_1.37 //",
    "GK19jaygit2u:113": " aneka-nārī-parirambha-sambhrama-sphuraṇ-manohāri-vilāsa-lālasam /",
    "GK19jaygit2u:114": " murārim ārād upadarśayanty asau sakhī samakṣaṃ punar āha rādhikām // GG_1.38 //",
    "GK19jaygit2u:115": " // prabandhaḥ 4 //",
    "GK19jaygit2u:116": " rāmakarī-rāga-yati-tālābhyāṃ gīyate /",
    "GK19jaygit2u:117": " candana-carcita-nīla-kalevara-pīta-vasana-vana-mālī /",
    "GK19jaygit2u:118": " keli-calan-maṇi-kuṇḍala-maṇḍita-gaṇḍa-yuga-smita-śālī // GG_1.39 //",
    "GK19jaygit2u:119": " harir iha mugdha-vadhū-nikare vilāsini vilāsati kelī-pare //dhr//",
    "GK19jaygit2u:120": " pīna-payodhara-bhāra-bhareṇa hariṃ parirabhya sarāgam /",
    "GK19jaygit2u:121": " gopa-vadhūr anugāyati kācid udañcita-pañcama-rāgam // GG_1.40 //",
    "GK19jaygit2u:122": " kāpi vilāsa-vilola-vilocana-khelana-janita-manojam /",
    "GK19jaygit2u:123": " dhyāyati mugdha-vadhūr adhikaṃ madhusūdana-vadana-sarojam // GG_1.41 //",
    "GK19jaygit2u:124": " kāpi kapola-tale militā lapituṃ kim api śruti-mūle /",
    "GK19jaygit2u:125": " cāru cucumba nitambavatī dayitaṃ pulakair anukūle // GG_1.42 //",
    "GK19jaygit2u:126": " keli-kalā-kutukena ca kācid amuṃ yamunā-jala-kūle /",
    "GK19jaygit2u:127": " mañjula-vañjula-kuñja-gataṃ vicakarṣa kareṇa dukūle // GG_1.43 //",
    "GK19jaygit2u:128": " kara-tala-tāla-tarala-valayāvali-kalita-kalasvana-vaṃśe /",
    "GK19jaygit2u:129": " rāsa-rase saha-nṛtya-parā hariṇā yuvatī praśaśaṃse // GG_1.44 //",
    "GK19jaygit2u:130": " śliṣyati kām api cumbati kām api kām api ramayati rāmām /",
    "GK19jaygit2u:131": " paśyati sa smita-cāru-tarām aparām anugacchati vāmām // GG_1.45 //",
    "GK19jaygit2u:132": " śrī-jayadeva-bhaṇitam idam adbhuta-keśava-keli-rahasyam /",
    "GK19jaygit2u:133": " vṛndāvana-vipine lalitaṃ vitanotu śubhāni yaśasyam // GG_1.46 //",
    "GK19jaygit2u:134": " NOTE: {valitam iti ca pāṭhaḥ.} * * * * *",
    "GK19jaygit2u:135": " viśveṣām anurañjanena janayann ānandam indīvara-śreṇī-śyāmala-komalair upanayann aṅgair anaṅgotsavam /",
    "GK19jaygit2u:136": " svacchandaṃ vraja-sundarībhir abhitaḥ praty-aṅgam āliṅgitaḥ śṛṅgāraḥ sakhi mūrtimān iva madhau mugdho hariḥ krīḍati // GG_1.47 //",
    "GK19jaygit2u:137": " nijotsaṅga-vasad-bhujaṅga-kavala-kleśād iveśācalaṃ prāleya-plavanecchayānusarati śrī-khaṇḍa-śailānilaḥ /",
    "GK19jaygit2u:138": " NOTE: {adryotsaṅgaadyotsaṅga- iti ni-pāṭhāntaraḥ.}",
    "GK19jaygit2u:139": " kiṃ ca snigdha-rasāla-mauli-mukulāny ālokya harṣodayād unmīlanti kuhūḥ kuhūr iti kalottālāḥ pikānāṃ giraḥ // GG_1.48 //",
    "GK19jaygit2u:140": " NOTE: {ayaṃ ślokaḥ prabodhānandena na paṭhitaḥ }",
    "GK19jaygit2u:141": " rāsollāsa-bhareṇa vibhrama-bhṛtām ābhīra-vāma-bhruvām abhyarṇaṃ parirabhya nirbharam uraḥ premāndhayā rādhayā /",
    "GK19jaygit2u:142": " sādhu tvad-vadanaṃ sudhā-mayam iti vyāhṛtya gīta-stuti-vyājād udbhaṭa-cumbitaḥ smita-manohāri hariḥ pātu vaḥ // GG_1.49 //",
    "GK19jaygit2u:143": " NOTE: {smṛta (?)}",
    "GK19jaygit2u:144": " // iti śrī-gīta-govinde sāmoda-dāmodaro nāma prathamaḥ sargaḥ // (2)",
    "GK19jaygit2u:145": " dvitīyaḥ sargaḥ",
    "GK19jaygit2u:146": " akleśa-keśavaḥ",
    "GK19jaygit2u:147": " viharati vane rādhā sādhāraṇa-praṇaye harau vigalita-nijotkarṣād īrṣyā-vaśena gatā'nyataḥ /",
    "GK19jaygit2u:148": " kvacid api latā-kuñje guñjan-madhu-vrata-maṇḍalī mukhara-śikhare līna dīnāpy uvāca rahaḥ sakhīm // GG_2.1 //",
    "GK19jaygit2u:149": " // prabandhaḥ 5 //",
    "GK19jaygit2u:150": " gurjarī-rāgeṇa yati-tālena gīyate /",
    "GK19jaygit2u:151": " sañcarad-adhara-sudhā-madhura-dhvani-mukharita-mohana-vaṃśam /",
    "GK19jaygit2u:152": " calita-dṛg-añcala-cañcala-mauli-kapola-vilola-vataṃsam /",
    "GK19jaygit2u:153": " rāse harim iha vihita-vilāsaṃ smarati mano mama kṛta-parihāsam // dhru. // GG_2.2 //",
    "GK19jaygit2u:154": " candraka-cāru-mayūra-śikhaṇḍaka-maṇḍala-valayita-keśam /",
    "GK19jaygit2u:155": " pracura-purandara-dhanur-anurañjita-medura-mudira-suveśam // GG_2.3 //",
    "GK19jaygit2u:156": " gopa-kadamba-nitambavatī-mukha-cumbana-lambhita-lobham /",
    "GK19jaygit2u:157": " bandhujīva-madhurādhara-pallavam ullasita-smita-śobham // GG_2.4 //",
    "GK19jaygit2u:158": " vipula-pulaka-bhuja-pallava-valayita-ballava-yuvati-sahasram /",
    "GK19jaygit2u:159": " kara-caraṇorasi maṇi-gaṇa-bhūṣaṇa-kiraṇa-vibhinna-tamisram // GG_2.5 //",
    "GK19jaygit2u:160": " jalada-paṭala-calad-indu-vinindaka-candana-tilaka-lalāṭam /",
    "GK19jaygit2u:161": " pīna-payodhara-parisara-mardana-nirdaya-hṛdaya-kapāṭam // GG_2.6 //",
    "GK19jaygit2u:162": " maṇi-maya-makara-manohara-kuṇḍala-maṇḍita-gaṇḍam udāram /",
    "GK19jaygit2u:163": " pīta-vasanam anugata-muni-manuja-surāsura-vara-parivāram // GG_2.7 //",
    "GK19jaygit2u:164": " viśada-kadamba-tale militaṃ kali-kaluṣa-bhayaṃ śamayantam /",
    "GK19jaygit2u:165": " mām api kim api tarala-taraṅgad-anaṅga-dṛśā manasā ramayantam // GG_2.8 //",
    "GK19jaygit2u:166": " śrī-jayadeva-bhaṇitam atisundara-mohana-madhu-ripu-rūpam /",
    "GK19jaygit2u:167": " hari-caraṇa-smaraṇaṃ prati samprati puṇyavatām anurūpam // GG_2.9 // * * * * *",
    "GK19jaygit2u:168": " gaṇayati guṇa-grāmaṃ bhāmaṃ bhrāmād api nehate vahati ca paritoṣaṃ doṣaṃ vimuñcati dūrataḥ /",
    "GK19jaygit2u:169": " NOTE: {bhrāmam}",
    "GK19jaygit2u:170": " yuvatiṣu valat-tṛṣṇe kṛṣṇe vihāriṇi māṃ vinā punar api mano vāmaṃ kāmaṃ karoti karomi kim // GG_2.10 //",
    "GK19jaygit2u:171": " // prabandhaḥ 6 //",
    "GK19jaygit2u:172": " mālava-gauḍa-rāgena ekatālī-tālena ca gīyate /",
    "GK19jaygit2u:173": " nibhṛta-nikuñja-gṛhaṃ gatayā niśi rahasi nilīya vasantam /",
    "GK19jaygit2u:174": " cakīta-vilokita-sakala-diśā rati-rabhasa-bhareṇa hasantam // GG_2.11 //",
    "GK19jaygit2u:175": " sakhi he keśī-mathanam udāram",
    "GK19jaygit2u:176": " ramaya mayā saha madana-manoratha-bhāvitayā sa-vikāram //dhruvam //",
    "GK19jaygit2u:177": " prathama-samāgama-lajjitayā paṭu-cāṭu-śatair anukūlam /",
    "GK19jaygit2u:178": " mṛdu-madhura-smita-bhāṣitayā śithilī-kṛta-jaghana-dukūlam // GG_2.12 //",
    "GK19jaygit2u:179": " kīsala-śayana-niveśitayā ciram urasi mamaiva śayānam /",
    "GK19jaygit2u:180": " kṛta-parirambhaṇa-cumbanayā parirabhya kṛtādhara-pānam // GG_2.13 //",
    "GK19jaygit2u:181": " alasa-nimīlita-locanayā pulakāvali-lalita-kapolam /",
    "GK19jaygit2u:182": " śrama-jala-sakala-kalevarayā vara-madana-madād atilolam // GG_2.14 //",
    "GK19jaygit2u:183": " kokila-kala-rava-kūjitayā jita-manasija-tantra-vicāram /",
    "GK19jaygit2u:184": " ślatha-kusumākula-kuntalayā nakha-likhita-ghana-stana-bhāram // GG_2.15 //",
    "GK19jaygit2u:185": " caraṇa-raṇita-maṇi-nūpurayā paripūrita-surata-vitānam /",
    "GK19jaygit2u:186": " mukhara-viśṛṅkhala-mekhalayā sa-kaca-graha-cumbana-dānam // GG_2.16 //",
    "GK19jaygit2u:187": " rati-sukha-samaya-rasālasayā dara-mukulita-nayana-sarojam /",
    "GK19jaygit2u:188": " niḥsaha-nipatita-tanu-latayā madhusūdanam udita-manojam // GG_2.17 //",
    "GK19jaygit2u:189": " śrī-jayadeva-bhaṇitam idam atiśaya-madhu-ripu-nidhuvana-śīlam /",
    "GK19jaygit2u:190": " sukham utkaṇṭhita-gopa-vadhū-kathitaṃ vitanotu salīlaṃ // GG_2.18 // * * * * *",
    "GK19jaygit2u:191": " hasta-srasta-vilāsa-vaṃśam anṛju-bhrū-vallimad-ballavī-vṛndotsāri-dṛganta-vīkṣitam atisvedārdra-gaṇḍa-sthalam /",
    "GK19jaygit2u:192": " mām udvīkṣya vilajjitaṃ smṛta-sudhā-mugdhānana-kānane govindaṃ vraja-sundarī-gaṇa-vṛtaṃ paśyāmi hṛṣyāmi ca // GG_2.19 //",
    "GK19jaygit2u:193": " durāloka-stoka-stavaka-navakāśoka-latikā-vikāsaḥ kāsāropavana-pavano'pi vyathayati /",
    "GK19jaygit2u:194": " api bhrāmyad-bhṛṅgī-raṇita-ramaṇīyā na mukula-prasūtiś cūtānāṃ sakhi śikhariṇīyaṃ sukhayati // GG_2.20 //",
    "GK19jaygit2u:195": " sakūta-smitam ākulākula-galad-dhammillam ullāsita-bhrū-vallīkam alīka-darśita-bhujā-mūlārdha-hasta-stanam /",
    "GK19jaygit2u:196": " gopīnāṃ nibhṛtaṃ nirīkṣya gamitākāṅkṣaś ciraṃ cintayann antar mugdha-manoharaṃ haratu vaḥ kleśaṃ navaḥ keśavaḥ // GG_2.21 //",
    "GK19jaygit2u:197": " iti śrī-gīta-govinda-mahā-kāvye akleśa-keśavo nāma",
    "GK19jaygit2u:198": " dvitīyaḥ sargaḥ //2// (3)",
    "GK19jaygit2u:199": " tṛtīyaḥ sargaḥ",
    "GK19jaygit2u:200": " mugdha-madhusūdanaḥ",
    "GK19jaygit2u:201": " kaṃsārir api saṃsāra-vāsanābaddha-śṛṅkhalām /",
    "GK19jaygit2u:202": " NOTE: {vāsanābaddha- iti caitanya-caritāmṛtasya pāṭhaḥ.}",
    "GK19jaygit2u:203": " rādhām ādhāya hṛdaye tatyāja vraja-sundarīḥ // GG_3.1 //",
    "GK19jaygit2u:204": " itas tatas tām anusṛtya rādhikām anaṅga-bāṇa-vraṇa-khinna-mānasaḥ /",
    "GK19jaygit2u:205": " kṛtānutāpaḥ sa kalinda-nandinī-taṭānta-kuñje viṣasāda mādhavaḥ // GG_3.2 //",
    "GK19jaygit2u:206": " // prabandhaḥ 7 //",
    "GK19jaygit2u:207": " gurjarī-rāga-yati-tālābhyāṃ gīyate /",
    "GK19jaygit2u:208": " mām iyaṃ calitā vilokya vṛtaṃ vadhū-nicayena /",
    "GK19jaygit2u:209": " sāparādhatayā mayāpi na vāritā'tibhayena // GG_3.3 //",
    "GK19jaygit2u:210": " hari hari hatādaratayā gatā sā kupiteva //",
    "GK19jaygit2u:211": " dhruva-padam //",
    "GK19jaygit2u:212": " kiṃ kariṣyati kiṃ vadiṣyati sā ciraṃ viraheṇa /",
    "GK19jaygit2u:213": " kiṃ dhanena janena kiṃ mama jīvitena gṛheṇa // GG_3.4 //",
    "GK19jaygit2u:214": " cintayāmi tad-ānanaṃ kuṭila-bhru kopa-bhareṇa /",
    "GK19jaygit2u:215": " śona-padmam ivopari-bhramatākulaṃ bhramareṇa // GG_3.5 //",
    "GK19jaygit2u:216": " tām ahaṃ hṛdi saṅgatām aniśaṃ bhṛśaṃ ramayāmi /",
    "GK19jaygit2u:217": " kiṃ vane'nusarāmi tām iha kiṃ vṛthā vilapāmi // GG_3.6 //",
    "GK19jaygit2u:218": " tanvi khinnam asūyayā hṛdayaṃ tavākalayāmi /",
    "GK19jaygit2u:219": " tan na vedmi kuto gatāsi na tena te'nunayāmi // GG_3.7 //",
    "GK19jaygit2u:220": " dṛśyase purato gatāgatam eva me vidadhāsi /",
    "GK19jaygit2u:221": " kiṃ pureva sasambhramaṃ parirambhaṇaṃ na dadāsi // GG_3.8 //",
    "GK19jaygit2u:222": " kṣamyatām aparaṃ kadāpi tavedṛśaṃ na karomi /",
    "GK19jaygit2u:223": " dehi sundari darśanaṃ mama manmathena dunomi // GG_3.9 //",
    "GK19jaygit2u:224": " varṇitaṃ jayadevakena harer idaṃ praṇatena /",
    "GK19jaygit2u:225": " NOTE: {pravaṇena}",
    "GK19jaygit2u:226": " kindubilva-samudra-sambhava-rohiṇī-ramaṇena // GG_3.10 // * * * * *",
    "GK19jaygit2u:227": " hṛdi bisa-latā-hāro nāyaṃ bhujaṅgama-nāyakaḥ kuvalaya-dala-śreṇī kaṇṭhe na sā garala-dyutiḥ /",
    "GK19jaygit2u:228": " malayaja-rajo nedaṃ bhasma priyā-rahite mayi prahara na hara-bhrāntyā'naṅga krudhā kim u dhāvasi // GG_3.11 //",
    "GK19jaygit2u:229": " pāṇau mā kuru cūta-sāyakam amuṃ mā cāpam āropaya kṛīḍā-nirjita-viśva mūrcchita-janāghātena kiṃ pauruṣam /",
    "GK19jaygit2u:230": " tasyā eva mṛgī-dṛśo manasija preṇkhat-katākṣāśuga-śreṇī-jarjaritaṃ manāg api mano nādyāpi sandhukṣate // GG_3.12 //",
    "GK19jaygit2u:231": " bhrū-pallavaṃ dhanur apāṅga-taraṇgitāni bāṇā guṇaḥ śravaṇa-pālir iti smareṇa /",
    "GK19jaygit2u:232": " tasyām anaṅga-jaya-jaṅgama-devatāyām astrāṇi nirjita-jaganti kim arpitāni // GG_3.13 //",
    "GK19jaygit2u:233": " bhrū-cāpe nihitaḥ kaṭākṣa-viśikho nirmātu marma-vyathāṃ śyāmātmā kuṭilaḥ karotu kabarī-bhāro'pi mārodyamam /",
    "GK19jaygit2u:234": " mohaṃ tāvad ayaṃ ca tanvi tanutāṃ bimba-dharo rāgavān sad-vṛttaḥ stana-maṇḍalas tava kathaṃ prāṇair mama krīḍati // GG_3.14 //",
    "GK19jaygit2u:235": " tāni sparśa-sukhāni te ca taralāḥ snigdhā dṛśor vibhramās tad-vaktrāmbuja-saurabhaṃ sa ca sudhā-syandi girāṃ vakrimā /",
    "GK19jaygit2u:236": " sa bimbādhara-mādhurīti viṣayāsaṅge'pi cen mānasaṃ tasyāṃ lagna-samādhi hanta viraha-vyādhiḥ kathaṃ vardhate // GG_3.15 //",
    "GK19jaygit2u:237": " tiryak-kaṇṭha-vilola-mauli-taralottaṃsasya vamśoccarad-gīti-sthāna-kṛtāvadhāna-lalanā-lakṣair na saṃlakṣitāḥ /",
    "GK19jaygit2u:238": " NOTE: {dīpti iti ni-pāṭhāntaraḥ.}",
    "GK19jaygit2u:239": " saṃmugdhe madhusūdanasya madhure rādhā-mukhendau sudhā-sāre kandalitāś ciraṃ dadatu vaḥ kṣemaṃ kaṭākṣormayaḥ // GG_3.16 //",
    "GK19jaygit2u:240": " iti śrī-gīta-govinda-mahā-kāvye mugdha-madhusūdano nāma",
    "GK19jaygit2u:241": " tṛtīyaḥ sargaḥ //3// (4)",
    "GK19jaygit2u:242": " caturthaḥ sargaḥ",
    "GK19jaygit2u:243": " snigdha-madhusūdanaḥ",
    "GK19jaygit2u:244": " yamunā-tīra-vānīra-nikuñje mandaṃ āsthitaṃ /",
    "GK19jaygit2u:245": " prāha prema-bharodbhrāntaṃ mādhavaṃ rādhikā-sakhī // GG_4.1 //",
    "GK19jaygit2u:246": " // prabandhaḥ 8 //",
    "GK19jaygit2u:247": " karṇāṭa-rāgaika-tālī-tālābhyāṃ gīyate /",
    "GK19jaygit2u:248": " nindati candanam indu-kiraṇam anu vindati khedam adhīram /",
    "GK19jaygit2u:249": " vyāla-nilaya-milanena garalam iva kalayati malaya-samīram // GG_4.2 //",
    "GK19jaygit2u:250": " mādhava manasija-viśikha-bhayād iva bhāvanayā tvayi līnā /",
    "GK19jaygit2u:251": " sā virahe tava dīnā //",
    "GK19jaygit2u:252": " dhruva-padam //",
    "GK19jaygit2u:253": " avirala-nipatita-madana-śarād iva bhavad-avanāya vīśālam /",
    "GK19jaygit2u:254": " sva-hṛdaya-marmaṇi varma karoti sajala-nalinī-dala-jālam // GG_4.3 //",
    "GK19jaygit2u:255": " kusuma-viśikha-śara-talpam analpa-vilāsa-kalā-kamaṇīyam /",
    "GK19jaygit2u:256": " vratam iva tava parirambha-sukhāya karoti kusuma-śayanīyam // GG_4.4 //",
    "GK19jaygit2u:257": " vahati ca calita-vilocana-jaladhāram ānana-kamalam udāram /",
    "GK19jaygit2u:258": " vidhum iva vikaṭa-vidhuntuda-danta-dalana-galitāmṛta-dhāram // GG_4.5 //",
    "GK19jaygit2u:259": " vilikhati rahasi kuraṅga-madena bhavantam asama-śara-bhūtam /",
    "GK19jaygit2u:260": " praṇamati makaram adho vinidhāya kare ca śaraṃ nava-cūtam // GG_4.6 //",
    "GK19jaygit2u:261": " dhyāna-layena puraḥ parikalpya bhavantam atīva durāpam /",
    "GK19jaygit2u:262": " vilapati hasati viṣīdati roditi cañcati muñcati tāpam // GG_4.7 //",
    "GK19jaygit2u:263": " prati-padam idam api nigadati mādhava tava caraṇe patitāham /",
    "GK19jaygit2u:264": " tvayi vimukhe mayi sapadi sudhā-nidhir api tanute tanu-dāham // GG_4.8 //",
    "GK19jaygit2u:265": " śrī-jayadeva-bhaṇitam idam adhikaṃ yadi manasā naṭaṇīyam /",
    "GK19jaygit2u:266": " hari-virahākula-ballava-yuvati-sakhī-vacanaṃ paṭhanīyam // GG_4.9 // * * * * *",
    "GK19jaygit2u:267": " āvāso vipināyate priya-sakhī-mālāpi jālāyate tāpo'pi śvasitena dāva-dahana-jvāla-kalāpāyate /",
    "GK19jaygit2u:268": " sāpi tvad-viraheṇa hanta hariṇī-rūpāyate hā kathaṃ kandarpo'pi yamāyate viracayan śārdūla-vikrīḍitam // GG_4.10 //",
    "GK19jaygit2u:269": " // prabandhaḥ 9 //",
    "GK19jaygit2u:270": " deśākhya-rāgaika-tālī-tālābhyāṃ gīyate /",
    "GK19jaygit2u:271": " stana-vinihitam api hāram udāram /",
    "GK19jaygit2u:272": " sa manute kṛśā-tanur iva bhāram // GG_4.11 //",
    "GK19jaygit2u:273": " rādhikā tava virahe keśava // dhruvam //",
    "GK19jaygit2u:274": " sa-rasa-masṛṇam api malayaja-paṅkam /",
    "GK19jaygit2u:275": " paśyati viṣam iva vapuṣi sa-śaṅkam // GG_4.12 //",
    "GK19jaygit2u:276": " śvasita-pavanam anupama-pariṇāham /",
    "GK19jaygit2u:277": " madana-dahanam iva vahati sa-dāham // GG_4.13 //",
    "GK19jaygit2u:278": " diśi diśi kirati sajala-kaṇa-jālam /",
    "GK19jaygit2u:279": " nayana-nalinam iva vigalita-nālam // GG_4.14 //",
    "GK19jaygit2u:280": " tyajati na pāṇi-talena kapolam /",
    "GK19jaygit2u:281": " bāla-śaśinam iva sāyam alolam // GG_4.15 //",
    "GK19jaygit2u:282": " nayana-viṣayam api kiśalaya-talpaṃ /",
    "GK19jaygit2u:283": " kalayati vihita-hutāśa-vikalpam // GG_4.16 //",
    "GK19jaygit2u:284": " harir iti harir iti japati sa-kāmam /",
    "GK19jaygit2u:285": " viraha-vihita-maraṇeva nikāmaṃ // GG_4.17 //",
    "GK19jaygit2u:286": " śrī-jayadeva-bhaṇitam iti gītam /",
    "GK19jaygit2u:287": " sukhayatu keśava-padam upanītam // GG_4.18 // * * * * *",
    "GK19jaygit2u:288": " sā romāñcati śītkaroti vilapaty utkampate tāmyati dhyāyaty udbhramati pramīlati pataty udyāti mūrcchaty api /",
    "GK19jaygit2u:289": " etāvaty atanu-jvare vara-tanur jīven na kiṃ te rasāt svar-vaidya-pratima prasīdasi yadi tyakto'nyathā hastakaḥ // GG_4.19 //",
    "GK19jaygit2u:290": " smarāturaṃ daivata-vaidya-hṛdya tvad-aṅga-saṅgāmṛta-mātra-sādhyam /",
    "GK19jaygit2u:291": " nivṛtta-bādhāṃ kuruṣe na rādhām upendra-vajrād api dāruṇo'si // GG_4.20 //",
    "GK19jaygit2u:292": " kandarpa-jvara-saṃjvarātura-tanor aścaryam asyāś ciraṃ cetaś candana-candramaḥ-kamalinī-cintāsu santāmyati /",
    "GK19jaygit2u:293": " kintu klānti-vaśena śītala-tanuṃ tvām ekam eva priyaṃ dhyāyantī rahasi sthitā katham api kṣīṇā kṣaṇaṃ prāṇiti // GG_4.21 //",
    "GK19jaygit2u:294": " kṣaṇam api virahaḥ purā na sehe nayana-nimīlana-khinnayā yayā te /",
    "GK19jaygit2u:295": " śvasiti katham asau rasāla-śākhāṃ cira-viraheṇa vilokya puṣpitāgram // GG_4.22 //",
    "GK19jaygit2u:296": " vṛṣṭi-vyākula-gokula-vana-rasād uddhṛtya govardhanaṃ bibhrad ballava-vallabhābhir adhikānandāc ciraṃ cumbitaḥ /",
    "GK19jaygit2u:297": " darpeṇeva tad-arpitādhara-taṭī-sindūra-mudrāṅkito bāhur gopa-tanos tanotu bhavatāṃ śreyāṃsi kaṃsa-dviṣaḥ // GG_4.23 //",
    "GK19jaygit2u:298": " iti śrī-gīta-govinde snigdha-madhusūdano nāma",
    "GK19jaygit2u:299": " caturthaḥ sargaḥ //4// (5)",
    "GK19jaygit2u:300": " pañcamaḥ sargaḥ",
    "GK19jaygit2u:301": " sākāṅkṣa-puṇḍarīkākṣaḥ",
    "GK19jaygit2u:302": " aham iha nivasāmi yāhi rādhām anunaya mad-vacanena cānayethāḥ /",
    "GK19jaygit2u:303": " iti madhu-rīpuṇā sakhī niyuktā svayam idam etya punar jagāda rādhām // GG_5.1 //",
    "GK19jaygit2u:304": " // prabandhaḥ 10 //",
    "GK19jaygit2u:305": " deśīvarāḍi-rāgeṇa rūpaka-tālena gīyate /",
    "GK19jaygit2u:306": " vahati malaya-samīre madanam upanidhāya /",
    "GK19jaygit2u:307": " sphuṭati kusuma-nikare virahi-hṛdaya-dalanāya // GG_5.2 //",
    "GK19jaygit2u:308": " tava virahe vana-mālī sakhi sīdati /",
    "GK19jaygit2u:309": " dhruva-padam //",
    "GK19jaygit2u:310": " dahati śiśira-mayūkhe maraṇam anukaroti /",
    "GK19jaygit2u:311": " patati madana-viśikhe vilapati vikalataro'ti // GG_5.3 //",
    "GK19jaygit2u:312": " dhvanati madhupa-samūhe śravaṇam apidadhāti /",
    "GK19jaygit2u:313": " manasi kalita-virahe niśi nisi rujam upayāti // GG_5.4 //",
    "GK19jaygit2u:314": " vasati vipina-vitāne tyajati lalita-dhāma /",
    "GK19jaygit2u:315": " luṭhati dharaṇi-śayane bahu vilapati tava nāma // GG_5.5 //",
    "GK19jaygit2u:316": " bhaṇati kavi-jayadeve viraha-vilasitena /",
    "GK19jaygit2u:317": " manasi rabhasa-vibhave harir udayatu sukṛtena // GG_5.6 // * * * * *",
    "GK19jaygit2u:318": " pūrvaṃ yatra samaṃ tvayā rati-pater āsāditāḥ siddhayas tasminn eva nikuñja-manmatha-mahā-tīrthe punar mādhavaḥ /",
    "GK19jaygit2u:319": " dhyāyaṃs tvām aniśaṃ japann api tavaivālāpa-mantrāvaliṃ bhūyas tvat-kuca-kumbha-nirbhara-parīrambhāmṛtaṃ vāñchati // GG_5.7 //",
    "GK19jaygit2u:320": " // prabandhaḥ 11 //",
    "GK19jaygit2u:321": " gurjarī-rāgeṇa ekatāli-tālena gīyate /",
    "GK19jaygit2u:322": " rati-sukha-sāre gatam abhisāre madana-manohara-veśam /",
    "GK19jaygit2u:323": " na kuru nitambini gamana-vilambanam anusara taṃ hṛdayeśam // GG_5.8 //",
    "GK19jaygit2u:324": " dhīra-samīre yamunā-tīre vasati vane vana-mālī /",
    "GK19jaygit2u:325": " pīna-payodhara-parisara-mardana-cañcala-kara-yuga-śālī // dhruva//",
    "GK19jaygit2u:326": " NOTE: {This line does not seem to be in all versions. Prabodhananda does not comment on it.}",
    "GK19jaygit2u:327": " nāma-sametaṃ kṛta-saṅketaṃ vādayate mṛdu-veṇum /",
    "GK19jaygit2u:328": " bahu manute'tanu te tanu-saṅgata-pavana-calitam api reṇum // GG_5.9 //",
    "GK19jaygit2u:329": " patati patatre vicalati patre śaṅkita-bhavad-upayānam /",
    "GK19jaygit2u:330": " racayati śayanaṃ sacakita-nayanaṃ paśyati tava panthānam // GG_5.10 //",
    "GK19jaygit2u:331": " mukharam adhīraṃ tyaja mañjīraṃ ripum iva keli-sulolam /",
    "GK19jaygit2u:332": " cala sakhi kuñjaṃ satimira-puñjaṃ śīlaya nīla-nicolam // GG_5.11 //",
    "GK19jaygit2u:333": " urasi murārer upahita-hāre ghana iva tarala-balāke /",
    "GK19jaygit2u:334": " taḍid iva pīte rati-viparīte rājasi sukṛta-vipāke // GG_5.12 //",
    "GK19jaygit2u:335": " vigalita-vasanaṃ parihṛta-raśanaṃ ghaṭaya jaghanam apidhānam /",
    "GK19jaygit2u:336": " kiśalaya-śayane paṅkaja-nayane nidhim iva harṣa-nidhānam // GG_5.13 //",
    "GK19jaygit2u:337": " harir abhimāṇī rajanir idānīm iyam api yāti virāmam /",
    "GK19jaygit2u:338": " kuru mama vacanaṃ satvara-racanaṃ pūraya madhu-ripu-kāmam // GG_5.14 //",
    "GK19jaygit2u:339": " śrī-jayadeve kṛta-hari-seve bhaṇati parama-ramaṇīyam /",
    "GK19jaygit2u:340": " pramudita-hṛdayaṃ harim atisadayaṃ namata sukṛta-kamanīyaṃ // GG_5.15 // * * * * *",
    "GK19jaygit2u:341": " vikirati muhuḥ śvāsān āśāḥ puro muhur īkṣate praviśati muhuḥ kuñjaṃ gūñjan muhur bahu tāmyati /",
    "GK19jaygit2u:342": " racayati muhuḥ śayyāṃ paryākulaṃ muhur īkṣate madana-kadana-klāntaḥ kānte priyas tava vartate // GG_5.16 //",
    "GK19jaygit2u:343": " tvad-vāmyena samaṃ samagram adhunā tigmāṃśur astaṃ gato govindasya manorathena ca samaṃ prāptaṃ tamaḥ sāndratām /",
    "GK19jaygit2u:344": " kokānāṃ karuṇa-svanena sadṛśī dīrgha-mad-abhyarthanā tan mugdhe viphalaṃ vilambanam asau ramyo'bhisāra-kṣaṇaḥ // GG_5.17 //",
    "GK19jaygit2u:345": " āśleṣād anu cumbanād anu nakho-lekhād anu svāntaja-prodbodhād anu sambhramād anu ratārambhād anu prītayoḥ /",
    "GK19jaygit2u:346": " anyārthaṃ gatayor bhramān militayoḥ sambhāṣaṇair jānator dampatyor iha ko na ko na tamasi vrīḍā-vimiśro rasaḥ // GG_5.18 //",
    "GK19jaygit2u:347": " sa-bhaya-cakitaṃ vinyasyantīṃ dṛśaṃ timire pathi pratitaru muhuḥ sthitvā mandaṃ padāni vitanvatīm /",
    "GK19jaygit2u:348": " katham api rahaḥ prāptām aṅgair anaṅga-taraṇgibhiḥ sumukhi subhagaḥ paśyan sa tvām upaitu kṛtārthatām // GG_5.19 //",
    "GK19jaygit2u:349": " rādhā-mugdha-mukhāravinda-madhupas trailokya-mauli-sthalī nepathyocita-nīla-ratnam avanī-bhārāvatārāntakaḥ /",
    "GK19jaygit2u:350": " svacchandaṃ vraja-sundarī-jana-manas-toṣa-pradoṣodayaḥ kaṃsa-dhvaṃsana-dhūma-ketur avatu tvāṃ devakī-nandanaḥ // GG_5.20 //",
    "GK19jaygit2u:351": " iti śrī-gīta-govinde'bhisārikā-varṇane sākāṅkṣa-puṇḍarīkākso nāma",
    "GK19jaygit2u:352": " pañcamaḥ sargaḥ //5// (6)",
    "GK19jaygit2u:353": " ṣaṣṭhaḥ sargaḥ",
    "GK19jaygit2u:354": " sotkaṇṭha-vaikuṇṭhaḥ",
    "GK19jaygit2u:355": " NOTE: {dhanya-vaikuṇṭha-kuṅkumaḥ iti kvacit dṛśyate }",
    "GK19jaygit2u:356": " atha tāṃ gantum aśaktāṃ ciram anuraktāṃ latā-gṛhe dṛṣṭvā /",
    "GK19jaygit2u:357": " tac-caritaṃ govinde manasija-mande sakhī prāha // GG_6.1 //",
    "GK19jaygit2u:358": " // prabandhaḥ 12 //",
    "GK19jaygit2u:359": " guṇakarī-rāgena rūpaka-tālena gīyate /",
    "GK19jaygit2u:360": " paśyati diśi diśi rahasi bhavantam /",
    "GK19jaygit2u:361": " tad-adhara-madhura-madhūni pibantam // GG_6.2 //",
    "GK19jaygit2u:362": " nātha hare sīdati rādhā vāsa-gṛhe // dhru. //",
    "GK19jaygit2u:363": " tvad-abhisaraṇa-rabhasena valantī /",
    "GK19jaygit2u:364": " patati padāni kiyantī calantī // GG_6.3 //",
    "GK19jaygit2u:365": " vihita-viśada-bisa-kiśalaya-valayā /",
    "GK19jaygit2u:366": " jīvati param iha tava rati-kalayā // GG_6.4 //",
    "GK19jaygit2u:367": " muhur avalokita-maṇḍana-līlā /",
    "GK19jaygit2u:368": " madhu-ripur aham iti bhāvana-śīlā // GG_6.5 //",
    "GK19jaygit2u:369": " tvaritam upaiti na katham abhisāram /",
    "GK19jaygit2u:370": " harir iti vadati sakhīm anuvāram // GG_6.6 //",
    "GK19jaygit2u:371": " śliṣyati cumbati jala-dhara-kalpam /",
    "GK19jaygit2u:372": " harir upagata iti timiram analpam // GG_6.7 //",
    "GK19jaygit2u:373": " bhavati vilambini vigalita-lajjā /",
    "GK19jaygit2u:374": " vilapati roditi vāsaka-sajjā // GG_6.8 //",
    "GK19jaygit2u:375": " śrī-jayadeva-kaver idam uditam /",
    "GK19jaygit2u:376": " rasika-janaṃ tanutām atimuditam // GG_6.9 // * * * * *",
    "GK19jaygit2u:377": " vipula-pulaka-pāliḥ sphīta-sīt-kāram antar-janita-jaḍimam-kāku-vyākulaṃ vyāharantī /",
    "GK19jaygit2u:378": " tava kitava vidhāyāmanda-kandarpa-cintāṃ rasa-jala-nidhi-magnā dhyāna-lagnā mṛgakṣī // GG_6.10 //",
    "GK19jaygit2u:379": " aṅgeṣv ābharaṇaṃ karoti bahuśaḥ patre'pi sañcāriṇī prāptaṃ tvāṃ pariśaṅkate vitanute śayyāṃ ciraṃ dhyāyati /",
    "GK19jaygit2u:380": " ity ākalpa-vikalpa-talpa-racanā-saṅkalpa-līlā-śata-vyāsaktāpi vinā tvayā vara-tanur naiṣā niśāṃ neṣyati // GG_6.11 //",
    "GK19jaygit2u:381": " kiṃ viśrāmyasi kṛṣṇa-bhogi-bhavane bhāṇḍīra-bhūmī-ruhi bhrātar yāsi na dṛṣṭi-gocaram itaḥ sānanda-nandāspadam /",
    "GK19jaygit2u:382": " rādhāyā vacanaṃ tad adhvaga-mukhān nandāntike gopato govindasya jayanti sāyam atithi-prāśastya-garbhā giraḥ // GG_6.12 //",
    "GK19jaygit2u:383": " iti śrī-gīta-govinde'bhisārikā-varṇane dhanya-vaikuṇṭho nāma",
    "GK19jaygit2u:384": " ṣaṣṭhaḥ sargaḥ //6// (7)",
    "GK19jaygit2u:385": " saptamaḥ sargaḥ",
    "GK19jaygit2u:386": " nāgara-nārāyaṇaḥ",
    "GK19jaygit2u:387": " atrāntare ca kulaṭā-kula-vartma-ghāṭa-sañjāta-pātaka iva sphuṭa-lāñchana-śrīḥ /",
    "GK19jaygit2u:388": " NOTE: {pāta- iti pāṭhāntaraḥ.}",
    "GK19jaygit2u:389": " vṛndāvanāntaram adīpayad aṃśu-jālair dik-sundarī-vadana-candana-bindur induḥ // GG_7.1 //",
    "GK19jaygit2u:390": " prasarati śaśa-dhara-bimbe vihita-vilambe ca mādhave vidhurā /",
    "GK19jaygit2u:391": " viracita-vividha-vilāpaṃ saparitāpaṃ cakāroccaiḥ // GG_7.2 //",
    "GK19jaygit2u:392": " // prabandhaḥ 13 //",
    "GK19jaygit2u:393": " mālava-rāga-yati-tālābhyāṃ gīyate /",
    "GK19jaygit2u:394": " NOTE: {pratimaṇṭha-}",
    "GK19jaygit2u:395": " kathita-samaye'pi harir ahaha na yayau vanam /",
    "GK19jaygit2u:396": " mama viphalam idam amala-rūpam api yauvanam // GG_7.3 //",
    "GK19jaygit2u:397": " yāmi he kam iha śaraṇaṃ sakhī-jana-vacana-vañcitā //dhruva////",
    "GK19jaygit2u:398": " yad-anugamanāya niśi gahanam api śīlitam /",
    "GK19jaygit2u:399": " tena mama hṛdayam idam asama-śara-kīlitam // GG_7.4 //",
    "GK19jaygit2u:400": " mama maraṇam eva varam iti vitatha-ketanā /",
    "GK19jaygit2u:401": " NOTE: {iha iti ni-pāṭhāntaraḥ.}",
    "GK19jaygit2u:402": " NOTE: {ativitatha-cetaneti ṭīkā-dhṛta-pāṭhāntaraḥ.}",
    "GK19jaygit2u:403": " kim iha viṣahāmi virahānalam acetanā // GG_7.5 //",
    "GK19jaygit2u:404": " mām ahaha vidhurayati madhura-madhu-yāminī /",
    "GK19jaygit2u:405": " kāpi harim anubhavati kṛta-sukṛta-kāminī // GG_7.6 //",
    "GK19jaygit2u:406": " ahaha kalayāmi valayādi-maṇi-bhūṣaṇam /",
    "GK19jaygit2u:407": " hari-viraha-dahana-vahanena bahu-dūṣaṇam // GG_7.7 //",
    "GK19jaygit2u:408": " kusuma-sukumāra-tanum atanu-śara-līlayā /",
    "GK19jaygit2u:409": " srag api hṛdi hanti mām ativiṣama-śilayā // GG_7.8 //",
    "GK19jaygit2u:410": " aham iha nivasāmi na-gaṇita-vana-vetasā /",
    "GK19jaygit2u:411": " smarati madhusūdano mām api na cetasā // GG_7.9 //",
    "GK19jaygit2u:412": " hari-caraṇa-śaraṇa-jayadeva-kavi-bhāratī /",
    "GK19jaygit2u:413": " vasatu hṛdi yuvatir iva komala-kalāvatī // GG_7.10 // * * * * *",
    "GK19jaygit2u:414": " tat kiṃ kām api kāminīm abhisṛtaḥ kiṃ vā kalā-kelibhir baddho bandhubhir andhakāriṇi vanābhyarṇe kim udbhrāmyati /",
    "GK19jaygit2u:415": " kāntaḥ klānta-manā manāg api pathi prasthātum evākṣamaḥ saṅketī-kṛta-mañju-vāñjula-latā-kuñje'pi yan nāgataḥ // GG_7.11 //",
    "GK19jaygit2u:416": " athāgatāṃ mādhavam antareṇa sakhīm iyaṃ vīkṣya viṣāda-mūkām /",
    "GK19jaygit2u:417": " viśaṅkamānā ramitaṃ kayāpi janārdanaṃ dṛṣṭavad etad āha // GG_7.12 //",
    "GK19jaygit2u:418": " // prabandhaḥ 14 //",
    "GK19jaygit2u:419": " vasanta-rāga-yati-tālābhyāṃ gīyate /",
    "GK19jaygit2u:420": " smara-samarocita-viracita-veśā /",
    "GK19jaygit2u:421": " galita-kusuma-dara-vilulita-keśā // GG_7.13 //",
    "GK19jaygit2u:422": " kāpi madhuripuṇā vilasati yuvatir adhika-guṇā //dhruva////",
    "GK19jaygit2u:423": " hari-parirambhana-calita-vikārā /",
    "GK19jaygit2u:424": " NOTE: {valita iti ni-pāṭhāntaraḥ.}",
    "GK19jaygit2u:425": " kuca-kalaśopari taralita-hārā // GG_7.14 //",
    "GK19jaygit2u:426": " vicalad-alaka-lalitānana-candrā /",
    "GK19jaygit2u:427": " tad-adhara-pāna-rabhasa-kṛta-tandrā // GG_7.15 //",
    "GK19jaygit2u:428": " cañcala-kuṇḍala-dalita-kapolā /",
    "GK19jaygit2u:429": " mukharita-raśana-jaghana-gati-lolā // GG_7.16 //",
    "GK19jaygit2u:430": " dayita-vilokita-lajjita-hasitā /",
    "GK19jaygit2u:431": " bahu-vidha-kūjita-rati-rasa-rasitā // GG_7.17 //",
    "GK19jaygit2u:432": " vipula-pulaka-pṛthu-vepathu-bhaṅgā /",
    "GK19jaygit2u:433": " śvasita-nimīlita-vikasad-anaṅgā // GG_7.18 //",
    "GK19jaygit2u:434": " śrama-jala-kaṇa-bhara-subhaga-śarīrā /",
    "GK19jaygit2u:435": " paripatitorasi rati-raṇa-dhīrā // GG_7.19 //",
    "GK19jaygit2u:436": " śrī-jayadeva-bhaṇita-hari-ramitam /",
    "GK19jaygit2u:437": " kali-kaluṣaṃ janayatu pariśamitam // GG_7.20 // * * * * *",
    "GK19jaygit2u:438": " viraha-pāṇḍu-murāri-mukhāmbuja-dyutir ayaṃ tirayann api vedanām /",
    "GK19jaygit2u:439": " vidhur atīva tanoti mano-bhuvaḥ suhṛd aye hṛdaye madana-vyathām // GG_7.21 //",
    "GK19jaygit2u:440": " // prabandhaḥ 15 //",
    "GK19jaygit2u:441": " gurjarī-rāgaika-tāli-tālena gīyate /",
    "GK19jaygit2u:442": " samudita-madane ramaṇī-vadane cumbana-valitādhare /",
    "GK19jaygit2u:443": " mṛga-mada-tilakaṃ likhati sapulakaṃ mṛgam iva rajanī-kare // GG_7.22 //",
    "GK19jaygit2u:444": " ramate yamunā-pulina-vane vijayī murārir adhunā //dhruva////",
    "GK19jaygit2u:445": " ghana-caya-rucire racayati cikure taralita-taruṇānane /",
    "GK19jaygit2u:446": " kurubaka-kusumaṃ capalā suṣamaṃ rati-pati-mṛga-kānane // GG_7.23 //",
    "GK19jaygit2u:447": " ghaṭayati sughane kuca-yuga-gagaṇe mṛga-mada-ruci-rūṣite /",
    "GK19jaygit2u:448": " maṇi-saram amalaṃ tāraka-paṭalaṃ nakha-pada-śaśi-bhūṣite // GG_7.24 //",
    "GK19jaygit2u:449": " jita-bisa-śakale mṛdu-bhuja-yugale kara-tala-nalinī-dale /",
    "GK19jaygit2u:450": " marakata-valayaṃ madhukara-nicayaṃ vitarati hima-śītale // GG_7.25 //",
    "GK19jaygit2u:451": " rati-gṛha-jaghane vipulāpaghane manasija-kanakāsane /",
    "GK19jaygit2u:452": " maṇi-maya-raśanaṃ toraṇa-hasanaṃ vikirati kṛta-vāsane // GG_7.26 //",
    "GK19jaygit2u:453": " caraṇa-kiśalaye kamalā-nilaye nakha-maṇi-gaṇa-pūjite /",
    "GK19jaygit2u:454": " bahir-apavaraṇaṃ yāvaka-bharaṇaṃ janayati hṛdi yojite // GG_7.27 //",
    "GK19jaygit2u:455": " ramayati subhṛśaṃ kam api sudṛśaṃ khala-haladhara-sodare /",
    "GK19jaygit2u:456": " kim aphalam avasaṃ ciram iha virasaṃ vada sakhi viṭapodare // GG_7.28 //",
    "GK19jaygit2u:457": " iha rasa-bhaṇane kṛta-hari-guṇane madhuripu-pada-sevake /",
    "GK19jaygit2u:458": " kali-yuga-caritaṃ na vasatu duritaṃ kavi-nṛpa-jayadevake // GG_7.29 //",
    "GK19jaygit2u:459": " NOTE: {racitam iti kvacit dṛśyate.} * * * * *",
    "GK19jaygit2u:460": " nāyātaḥ sakhi nirdayo yadi śaṭhas tvaṃ dūti kiṃ dūyase svacchandaṃ bahu-vallabhaḥ sa ramate kiṃ tatra te dūṣaṇam /",
    "GK19jaygit2u:461": " paśyādya priya-saṅgamāya dayitasyākṛṣyamāṇaṃ guṇair utkaṇṭhārti-bharād iva sphuṭad idaṃ cetaḥ svayam yāsyati // GG_7.30 //",
    "GK19jaygit2u:462": " // prabandhaḥ 16 //",
    "GK19jaygit2u:463": " deśavarāḍi-rāgeṇa rūpaka-tālena gīyate /",
    "GK19jaygit2u:464": " anila-tarala-kuvalaya-nayanena /",
    "GK19jaygit2u:465": " tapati na sā kiśalaya-śayanena // GG_7.31 //",
    "GK19jaygit2u:466": " sakhi yā ramitā vana-mālinā //",
    "GK19jaygit2u:467": " dhruva-padam //",
    "GK19jaygit2u:468": " vikasita-sarasija-lalita-mukhena /",
    "GK19jaygit2u:469": " sphuṭati na sā manasija-viśikhena // GG_7.32 //",
    "GK19jaygit2u:470": " amṛta-madhura-mṛdu-tara-vacanena /",
    "GK19jaygit2u:471": " jvalati na sā malayaja-pavanena // GG_7.33 //",
    "GK19jaygit2u:472": " sthala-jala-ruha-ruci-kara-caraṇena /",
    "GK19jaygit2u:473": " luṭhati na sā hima-kara-kiraṇena // GG_7.34 //",
    "GK19jaygit2u:474": " sajala-jalada-samudaya-rucireṇa /",
    "GK19jaygit2u:475": " dalati na sā hṛdi cira-viraheṇa // GG_7.35 //",
    "GK19jaygit2u:476": " NOTE: {viraha-bhareṇa iti haridāsa-saṃskaraṇe }",
    "GK19jaygit2u:477": " kanaka-nikaṣa-ruci-śuci-vasanena /",
    "GK19jaygit2u:478": " śvasiti na sā parijana-hasanena // GG_7.36 //",
    "GK19jaygit2u:479": " sakala-bhuvana-jana-vara-taruṇena /",
    "GK19jaygit2u:480": " vahati na sā rujam atikaruṇena // GG_7.37 //",
    "GK19jaygit2u:481": " śrī-jayadeva-bhaṇita-vacanena /",
    "GK19jaygit2u:482": " praviśatu harir api hṛdayam anena // GG_7.38 // * * * * *",
    "GK19jaygit2u:483": " mano-bhavānandana candanānila prasīda re dakṣiṇa muñca vāmatām /",
    "GK19jaygit2u:484": " kṣaṇaṃ jagat-prāṇa nidāya mādhavaṃ puro mama prāṇa-haro bhaviṣyasi // GG_7.39 //",
    "GK19jaygit2u:485": " NOTE: {nidhāya iti ni-pāṭhāntaraḥ.}",
    "GK19jaygit2u:486": " ripur iva sakhi-saṃvāso'yaṃ śikhīva himānilo viṣam iva sudhā-raśmir yasmin dunoti mano-gate /",
    "GK19jaygit2u:487": " hṛdayam adaye tasmin naivaṃ punar valate balāt kuvalaya-dṛśāṃ vāmaḥ kāmo nikāma-niraṇkuśaḥ // GG_7.40 //",
    "GK19jaygit2u:488": " bādhāṃ vidhehi malayānila pañca-bāṇa prāṇān gṛhāṇa na gṛhaṃ punar āśrayiṣye /",
    "GK19jaygit2u:489": " kiṃ te kṛtānta-bhagini kṣamayā taraṅgair aṅgāni siñca mama śāmyatu deha-dāhaḥ // GG_7.41 //",
    "GK19jaygit2u:490": " prātar nīla-nicolam acyutam uraḥ saṃvīta-pītāṃśukaṃ rādhāyāś cakitaṃ vilokya hasati svairaṃ sakhi-maṇḍale /",
    "GK19jaygit2u:491": " vrīḍā-cañcalam añcalaṃ nayanayor ādhāya rādhānane svādu-smera-mukho'yam astu jagad-ānandāya nandātmajaḥ // GG_7.42 //",
    "GK19jaygit2u:492": " iti śrī-gīta-govinda-mahākāvye vipralabdhā-varṇane",
    "GK19jaygit2u:493": " nāgara-nārāyaṇo nāma",
    "GK19jaygit2u:494": " saptamaḥ sargaḥ //7// (8)",
    "GK19jaygit2u:495": " aṣṭamaḥ sargaḥ",
    "GK19jaygit2u:496": " vilakṣa-lakṣmīpatiḥ",
    "GK19jaygit2u:497": " atha katham api yāminīṃ vinīya smara-śara-jarjaritāpi sā prabhāte /",
    "GK19jaygit2u:498": " anunaya-vacanaṃ vadantam agre praṇatam api priyaṃ āha sābhyasūyam // GG_8.1 //",
    "GK19jaygit2u:499": " // prabandhaḥ 17 //",
    "GK19jaygit2u:500": " bhairavi-rāga-yati-tālābhyāṃ gīyate /",
    "GK19jaygit2u:501": " rajani-janita-guru-jāgara-rāga-kaṣāyitam alasa-nimeṣam /",
    "GK19jaygit2u:502": " vahati nayanam anurāgam iva sphuṭam udita-rasābhiniveśam // GG_8.2 //",
    "GK19jaygit2u:503": " hari hari yāhi mādhava yāhi keśava mā vada kaitava-vādam /",
    "GK19jaygit2u:504": " tām anusara sarasīruha-locana yā tava harati viṣādam // dhru. //",
    "GK19jaygit2u:505": " kajjala-malina-vilocana-cumbana-viracita-nīlima-rūpam /",
    "GK19jaygit2u:506": " daśana-vasanam aruṇ aṃ tava krsṇa tanoti tanor anurūpam // GG_8.3 //",
    "GK19jaygit2u:507": " vapur anuharati tava smara-saṅgara-khara-nakhara-kṣata-rekham /",
    "GK19jaygit2u:508": " marakata-śakala-kalita-kala-dhauta-liper iva rati-jaya-lekham // GG_8.4 //",
    "GK19jaygit2u:509": " caraṇa-kamala-galad-alaktaka-siktam idaṃ tava hṛdayam udāram /",
    "GK19jaygit2u:510": " darsayatīva bahir madana-druma-nava-kiśalaya-parivāram // GG_8.5 //",
    "GK19jaygit2u:511": " daśana-padaṃ bhavad-adhara-gataṃ mama janayati cetasi khedam /",
    "GK19jaygit2u:512": " kathayati katham adhunāpi mayā saha tava vapur etad abhedam // GG_8.6 //",
    "GK19jaygit2u:513": " bahir iva malinataraṃ tava kṛṣṇa mano'pi bhaviṣyati nūnam /",
    "GK19jaygit2u:514": " katham atha vañcayase janam anugatam asama-śara-jvara-dūnam // GG_8.7 //",
    "GK19jaygit2u:515": " bhramati bhavān abalā-kavalāya vaneṣu kim atra vicitram /",
    "GK19jaygit2u:516": " prathayati pūtanikaiva vadhū-vadha-nirdaya-bāla-caritram // GG_8.8 //",
    "GK19jaygit2u:517": " śrī-jayadeva-bhaṇita-rati-vañcita-khaṇḍita-yuvati-vilāpam /",
    "GK19jaygit2u:518": " śṛṇuta sudhā-madhuraṃ vibudhā vibudhālayato'pi durāpam // GG_8.9 // * * * * *",
    "GK19jaygit2u:519": " tavedaṃ paśyantyāḥ prasarad-anurāgaṃ bahir iva priyā-pādālakta-cchuritam aruṇa-cchāya-hṛdayam /",
    "GK19jaygit2u:520": " NOTE: {dyoti-}",
    "GK19jaygit2u:521": " mamādya prakhyāta-praṇaya-bhara-bhaṅgena kitava tvad-ālokaḥ śokād api kim api lajjāṃ janayati // GG_8.10 //",
    "GK19jaygit2u:522": " antar-mohana-mauli-ghūrṇana-calan-mandāra-visraṃśana-stambhākarṣaṇa-dṛṣṭi-harṣaṇa-mahā-mantraḥ kuraṅgī-dṛśām /",
    "GK19jaygit2u:523": " NOTE: {vibhraṃśana}",
    "GK19jaygit2u:524": " NOTE: {dṛpti}",
    "GK19jaygit2u:525": " dṛpyad-dānava-dūyamāna-diviṣad-durvāra-duḥkhāpadāṃ bhraṃśaḥ kaṃsa-ripor vyapohayatu vaḥ śreyāṃsi vaṃśī-ravaḥ // GG_8.11 //",
    "GK19jaygit2u:526": " NOTE: {vyapolayatu vaḥ śreyāṃsi iti ni-pāṭhaḥ.}",
    "GK19jaygit2u:527": " iti śrī-śrī-gīta-govinde mahā-kāvye khaṇḍitā-varṇane",
    "GK19jaygit2u:528": " vilakṣa-lakṣmīpatir nāma",
    "GK19jaygit2u:529": " aṣṭamaḥ sargaḥ //8// (9)",
    "GK19jaygit2u:530": " navamaḥ sargaḥ",
    "GK19jaygit2u:531": " mugdha-mukundaḥ",
    "GK19jaygit2u:532": " tām atha manmatha-khinnāṃ rati-rasa-bhinnāṃ viṣāda-sampannām /",
    "GK19jaygit2u:533": " anucintita-hari-caritāṃ kalahāntaritām uvāca rahasi sakhī // GG_9.1 //",
    "GK19jaygit2u:534": " // prabandhaḥ 18 //",
    "GK19jaygit2u:535": " gurjarī-rāga-yati-tālābhyāṃ gīyate /",
    "GK19jaygit2u:536": " harir abhisarati vahati madhu-pavane /",
    "GK19jaygit2u:537": " kim aparam adhika-sukhaṃ sakhi bhavane // GG_9.2 //",
    "GK19jaygit2u:538": " mādhave mā kuru mānini mānam aye //",
    "GK19jaygit2u:539": " dhruva-padam //",
    "GK19jaygit2u:540": " tāla-phalād api gurum atisarasam /",
    "GK19jaygit2u:541": " kiṃ viphalī-kuruṣe kuca-kalaśam // GG_9.3 //",
    "GK19jaygit2u:542": " kati na kathitam idam anupadam aciram /",
    "GK19jaygit2u:543": " mā parihara harim atīśaya-ruciram // GG_9.4 //",
    "GK19jaygit2u:544": " kim iti viṣīdasi rodiṣi vikalā /",
    "GK19jaygit2u:545": " vihasati yuvatī-sabhā tava sakalā // GG_9.5 //",
    "GK19jaygit2u:546": " sajala-nalinī-dala-śīlita-śayane /",
    "GK19jaygit2u:547": " NOTE: {śītala-}",
    "GK19jaygit2u:548": " harim avalokaya saphalaya nayane // GG_9.6 //",
    "GK19jaygit2u:549": " janayasi manasi kim iti guru-khedam /",
    "GK19jaygit2u:550": " śṛṇu mama vacanam anīhita-bhedam // GG_9.7 //",
    "GK19jaygit2u:551": " harir upayātu vadatu bahu-madhuram /",
    "GK19jaygit2u:552": " kim iti karoṣi hṛdayam atividhuram // GG_9.8 //",
    "GK19jaygit2u:553": " śrī-jayadeva-bhaṇitam atilalitaṃ /",
    "GK19jaygit2u:554": " sukhayatu rasika-janaṃ hari-caritaṃ // GG_9.9 // * * * * *",
    "GK19jaygit2u:555": " snigdhe yat paruṣāsi praṇamati stabdhāsi yad rāgiṇi dveṣa-sthāsi yad unmukhe vimukhatāṃ yātāsi tasmin priye /",
    "GK19jaygit2u:556": " tad yuktaṃ viparīta-kāriṇi tava śrīkhaṇḍa-carcā viṣaṃ śītāṃśus tapano himaṃ hutavahaḥ krīḍā-mudo yātanāḥ // GG_9.10 //",
    "GK19jaygit2u:557": " sāndrānanda-purandarādi-diviṣad-vṛndair amandādarād ānamrair mukuṭendra-nīla-maṇibhiḥ sandarśitendindiram /",
    "GK19jaygit2u:558": " svacchandaṃ makaranda-sundara-galan-mandākinī-meduraṃ śrī-govinda-padāravindam aśubha-skandāya vandāmahe // GG_9.11 // (10)",
    "GK19jaygit2u:559": " daśamaḥ sargaḥ",
    "GK19jaygit2u:560": " catura-catur-bhujaḥ",
    "GK19jaygit2u:561": " atrāntare'masṛṇa-roṣa-vaśām apāra-niḥśvāsa-niḥsaha-mukhīṃ sumukhīm upetya /",
    "GK19jaygit2u:562": " savrīḍam īkṣita-sakhī-vadanāṃ dinānte sānanda-gadgada-padaṃ harir ity uvaca // GG_10.1 //",
    "GK19jaygit2u:563": " // prabandhaḥ 19 //",
    "GK19jaygit2u:564": " deśavarāḍi-rāgāṣṭātālī-tālābhyāṃ gīyate /",
    "GK19jaygit2u:565": " vadasi yadi kiñcid api danta-ruci-kaumudī harati dara-timiram atighoram /",
    "GK19jaygit2u:566": " sphurad-adhara-sīdhave tava vadana-candramā rocayatu locana-cakoraṃ // GG_10.2 //",
    "GK19jaygit2u:567": " priye cāru-śīle muñca mayi mānam anidānaṃ /",
    "GK19jaygit2u:568": " sapadi madanānalo dahati mama mānasam",
    "GK19jaygit2u:569": " dehi mukha-kamala-madhu-pānaṃ //",
    "GK19jaygit2u:570": " dhruva-padaṃ //",
    "GK19jaygit2u:571": " satyam evāsi yadi sudati mayi kopinī dehi khara-nakhara-śara-ghātam /",
    "GK19jaygit2u:572": " ghaṭaya bhuja-bandhanaṃ janaya rada-khaṇḍanaṃ yena vā bhavati sukha-jātaṃ // GG_10.3 //",
    "GK19jaygit2u:573": " tvam asi mama bhūṣaṇaṃ tvam asi mama jīvanaṃ tvam asi mama bhava-jaladhi-ratnam /",
    "GK19jaygit2u:574": " bhavatu bhavatīha mayi satatam anurodhinī tatra mama hṛdayam atiyatnaṃ // GG_10.4 //",
    "GK19jaygit2u:575": " nīla-nalinābham api tanvi tava locanaṃ dhārayati kokanada-rūpaṃ /",
    "GK19jaygit2u:576": " kusuma-śara-bāṇa-bhāvena yadi rañjayasi kṛṣṇam idam etad-anurūpam // GG_10.5 //",
    "GK19jaygit2u:577": " sphuratu kuca-kumbhayor upari maṇi-mañjarī rañjayatu tava hṛdaya-deśam /",
    "GK19jaygit2u:578": " rasatu raśanāpi tava ghana-jaghana-maṇḍale ghoṣayatu manmatha-nideśam // GG_10.6 //",
    "GK19jaygit2u:579": " sthala-kamala-gañjanaṃ mama hṛdaya-rañjanaṃ janita-rati-raṅga-parabhāgam /",
    "GK19jaygit2u:580": " bhaṇa masṛṇa-vāṇi karavāṇi caraṇa-dvayaṃ sarasa-lasad-alaktaka-rāgam // GG_10.7 //",
    "GK19jaygit2u:581": " smara-garala-khaṇḍanaṃ mama śirasi maṇḍanaṃ dehi pada-pallavam udāram /",
    "GK19jaygit2u:582": " NOTE: {dhehi iti ni-pāṭhaḥ.}",
    "GK19jaygit2u:583": " jvalati mayi dāruṇo madana-kadanāruṇo haratu tad-upāhita-vikāram // GG_10.8 //",
    "GK19jaygit2u:584": " iti caṭula-cāṭu-paṭu-cāru mura-vairiṇo rādhikām adhi vacana-jātam /",
    "GK19jaygit2u:585": " jayatu jayadeva-kavi-bhāratī-bhūṣitaṃ māninī-jana-janita-śātam // GG_10.9 //",
    "GK19jaygit2u:586": " NOTE: {jayati iti pātḥaḥ.}",
    "GK19jaygit2u:587": " NOTE: {jayati padmāvatī-ramaṇa-jayadeva-kavi-bhāratī-bhaṇitam atiśātam iti ṭīkā-dhṛta-pāṭhāntaraḥ.} * * * * *",
    "GK19jaygit2u:588": " parihara kṛtātaṅke śaṅkāṃ tvayā satataṃ ghana-stana-jaghanayākrānte svānte parānavakāśinī /",
    "GK19jaygit2u:589": " viśati vitanor anyo dhanyo na ko'pi mamāntaraṃ praṇayini parīrambhārambhe vidhehi vidheyatām // GG_10.10 //",
    "GK19jaygit2u:590": " mugdhe vidhehi mayi nirdaya-danta-daṃśa-dor-valli-bandha-niviḍa-stana-pīḍanāni /",
    "GK19jaygit2u:591": " caṇḍi tvam eva mudam udvaha pañca-bāṇa-cāṇḍāla-kāṇḍa-dalanād asavaḥ prayāntu // GG_10.11 //",
    "GK19jaygit2u:592": " NOTE: {prayānti}",
    "GK19jaygit2u:593": " śaśi-mukhi tava bhāti bhaṅgura-bhrūr yuva-jana-moha-karāla-kāla-sarpī /",
    "GK19jaygit2u:594": " tad-udita-bhaya-bhañjanāya yūnāṃ tvad-adhara-sīdhu-sudhaiva siddha-mantraḥ // GG_10.12 //",
    "GK19jaygit2u:595": " vyathayati vṛthā maunaṃ tanvi prapañcaya pañcamaṃ taruṇi madhurālāpais tāpaṃ vinodaya dṛṣṭibhiḥ /",
    "GK19jaygit2u:596": " sumukhi vimukhī-bhāvaṃ tāvad vimuñca na muñca māṃ svayam atiśaya-snigdho mugdhe priyo'yam upasthitaḥ // GG_10.13 //",
    "GK19jaygit2u:597": " bandhūka-dyuti-bāndhavo'yam adharaḥ snigdho madhūka-cchavir gaṇḍaś caṇḍi cakāsti nīla-nalina-śrī-mocanaṃ locanam /",
    "GK19jaygit2u:598": " nāsābhyeti tila-prasūna-padavīṃ kundābha-danti priye prāyas tvan-mukha-sevayā vijayate viśvaṃ sa puṣpāyudhaḥ // GG_10.14 //",
    "GK19jaygit2u:599": " NOTE: {senayeti ṭīkā-dhṛta-pāṭhāntaraḥ.}",
    "GK19jaygit2u:600": " dṛśau tava madālase vadanam indu-sandīpanaṃ gatir jana-manoramā vijita-rambhaṃ ūru-dvayam /",
    "GK19jaygit2u:601": " NOTE: {vidhuta- iti haridāsa-saṃskaraṇe.}",
    "GK19jaygit2u:602": " ratis tava kalāvatī rucira-citra-lekhe bhruvāv aho vibudha-yauvataṃ vahasi tanvi pṛthvī-gatā // GG_10.15 //",
    "GK19jaygit2u:603": " sa prītiṃ tanutāṃ hariḥ kuvalayāpīḍena sārdhaṃ raṇe rādhā-pīna-payodhara-smaraṇa-kṛt-kumbhena sambhedavān /",
    "GK19jaygit2u:604": " NOTE: {prītiṃ vas tanutāṃ iti haridāsa-saṃskaraṇe.}",
    "GK19jaygit2u:605": " yatra svidyati mīlati kṣaṇam api kṣipraṃ tad-ālokana-vyāmohena jitaṃ jitaṃ jitam abhūt kaṃsasya kolāhalaḥ // GG_10.16 //",
    "GK19jaygit2u:606": " NOTE: {yatra svidyati mīlati kṣaṇam atha kṣipte dvipe tat-kṣaṇāt kaṃsasyālam abhūj jitaṃ jitaṃ jitam iti vyāmoha-kolāhalaḥ //",
    "GK19jaygit2u:607": " iti haridāsa-saṃskaraṇa-pāṭhaḥ.} (11)",
    "GK19jaygit2u:608": " ekādaśaḥ sargaḥ",
    "GK19jaygit2u:609": " sānanda-dāmodaraḥ",
    "GK19jaygit2u:610": " NOTE: {sāmoda- iti kvacit,",
    "GK19jaygit2u:611": " sānanda-govinda iti haridāsa-saṃskaraṇe.}",
    "GK19jaygit2u:612": " suciram anunayena prīṇayitvā mṛgākṣīṃ gatavati kṛtaveśe keśave kuñja-śayyām /",
    "GK19jaygit2u:613": " racita-rucira-bhūṣāṃ dṛṣṭi-moṣe pradoṣe sphurati niravasādāṃ kāpi rādhāṃ jagāda // GG_11.1 //",
    "GK19jaygit2u:614": " // prabandhaḥ 20 //",
    "GK19jaygit2u:615": " vasanta-rāga-yati-tālābhyāṃ gīyate /",
    "GK19jaygit2u:616": " viracita-cāṭu-vacana-racanaṃ caraṇe racita-praṇipātam /",
    "GK19jaygit2u:617": " samprati mañjula-vañjula-sīmani keli-śayanam anuyātaṃ // GG_11.2 //",
    "GK19jaygit2u:618": " mugdhe madhu-mathanam anugatam anusara rādhike //dhruva////",
    "GK19jaygit2u:619": " ghana-jaghana-stana-bhāra-bhare dara-manthara-caraṇa-vihāram /",
    "GK19jaygit2u:620": " mukharita-maṇi-mañjīram upaihi vidhehi marāla-vikāram // GG_11.3 //",
    "GK19jaygit2u:621": " NOTE: {nikāram iti.}",
    "GK19jaygit2u:622": " śṛṇu ramaṇīyataraṃ taruṇī-jana-mohana-madhupa-virāvam /",
    "GK19jaygit2u:623": " NOTE: {ramaṇī-}",
    "GK19jaygit2u:624": " NOTE: {madhuripu-rāvam}",
    "GK19jaygit2u:625": " kusuma-śarāsana-śāsana-vandini pika-nikare bhaja bhāvam // GG_11.4 //",
    "GK19jaygit2u:626": " anila-tarala-kiśalaya-nikareṇa kareṇa latā-nikurambam /",
    "GK19jaygit2u:627": " preraṇam iva karabhoru karoti gatiṃ prati muñca vilambam // GG_11.5 //",
    "GK19jaygit2u:628": " sphuritam anaṅga-taraṅga-vaśād iva sūcita-hari-parirambham /",
    "GK19jaygit2u:629": " pṛccha manohara-hāra-vimala-jala-dhāram amuṃ kuca-kumbham // GG_11.6 //",
    "GK19jaygit2u:630": " adhigatam akhila-sakhībhir idaṃ tava vapur api rati-raṇa-sajjam /",
    "GK19jaygit2u:631": " caṇḍi rasita-raśanā-rava-ḍiṇḍimam abhisara sarasam alajjam // GG_11.7 //",
    "GK19jaygit2u:632": " smara-śara-subhaga-nakhena sakhīm avalambya kareṇa salīlam /",
    "GK19jaygit2u:633": " cala valaya-kvaṇitair avabodhaya harim api nija-gati-śīlaṃ // GG_11.8 //",
    "GK19jaygit2u:634": " NOTE: {nigadita iti.}",
    "GK19jaygit2u:635": " śrī-jayadeva-bhaṇitam adharīkṛta-hāram udāsita-vāmam /",
    "GK19jaygit2u:636": " hari-vinihita-manasām adhitiṣṭhatu kaṇṭha-taṭīm avirāmam // GG_11.9 // * * * * *",
    "GK19jaygit2u:637": " sā māṃ drakṣyati vakṣyati smara-kathāṃ praty-aṅgam āliṅganaiḥ prītiṃ yāsyati raṃsyate sakhi samāgatyeti cintākulaḥ /",
    "GK19jaygit2u:638": " NOTE: {sañcintayan iti haridāsa-pāṭhaḥ.}",
    "GK19jaygit2u:639": " sa tvāṃ paśyati vepate pulakayaty ānandati svidyati pratyudgacchati mūrcchati sthira-tamah-puñje nikuñje prīyaḥ // GG_11.10 //",
    "GK19jaygit2u:640": " akṣṇor nikṣipad añjanaṃ śravaṇayos tāpiñcha-gucchāvalīṃ mūrdhni śyāma-saroja-dāma kucayoḥ kastūrikā-patrakam /",
    "GK19jaygit2u:641": " dhūrtānām abhisāra-sambhrama-jūṣāṃ viṣvaṅ-nikuñje sakhi dhvāntaṃ nīla-nicola-cāru sudṛśāṃ praty-aṅgam aliṅgati // GG_11.11 //",
    "GK19jaygit2u:642": " NOTE: {abhisāra-satvara-hṛdāṃ iti haridāsa-saṃskaraṇa-pāthaḥ.}",
    "GK19jaygit2u:643": " kāśmīra-gaura-vapuṣām abhisārikāṇāṃ ābaddha-rekham abhito ruci-mañjarībhiḥ /",
    "GK19jaygit2u:644": " etat tamāla-dala-nīlatamaṃ tamisraṃ tat-prema-hema-nikaṣopalatāṃ tanoti // GG_11.12 //",
    "GK19jaygit2u:645": " hārāvalī-tarala-kāñcana-kāñci-dāma-keyūra-kaṅkaṇa-maṇi-dyuti-dīpitasya /",
    "GK19jaygit2u:646": " NOTE: {mañjīra iti haridāsasya pāṭhaḥ.}",
    "GK19jaygit2u:647": " dvāre nikuñja-nilayasya hariṃ nirīkṣya vrīḍāvatīm atha sakhīṃ īyam ity uvaca // GG_11.13 //",
    "GK19jaygit2u:648": " // prabandhaḥ 21 //",
    "GK19jaygit2u:649": " varāḍi-rāga-rūpaka-tālābhyāṃ gīyate /",
    "GK19jaygit2u:650": " mañjutara-kuñja-tala-keli-sadane /",
    "GK19jaygit2u:651": " vilasa rati-rabhasa-hasita-vadane // GG_11.14 //",
    "GK19jaygit2u:652": " praviśa rādhe mādhava-samīpam iha //",
    "GK19jaygit2u:653": " dhruva-padaṃ //",
    "GK19jaygit2u:654": " NOTE: {haridāsasya saṃskaraṇe,",
    "GK19jaygit2u:655": " ḥpraviśa rādheḥ ity-ādi dhruva-padaṃ pratiślokasya prathama-dvitīya-caraṇayor madhye gīyate.}",
    "GK19jaygit2u:656": " nava-lasad-aśoka-dala-śayana-sāre /",
    "GK19jaygit2u:657": " NOTE: {bhavad- iti ni-pāṭhaḥ.}",
    "GK19jaygit2u:658": " vilasa kuca-kalaśa-tarala-hāre // GG_11.15 //",
    "GK19jaygit2u:659": " kusuma-caya-racita-śuci-vāsa-gehe /",
    "GK19jaygit2u:660": " vilasa kusuma-sukumāra-dehe // GG_11.16 //",
    "GK19jaygit2u:661": " mṛdu-cala-malaya-pavana-surabhi-śīte /",
    "GK19jaygit2u:662": " NOTE: {mṛdu-cala-malaya- iti haridāsa-pāṭhāntaraḥ.}",
    "GK19jaygit2u:663": " vilasa madana-śara-nikara-bhīte // GG_11.17 //",
    "GK19jaygit2u:664": " NOTE: {kusuma-śara iti,",
    "GK19jaygit2u:665": " madana-rasa iti vā ni-pāṭhāntaraḥ.}",
    "GK19jaygit2u:666": " NOTE: {vilasa rati-valita-lalita-gīte iti haridāsa-pāṭhaḥ. tatra pāthāntare rasa-valita- iti ca. }",
    "GK19jaygit2u:667": " vitata-bahu-valli-nava-pallava-ghane /",
    "GK19jaygit2u:668": " vilasa ciram alasa-pīna-jaghane // GG_11.18 //",
    "GK19jaygit2u:669": " madhu-mudita-madhupa-kula-kalita-rāve /",
    "GK19jaygit2u:670": " vilasa madana-rasa-sarasa-bhāve // GG_11.19 //",
    "GK19jaygit2u:671": " NOTE: {rabhasa-rasa- haridāsasya pāṭhaḥ.}",
    "GK19jaygit2u:672": " madhuratara-pika-nikara-ninada-mukhare /",
    "GK19jaygit2u:673": " vilasa daśana-ruci-rucira-śikhare // GG_11.20 //",
    "GK19jaygit2u:674": " vihita-padmāvatī-sukha-samāje /",
    "GK19jaygit2u:675": " kuru murāre maṅgala-śatāni /",
    "GK19jaygit2u:676": " bhaṇati jayadeva-kavi-rāja-rāje // GG_11.21 // * * * * *",
    "GK19jaygit2u:677": " tvāṃ cittena ciraṃ vahann ayam atiśrānto bhṛśaṃ tāpitaḥ kandarpeṇa ca pātum icchati sudhā-sambādha-bimbādharam /",
    "GK19jaygit2u:678": " asyāṅkaṃ tad alaṅkuru kṣaṇam iha bhrū-kṣepa-lakṣmī-lava-krīte dāsa ivopasevita-padāmbhoje kutaḥ sambhramaḥ // GG_11.22 //",
    "GK19jaygit2u:679": " sā sa-sādhvasa-sānandaṃ govinde lola-locanā /",
    "GK19jaygit2u:680": " siñjānā mañju-mañjīraṃ praviveśa niveśanam // GG_11.23 //",
    "GK19jaygit2u:681": " NOTE: {praviveśābhiveśanam iti haridāsasya pāṭhaḥ.}",
    "GK19jaygit2u:682": " // prabandhaḥ 22 //",
    "GK19jaygit2u:683": " varāḍi-rāga-yati-tālābhyāṃ gīyate /",
    "GK19jaygit2u:684": " rādhā-vadana-vilokana-vikasita-vividha-vikāra-vibhaṅgam /",
    "GK19jaygit2u:685": " jala-nidhim iva vidhu-maṇḍala-darśana-taralita-tuṅga-taraṅgam // GG_11.24 //",
    "GK19jaygit2u:686": " harim eka-rasaṃ ciram abhilaṣita-vilāsam /",
    "GK19jaygit2u:687": " sā dadarśa guru-harṣa-vaśaṃvada-vadanam anaṅga-nivāsaṃ // [dhru.]",
    "GK19jaygit2u:688": " hāram amalatara-tāram urasi dadhataṃ parilambya vidūram /",
    "GK19jaygit2u:689": " NOTE: {parirabhya iti ni-pāṭhāntaraḥ.}",
    "GK19jaygit2u:690": " sphuṭatara-phena-kadamba-karambitam iva yamunā-jala-pūram // GG_11.25 //",
    "GK19jaygit2u:691": " śyāmala-mṛdula-kalevara-maṇḍalam adhigata-gaura-dukūlam /",
    "GK19jaygit2u:692": " nīla-nalinam iva pita-parāga-paṭala-bhara-valayita-mūlam // GG_11.26 //",
    "GK19jaygit2u:693": " tarala-dṛg-añcala-calana-manohara-vadana-janita-rati-rāgam /",
    "GK19jaygit2u:694": " sphuṭa-kamalodara-khelita-khañjana-yugam iva śaradi taḍāgam // GG_11.27 //",
    "GK19jaygit2u:695": " vadana-kamala-pariśīlana-milita-mihira-sama-kuṇḍala-śobham /",
    "GK19jaygit2u:696": " smita-ruci-rucira-samullasitādhara-pallava-kṛta-rati-lobham // GG_11.28 //",
    "GK19jaygit2u:697": " śaśi-kiraṇa-cchuritodara-jaladhara-sundara-sakusuma-keśam /",
    "GK19jaygit2u:698": " timirodita-vidhu-maṇḍala-nirmala-malayaja-tilaka-niveśam // GG_11.29 //",
    "GK19jaygit2u:699": " vīpula-pulaka-bhara-danturitaṃ rati-keli-kalābhir adhīraṃ /",
    "GK19jaygit2u:700": " maṇi-gaṇa-kiraṇa-samūha-samujjvala-bhūṣaṇa-subhaga-śarīram // GG_11.30 //",
    "GK19jaygit2u:701": " śrī-jayadeva-bhaṇita-vibhava-dviguṇīkṛta-bhūṣaṇa-bhāram /",
    "GK19jaygit2u:702": " praṇamata hṛdi vinidhāya hariṃ suciraṃ sukṛtodaya-sāram // GG_11.31 // * * * * *",
    "GK19jaygit2u:703": " atikramyāpāṅgaṃ śravaṇa-patha-paryanta-gamana-prayāsenevākṣṇos taralatara-tāraṃ gamitayoḥ /",
    "GK19jaygit2u:704": " NOTE: {patitayoḥ iti haridāsa-dāsasya pāṭhaḥ.}",
    "GK19jaygit2u:705": " idānīṃ rādhāyāḥ priyatama-samāloka-samaye papāta svedāmbu-prasara iva harṣāśru-nikaraḥ // GG_11.32 //",
    "GK19jaygit2u:706": " NOTE: {samāyāta- iti ni-pāṭhaḥ.}",
    "GK19jaygit2u:707": " bhajantyās talpāntaṃ kṛta-kapaṭa-kaṇḍūti-pihita-smitaṃ yāte gehād bahir avahitālī-parijane /",
    "GK19jaygit2u:708": " priyāsyaṃ paśyantyāḥ smara-paravaśākūta-subhagaṃ salajjā lajjāpi vyagamad iva dūraṃ mṛga-dṛśaḥ // GG_11.33 //",
    "GK19jaygit2u:709": " sānandaṃ nanda-sūnur diśatu mitaparaṃ saṃmadaṃ manda-mandaṃ rādhām ādhāya bāhvor vivaram anu drḍhaṃ pīḍayan prīti-yogāt /",
    "GK19jaygit2u:710": " NOTE: {haridāsa-dāsa-saṃskaraṇe ayaṃ śloko nāsti.}",
    "GK19jaygit2u:711": " tuṅgau tasyā urojāv atanu-varatanor nirgatau mā sma bhūtāṃ pṛṣṭhaṃ nirbhidya tasmād bahir iti valita-grīvam ālokayan vaḥ // GG_11.34 //",
    "GK19jaygit2u:712": " jaya-śrī-vinyastair mahita iva mandāra-kusumaiḥ svayaṃ sindūreṇa dvipa-raṇa-mudā mudrita iva /",
    "GK19jaygit2u:713": " bhujāpīḍa-krīḍā-hata-kuvalayāpīḍa-kariṇaḥ prakīrṇāsṛg-bindur jayati bhuja-daṇḍo murajitaḥ // GG_11.35 //",
    "GK19jaygit2u:714": " saundaryaika-nidher anaṅga-lalanā-lāvaṇya-līlā-juṣo rādhāyā hṛdi palvale manasija-krīḍaika-raṅga-sthale /",
    "GK19jaygit2u:715": " NOTE: {haridāsa-dāsa-saṃskaraṇe ayaṃ śloko nāsti.}",
    "GK19jaygit2u:716": " ramyoroja-saroja-khelana-rasitvād ātmanaḥ khyāpayan dhyātur mānasa-rāja-haṃsa-nibhatāṃ deyān mukundo mudam // GG_11.36 // (12)",
    "GK19jaygit2u:717": " dvādaśaḥ sargaḥ",
    "GK19jaygit2u:718": " suprīta-pītāmbaraḥ",
    "GK19jaygit2u:719": " gatavati sakhī-vṛnde'manda-trapā-bhara-nirbhara-smara-paravaśākūta-sphīta-smita-snapitādharam /",
    "GK19jaygit2u:720": " sarasa-manasaṃ dṛṣṭvā rādhāṃ muhur nava-pallava-prasava-śayane nikṣiptākṣīm uvāca hariḥ priyām // GG_12.1 //",
    "GK19jaygit2u:721": " // prabandhaḥ 23 //",
    "GK19jaygit2u:722": " vibhāsa-rāgaikatāli-tālābhyāṃ gīyate /",
    "GK19jaygit2u:723": " kiśalaya-śayana-tale kuru kāmini caraṇa-nalina-viniveśam /",
    "GK19jaygit2u:724": " tava pada-pallava-vairi-parābhavam idam anubhavatu suveśaṃ // GG_12.2 //",
    "GK19jaygit2u:725": " kṣaṇam adhunā nārāyaṇam anugatam anusara rādhike // dhruva //",
    "GK19jaygit2u:726": " kara-kamalena karomi caraṇam aham āgamitāsi vidūram /",
    "GK19jaygit2u:727": " kṣaṇam upakuru śayanopari mām iva nūpuram anugati-śūram // GG_12.3 //",
    "GK19jaygit2u:728": " vadana-sudhā-nidhi-galitam amṛtam iva racaya vacanam anukūlam /",
    "GK19jaygit2u:729": " viraham ivāpanayāmi payodhara-rodhakam urasi dukūlaṃ // GG_12.4 //",
    "GK19jaygit2u:730": " priya-parirambhaṇa-rabhasa-valitam iva pulakitam atiduravāpam /",
    "GK19jaygit2u:731": " mad-urasi kuca-kalaśaṃ viniveśaya śoṣaya manasija-tāpam // GG_12.5 //",
    "GK19jaygit2u:732": " adhara-sudhā-rasam upanaya bhāmini jīvaya mṛtam iva dāsam /",
    "GK19jaygit2u:733": " tvayi vinihita-manasaṃ virahānala-dagdha-vapuṣam avilāsam // GG_12.6 //",
    "GK19jaygit2u:734": " śaśi-mukhi mukharaya maṇi-raśanā-guṇam anuguṇa-kaṇṭha-ninādam /",
    "GK19jaygit2u:735": " śruti-yugale pika-ruta-vikale mama śamaya cirād avasādam // GG_12.7 //",
    "GK19jaygit2u:736": " mām ativiphala-ruṣā vikalī-kṛtam avalokitum adhunedam /",
    "GK19jaygit2u:737": " lajjitam iva nayanaṃ tava viramati visṛja vṛthā rati-khedam // GG_12.8 //",
    "GK19jaygit2u:738": " NOTE: {sṛjasi iti ni-pāṭhaḥ.}",
    "GK19jaygit2u:739": " NOTE: {mīlitaṃ lajjitam iva nayanaṃ tava virama visṛja rati-khedam iti tu haridāsa-dāsasya pāṭhaḥ.}",
    "GK19jaygit2u:740": " śrī-jayadeva-bhaṇitam idam anupada-nigadita-madhuripu-modam /",
    "GK19jaygit2u:741": " janayatu rasika-janeṣu manorama-rati-rasa-bhāva-vinodam // GG_12.9 // * * * * *",
    "GK19jaygit2u:742": " pratyūhaḥ pulakāṅkureṇa niviḍa-leśa-nimeṣeṇa ca krīḍākūta-vilokite'dhara-sudhā-pāne kathā-kelibhiḥ /",
    "GK19jaygit2u:743": " NOTE: {narmabhiḥ iti haridāsa-dāsa-pāṭhaḥ.}",
    "GK19jaygit2u:744": " ānandādhigamena manmatha-kalā-yuddhe'pi yasminn abhūd udbhūtaḥ sa tayor babhūva suratārambhaḥ priyambhāvukaḥ // GG_12.10 //",
    "GK19jaygit2u:745": " dorbhyāṃ saṃyamitaḥ payodhara-bhareṇāpīḍitaḥ pāṇijair āviddho daśanaiḥ kṣatādhara-puṭaḥ śroṇī-taṭenāhataḥ /",
    "GK19jaygit2u:746": " hastenānamitaḥ kace'dhara-madhu-syandena saṃmohitaḥ kāntaḥ kām api tṛptim āpa tad aho kāmasya vāmā gatiḥ // GG_12.11 //",
    "GK19jaygit2u:747": " mārāṅke rati-keli-saṅkula-raṇārambhe tayā sāhasa-prāyaṃ kānta-jayāya kiṃcid upari prārambhi yat-sambhramāt /",
    "GK19jaygit2u:748": " NOTE: {vāmāṅge iti ni-pāṭhaḥ. }",
    "GK19jaygit2u:749": " niṣpandā jaghana-sthalī śithilitā dor-vallir utkampitaṃ vakṣo mīlitam akṣi pauruṣa-rasaḥ strīṇāṃ kutaḥ sidhyati // GG_12.12 //",
    "GK19jaygit2u:750": " tasyāḥ pāṭala-pāṇijāṅkitam uro nidrā-kaṣāye dṛśau nirdhautādhara-śonimā vilulita-srasta-srajo mūrdha-jaḥ /",
    "GK19jaygit2u:751": " NOTE: {nirdhauto'dhara iti haridāsaḥ.}",
    "GK19jaygit2u:752": " NOTE: {vilulitāḥ iti haridāsaḥ.}",
    "GK19jaygit2u:753": " kāñcī-dāma dara-ślathāñcalam iti prātar nikhātair dṛśor ebhiḥ kāma-śarais tad adbhutam abhūt patyur manaḥ kīlitaṃ // GG_12.13 //",
    "GK19jaygit2u:754": " vyālolaḥ keśa-pāśas taralitam alakaiḥ sveda-mokṣau kapolau kliṣṭā bimbādhara-śrīḥ kuca-kalaśa-rucā hāritā hāra-yaṣṭiḥ /",
    "GK19jaygit2u:755": " NOTE: {vyākośa iti ni-pāṭhaḥ.}",
    "GK19jaygit2u:756": " NOTE: {lolau iti haridāsaḥ.}",
    "GK19jaygit2u:757": " NOTE: {daṣṭā iti ca.}",
    "GK19jaygit2u:758": " kāñcī-kāntir hatāśā stana-jaghana-padaṃ pāṇinācchādya sadyaḥ paśyantī satrapā sā tad api vilulitā mugdha-kantir dhinoti // GG_12.14 //",
    "GK19jaygit2u:759": " NOTE: {kāñcī kāñcid gatāśāṃ iti haridāsaḥ.}",
    "GK19jaygit2u:760": " NOTE: {satrapaṃ māṃ iti haridāsaḥ.}",
    "GK19jaygit2u:761": " NOTE: {vilulita-srag-dhareyaṃ iti haridāsaḥ.}",
    "GK19jaygit2u:762": " īṣan-mīlita-dṛṣṭi mugdha-vilasat-śītkāra-dhārā-vaśād avyaktākula-keli-kāku-vikasad-dantāṃśu-dhautādharam /",
    "GK19jaygit2u:763": " NOTE: {mīlad-dṛṣṭi milat-kapola-pulakaṃ iti haridāsa-dāsa-pāṭhaḥ.}",
    "GK19jaygit2u:764": " śānta-stabdha-payodharaṃ bhṛśa-pariṣvaṅgāt kuraṅgī-dṛśo harṣotkarṣa-vimukta-niḥsaha-tanor dhanyo dhayaty ānanaṃ // GG_12.15 //",
    "GK19jaygit2u:765": " NOTE: {śyāmottuṅga-payodharopari pariṣvaṅgī iti haridāsa-dāsa-pāṭhaḥ.}",
    "GK19jaygit2u:766": " atha sahasā suprītaṃ suratānte sā nitānta-khinnāṅgi /",
    "GK19jaygit2u:767": " NOTE: {iti sahasā nigadantaṃ iti haridāsa-dhṛta-pāṭhāntaraḥ.}",
    "GK19jaygit2u:768": " rādhā jagāda sādaram idam ānandena govindam // GG_12.16 //",
    "GK19jaygit2u:769": " // prabandhaḥ 24 //",
    "GK19jaygit2u:770": " rāmakari-rāga-yati-tālābhyāṃ gīyate /",
    "GK19jaygit2u:771": " kuru yadu-nandana candana-śiśiratareṇa kareṇa payodhare /",
    "GK19jaygit2u:772": " mṛga-mada-patrakam atra mano-bhava-maṅgala-kalaśa-sahodare // GG_12.17 //",
    "GK19jaygit2u:773": " nijagāda sā yadu-nandane krīḍati hṛdaya-nandane //dhruva////",
    "GK19jaygit2u:774": " ali-kula-gañjanam añjanakaṃ rati-nāyaka-sāyaka-mocane /",
    "GK19jaygit2u:775": " NOTE: {gañjana-sañjanakaṃ iti haridāsasya pāṭhaḥ.}",
    "GK19jaygit2u:776": " tvad-adhara-cumbana-lambita-kajjalam ujjvalaya priya locane // GG_12.18 //",
    "GK19jaygit2u:777": " nayana-kuraṅga-taraṅga-vikasa-nirāsa-kare śruti-maṇḍale /",
    "GK19jaygit2u:778": " manasija-pāśa-vilāsa-dhare śubha-veśa niveśaya kuṇḍale // GG_12.19 //",
    "GK19jaygit2u:779": " bhramara-cayaṃ racayantam upari ruciraṃ suciraṃ mama sammukhe /",
    "GK19jaygit2u:780": " jita-kamale vimale parikarmaya narma-janakam alakaṃ mukhe // GG_12.20 //",
    "GK19jaygit2u:781": " mṛga-mada-rasa-valitaṃ lalitaṃ kuru tilakam alika-rajani-kare /",
    "GK19jaygit2u:782": " vihita-kalaṅka-kalaṃ kamalānana viśramita-śrama-sīkare // GG_12.21 //",
    "GK19jaygit2u:783": " mama rucire cikure kuru mānada manasija-dhvaja-cāmare /",
    "GK19jaygit2u:784": " rati-galite lalite kusumāni śikhaṇḍi-śikhaṇḍaka-ḍāmare // GG_12.22 //",
    "GK19jaygit2u:785": " sarasa-ghane jaghane mama śambara-dāraṇa-vāraṇa-kandare /",
    "GK19jaygit2u:786": " maṇi-raśanā-vasanābharaṇāni śubhāśaya vāsaya sundare // GG_12.23 //",
    "GK19jaygit2u:787": " śrī-jayadeva-vacasi rucire sadayaṃ hṛdayaṃ kuru maṇḍane /",
    "GK19jaygit2u:788": " hari-caraṇa-smaraṇāmṛta-nirmita-kali-kaluṣa-jvara-khaṇḍane // GG_12.24 // * * * * *",
    "GK19jaygit2u:789": " racaya kucayoś citraṃ patraṃ kuruṣva kapolayor ghaṭaya jaghane kāñcīṃ mugdha-srajā kavarī-bharaṃ /",
    "GK19jaygit2u:790": " NOTE: {patraṃ citraṃ iti haridāsaḥ.}",
    "GK19jaygit2u:791": " NOTE: {kāñcīm añca srajā iti haridāsaḥ.}",
    "GK19jaygit2u:792": " kalaya valaya-śreṇīṃ pāṇau pade maṇi-nūpurāv iti nigaditaḥ prītaḥ pitāmbaro'pi tathākarot // GG_12.25 //",
    "GK19jaygit2u:793": " paryaṅkī-kṛta-nāga-nāyaka-phaṇā-śreṇī-maṇīnāṃ gaṇe saṅkrānta-pratibimba-saṃvalanayā bibhrad-vibhu-prakriyām /",
    "GK19jaygit2u:794": " pādāmbho-ruha-dhāri-vāridhi-sutām akṣṇāṃ didṛkṣuḥ śataiḥ kāya-vyūham iva-carann apacitau bhūyo hariḥ pātu vaḥ // GG_12.26 //",
    "GK19jaygit2u:795": " NOTE: {upacitī-bhūto iti haridāsaḥ.}",
    "GK19jaygit2u:796": " tvām aprāpya mayi svayaṃvara-parāṃ kṣīroda-tīrodare śaṅke sundari kālakūṭam apiban mūḍho mṛḍānī-patiḥ /",
    "GK19jaygit2u:797": " itthaṃ pūrva-kathābhir anya-manasā vikṣipya vakṣo'ñcalaṃ rādhāyāḥ stana-korakopari-milan-netro hariḥ pātu vaḥ // GG_12.27 //",
    "GK19jaygit2u:798": " NOTE: {padmāyāḥ iti haridāsaḥ.}",
    "GK19jaygit2u:799": " yad gāndharva-kalāsu kauśalam anudhyānaṃ ca yad vaiṣṇavaṃ yac chṛṅgāra-viveka-tattva-racanā-kāvyeṣu līlāyitam /",
    "GK19jaygit2u:800": " tat sarvaṃ jayadeva-paṇḍita-kaveḥ kṛṣṇaika-tānātmanaḥ sānandāḥ pariśodhayantu sudhiyaḥ śrī-gīta-govindataḥ // GG_12.28 //",
    "GK19jaygit2u:801": " NOTE: {This verse appears as number 26 in the Haridāsa edition.}",
    "GK19jaygit2u:802": " sādhūnāṃ svata eva saṃmatir iha syād eva bhaktyārthinām ālocya grathana-śramaṃ ca vidusām asmin bhaved ādaraḥ /",
    "GK19jaygit2u:803": " ye kecit para-kṛty-upaśruti-parās tān arthaye mat-kṛtiṃ bhūyo vīkṣya vadanto avadyam iha cet sā vāsanā sthāsyati // GG_12.29 //",
    "GK19jaygit2u:804": " śrī-bhojadeva-prabhavasya rāmādevī-suta-śrī-jayadevakasya /",
    "GK19jaygit2u:805": " parāśarādi-priya-varga-kaṇṭhe śrī-gīta-govinda-kavitvam astu // GG_12.30 //",
    "GK19jaygit2u:806": " NOTE: {bandhu iti ha-pāṭhaḥ.}",
    "GK19jaygit2u:807": " NOTE: {This verse is the last in some editions. }",
    "GK19jaygit2u:808": " sādhvī mādhvīka cintā na bhavati bhavataḥ śarkare karkaśāsi drākṣe drakṣyanti ke tvām amṛta mṛtam asi kṣīra nīraṃ rasaste /",
    "GK19jaygit2u:809": " mākanda kranda kāntādhara dhara na tulāṃ gaccha yacchanti bhāvaṃ yāvac chṛṅgāra-sāraṃ śubham iva jayadevasya vaidagdhya-vācaḥ // GG_12.31 //",
    "GK19jaygit2u:810": " NOTE: {This verse is not found in Narayana Maharaja's edition of Gīta-govinda,",
    "GK19jaygit2u:811": " even though there is a Bāla-bodhinī ṭīkā for it.}",
    "GK19jaygit2u:812": " itthaṃ keli-tatir vihṛtya yamunā-kūle samaṃ rādhayā tad-romāvali-mauktikāvali-yuge veṇī-bhramaṃ bibhrati /",
    "GK19jaygit2u:813": " tatrāhlādi-kuca-prayāga-phalayor lipsāvator hastayor vyāpārāḥ puruṣottamasya dadatu sphītāṃ mudaṃ sampadaṃ // GG_12.32 //",
    "GK19jaygit2u:814": " NOTE: {This verse does not seem to be in those editions that follow Bāla-bodhinī. It's in the Kulkarni and Nirnaya-sāgara editions.}",
    "GK19jaygit2u:815": " iti śrī-jayadeva kṛtau śrī-śrī-gīta-govinda-mahā-kāvye",
    "GK19jaygit2u:816": " suprīta-pītāmbaro nāma dvādaśa sargaḥ",
    "GK19jaygit2u:817": " samāptam idaṃ kāvyam"
}