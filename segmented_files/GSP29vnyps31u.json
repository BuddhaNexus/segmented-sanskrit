{
    "GSP29vnyps31u:0": " atha śabdādhyāyaḥ //",
    "GSP29vnyps31u:1": " nyā. pa. śa. 1 athānumodayaṃ smṛtyā hetutvenāpi saṃsthitm /",
    "GSP29vnyps31u:2": " madhye tayorihetadānīṃ mānaṃ śabdaṃ pracakṣmahe //",
    "GSP29vnyps31u:3": " anāptānuktavākyajanitaṃ tadarthavijñānaṃ tat pramāṇam;",
    "GSP29vnyps31u:4": " kāraṇadoṣabādhakādarśanāt /",
    "GSP29vnyps31u:5": " nacānāptoktavākyaṃ pramāṇaṃ,",
    "GSP29vnyps31u:6": " kāraṇadoṣabādhakadarśanāt,",
    "GSP29vnyps31u:7": " na ca vākyatvādibhirbādhaḥ;",
    "GSP29vnyps31u:8": " svavacanavirodhāt /",
    "GSP29vnyps31u:9": " yadi bādhakopanyāsavākyamayathārthaṃ,",
    "GSP29vnyps31u:10": " tadā kathaṃ bādhaḥ /",
    "GSP29vnyps31u:11": " atha yathārtham,",
    "GSP29vnyps31u:12": " tasyāpi pakṣīkāre tadbādhaḥ /",
    "GSP29vnyps31u:13": " bahiṣkāre tenaivānaikāntyam /",
    "GSP29vnyps31u:14": " na cātiprasaṅgaḥ;",
    "GSP29vnyps31u:15": " bhrāntādivākyānāṃ doṣamūlatvasya durapahnavatvāt /",
    "GSP29vnyps31u:16": " atra tu tadabhāvāt /",
    "GSP29vnyps31u:17": " utsvapnāyitaghuṇakṣatākṣarādīnāṃ tu viśiṣṭatātparyaviraheṇa bodhakatvepyanāśvasanīyatvāt,",
    "GSP29vnyps31u:18": " vyabhicāradarśanācca /",
    "GSP29vnyps31u:19": " nityepi vede nityeśvaraśāsanātmani tattadarthatātparyānapāyāt /",
    "GSP29vnyps31u:20": " tasya cātrābhāvāt,",
    "GSP29vnyps31u:21": " kvācitkadoṣadarśanasya ca pratyakṣādāvapi asamatvāt,",
    "GSP29vnyps31u:22": " svataḥ parato vā prāmāṇye ca tato viśeṣābhāvāt //",
    "GSP29vnyps31u:23": " nyā. pa. śa. 2 tacca vedyāṃśe pratyakṣātiriktam,",
    "GSP29vnyps31u:24": " asākṣātkāritvāt,",
    "GSP29vnyps31u:25": " anumānavat /",
    "GSP29vnyps31u:26": " anumānātiriktaṃ,",
    "GSP29vnyps31u:27": " pakṣaliṅgaparāmarśādyadṛṣṭeḥ,",
    "GSP29vnyps31u:28": " padavākyatatsaṃbandhādīnāṃ ca viśiṣṭavākyārthaṃ pratyasiddhavyāptikatvenāliṅgatvāt,",
    "GSP29vnyps31u:29": " dṛṣṭāntābhyupagame sarvatrāviśeṣāt,",
    "GSP29vnyps31u:30": " vyutpattau ca svatantratayaiva bodhakatvasiddheḥ /",
    "GSP29vnyps31u:31": " ata eva vaktṛjñānānumānābhyupagamepi śabdaprāmāṇyaṃ siddham /",
    "GSP29vnyps31u:32": " āgamikabuddhiranumā,",
    "GSP29vnyps31u:33": " pratyakṣetarapramititvāt,",
    "GSP29vnyps31u:34": " saṃpratipannavaditi cenna,",
    "GSP29vnyps31u:35": " uktottaratvāt /",
    "GSP29vnyps31u:36": " anyathā śabdarasagandhādi buddhiranumā,",
    "GSP29vnyps31u:37": " acākṣuṣapramititvāt,",
    "GSP29vnyps31u:38": " saṃpratipannavat,",
    "GSP29vnyps31u:39": " ityapi prasaṅgāt /",
    "GSP29vnyps31u:40": " “pratyakṣamanumānaṃ ca śāstraṃ ca vividhāgamam /",
    "GSP29vnyps31u:41": " dṛṣṭānumānāgamajam” iti manvādimaharṣisaṃmateśca śabdānumānayorbhedodṛśyate /",
    "GSP29vnyps31u:42": " na cātra gobalīvardanayaḥ;",
    "GSP29vnyps31u:43": " antarbhāvādarśanāt /",
    "GSP29vnyps31u:44": " āgāmonumānaṃ,",
    "GSP29vnyps31u:45": " saṃbandhagrahaṇe satyeva bodhakatvāditi cenna;",
    "GSP29vnyps31u:46": " bodhya bodhakabhāvātiriktasaṃbandhagrahaṇāpekṣiṇyanumānatvaniyamāt /",
    "GSP29vnyps31u:47": " na cātra tadatiriktaḥ saṃbandhaḥ,",
    "GSP29vnyps31u:48": " yadgrahaṇaṃ niyamenāpekṣyeta /",
    "GSP29vnyps31u:49": " anyathā saṃbandhasāpekṣatayā tayoḥ pratyakṣatvasyāpi susādhatvāditi //",
    "GSP29vnyps31u:50": " na ca smṛtiḥ;",
    "GSP29vnyps31u:51": " apūrvaviṣayatvāt /",
    "GSP29vnyps31u:52": " padasaṃdohaviśeṣo vākyam /",
    "GSP29vnyps31u:53": " prāmāṇikapadavyavahāraviṣayaḥ padam /",
    "GSP29vnyps31u:54": " tasya suptiṅantatvādikalpanayāpi vyaktiḥ kriyate /",
    "GSP29vnyps31u:55": " ata eva hyanyathānyathā prakṛtipratyayādikaṃ vyākaraṇāntareṣu kalpyate /",
    "GSP29vnyps31u:56": " tacca na sāṃketikam;",
    "GSP29vnyps31u:57": " saṃketayitṛpuruṣāsaṃbhavāt /",
    "GSP29vnyps31u:58": " ata eva na bhāṣāntaravat tatklaptiḥ,",
    "GSP29vnyps31u:59": " nityavedagatatvācca /",
    "GSP29vnyps31u:60": " yāni vaidikāni padāni tānyeva laukikanīti “vedaśabdebhya evādau” ityādivacanādapi siddham /",
    "GSP29vnyps31u:61": " bhāṣācchandasostu katipayaśabdānāṃ lakṣaṇabhedastattadānupūrvīpratiniyamāpekṣaḥ /",
    "GSP29vnyps31u:62": " bhāṣāprayuktaḥ sarvopi vede kvāpi prayogavān /",
    "GSP29vnyps31u:63": " vedaikaniyataḥ śabdo nānyatreti vyavasthitiḥ //",
    "GSP29vnyps31u:64": " uktaṃ caitadvedārthasaṃgrahepi--- “vaidikā eva sarve vācakāḥ śabdāśca---” ityādinā //",
    "GSP29vnyps31u:65": " nyā. pa. śa. 3 vākyaṃ dvidhā---pauruṣeyāpauruṣeyabhedāt /",
    "GSP29vnyps31u:66": " puruṣasvātantryādhīnaracanāviśeṣaviśiṣṭaṃ pauruṣeyam /",
    "GSP29vnyps31u:67": " taddvidhā, anvitārthamananvitārthaṃ ca,",
    "GSP29vnyps31u:68": " ādyaṃ yathā---agniruṣṇaḥ,",
    "GSP29vnyps31u:69": " āpo dravāḥ, iti /",
    "GSP29vnyps31u:70": " dvitīyaṃ yathā---agniranuṣṇaḥ,",
    "GSP29vnyps31u:71": " āpaḥ kaṭhināḥ, iti //",
    "GSP29vnyps31u:72": " nyā. pa. śa. 4 atraikadeśino vadanti---ananvayāgrahādanvitavyavahāraḥ kvacijjāyata iti /",
    "GSP29vnyps31u:73": " ata eva laukikavākye dṛṣṭavyabhicārasya na jhaṭati vākyādvākyārthādhyavasāyaḥ;",
    "GSP29vnyps31u:74": " yogyatāvimarśasākāṅkṣatvāt /",
    "GSP29vnyps31u:75": " sāmānyayogyatāgrahaṇepi vyaktiyogyatāyāḥ vaktṛjñānānumānamanteraṇāsiddheḥ---iti prameyasaṃgrahādiṣu samarthitam /",
    "GSP29vnyps31u:76": " tathā---sanmātragrāhipratyakṣanirākaraṇāya śāstrasyānuvādakatvaprasaṅge vivaraṇakārairuktam--- “abuddhabodhanasvarasasya śabdasyātathātvaṃ doṣa ityabhisandhiḥ /",
    "GSP29vnyps31u:77": " athavā anuvādakatvameva syāt /",
    "GSP29vnyps31u:78": " na hi mānāntarapratīterthe śabdaḥ pramāṇam /",
    "GSP29vnyps31u:79": " tathaiva hi tasya vyutpattiḥ” ityuktvā “nanvanuvādakatayaiva vyutpattiḥ puṃvākyeṣu” ityādinā vaktṛjñānānumānamupapādya “satyam,",
    "GSP29vnyps31u:80": " daivāt tadanuvādakatvamiti nābuddhabodhanasvārasyabhaṅgaprasaṅgaḥ,",
    "GSP29vnyps31u:81": " yathā smṛtyanumitavedasyānuvādakatvepyarthāditi na mānatābhaṅgaḥ” ityādi uktaṃ ca prajñāparitrāṇe --- “pauruṣeyagiraḥ śaṅkāgrastā na sahasā mitim /",
    "GSP29vnyps31u:82": " janayanti na yāvat tanmūlamānānavagrahaḥ //",
    "GSP29vnyps31u:83": " anumāya ca vaktustanmūlayogyapramāntaram /",
    "GSP29vnyps31u:84": " taduktavākyaliṅgena vākyārthamanujānate //",
    "GSP29vnyps31u:85": " anvitārthābhidhānāya yogyaṃ vākyamidaṃ sadā /",
    "GSP29vnyps31u:86": " asau ca nānṛtaṃ vakti saṃjñātvārthaṃ tadabravīt //",
    "GSP29vnyps31u:87": " vaktṛjñānānumānena jñātājñātasvavākyataḥ /",
    "GSP29vnyps31u:88": " anvitārthābhidhāyitvayogyatāmātradhīrgirām //",
    "GSP29vnyps31u:89": " parāmarśa iti prāpto nārthasaṃsargagocaraḥ /",
    "GSP29vnyps31u:90": " mānāntarāvirodhitvaṃ yogyatetyabhidhīyate //",
    "GSP29vnyps31u:91": " nanvevaṃ laukikaṃ vākyaṃ liṅgaṃ celliṅgavat tataḥ /",
    "GSP29vnyps31u:92": " śabdo gṛhītasaṃbandhāt tadvadasyāpi liṅgatā //",
    "GSP29vnyps31u:93": " vyutpattikāle vyutpitsorliṅgadhīrnāstyasaṃśayāt /",
    "GSP29vnyps31u:94": " yathāvyutpattiśabdāstu bodhakā iti cedataḥ //",
    "GSP29vnyps31u:95": " svata evārthabodhaḥ syāditi naivāsya liṅgatā” //",
    "GSP29vnyps31u:96": " ityādi /",
    "GSP29vnyps31u:97": " bhagavadyāmunamunibhistu āgamapramāṇye vaktṛjñānānumānaṃ dūṣitam /",
    "GSP29vnyps31u:98": " nigamitaṃ ca /",
    "GSP29vnyps31u:99": " “tasmādasti nadītīre phalamityevamādiṣu /",
    "GSP29vnyps31u:100": " yā siddhaviṣayā buddhiḥ sā śabdī nānumānukī” iti /",
    "GSP29vnyps31u:101": " ayameva pakṣonusṛto varadaviṣṇumiśraiḥ /",
    "GSP29vnyps31u:102": " tattvaratnākarepyāgamaprāmāṇyagranthopādānapūrvakaṃ prapañcitametat /",
    "GSP29vnyps31u:103": " apauruṣeyaṃ tu sarvamanvitārthamevākintu ādityo yūpaḥ-- ityādiṣūpacārato nirvāhaḥ /",
    "GSP29vnyps31u:104": " ākāṅkṣāsattivogyatāvanti hi padānyanvitamabhidadhati,",
    "GSP29vnyps31u:105": " anvaye vā viśrāmyanti /",
    "GSP29vnyps31u:106": " ādityayūpapadayoḥ pratyakṣasiddhasvārthabhedayorayogyatayā mukhyavṛttiparityāgaḥ //",
    "GSP29vnyps31u:107": " nyā. pa. śa. 5 vṛttirdvidhā---abhidhopacārabhedāt /",
    "GSP29vnyps31u:108": " vyutpattisiddhārtha eva vṛttirabhidhā /",
    "GSP29vnyps31u:109": " yathā siṃhaśabdaspaya mṛgendre /",
    "GSP29vnyps31u:110": " sā jātiguṇādiviṣayabhedād yogarūḍhitatsamuccayabhedācca bahuvidhā /",
    "GSP29vnyps31u:111": " mukhyārthabādhe sati tadāsanne vṛttirupacāraḥ /",
    "GSP29vnyps31u:112": " āsattiśca dvividhā---mukhyārthasaṃbandhastadguṇasaṃbandhaśceti /",
    "GSP29vnyps31u:113": " tatra pūrveṇa pravṛttirlakṣaṇā,",
    "GSP29vnyps31u:114": " yathā---gaṅgāyāṃ ghoṣaḥ prativasatītyatra gaṅgaśabdasya pravāhaviśeṣarūpavācyasaṃbandhini tīre /",
    "GSP29vnyps31u:115": " evaṃ lakṣitalakṣaṇā grāhyā /",
    "GSP29vnyps31u:116": " dvitīyena pravṛttirgauṇī /",
    "GSP29vnyps31u:117": " yathā siṃho devadatta ityatra siṃhmaśabdasya śauryādigūṇaṇyogini devadatte /",
    "GSP29vnyps31u:118": " tattvaratnākare tvevamuktam--- “abhidhānābhidheyatvamataḥ śabdārthayoḥ sthitam /",
    "GSP29vnyps31u:119": " saṃbandhotrābhidhā dvedhā bodhyā mukhyajaghanyataḥ //",
    "GSP29vnyps31u:120": " abhidhārthāvagatyātmā śabdaṃ vyāpārayiṣyataḥ /",
    "GSP29vnyps31u:121": " śabdaśaktinimittā sā svārthe mukhyābhidhīyate //",
    "GSP29vnyps31u:122": " svārthābhidhānadvārā syājjaghanyārthāntare matā /",
    "GSP29vnyps31u:123": " ” iti //",
    "GSP29vnyps31u:124": " tadvistarastatraiva dgaṣṭavyaḥ //",
    "GSP29vnyps31u:125": " na ca gauṇalākṣaṇikaprayogayoravācyaviṣayatvādavācyatvam /",
    "GSP29vnyps31u:126": " saṃbandhasādṛśyamātrapravṛttepyanāditvāt /",
    "GSP29vnyps31u:127": " tata eva vivakṣitasthale yathaucityaṃ prayogopapatteḥ /",
    "GSP29vnyps31u:128": " etāḥ sarvā api vṛttayaḥ anvitābhidhānavṛttyantarbhūtāḥ /",
    "GSP29vnyps31u:129": " pṛthakpadānāṃ smārakatvameva /",
    "GSP29vnyps31u:130": " abhihitānvaye hi padānāṃ padārthe padārthānāṃ vāvayārthe padānāṃ ca tatreti śaktitrayakalpanāgāraivaṃ syāt,",
    "GSP29vnyps31u:131": " vākyārthasyāśābdatvaprasaṅgo vā /",
    "GSP29vnyps31u:132": " padārthe lakṣaṇasamāpteḥ pramāṇaprasaṅgaśca /",
    "GSP29vnyps31u:133": " nacānvitābhidhānenyonyāśrayaṇam,",
    "GSP29vnyps31u:134": " mithaḥ smaraṇamātropajīvanāt /",
    "GSP29vnyps31u:135": " yathāhuḥ--- “padajātaṃ śrutaṃ sarvaṃ smāritānanvitārthakam /",
    "GSP29vnyps31u:136": " nyāyasaṃpāditavyakti paścādvākyārthabodhakam” //",
    "GSP29vnyps31u:137": " iti //",
    "GSP29vnyps31u:138": " nāpi paunaruktyādidoṣaḥ;",
    "GSP29vnyps31u:139": " tattadaṃśapratiniyataśaktitvāt /",
    "GSP29vnyps31u:140": " nāpi vākyabhedaḥ,",
    "GSP29vnyps31u:141": " ekapradhānatayā svārthābhidhānāt /",
    "GSP29vnyps31u:142": " “padārtha eva vākyārthaḥ saṃsṛṣṭo hyabhidhīyate” ityuktaṃ /",
    "GSP29vnyps31u:143": " tathā “nānā śabdādibhedāt” ityādhikaraṇe “yadyapi 'veda' 'upāsīta' ityādayaḥ śabdāḥ pratyayāvṛttyabhidhāyinaḥ,",
    "GSP29vnyps31u:144": " pratyayāśca brahmaikaviṣayāḥ;",
    "GSP29vnyps31u:145": " tathāpi tattatprakaraṇoditajagadekakāraṇatvāpahatapāpmatvādiviśeṣaṇaviśiṣṭabrahmaviṣayapratyayāvṛttyavabodhinaḥ pratyayāvṛttirūpā vidyā bhindanti” iti /",
    "GSP29vnyps31u:146": " vedārthasaṃgrahepi--- “śodhakeṣvapi 'satyaṃ jñānamanantaṃ brahma' 'ānando brahma'",
    "GSP29vnyps31u:147": " ityādiṣu sāmānādhikaraṇyavyutpattisiddhānekaguṇaviśiṣṭhaikārthābhidhānamaviruddhamiti",
    "GSP29vnyps31u:148": " sarvaviśiṣṭaṃ brahmaivābhidhīyate” iti /",
    "GSP29vnyps31u:149": " atraiva pūrvabhāge “samabhivyāhṛtapadāntaravācyānvayayogyamevetarapadapratipādyamityanvitābhidhāyipadasaṃghātarūpavākyaśravaṇasamanantarameva pratīyate /",
    "GSP29vnyps31u:150": " tacca svargasādhanatvarūpam /",
    "GSP29vnyps31u:151": " ataḥ kriyāvadananyārthatā virodhādeva parityaktā” iti /",
    "GSP29vnyps31u:152": " eṣāṃ svārasyamanvitābhidhāne /",
    "GSP29vnyps31u:153": " na cātra parābhyupagamenoktamiti jñāpakamasti /",
    "GSP29vnyps31u:154": " varadaviṣṇumiśrairapi “satyajñānādipadānāmakhaṇḍaikarasārthatve anvitābhidhānānupapatteśca” ityādiṣu bahuṣu pradeśeṣu anvitābhidhānameva māyāvādinaṃ pratyuktam /",
    "GSP29vnyps31u:155": " uktaṃ cāgamaprāmāṇye--- “anyānvitābhidhānepi vyavahāropapattitaḥ /",
    "GSP29vnyps31u:156": " avaśyāśrayaṇīyeyamanvitārthābhidhāyitā” //",
    "GSP29vnyps31u:157": " ityārabhya,",
    "GSP29vnyps31u:158": " “tasmādākāṅkṣitāsannayogyārthāntarasaṅgate /",
    "GSP29vnyps31u:159": " svārthe padānāṃ vyutpattirāstheyā sarvavādibhiḥ” //",
    "GSP29vnyps31u:160": " iti /",
    "GSP29vnyps31u:161": " tattvaratnākarepi--- “avaśyāśrayaṇīyeyamanvitārthābhidhāyitā /",
    "GSP29vnyps31u:162": " ityāhuryāmunācāryāḥ padairevānvitābhidhām /",
    "GSP29vnyps31u:163": " ” ityārabhya prapañcenopapādyopasaṃhṛtam--- “ṣaḍbhiḥ pratītipramukhopapattibhi- rnirdhūtacodyābhirihānvitābhidhā /",
    "GSP29vnyps31u:164": " siddhā padairnābhihitānvayasthiti- rviparyayādityakhilaṃ samañjasam” //",
    "GSP29vnyps31u:165": " iti //",
    "GSP29vnyps31u:166": " prajñāparitrāṇanyāyasudarśanayośca bahuśa uktam--- “anvitārthābhidhāyitvaṃ śabdaśaktinibandhanam /",
    "GSP29vnyps31u:167": " vyutpattyavagataṃ pundhīdoṣatosya viparyayaḥ” //",
    "GSP29vnyps31u:168": " ityādinā //",
    "GSP29vnyps31u:169": " nanvabhihitānvayadyotakānyapi vākyāni vidyante /",
    "GSP29vnyps31u:170": " vedārthasaṃgrahe tāvat “evaṃ bodhakānāṃ padasaṃghātānāṃ saṃsargaviśeṣa bodhanena vākyaśabdābhidheyānāmuccāraṇakramo yatra puruṣabuddhipūrvakaḥ” ityādyuktam /",
    "GSP29vnyps31u:171": " tathā tatraiva “prakṛtipratyayarūpeṇa padasyaivānekaviśeṣaṇagarbhatvāt,",
    "GSP29vnyps31u:172": " anekapadārthasaṃsargabodhakatvācca vākyasya” iti /",
    "GSP29vnyps31u:173": " bhāṣyepi “śabdasya tu viśeṣeṇa saviśeṣa eva vastunyabhidhānasāmarthyaṃ,",
    "GSP29vnyps31u:174": " padavākyarūpeṇa pravṛtteḥ /",
    "GSP29vnyps31u:175": " prakṛtipratyayayogena hi padatvam;",
    "GSP29vnyps31u:176": " prakṛtipratyayorarthabhedena padasyaiva viśiṣṭārthapratipādanamavarjanīyam /",
    "GSP29vnyps31u:177": " padabhedaścārthabhedanibandhanaḥ /",
    "GSP29vnyps31u:178": " padasaṃghātarūpasya vākyasyānekapadārthasaṃsargāviśeṣābhidhāyitvena” ityādyuktam /",
    "GSP29vnyps31u:179": " evaṃ vyutpattinirūpaṇe vedārthasaṃgrahe “siddhavastuṣu śabdasya bodhakatvaśaktigrahaṇamatyantasukaram” ityupakramya,",
    "GSP29vnyps31u:180": " “apavarake daṇḍaḥ sthitaḥ” iti vākye yādṛcchikavyutpattiprakāramupapādya,",
    "GSP29vnyps31u:181": " “tathā bālaḥ 'tātoyam,",
    "GSP29vnyps31u:182": " anbaiṣā' ityādinā buddhipūrvavyutpādanena tattatpadānāṃ tattatpadārtheṣveva bodhakatvaśaktigrahaṇamupapādya,",
    "GSP29vnyps31u:183": " punarapi “asya śabdasyāyamartha iti pūrvavṛddhaiḥ śikṣitaḥ” ityādi coktvā,",
    "GSP29vnyps31u:184": " “evameva sarvapadānāṃ svārthābhidhāyitvaṃ saṃghātaviśeṣāṇāṃ ca yathāvasthitasaṃsargaviśeṣavācitvaṃ ca jānāti” ityādyuktam //",
    "GSP29vnyps31u:185": " bhāṣyepi prathamasūtrapūrvapakṣanirākaraṇe--- “evaṃ kila laukikāḥ śabdārthasaṃbandhamavadhārayanti---mātāpitṛprabhṛtibhiḥ",
    "GSP29vnyps31u:186": " ambātātamātulādīn” ityādinā padavyutpattiḥ pūrvamupapāditā /",
    "GSP29vnyps31u:187": " tatra ca “teṣu teṣvartheṣu teṣāṃ śabdānāṃ prayogo bodhakatvanibandhanaḥ iti niścinvanti” ityādyuktam /",
    "GSP29vnyps31u:188": " punaśca “vyutpannetaraśabdeṣvasya śabdasyāyamarthaḥ iti pūrvavṛddhaiḥ śikṣitāḥ” ityādi /",
    "GSP29vnyps31u:189": " yadināmānvitābhidhānamabhimataṃ;",
    "GSP29vnyps31u:190": " tadā kathamiva padamātre vyutpattiḥ syāt /",
    "GSP29vnyps31u:191": " yadi ca sā syāt,",
    "GSP29vnyps31u:192": " kathamanvitamabhidheyam,",
    "GSP29vnyps31u:193": " vyutpattivaiparītyaprasaṅgāt /",
    "GSP29vnyps31u:194": " tasmānnānvitābhidhānameva siddhānta iti nirṇetuṃ śakyam, iti kecit //",
    "GSP29vnyps31u:195": " nyā. pa. śa. 6 anye tu “bodhakānām” ityādivākyamanvite saṃsargaviśeṣasiddherupapadyate /",
    "GSP29vnyps31u:196": " padavākyabhedābhidhānamapi tattadviśeṣavaiśiṣṭyapradarśanamātrārthaṃ,",
    "GSP29vnyps31u:197": " parābhyupagamadyotanārthaṃ vā /",
    "GSP29vnyps31u:198": " pratyekapadavyutpattyabhidhānamapyanvitārthabodhanopayuktāsādhāraṇadvāraprakāśanamātram /",
    "GSP29vnyps31u:199": " padārthaṃ smārayitvaiva hi padāni vakyārthaṃ bodhayantītyuktan /",
    "GSP29vnyps31u:200": " smṛteśca svānubhūtimūlatvānna śaktyantarakḷptiḥ /",
    "GSP29vnyps31u:201": " vyākhyātaṃ ca bhāṣyādikamanvitaparatayā vivaraṇe śrīrāmamiśraiḥ /",
    "GSP29vnyps31u:202": " tathā ṣaḍarthasaṃkṣepepi--- “śabdaśca svataḥ śakyamanvitatayā bodhayati,",
    "GSP29vnyps31u:203": " asaṃbhghaverthāntaram,",
    "GSP29vnyps31u:204": " iti hi vyutpattiḥ---” ityādyuktam /",
    "GSP29vnyps31u:205": " atonvitābhidhānaṃ siddhāntaḥ iti /",
    "GSP29vnyps31u:206": " evamanvitābhidhānasāmarthyādviśiṣṭapratipattyanyathānupapatteśca padānāmapi viśiṣṭābhidhāyitvaṃ siddham //",
    "GSP29vnyps31u:207": " nyā. pa. śa. 7 ata eva viśiṣṭārthābhidhāyitvepi viśeṣaṇamatre śaktiḥ ityapi nirastam;",
    "GSP29vnyps31u:208": " abhidhāyitvātiriktaśaktyantarābhāvāt /",
    "GSP29vnyps31u:209": " aparyavasānavacanamapi viśiṣṭabodhanaśaktasya viśeṣaṇamātre sthātumaśaktatvāt /",
    "GSP29vnyps31u:210": " viśiṣṭānupraviṣṭaṃ hi viśeṣaṇaṃ pareparañjakaveṣameveti tādṛgākāro viśeṣyagrahaṇamantareṇa durgrahaḥ /",
    "GSP29vnyps31u:211": " tāvatā ca tadarthaṃ viśeṣyagrahaṇamiti vyarthaṃ vacaḥ /",
    "GSP29vnyps31u:212": " yathāpratīti vyavasthāpanasyaiva yuktatvāt //",
    "GSP29vnyps31u:213": " kiṃ ca--- gavādiśabdābhihitagotvādyarthasvabhāvataḥ /",
    "GSP29vnyps31u:214": " vyaktidhīryadi tadvat syāt niṣkarṣakapadeṣvapi /",
    "GSP29vnyps31u:215": " gavādiśabdā jātyādīn paratantrān pracakṣate /",
    "GSP29vnyps31u:216": " tenāśrayapratītiścet tannaḥ siddhaḥ samīhitam /",
    "GSP29vnyps31u:217": " paraṃ kathamavijñāpya pāratantryasya bodhanam /",
    "GSP29vnyps31u:218": " vijñāpya yadi śabdasya tatra śaktirna kiṃ bhavet /",
    "GSP29vnyps31u:219": " parasya paratantreṇa tathā buddhena bodhanam /",
    "GSP29vnyps31u:220": " tadbuddhyā paratantrasya bodhanenyonyasaṃśrayaḥ /",
    "GSP29vnyps31u:221": " paradhīnirapekṣaṃ cet pāratantryaṃ pratīyate /",
    "GSP29vnyps31u:222": " na tena parabuddhiḥ syānniṣkṛṣṭapratipattivat /",
    "GSP29vnyps31u:223": " pāratantryaṃ svarūpaṃ cet tulyaṃ niṣkarṣakepi tat /",
    "GSP29vnyps31u:224": " adhikaṃ dharminiṣṭhatvādanyannopalabhāmahe /",
    "GSP29vnyps31u:225": " padāntaraparāmarśanirapekṣapratītike /",
    "GSP29vnyps31u:226": " nirūḍhalakṣaṇāvādāḥ paryāyāvṛttigocarāḥ /",
    "GSP29vnyps31u:227": " vyaktergaurityaniṣkarṣānniṣkarṣe tvādyapekṣaṇāt /",
    "GSP29vnyps31u:228": " niṣkarṣakeṣvadṛṣṭeśca na jātyā vyaktilakṣaṇā /",
    "GSP29vnyps31u:229": " ākṛtāveva yaḥ śaktiṃ śabdānāmabhimanyate /",
    "GSP29vnyps31u:230": " sattāyāmeva kiṃ tena sarveṣāṃ nābhyupeyate /",
    "GSP29vnyps31u:231": " ato gavādiśabdebhyo viśiṣṭaviṣayā matiḥ /",
    "GSP29vnyps31u:232": " śabdaśaktiprasūteti balādabhyupagamyatām //",
    "GSP29vnyps31u:233": " nyā. pa. śa. 8 yattu “na lokavyutpattihaniḥ,",
    "GSP29vnyps31u:234": " tatraiva śakteḥ” iti ṣaḍarthasaṃkṣepe śrīrāmamiśrairuktam,",
    "GSP29vnyps31u:235": " tadapi tatra śaktyabhāvapratikṣepaparam /",
    "GSP29vnyps31u:236": " asamāptadhīstu vedāntāśruterbhramaḥ /",
    "GSP29vnyps31u:237": " āpātavyutpattyā śrutestatpūrtirityanantaramabhidhānāt /",
    "GSP29vnyps31u:238": " yaccātmasiddhau “yathā gavādipadaśaktirekabuddhisiddhepi sāmānyaviśeṣātmake vastuni sāmānyāṃśena saṃbadhyate” iti /",
    "GSP29vnyps31u:239": " tadapi parābhyupagatodāharaṇamanyārtham /",
    "GSP29vnyps31u:240": " yatheti parasaṃpratipannanidarśanāt /",
    "GSP29vnyps31u:241": " guṇavācinyapi pade jātiśabdoktanītitaḥ /",
    "GSP29vnyps31u:242": " apṛthaksiddhavācitvānna yuktā guṇilakṣaṇā /",
    "GSP29vnyps31u:243": " svaraliṅgaviśeṣotthamantralope na saṃskriyā /",
    "GSP29vnyps31u:244": " viśiṣṭavācakatvaṃ tu tadāthattaṃ na manmahe //",
    "GSP29vnyps31u:245": " nyā. pa. śa. 9 ato niṣkarṣakaśabdātiriktānāmapṛthaksiddhaviśeṣaṇavācināṃ viśeṣyaparyavasānavyutpatteḥ śarīravācināṃ devādiśabdānāmapi yathāprayogaṃ śarīriparyavasānaṃ siddham /",
    "GSP29vnyps31u:246": " ata evacātmapṛthivyādiśabdānāmīśvaraparyantatā /",
    "GSP29vnyps31u:247": " tena “sarvaṃsvatvidaṃ brahma” “jyotīṃṣi viṣṇuḥ” “ayamātmābrahya” “tattvamasi“ityādisāmānādhikaraṇyaṃ tattatprakārakabrahmaparam /",
    "GSP29vnyps31u:248": " nāmarūpavyākaraṇaṃ ca tadanupraveśāt /",
    "GSP29vnyps31u:249": " ata eva ca tasya sarvaśabdavācyatvamapi śrūyateth;",
    "GSP29vnyps31u:250": " tadeva ca vyajyate “tadanupraviśya sacca tyaccābhavat” iti /",
    "GSP29vnyps31u:251": " smaryate ca--- “sarvaṃ samāpnoṣi tatosi sarvaḥ” iti /",
    "GSP29vnyps31u:252": " sūtritaṃ ca--- “carācaravyapāśrayastu syāt tadvyapadeśo bhāktastadbhāvabhāvitvāt” iti /",
    "GSP29vnyps31u:253": " uktaṃ ca varadaviṣṇumiśraiḥ--- “svargakāmaśabdena kāmyamānasvargaḥ puruṣobhidhīyate /",
    "GSP29vnyps31u:254": " na hīśvarovāptasamastakāmaḥ svargaṃ kāmayate,",
    "GSP29vnyps31u:255": " tasyātyalpasukhatvāt /",
    "GSP29vnyps31u:256": " ato vācyaikadeśe jīve lakṣaṇā,",
    "GSP29vnyps31u:257": " gaṅgāśabdasya tīra iva” iti /",
    "GSP29vnyps31u:258": " yadvā svargakāmādiśabdānāmapi jīvādimātrepi mukhyatvameva,",
    "GSP29vnyps31u:259": " pravṛttinimittāparityāgāt /",
    "GSP29vnyps31u:260": " ata eva hi bhāktapadasya bhaktyā vyapadeśārthatvamapi bhāṣyakārairuktam /",
    "GSP29vnyps31u:261": " viśiṣṭaveṣasya śaktiviṣayatvāt tattyoge kathaṃ na lakṣaṇeti cet,",
    "GSP29vnyps31u:262": " aparityaktapravṛttinimittasya vyutpattyanupraviṣṭamātrabodhanaṃ mukhyatā,",
    "GSP29vnyps31u:263": " tadabhāvakṛta upacāra iti vyavasthānāt //",
    "GSP29vnyps31u:264": " nyā. pa. śa. 10 nanu “tattvamasi” ityatra tvamiti śvetaketumātranirdeśe tadasīti sāmānādhikaraṇyāyogaḥ /",
    "GSP29vnyps31u:265": " śvetaketuśarīrakeśvaranirdeśe tadābhimukhyenopadeśāyogaḥ /",
    "GSP29vnyps31u:266": " taduddeśena tvamarthavidhānaṃ cāsiśabdānanvayādinā dūranirastam /",
    "GSP29vnyps31u:267": " prāptārthatayā nigamanarūpatvepipava viśeṣaṇaviśeṣyabhedo niṣkarṣaṇīyaḥ /",
    "GSP29vnyps31u:268": " evam “ahaṃ brahmāsmi” ityādivyapadeśopi durnirvahaḥ /",
    "GSP29vnyps31u:269": " “jīvenātmanā” ityatrāpyātmaśabdena jīvātmādyabhidhānaṃ ṣāṣyakāravacanaviruddham,",
    "GSP29vnyps31u:270": " jīvena mayetyādivyapadeśāt /",
    "GSP29vnyps31u:271": " paramātmābhidhāne tu tṛtīyānupapattiḥ,",
    "GSP29vnyps31u:272": " “vyākaravāṇi” ityabhihitatvāt /",
    "GSP29vnyps31u:273": " kriyābhedepi kṛtvāderuttarakriyaikarasyāt kartrantarāyuktiḥ,",
    "GSP29vnyps31u:274": " samānakartṛkatvavirodhāt /",
    "GSP29vnyps31u:275": " karaṇatvavivakṣayā kartari tṛtīyāyāṃ mukhyatvahāniḥ /",
    "GSP29vnyps31u:276": " ataścāreṇānupraviśya parabalaṃ saṃkalayānītivajjīvasyavai praviśatikartṛtvam;",
    "GSP29vnyps31u:277": " parastu vyākaraṇamātrakartā /",
    "GSP29vnyps31u:278": " tāvatā tu śabdānāṃ na tatparyantatvasiddhiḥ iti //",
    "GSP29vnyps31u:279": " nyā. pa. śa. 11 atrocyate saṃbuddhistāvadatra ātmavidyopadeśena śvetaketumātraparyavasiteti nāsaṃbodhyasaṃbodhanam /",
    "GSP29vnyps31u:280": " vacanavyaktiśca tadasītyeva /",
    "GSP29vnyps31u:281": " tatra kāryakāraṇabhāvena,",
    "GSP29vnyps31u:282": " śarīrātmabhāvena vā sāmānādhikaraṇyanirvāhaḥ /",
    "GSP29vnyps31u:283": " ubhayatra tvaṃśabdasyāpi tacchabdābhihitadravyaparyavasānaṃ siddham //",
    "GSP29vnyps31u:284": " dharmāntaraviśeṣyasya dharmāntaraviśeṣyataḥ /",
    "GSP29vnyps31u:285": " svasmādabhedastādātmyaṃ syādupādānadehinoḥ //",
    "GSP29vnyps31u:286": " atastvaccharīrakaṃ brahmeti vivakṣāyāṃ satyāṃ tvaṃ taditi nirdeśamātramupapannam /",
    "GSP29vnyps31u:287": " madhyamapuruṣaśca tvaṃśabdaprayoganibandhanaḥ,",
    "GSP29vnyps31u:288": " “yuṣmadyupapade samānādhikaraṇe sthāninyapi madhyamaḥ” iti vidhānāt /",
    "GSP29vnyps31u:289": " ataḥ sopi tvaṃśabdaparyavasānaviṣayaparyavasitaḥ /",
    "GSP29vnyps31u:290": " yadvā tat tvamasītyevānvayostu /",
    "GSP29vnyps31u:291": " na coddeśyānuguṇā tiṅvibhaktiriti niyamaḥ,",
    "GSP29vnyps31u:292": " upādeyānuguṇaliṅgavacanādinirdeśavadatrāpi virodhābhāvāt /",
    "GSP29vnyps31u:293": " prayuñjate ca patañjaliprabhṛtaya upādeyānuguṇāmapi tiṅvibhaktim--- “sa punarāvṛttaḥ suvarṇapiṇḍaḥ khadirāṅgārasavarṇe kuṇḍale bhavataḥ” ityādiṣu",
    "GSP29vnyps31u:294": " etena “ahaṃ brahmāsmi” ityādikamapi nirvyūḍham /",
    "GSP29vnyps31u:295": " “jīvenātmānā” ityatrāpyanena nyāyena svaśabdaparyāyeṇātmaśabdena jīvaśabdasya sāmānādhikaraṇyaṃ tāvat siddham /",
    "GSP29vnyps31u:296": " tṛtīyānupapattistu svarūpatādātmyapakṣe pṛthaktvapakṣe ca samānā /",
    "GSP29vnyps31u:297": " athāṃśabhedādinā vibhajya karaṇatvādivivakṣayā kathañcinnirvāhaḥ,",
    "GSP29vnyps31u:298": " tathā viśiṣṭākārādibhedavivakṣayā vibhajyātrāpi nirvāhamanumanyethāḥ /",
    "GSP29vnyps31u:299": " ataḥ śrutyādivākyeṣu viruddhārthānubandhinaḥ /",
    "GSP29vnyps31u:300": " sāmānādhikaraṇyasya na svarūpaikyaniṣṭhatā //",
    "GSP29vnyps31u:301": " kāryatvādapṛthaksiddherāviśādanukārataḥ /",
    "GSP29vnyps31u:302": " astisṛṣṭyupakārādeḥ sāmānādhikaraṇyadhīḥ //",
    "GSP29vnyps31u:303": " na ca tvaddṛṣṭaḥ puruṣaḥ sthāṇuritivat “puruṣa evedaṃ sarvam” “tattvamasi” ityādau bādhārthaṃ sāmānādhikaraṇyamiti vācyam,",
    "GSP29vnyps31u:304": " mukhyavṛttisaṃbhave tadayogāt,",
    "GSP29vnyps31u:305": " prapañcasatyatvādeścābādhitapratyakṣādibalasiddhatvāt /",
    "GSP29vnyps31u:306": " cidaṃśasāmānādhikaraṇyaṃ tu na bādhasaham,",
    "GSP29vnyps31u:307": " tvayāpi tatsatyatvābhyupagamāt /",
    "GSP29vnyps31u:308": " svarūpaikyavidhāne ca viruddhadharmapratirodhāt,",
    "GSP29vnyps31u:309": " tatparityāge padayoranatiriktārthatayā paryāyapadasāmānādhikaraṇyaprasaṅgāt,",
    "GSP29vnyps31u:310": " dvārābhāvena mukhyavṛttibādhāpatteḥ,",
    "GSP29vnyps31u:311": " gatyantare ca saṃbhavati tadayogāt,",
    "GSP29vnyps31u:312": " svarūpamātranirdeśe ca padāntaravaiyarthyāt,",
    "GSP29vnyps31u:313": " svarūpabhedasya ca bahupramāṇasiddhatvāt //",
    "GSP29vnyps31u:314": " nyā. pa. śa. 12 “satyaṃ jñānam---” ityādilakṣaṇavākyamapi satyatvādiviśiṣṭaikaviṣayam,",
    "GSP29vnyps31u:315": " tathaiva sāmānādhikaraṇyavyutpatteḥ /",
    "GSP29vnyps31u:316": " na cātra viśeṣaṇabhedādviviśeṣyabhedāprasaṅgaḥ,",
    "GSP29vnyps31u:317": " viruddhaviśeṣaṇābhāvāt;",
    "GSP29vnyps31u:318": " na hi ghaṭapaṭādiṣviva virodhaḥ /",
    "GSP29vnyps31u:319": " yathā ca pratyakṣe nīlatvotpalatvāderavirodho darśanabalāt,",
    "GSP29vnyps31u:320": " tathātrāpi /",
    "GSP29vnyps31u:321": " na ca satyatvajñānatvādervaiyadhikaraṇyaniyamo dṛṣṭaḥ,",
    "GSP29vnyps31u:322": " yena virodhaḥ syāt /",
    "GSP29vnyps31u:323": " viśeṣyaikyapare tu sāmānādhikaraṇye viśeṣaṇānāṃ viśeṣaṇaviśeṣyayośca mitho bhedo guṇa eva /",
    "GSP29vnyps31u:324": " na ca viśeṣyaikyavadviśeṣaṇaviśeṣyaikyaprasaktiḥ,",
    "GSP29vnyps31u:325": " viśeṣaṇānāmaikyaprasaktirvā,",
    "GSP29vnyps31u:326": " lakṣaṇāvirodhādidoṣāt,",
    "GSP29vnyps31u:327": " atathāvyutpatteśca /",
    "GSP29vnyps31u:328": " nāpi viśiṣṭe viśiṣṭāntaravidhānādviśeṣaṇānāṃ mithaḥ samavāyādidoṣaḥ,",
    "GSP29vnyps31u:329": " yugapadanekaviśiṣṭaikābhidhānāt,",
    "GSP29vnyps31u:330": " anūdya vidhāneṣvapi yathā vyutpatti dharmapradhānatvācca //",
    "GSP29vnyps31u:331": " nyā. pa. śa. 13 na ca viśeṣaṇaṃ sarvaṃ viśeṣaṇāntarāsaham,",
    "GSP29vnyps31u:332": " virodhimātravirodhitvāt,",
    "GSP29vnyps31u:333": " anyathā pratyakṣavirodhāt sādhyasādhakadharmādiviśiṣṭaviṣayānumānādyanudayaprasaṅgāt,",
    "GSP29vnyps31u:334": " evantvādidaṃ viśiṣṭabodhakaṃ na bhavatītyādi vyavahārasyāpi vilopaḥ syāt /",
    "GSP29vnyps31u:335": " na ca śabdane pratipādane tathā,",
    "GSP29vnyps31u:336": " aviśeṣāt,",
    "GSP29vnyps31u:337": " pratyakṣādivacchabdenāpi yathāvastu bodhanīyatvāt /",
    "GSP29vnyps31u:338": " viśeṣaṇamātraparatvaṃ tu nābhyupagatameva,",
    "GSP29vnyps31u:339": " yena viśiṣṭaikyāsiddhiḥ syāt /",
    "GSP29vnyps31u:340": " yasya tu viśeṣyamātraparatvaṃ,",
    "GSP29vnyps31u:341": " tasya paryāyatulyatvāt padāntaravaiyarthyalakṣaṇabhaṅgalakṣaṇādidoṣaḥ,",
    "GSP29vnyps31u:342": " pravṛttinimittānāṃ viśeṣaṇānāṃ tyāgāt,",
    "GSP29vnyps31u:343": " viśeṣyamātrasya ca dvārarahitasyālakṣyatvāt /",
    "GSP29vnyps31u:344": " itaravyāvṛttīnāṃ tūpalakṣaṇatve svarūpatve ca padāntaravaiyarthyādidoṣaḥ sa eva //",
    "GSP29vnyps31u:345": " nyā. pa. śa. 14 evaṃ tāsāṃ viśeṣaṇatve pakṣāntaravadviśiṣṭabhedādidoṣastvadukta āpatet,",
    "GSP29vnyps31u:346": " na cennānyatrāpi /",
    "GSP29vnyps31u:347": " tyaktapravṛttinimittasya tadvirodhivyāvṛttyabhilāṣastvālokamapahāya timiranirākaraṇavāñchā /",
    "GSP29vnyps31u:348": " vipratipannaṃ vākyamakhaṇḍaparam,",
    "GSP29vnyps31u:349": " samānādhikaraṇavākyatvāt,",
    "GSP29vnyps31u:350": " soyaṃ devadattaḥ iti vākyavat,",
    "GSP29vnyps31u:351": " yadvā lakṣaṇavākyatvāt,",
    "GSP29vnyps31u:352": " prakṛṣṭaprakāśaścandraḥ ityādivat iti cenna,",
    "GSP29vnyps31u:353": " dṛṣṭāntāsiddheḥ,",
    "GSP29vnyps31u:354": " tattedantāviśiṣṭasyaiva devadattasya soyamiti pratīteḥ /",
    "GSP29vnyps31u:355": " yugapat tayorvyāghāta iti cenna,",
    "GSP29vnyps31u:356": " yaugapadyasyānabhidhānāt,",
    "GSP29vnyps31u:357": " anākṣepācca /",
    "GSP29vnyps31u:358": " yugapat pratipattistu na doṣaḥ,",
    "GSP29vnyps31u:359": " anyathā pratyabhijñābhaṅge kṣaṇabhaṅganairātmyāpalāpādivādā vijayeran /",
    "GSP29vnyps31u:360": " tathāpyatītatvavartamānatve kathamekasya ?",
    "GSP29vnyps31u:361": " iti cet, svapradhvaṃsakāle hi svayamatītaḥ syāt,",
    "GSP29vnyps31u:362": " na cāsau pradhvastaḥ,",
    "GSP29vnyps31u:363": " vartamānatvopalaṃbhāt;",
    "GSP29vnyps31u:364": " atītopādhiviśeṣasaṃbandhitayā hi tattvam,",
    "GSP29vnyps31u:365": " na tvatītatayā /",
    "GSP29vnyps31u:366": " kathamekaṃ pūrvamaparaṃ ca ?",
    "GSP29vnyps31u:367": " iti cenna, pratibandhyupādhibhedenobhayopapatteḥ,",
    "GSP29vnyps31u:368": " anyathā kṣaṇasyāpi pūrvāparamadhyavartinaḥ kṣodaprasaṅgāt;",
    "GSP29vnyps31u:369": " na hi tasya pūrvasmādapi pūrvatvameva,",
    "GSP29vnyps31u:370": " uttarasmādapyuttaratvameva vā /",
    "GSP29vnyps31u:371": " kṣudyatāṃ kṣaṇopīti cenna,",
    "GSP29vnyps31u:372": " sarvāpahnavaprasaṅgāt, iti /",
    "GSP29vnyps31u:373": " tiṣṭhattvetat;",
    "GSP29vnyps31u:374": " dvitīyopi dṛṣṭānto viśiṣṭapara eva,",
    "GSP29vnyps31u:375": " anyathā vyāvṛttapratītyanudayaprasaṅgāt,",
    "GSP29vnyps31u:376": " prakṛṣṭatvādiviśeṣaṇavaiyarthyācca /",
    "GSP29vnyps31u:377": " evaṃ śrutibādhopyanumānayorvaktavyaḥ,",
    "GSP29vnyps31u:378": " paryāyatulyatvādiprasaṅgalakṣaṇapratikūlatarkaśca /",
    "GSP29vnyps31u:379": " tathā vipratipannaṃ vākyaṃ viśiṣṭaparam,",
    "GSP29vnyps31u:380": " ākāṅkṣāyuktavākyatvāt,",
    "GSP29vnyps31u:381": " vyadhikaraṇavākyavat,",
    "GSP29vnyps31u:382": " iti bādhakamanumānamapi,",
    "GSP29vnyps31u:383": " pratipattyanurodhāt dṛṣṭāntasiddheścāsya balīyastvam /",
    "GSP29vnyps31u:384": " bhinnapravṛttinimittānāṃ śabdānāmekasminnarthe vṛttiḥ sāmānādhikaraṇyamiti śābdairevoktam /",
    "GSP29vnyps31u:385": " tatra bhinnapravṛttinimittānāmiti paryāyavyāvṛttiḥ /",
    "GSP29vnyps31u:386": " ekasminniti vyadhikaraṇānāṃ ghaṭaḥ paṭaityādyananvitānāṃ ca vyavacchedārtham /",
    "GSP29vnyps31u:387": " śabdānām arthe iti ca vyaktyarthameva,",
    "GSP29vnyps31u:388": " arthe iti viśeṣyasya pradhānatayā vācyatvasūcanārthaṃ vā /",
    "GSP29vnyps31u:389": " tena vyadhikaraṇavākyeṣvekapradhānārthe vṛttisaṃbhavepiva tasya viśeṣyatavabhāvād vyavacchedyatā /",
    "GSP29vnyps31u:390": " viśeṣyabodhanavyāpāro vṛttiḥ pravṛttiriti ca sāmānyato viśeṣataścātrocyate /",
    "GSP29vnyps31u:391": " prakṛṣṭā hi vṛttiḥ pravṛttiḥ /",
    "GSP29vnyps31u:392": " prakarṣaścātra viśeṣyaviṣayatayā /",
    "GSP29vnyps31u:393": " tatra yadupādhikā viśeṣye śabdavṛttiḥ,",
    "GSP29vnyps31u:394": " tat pravṛttinimittam /",
    "GSP29vnyps31u:395": " bhinnaviśeṣaṇadvāreṇaikaviśeṣyābhidhānaṃ sāmānādhikaraṇyamityuktaṃ bhavati //",
    "GSP29vnyps31u:396": " nyā. pa. śa. 15 nanu pauruṣeyaṃ sarvamanvitārthamiti pratipāditam,",
    "GSP29vnyps31u:397": " tannopapadyate,",
    "GSP29vnyps31u:398": " guṇavadvaktṛpraṇītasyaiva vākyasya tathātvadarśanāt,",
    "GSP29vnyps31u:399": " iti cenna,",
    "GSP29vnyps31u:400": " svataḥ prāmāṇyāt,",
    "GSP29vnyps31u:401": " svarasato hi sarvaṃ jñānasabādhitavyavahārajanakaṃ dṛśyate /",
    "GSP29vnyps31u:402": " bhedāgrahādiviśeṣopādhikaṃ hi kvacid bādhyavyavahārahetutvam /",
    "GSP29vnyps31u:403": " tataḥ svābhāvikamapi prāmāṇyaṃ pratibandhakena doṣeṇa kvacidapahnutam;",
    "GSP29vnyps31u:404": " yathāgnerauṣṇyam /",
    "GSP29vnyps31u:405": " tatra tadaṃśāpekṣayā prāmāṇyameva /",
    "GSP29vnyps31u:406": " guṇāstu saṃbhāvitadoṣasthale doṣanirākaraṇaupayikāḥ,",
    "GSP29vnyps31u:407": " pramāṇyasya tairvyāptyabhāvāt,",
    "GSP29vnyps31u:408": " nityasarvajñavādināṃ pramāṇabhūte tajjñāne vyabhicārāt /",
    "GSP29vnyps31u:409": " aprāmāṇyasya tu doṣādhīnatvamavyabhicaritānvayavyatirekasiddham /",
    "GSP29vnyps31u:410": " avastunoprāmāṇyasya kathaṃ hetusādhyatvamiti cenna,",
    "GSP29vnyps31u:411": " saṃśayatvaviparyayatvādirūpasya tasyāvastutvābhāvāt,",
    "GSP29vnyps31u:412": " bhāvāntarātiriktasya cābhāvasyāsmābhiranabhyupagamāt,",
    "GSP29vnyps31u:413": " abhyupagamepi pradhvaṃsasya mudgarādisādhyatvadṛṣṭeḥ /",
    "GSP29vnyps31u:414": " tadvat pramāpi samyaṅmithyābodhasādhāraṇādatiriktasahitā jāyate,",
    "GSP29vnyps31u:415": " kāryatve sati tadviśeṣatvāt,",
    "GSP29vnyps31u:416": " apramāvat; prāmāṇyaṃ parato jñāyate,",
    "GSP29vnyps31u:417": " anabhyāsadaśāyāṃ sāṃśayikatvāt,",
    "GSP29vnyps31u:418": " aprāmāṇyavat,",
    "GSP29vnyps31u:419": " iti cet,",
    "GSP29vnyps31u:420": " tatra prathame kṛtsnapramāpakṣīkāre hetoḥ svamate bhāgāsiddhirḥ,",
    "GSP29vnyps31u:421": " iśvarapramāyā nityatvābhyupagamāt /",
    "GSP29vnyps31u:422": " anīśvarapramāpakṣīkāre yāvadīśvarasiddhi vyarthaṃ viśeṣaṇam /",
    "GSP29vnyps31u:423": " riśvarānumānasamanantaraṃ prayogaḥ iti cenna,",
    "GSP29vnyps31u:424": " tasya śāstrayonyadhikaraṇanyāyenānumātumaśakyatvāt /",
    "GSP29vnyps31u:425": " tarhi viśeṣaṇaṃ na prayokṣyāmahe iti cenna,",
    "GSP29vnyps31u:426": " svābhimateśvarapramayānaikāntyāt /",
    "GSP29vnyps31u:427": " anabhyupagateśvaraiḥ saugatādibhirevaṃ prayoge kaḥ parihāraḥ iti cenna,",
    "GSP29vnyps31u:428": " śrutisiddhanityapramāsamarthanena bādhasyānaikāntikasya vā vaktuṃ śakyatvāt /",
    "GSP29vnyps31u:429": " śrutisiddhanityapramāvyavacchedena kāryatvaviśeṣaṇaṃ saphalaṃ syāt hi cet,",
    "GSP29vnyps31u:430": " tarhi śrutyā tatsiddhiḥ śrutiprāmāṇyanirṇayamantareṇa kathaṃ syāt ? /",
    "GSP29vnyps31u:431": " tatprāmāṇyaṃ ca nityanirdeṣatayābhyupagamyate cet,",
    "GSP29vnyps31u:432": " kathaṃ tatra parataḥ prāmāṇyetpattiḥ ?",
    "GSP29vnyps31u:433": " vaktṛguṇādhīnaṃ vākyānāṃ prāmāṇyamiti hi vaḥ siddhāntaḥ /",
    "GSP29vnyps31u:434": " nirdeṣataiva guṇaḥ,",
    "GSP29vnyps31u:435": " iti tadadhīnatayā tatra parataḥ prāmāṇyamiti cenna,",
    "GSP29vnyps31u:436": " pratibandhakābhāvasya paraiḥ kāraṇatvānabhyupagamāt /",
    "GSP29vnyps31u:437": " abhyupagame ca tāvanmātradhīnatvepi vedāpauruṣeyatvanityatvāderavirodhāt;",
    "GSP29vnyps31u:438": " vedapauruṣeyatvādisiddhyarthaṃ hi vaḥ parataḥ prāmāṇyasamarthanārambhaḥ /",
    "GSP29vnyps31u:439": " tadapauruṣeyatvādisiddhyarthameva cāsmābhiḥ svataḥ prāmāṇyaṃ pratipādyate /",
    "GSP29vnyps31u:440": " athāptoktatayā vedaprāmāṇyādīśvarasiddhau tatpramāvyavacchedāya viśeṣaṇamitīṣyate,",
    "GSP29vnyps31u:441": " tadapi na,",
    "GSP29vnyps31u:442": " parataḥ prāmāṇye nirṇīte vadesyāptamūlaprāmāṇyasiddhiḥ,",
    "GSP29vnyps31u:443": " tatsiddhau ceśvarasiddhiḥ,",
    "GSP29vnyps31u:444": " tatpramāvyavacchedāya viśeṣaṇam,",
    "GSP29vnyps31u:445": " saviśeṣaṇaśvāsau hetuḥ parataḥ prāmāṇyaṃ sādhayet,",
    "GSP29vnyps31u:446": " iti cakrakāśrayaprasaṅgārt /",
    "GSP29vnyps31u:447": " iśvarānumānānyathāsiddhiparihārāya parataḥ prāmāṇyaṃ nyāyakusumāñjalau samarthyate /",
    "GSP29vnyps31u:448": " tatraiva ca kāryatvaviśeṣaṇaṃ prayujyate /",
    "GSP29vnyps31u:449": " na cāsiddhivyavacchedāya viśeṣaṇaṃ yuktam;",
    "GSP29vnyps31u:450": " siddhatve tu parataḥ prāmāṇyasamarthanasya na tadarthateti dustaratā /",
    "GSP29vnyps31u:451": " tathāpi śabdaprāmāṇyaṃ vaktṛguṇādhīnamiti cenna,",
    "GSP29vnyps31u:452": " viśeṣakābhāvāt,",
    "GSP29vnyps31u:453": " doṣasaṃbhāvanāsthale ca tadapekṣaṇāt,",
    "GSP29vnyps31u:454": " vedasya canirdeṣatvāt /",
    "GSP29vnyps31u:455": " doṣābhāvādhīnatve parataḥ prāmāṇyaṃ siddhamiti cenna,",
    "GSP29vnyps31u:456": " tadadhīnatvābhāvāt,",
    "GSP29vnyps31u:457": " tasya virodhanivṛttimātrarūpatvāt /",
    "GSP29vnyps31u:458": " astu vā tadadhīnatvam,",
    "GSP29vnyps31u:459": " tathāpi vede tu na doṣaḥ /",
    "GSP29vnyps31u:460": " guṇamantareṇa doṣābhāvo na ghaṭata iti cet,",
    "GSP29vnyps31u:461": " anuṣṇāśītasparśavadubhayanivṛtterapi darśanāt,",
    "GSP29vnyps31u:462": " upapatteśca /",
    "GSP29vnyps31u:463": " bhāvāntarābhāvavādino doṣābhāvopi guṇa eveti cenna,",
    "GSP29vnyps31u:464": " svābhāvāntareṇa tannirvāhāt /",
    "GSP29vnyps31u:465": " na hi tasyāpi śītābhāva uṣṇa eva,",
    "GSP29vnyps31u:466": " anuṣṇāśīte tadasiddheḥ /",
    "GSP29vnyps31u:467": " ubhayasaṃgrahaṇena hi śītābhāvatvam /",
    "GSP29vnyps31u:468": " tadvadatrāpi saguṇeṣvāptavākyeṣu vaktṛguṇarahiteṣu vedavākyeṣu ca doṣābhāvaḥ samānaḥ //",
    "GSP29vnyps31u:469": " nyā. pa. śa. 16 nanu śabdānāṃ svataḥ prāmāṇye buddhādivākyamapi svataḥ pramāṇaṃ syāt /",
    "GSP29vnyps31u:470": " na syāt, svatastvasyotsargarūpatvāt,",
    "GSP29vnyps31u:471": " virodhiviśeṣe ca tasyānanupraveśāt /",
    "GSP29vnyps31u:472": " uktaṃ cāgamaprāmāṇye--- “naiva śabde svato doṣāḥ prāmāṇyaparipanthinaḥ /",
    "GSP29vnyps31u:473": " santi kintu svatastasya pramāṇatvamiti sthitiḥ //",
    "GSP29vnyps31u:474": " vakturāśayadoṣeṇa keṣu cittadapodyate /",
    "GSP29vnyps31u:475": " aṅgulyagre hi mātaṅgayūthamityevamādiṣu” //",
    "GSP29vnyps31u:476": " iti /",
    "GSP29vnyps31u:477": " kiñca, nitye hetuguṇāpekṣā vede nāstīśabuddhivat /",
    "GSP29vnyps31u:478": " hetvabhāvānna doṣaścedūvaktrabhāvādihāpi naḥ //",
    "GSP29vnyps31u:479": " akāraṇaṃ yathā jñānaṃ pramātvamadhigacchati /",
    "GSP29vnyps31u:480": " akāraṇaṃ tathā vākyaṃ svataḥ pramitikāraṇam //",
    "GSP29vnyps31u:481": " yadi hetuguṇābhāvādaprāmāṇyaṃ prasajyate /",
    "GSP29vnyps31u:482": " tadeśvarapramāyāmapyanivāryamidaṃ tava //",
    "GSP29vnyps31u:483": " nyā. pa. śa. 17 athaiva brūṣe---kāraṇaguṇadoṣayorabhāve tatprayojyayoḥ prāmāṇyāprāmāṇyayordvayorapyasaṃbhavādraśyantarāyogācca niḥsvabhāvatvaṃ vedaśabdajanyajñānānāṃ syāditi;",
    "GSP29vnyps31u:484": " idamapi tulyamīśvarajñāne /",
    "GSP29vnyps31u:485": " hetunivṛttistatkāryaṃ prāmāṇyaṃ nivartayet,",
    "GSP29vnyps31u:486": " na tu nityamiti cet,",
    "GSP29vnyps31u:487": " aprāmāṇyahetunivṛttirapi tathaiva /",
    "GSP29vnyps31u:488": " ato viruddhasvabhāvayogaḥ ubhayaparityāgānniḥsvabhāvaitava vā syāt /",
    "GSP29vnyps31u:489": " evamanīśvaravādināṃ saugatādīnāṃ śuddhasaṃvitsantānādiṣvadhipatisahakāryādikāraṇatadguṇāderasaṃbhavāt svārasikasvātmagocaraprāmāṇyasya cābhyupagamāt samāścarcāḥ /",
    "GSP29vnyps31u:490": " yadyapi pūrvapratyayasyakāraṇatvamiṣṭam,",
    "GSP29vnyps31u:491": " tathāpi tasyāpavargadaśāsthasya guṇadoṣādirūpasamastasaṃskārapratyarthitayā na tajjanyasya guṇahetuteti /",
    "GSP29vnyps31u:492": " yacca, prāmāṇyaṃ parato jñāyate,",
    "GSP29vnyps31u:493": " iti prayuktam,",
    "GSP29vnyps31u:494": " tatra jñānāntareṇa jñānāntarasvabhāvavedanābhyupagamāt siddhasādhanatā /",
    "GSP29vnyps31u:495": " parata eveti vivakṣāyāmīdṛśaṃ jñānaṃ prameti lakṣaṇataḥ sarvapramāsaṅgrāhiṇi jñāne pārameśvare ca vijñāne tadasaṃbhavaḥ;",
    "GSP29vnyps31u:496": " na hi tābhyāṃ svapramātvaṃ na gṛhītam,",
    "GSP29vnyps31u:497": " lakṣaṇāvyāptikiñcijjñatvādiprasaṅgāt /",
    "GSP29vnyps31u:498": " atonyatra parata eveti niyama iti cet,",
    "GSP29vnyps31u:499": " tadapi na,",
    "GSP29vnyps31u:500": " taddṛṣṭāntenaiva pratiprayoktuṃ śakyatvāt-vigītaṃ prāmāṇyaṃ svādhāreṇa jñāyate,",
    "GSP29vnyps31u:501": " prāmāṇyarūpatvāt,",
    "GSP29vnyps31u:502": " riśvarajñānādiprāmāṇyavat iti /",
    "GSP29vnyps31u:503": " kathaṃ tarhi idaṃ pramāṇamapramāṇaṃ veti saṃśayāvakāśaḥ ?",
    "GSP29vnyps31u:504": " iti cenna, viśeṣato gṛhyamāṇeṣvapi saṃśayotpattidarśanāt /",
    "GSP29vnyps31u:505": " bhavati muhuḥ śuktikārajatamohādandhīkṛtadhiyaḥ kaladhautepi tathopalabhyamāne yathopalambhamidaṃ rajatameva vā pūrvavacchuktirajataṃ veti purataḥ",
    "GSP29vnyps31u:506": " tathātrāpi gṛhyamāṇepi prāmāṇye kimidaṃ pramāṇameva sat pramāṇatayopalambhate ?",
    "GSP29vnyps31u:507": " uta, bādhāt pūrvabhramavadapramāṇaṃ sat ?",
    "GSP29vnyps31u:508": " iti saṃśayo yuktaḥ /",
    "GSP29vnyps31u:509": " tathāpi sandehasahena kiṃ svatograhaṇena ?",
    "GSP29vnyps31u:510": " niścayastu parādhīna eveti cet,",
    "GSP29vnyps31u:511": " kimasmadapekṣayā grahaṇamagrahaṇaṃ vā niyantuṃ śakyam ?",
    "GSP29vnyps31u:512": " siddho hi grahaṇaprakāraḥ parīkṣakairanusaraṇīyaḥ /",
    "GSP29vnyps31u:513": " siddhireva svataḥ kathamiti cet,",
    "GSP29vnyps31u:514": " ittham---jñānaṃ svālambanaṃ prakāśayat svayamapi jñānāntaranirapekṣaṃ prakāśate,",
    "GSP29vnyps31u:515": " iti tāvat sarvavedāntisaṃmatam /",
    "GSP29vnyps31u:516": " asvayaṃprakāśavādepi svagrāhiṇānuvyavasāyena prakāśamāno vyavasāyastāvadasaṃśayātmaiva dṛśyate //",
    "GSP29vnyps31u:517": " nyā. pa. śa. 18 smṛtyaprāmāṇyavādepyapūrvārthagocaratayā smṛtivilakṣaṇaścāviparyayātmā cābādhātmā ca,",
    "GSP29vnyps31u:518": " vādhādeḥ pūrvaṃ tatprasaṅgābhāvāt /",
    "GSP29vnyps31u:519": " tataśca yadviṣayatayāyaṃ vyavasāyaḥ prathamaṃ pratibhātaḥ,",
    "GSP29vnyps31u:520": " tadviṣayatayaiva parasparaparikṣodāt paścādapi /",
    "GSP29vnyps31u:521": " ato yat tadviṣayatvalakṣaṇaṃ prāmāṇyaṃ paścāt tenaiva vyavasthāpyate,",
    "GSP29vnyps31u:522": " tadādāveva gṛhītamiti svataḥ prāmāṇyagrahaḥ //",
    "GSP29vnyps31u:523": " nyā. pa. śa. 19 nanvevaṃ saṃśayatvādilakṣaṇamaprāmāṇyamapi svayaṃprakāśenānuvyavasāyena vā prathamamave grahītuṃ śakyam;",
    "GSP29vnyps31u:524": " tathāpi viparyayatvalakṣaṇaṃ na tathā,",
    "GSP29vnyps31u:525": " gṛhyamāṇavaiparītyasya svena svagrāhiṇā vā prathamamagrahaṇāt,",
    "GSP29vnyps31u:526": " tasminnaṃśe ca vaidikānāmavivādāt,",
    "GSP29vnyps31u:527": " tatremamaṃśamādāyaiva cāntataḥ pasvataḥ prāmāṇyasamarthanapravṛtteḥ,",
    "GSP29vnyps31u:528": " tatra doṣābhāvādevādāvaprāmāṇyānutpatteḥ /",
    "GSP29vnyps31u:529": " tata eva cāprāmāṇyapramityasaṃbhavāt,",
    "GSP29vnyps31u:530": " svata eva ca prāmāṇyapramiterabādhācca ityucyate, iti //",
    "GSP29vnyps31u:531": " iti kavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau śabdādhyāye prathamamāhnikam"
}