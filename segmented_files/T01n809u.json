{
    "T01n809u_001:0": " (ārya)tārāstutiḥ",
    "T01n809u_001:1": " ācārya candradāsakṛtā",
    "T01n809u_001:2": " namastārāyai",
    "T01n809u_001:3": " sukhadacakracārucūḍāmaṇiruciramarīcisaṃcaya-",
    "T01n809u_001:4": " pracuraśikhāpracāraparicumbitacarcitacaraṇacandrake |",
    "T01n809u_001:5": " jagati carācare'pi sācīkṛtacakitakṛpālulocane",
    "T01n809u_001:6": " stutivacanopacāramucitācaratiṃ racayāmi devi te || 1 ||",
    "T01n809u_001:7": " nakharakaṭhorakoṭikuṭṭitakarikaṭataṭapāṭanotkaṭāḥ",
    "T01n809u_001:8": " pravikaṭarudhirapaṭalapaṭapālitā aṭavīviluṇṭhakāḥ |",
    "T01n809u_001:9": " vikaṭasaṭāṭṭahāsaghaṭitāvaṭataṭaghaṭānodbhaṭāstvajjuṣi",
    "T01n809u_001:10": " jhaṭiti yānti saṭinaḥ kuṇṭhādapi kuṇṭhaśaktitām || 2 ||",
    "T01n809u_001:11": " malinamahākapolatalavigalitamadajalamalanavihvalāḥ",
    "T01n809u_001:12": " skhaladalijālabahalakolāhalalitavilāsalāsinaḥ |",
    "T01n809u_001:13": " vicalitakarṇatālapavanāhatalalitavilepadhūlayaḥ",
    "T01n809u_001:14": " pathi na gajāścalanti kulaśailatulāstava lā(nā)malālitāḥ || 3 ||",
    "T01n809u_001:15": " mārutaghātajātarabhasocchaladanalaśikhākadambaka-",
    "T01n809u_001:16": " pratihatapurapurandhrihāhāravatvaritadigantabhairavaḥ |",
    "T01n809u_001:17": " uddhatadhūmradhūmadhūlidhutabaddhaghanāndhakārakaṃ",
    "T01n809u_001:18": " tvannatinītigatireti śamaṃ bahuśo hutāśanaḥ || 4 ||",
    "T01n809u_001:19": " calitalatāvitānakuṭilodgamadurgamagahanavartinaḥ",
    "T01n809u_001:20": " sapadi puro narasya tāreti manāgapi nāmadhāriṇaḥ |",
    "T01n809u_001:21": " sphītaphaṇaughaghoraphūtkāraparisphuratānalasphuṭa-",
    "T01n809u_001:22": " sphuraduruvisphuliṅgavisphāriṇi phaṇini viṣaṃ vinaśyati || 5 ||",
    "T01n809u_001:23": " kṣaṇakṛtakopakampakarakarṣitakharakaravālanirmala-",
    "T01n809u_001:24": " vyatikarakarakaravālavikarālamahābalabhujārgalaḥ |",
    "T01n809u_001:25": " prasthitapathikanikaṭakaṭavighaṭanapaṭuratiniṣṭhurāśayo",
    "T01n809u_001:26": " bhagavati bhaktivantumupasarpati tava na vane'pi taskaraḥ || 6 ||",
    "T01n809u_001:27": " yo'pi narendravīrahuṅkārakacagrahanigraho",
    "T01n809u_001:28": " grahagrasta iva rajjuhiñjīravajarjaritāṅgapañjaraḥ |",
    "T01n809u_001:29": " pratipadakhanakhanāyamānamukharīkṛtakharakharaśṛṅkhalāvali-",
    "T01n809u_001:30": " stvaccaraṇāravindamabhivandya sa nandati muktabandhanaḥ || 7 ||",
    "T01n809u_001:31": " kalakalakalilalolakallolajalollalatkālikānilā-",
    "T01n809u_001:32": " sphālitavipulabahalavelākulakūlatamālapallavāt |",
    "T01n809u_001:33": " sarabhasamakaranikarakharanakharasudustarato'pi sāgarāt",
    "T01n809u_001:34": " tāriṇi taralatārataratārakamāturametya rakṣasi || 8 ||",
    "T01n809u_001:35": " sūkṣmavirāvasārasaraghotkaranirbharaghoraghargharaghrāṇā",
    "T01n809u_001:36": " ghṛṇāṅaghripāṇyasravisrīkṛtakvathitaśarīrapañjarā |",
    "T01n809u_001:37": " yatkṣaṇamahāprasādāveśatvatpraṇatā tāriṇi kāmarūpiṇā",
    "T01n809u_001:38": " tatkṣaṇalabdhalolakiraṇamaṇikuṇḍalamaṇḍitagaṇḍamaṇḍalā || 9 ||",
    "T01n809u_001:39": " yūkavikīrṇaśīrṇapaṭakarpaṭakaṭitaṭaveṣṭanodbhaṭaḥ",
    "T01n809u_001:40": " saṃkaṭapeṭṭapūramātrārjanaparapurapiṇḍatarkaṇaḥ |",
    "T01n809u_001:41": " yadi tava nāmakaṃ hṛdi karoti hi rākṣasaikakaḥ",
    "T01n809u_001:42": " prauḍhavadhūvidhūtacāmīkarakhacitavicitracāmaram || 10 ||",
    "T01n809u_001:43": " śrīcandradāsaviracitā''ryatārāstutiḥ samāptā |"
}