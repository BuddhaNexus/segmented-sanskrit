{
    "T10nrat_2_u:0": " [ 6a ] kadalī pāṭitā yadvan niḥśeṣāvayavaiḥ saha /",
    "T10nrat_2_u:1": " na kiṃcit puruṣas tadvat pāṭitaḥ saha dhātubhiḥ // RATNA_02.01",
    "T10nrat_2_u:2": " sarvadharmā anātmāna ity ato bhāṣitaṃ jinaiḥ /",
    "T10nrat_2_u:3": " dhātuṣaṭkaṃ ca taiḥ sarvaṃ nirṇītaṃ tac ca nārthataḥ // RATNA_02.02",
    "T10nrat_2_u:4": " naivam ātmā na cānātmā yāthābhūtyena labhyate /",
    "T10nrat_2_u:5": " ātmānātmakṛtadṛṣṭī varvārāsmān mahāmuniḥ // RATNA_02.03",
    "T10nrat_2_u:6": " dṛṣṭaśruṭādyaṃ muninā na satyaṃ na mṛṣoditaṃ /",
    "T10nrat_2_u:7": " pakṣāddhi pratipakṣaḥ syād ubhayaṃ tac ca nārthataḥ // RATNA_02.04",
    "T10nrat_2_u:8": " iti satyānṛtātīto loko 'yaṃ paramārthataḥ /",
    "T10nrat_2_u:9": " asmād eva ca tattvena nopaity asti ca nāsti ca // RATNA_02.05",
    "T10nrat_2_u:10": " yac caivaṃ sarvathā neti sarvajñas tat kathaṃ vadet /",
    "T10nrat_2_u:11": " sāntam ity athavānantaṃ dvayaṃ vādvayam eva vā // RATNA_02.06",
    "T10nrat_2_u:12": " asaṃkhyeyā gatā buddhās tathaiṣyanty atha sāṃpratāḥ /",
    "T10nrat_2_u:13": " koṭyagraśaś ca sattvāntas tebhyas traikālyajo mataḥ // RATNA_02.07",
    "T10nrat_2_u:14": " vṛddhihetur na lokasya kṣayas traikālyasambhavaḥ /",
    "T10nrat_2_u:15": " sarvajñena kathaṃ tasya pūrvānto 'vyākṛtaḥ kṛtaḥ // RATNA_02.08",
    "T10nrat_2_u:16": " etat tu dharmagāmbhīryaṃ yat tad guhyaṃ pṛthagjane /",
    "T10nrat_2_u:17": " māyopamatvaṃ lokasya buddhānāṃ śāsanāmṛtaṃ // RATNA_02.09",
    "T10nrat_2_u:18": " māyāgajasya dṛśyeta yathā janmānta eva ca /",
    "T10nrat_2_u:19": " na ca kaścit sa tattvena janmāntaś caiva vidyate // RATNA_02.10",
    "T10nrat_2_u:20": " māyopamasyalokasya tathā janmānta eva ca /",
    "T10nrat_2_u:21": " dṛśyate paramārthena na ca janmānta eva ca // RATNA_02.11",
    "T10nrat_2_u:22": " yathā māyāgajo naiti kutaścid yāti [ 6b ] na kvacit /",
    "T10nrat_2_u:23": " cittamohanamātratvād bhāvatvena na tiṣṭhati // RATNA_02.12",
    "T10nrat_2_u:24": " tathā māyopamo loko naiti yāti na kutracit /",
    "T10nrat_2_u:25": " cittamohanamātratvād bhāvatvena na tiṣṭhati // RATNA_02.13",
    "T10nrat_2_u:26": " traikālyavyativṛttātmā loka evaṃ nu ko 'rthataḥ /",
    "T10nrat_2_u:27": " yo 'sti nāsty athavāpi syād anyatra vyavahārataḥ // RATNA_02.14",
    "T10nrat_2_u:28": " catuṣprakāram ity asmāt sānto 'nanto dvayo 'dvayaḥ /",
    "T10nrat_2_u:29": " buddhena hetor nānyasmād ayam avyākṛtaḥ kṛtaḥ // RATNA_02.15",
    "T10nrat_2_u:30": " śarīrāśucitā tāvan sthūlā pratyakṣagocarā /",
    "T10nrat_2_u:31": " satataṃ dṛśyamānāpi yadā citte na tiṣṭhati // RATNA_02.16",
    "T10nrat_2_u:32": " tadātisūkṣmo gambhīraḥ saddharmo 'yaṃ anālayaḥ /",
    "T10nrat_2_u:33": " apratyakṣaḥ kathaṃ citte sukhenāvatariṣyati // RATNA_02.17",
    "T10nrat_2_u:34": " sambudhyāsmān nirvṛtto 'bhūd dharmaṃ deśayituṃ muniḥ /",
    "T10nrat_2_u:35": " durjñānam atigāmbhiryāj jñātvā dharmam imaṃ janaiḥ // RATNA_02.18",
    "T10nrat_2_u:36": " vināśayati durjñāto dharmo 'yam avipaścitaṃ /",
    "T10nrat_2_u:37": " nāstitādṛṣṭisamale yasmād asmin nimajjati // RATNA_02.19",
    "T10nrat_2_u:38": " aparo 'py asya durjñānān mūrkhaḥ paṇḍitamānikaḥ /",
    "T10nrat_2_u:39": " pratikṣepavinaṣṭātmā yāty avīcim adhomukhaḥ // RATNA_02.20",
    "T10nrat_2_u:40": " durbhuktena yathānnena vināśam adhigacchati /",
    "T10nrat_2_u:41": " subhuktenāyur ārogyaṃ balaṃ saukhyāni cāśnute // RATNA_02.21",
    "T10nrat_2_u:42": " durjñātena tathānena vināśam adhigacchati /",
    "T10nrat_2_u:43": " samyagjñātenātra sukhaṃ bodhiṃ cāpnoty anuttarāṃ // RATNA_02.22",
    "T10nrat_2_u:44": " tasmād atra pratikṣepaṃ dṛṣṭiṃ tyaktvā ca nāstikīṃ /",
    "T10nrat_2_u:45": " saṃyagjñānaparaṃ yatnaṃ kuru [ 7a ] sarvārthasiddhaye // RATNA_02.23",
    "T10nrat_2_u:46": " dharmasyāsyāparijñānād ahaṃkāro 'nuvartate /",
    "T10nrat_2_u:47": " tataḥ śubhāśubhaṃ karma tato janma śubhāśubhaṃ // RATNA_02.24",
    "T10nrat_2_u:48": " tasmād yāvad avijñāto dharmo 'haṃkāraśātanaḥ /",
    "T10nrat_2_u:49": " dānaśīlakṣamādharme tāvad ādaravān bhava // RATNA_02.25",
    "T10nrat_2_u:50": " dharmapūrvāṇi kāryāṇi dharmamadhyāni pārthiva /",
    "T10nrat_2_u:51": " sādhayan dharmaniṣṭhāni neha nāmutra sīdati // RATNA_02.26",
    "T10nrat_2_u:52": " dharmāt kīrtiḥ sukhaṃ caiva neha bhīr na mumūrṣataḥ /",
    "T10nrat_2_u:53": " paralokasukhaṃ sphītaṃ tasmād dharmaṃ sadā bhaja // RATNA_02.27",
    "T10nrat_2_u:54": " dharma eva parā nītir dharmāl loko 'nurajyate /",
    "T10nrat_2_u:55": " rañjitena hi lokena neha nāmutra vañcyate // RATNA_02.28",
    "T10nrat_2_u:56": " adharmeṇa tu yā nītis tayā loko 'parajyate /",
    "T10nrat_2_u:57": " lokāparañjanāc caiva neha nāmutra nandati // RATNA_02.29",
    "T10nrat_2_u:58": " parātisandhānaparā kaṣṭā durgatipaddhatiḥ /",
    "T10nrat_2_u:59": " anarthavidyā duṣprajñair arthavidyā kathaṃ kṛtā // RATNA_02.30",
    "T10nrat_2_u:60": " parātisandhānaparo nītimān katham arthataḥ /",
    "T10nrat_2_u:61": " yena janmasahasrāṇi bahūny ātmaiva vañcyate // RATNA_02.31",
    "T10nrat_2_u:62": " ripor apriyam anvicchan dosāṃs tyaktvā guṇān śraya /",
    "T10nrat_2_u:63": " svahitāvāptir eva tu ripos cāpy apriyaṃ bhavet // RATNA_02.32",
    "T10nrat_2_u:64": " dānena priyavadyena hitenaikāthacaryayā /",
    "T10nrat_2_u:65": " ebhir ācara lokasya dharmasyaiva ca saṅgrahaṃ // RATNA_02.33",
    "T10nrat_2_u:66": " viśvāsaṃ janayaty ekaṃ satyaṃ rājñāṃ yathā dṛḍhaṃ /",
    "T10nrat_2_u:67": " tathaivābhūtam apy eṣām aviśvāsakaraṃ paraṃ // RATNA_02.34",
    "T10nrat_2_u:68": " nāvisaṃvādavat satyaṃ [ sattve ] [ 7b ] odgataṃ arthataḥ /",
    "T10nrat_2_u:69": " paraikāntahitaṃ satyam ahitatvān mṛṣetarat // RATNA_02.35",
    "T10nrat_2_u:70": " doṣān pracchādayaty ekas tyāgo rājñāṃ yathojjvalaḥ /",
    "T10nrat_2_u:71": " tathā kārpaṇyam apy eṣāṃ guṇasarvasvaghātakaṃ // RATNA_02.36",
    "T10nrat_2_u:72": " upaśāntasya gāmbhīryaṃ gāmbhīryād gauravaṃ paraṃ /",
    "T10nrat_2_u:73": " gauravād dīptir ājñā ca tasmād upaśamaṃ bhaja // RATNA_02.37",
    "T10nrat_2_u:74": " ahāryabuddhiḥ prājñatvād aparapratyayaḥ sthiraḥ /",
    "T10nrat_2_u:75": " nātisandhīyate rājā tasmāt prajñāparo bhava // RATNA_02.38",
    "T10nrat_2_u:76": " satyatyāgaśamaprajño caturbhadro narādhipaḥ /",
    "T10nrat_2_u:77": " dharmaś caturbhadra iva stūyate devamānuṣaiḥ // RATNA_02.39",
    "T10nrat_2_u:78": " nigṛhyavādibhiḥ śuddhaiḥ prajñākāruṇyanirmalaiḥ /",
    "T10nrat_2_u:79": " sahāsīnasya satataṃ prajñā dharmaś ca varddhate // RATNA_02.40",
    "T10nrat_2_u:80": " durlabhāḥ pathyavaktāraḥ śrotāras tv atidurlabhāḥ /",
    "T10nrat_2_u:81": " tebhyo 'tidurlabhatamā ye pathyasyāśu kāriṇaḥ // RATNA_02.41",
    "T10nrat_2_u:82": " pathyam apy apriyaṃ tasmāj jñātvā śīghraṃ samācara /",
    "T10nrat_2_u:83": " pibed auṣadham apy ugram ārogyāyātmavān iva // RATNA_02.42",
    "T10nrat_2_u:84": " jīvitārogyarājyānāṃ cintayānityatāṃ sadā /",
    "T10nrat_2_u:85": " tataḥ saṃvegavān dharmam ekāntena prayāsyase // RATNA_02.43",
    "T10nrat_2_u:86": " avaśyaṃ maraṇaṃ paśyan pāpād duḥkhaṃ mṛtasya ca /",
    "T10nrat_2_u:87": " aihikena sukhenāpi na pāpaṃ kṣātum arhasi // RATNA_02.44",
    "T10nrat_2_u:88": " kasmiṃś ced abhayaṃ dṛṣṭaṃ bhayaṃ dṛṣṭaṃ kvacit kṣaṇe /",
    "T10nrat_2_u:89": " yady ekasmin samāśvāsaḥ kim ekasmin na te bhayaṃ // RATNA_02.45",
    "T10nrat_2_u:90": " madyāt paribhavo loke kāryahānir dhanakṣayaḥ /",
    "T10nrat_2_u:91": " akāryakāraṇam mohāt [ madyam tyaja tataḥ sadā ] // RATNA_02.46 * * * * * * * * * * %%%%%%%%%%%%%%%%%%%%%%%%%%%%%%%%%%%%%%%%%%%%%%",
    "T10nrat_2_u:92": " Copyright (C) 2003 by R.B. Mahoney - Christchurch - New Zealand"
}