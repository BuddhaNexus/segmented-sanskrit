{
    "GSP31tsc_bhau:0": " śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ",
    "GSP31tsc_bhau:1": " tattvayāthārthyadīpanam /",
    "GSP31tsc_bhau:2": " śrībhāvāgaṇeśaviracitam /",
    "GSP31tsc_bhau:3": " śrīkṛṣṇacandrāya namaḥ //",
    "GSP31tsc_bhau:4": " puruṣaḥ sa jayatyādyaḥ sā ca prakṛtirīśvarī /",
    "GSP31tsc_bhau:5": " yābhyāṃ saṃsṛjya sṛjyante 'nantabrahmāṇḍakoṭayaḥ // 1 //",
    "GSP31tsc_bhau:6": " kapilāsuripañcaśikhān gurūn vijñānācāryavaryāṃśca /",
    "GSP31tsc_bhau:7": " praṇamāmi buddhivṛddhyai siddhyai vā sarvakāryāṇām // 2 //",
    "GSP31tsc_bhau:8": " samāsasūtrāṇyālambya vyākhyāṃ pañcaśikhasya ca /",
    "GSP31tsc_bhau:9": " bhāvāgaṇeśaḥ kurute tattvayāthārthyadīpanam // 3 //",
    "GSP31tsc_bhau:10": " tatra tāvadviviktapuruṣajñānaṃ mokṣasādhanamiti /",
    "GSP31tsc_bhau:11": " yebhyo vivektavyo yaśca vivecanīyaḥ tadubhayaṃ sūtratrayeṇoddiśati /",
    "GSP31tsc_bhau:12": " [aṣṭau prakṛtayaḥ // Tats_1 //]",
    "GSP31tsc_bhau:13": " prakarṣeṇa kurvantīti prakṛtayaḥ /",
    "GSP31tsc_bhau:14": " tattvāntarārambhakatvaṃ prakṛtitvamiti sāmānyalakṣaṇam /",
    "GSP31tsc_bhau:15": " tāśca avyaktabuddhyahaṃkārapañcatanmātrarūpāḥ /",
    "GSP31tsc_bhau:16": " tatrāvyaktaṃ nityaṃ śabdādiguṇaśūnyaṃ sattvādiguṇatrayaṃ ca /",
    "GSP31tsc_bhau:17": " sāmyāvasthopalakṣitā guṇāḥ prakṛtirityekaṃ lakṣaṇaṃ ca /",
    "GSP31tsc_bhau:18": " akāryā guṇā ityaparam /",
    "GSP31tsc_bhau:19": " tathā prakṛtiparyāyā avyaktaṃ pradhānaṃ brahma akṣaraṃ kṣetraṃ tamaḥ māyā brāhmī vidyā avidyā prakṛtiḥ śaktiḥ ajā ityādayaḥ /",
    "GSP31tsc_bhau:20": " sattvādiguṇavatī sattvādyatiriktā prakṛtiriti tu na śaṅkanīyam /",
    "GSP31tsc_bhau:21": " kintu guṇa eva prakṛtiḥ /",
    "GSP31tsc_bhau:22": " sattvādīnāmataddharmatvaṃ tadrūpatvāditi sāṃkhyapravacanasūtreṇa sattvādīnāṃ prakṛtisvarūpatvahetunā prakṛtidharmatvapratiṣedhāt /",
    "GSP31tsc_bhau:23": " prakṛterguṇa ityādivākyaṃ tu vanasya vṛkṣā itivad boddhavyam /",
    "GSP31tsc_bhau:24": " “sattvaṃ rajastama iti prakṛterabhavan guṇā” iti prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva",
    "GSP31tsc_bhau:25": " mahadādisṛṣṭirhi guṇavaiṣamyācchrūyate tacca vaiṣamyaṃ sajātīyasaṃvalanena prakāśādiphalopahitaḥ sattvādivyavahārayogyaḥ kāraṇaguṇānāṃ pariṇāma iti /",
    "GSP31tsc_bhau:26": " etenāṣṭāviṃśatitattvapakṣo 'pyupapādito mantavyaḥ /",
    "GSP31tsc_bhau:27": " sattvāditrayaṃ aha dravyatve 'pi puruṣopakaraṇatvād guṇā ityucyante /",
    "GSP31tsc_bhau:28": " dravyatvaṃ caiṣāṃ saṃyogavibhāgādimattayā upādānakāraṇatvena siddham /",
    "GSP31tsc_bhau:29": " eṣāṃ sukhaduḥkhamohātmakatvapravādastu dharmadharmyabhedāt /",
    "GSP31tsc_bhau:30": " manasaḥ saṃkalpātmakatvavat /",
    "GSP31tsc_bhau:31": " tāni ca sattvādīni pratyekaṃ saṃkhyāvyaktikāni laghutvādidharmairanyonyaṃ sādharmyaṃ vaidharmyaṃ ca guṇānāmiti sāṃkhyapravacanasūtrāt /",
    "GSP31tsc_bhau:32": " atra hi sūtraṃ laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam /",
    "GSP31tsc_bhau:33": " evaṃ ca laghutvādinā bahūnāṃ rajasāṃ gurutvādinā bahūnāṃ tamasāṃ sādharmyavaidharmye ukte iti /",
    "GSP31tsc_bhau:34": " teṣu tritvavacanaṃ tu sattvatvādivibhājakopādhitrayeṇaiva vaiśeṣikāṇāṃ navadravyavacanavaditi /",
    "GSP31tsc_bhau:35": " tāni ca sattvādīni yathopayogamaṇuvibhuparimāṇakāni /",
    "GSP31tsc_bhau:36": " madhyamaparimāṇatve 'nityatvāpattiḥ /",
    "GSP31tsc_bhau:37": " sarveṣāṃ vibhutve kāryāṇāṃ paricchinnatvānupapattiḥ /",
    "GSP31tsc_bhau:38": " ākāśaprakṛtervibhutvasyaivaucityāt /",
    "GSP31tsc_bhau:39": " nanu prakṛteścāparicchinnatvaikatvākriyatvamiti sāṃkhyasiddhāntaḥ /",
    "GSP31tsc_bhau:40": " sa ca virudhyata iti cet maivam gandhasya pṛthivīvyāpakatvavatprakṛtervyāpakatvam /",
    "GSP31tsc_bhau:41": " tacca prakṛtitvasya daiśikābhāvapratiyogitānavacchedakatvam /",
    "GSP31tsc_bhau:42": " ekatvaṃ ca sargabhedena nānātvābhāvaḥ /",
    "GSP31tsc_bhau:43": " akriyatvaṃ cādhyavasāyābhimānādipratiniyatakriyārāhityam /",
    "GSP31tsc_bhau:44": " anyathā śrutismṛtisiddhaprakṛtikṣobhasyānupapatteriti /",
    "GSP31tsc_bhau:45": " prakṛtyanumānaṃ cetthaṃ mahadādikāryaṃ pakṣaḥ sukhaduḥkhamohātmakadravyakāryamiti sādhyaṃ kāryatve sati sukhaduḥkhamohātmakatvāditi hetuḥ vastrādikāryaśayyāsanavaditi dṛṣṭāntaḥ /",
    "GSP31tsc_bhau:46": " śrutismṛtī cātrānugrāhakastarkaḥ //",
    "GSP31tsc_bhau:47": " nanu sukhasyāntarevānubhavāt śayyāsanādau sukhe kiṃ pramāṇaṃ yena dṛṣṭāntatā syāditi",
    "GSP31tsc_bhau:48": " cenna kāraṇaguṇā hi kāryaguṇānārabhante iti nyāyena viṣayeṣu triguṇakāryeṣu sukhaduḥkhamohasiddheḥ",
    "GSP31tsc_bhau:49": " ghaṭarūpamiti pratyayavat candanasukhaṃ strīsukhamityādisukhapratyayādapi viṣaye",
    "GSP31tsc_bhau:50": " sukhādyucitaṃ sukhaduḥkhotpādakatvācca tadgatameva sukhaduḥkhādikaṃ sidhyati antaḥkaraṇasukhādihetutayā",
    "GSP31tsc_bhau:51": " 'pi viṣaye sukhādikaṃ siddhyati /",
    "GSP31tsc_bhau:52": " kālādibhedairekasyā eva tryādivyakteḥ sukhaduḥkhotpādakatvācca tadgatameva sukhaduḥkhādikaṃ siddhyati //",
    "GSP31tsc_bhau:53": " iti mūlaprakṛtinirūpaṇam //",
    "GSP31tsc_bhau:54": " atha buddhirnirūpyate /",
    "GSP31tsc_bhau:55": " triguṇātmakamādyaṃ kāryaṃ buddhirityekaṃ lakṣaṇam /",
    "GSP31tsc_bhau:56": " niścayavṛttikamantaḥkaraṇaṃ buddhiriti dvitīyaṃ lakṣaṇam /",
    "GSP31tsc_bhau:57": " tasyā dharmajñānavairāgyaiśvaryākhyaprakṛṣṭaguṇayogāt mahatsañjñā tadapi tṛtīyaṃ lakṣaṇam /",
    "GSP31tsc_bhau:58": " tasyāḥ paryāyāḥ /",
    "GSP31tsc_bhau:59": " mano matirmahān brahmā pūrvaṃ buddhirvṛttiḥ khyātiḥ prajñā santatiḥ smṛtiriti /",
    "GSP31tsc_bhau:60": " anusmṛtau ca /",
    "GSP31tsc_bhau:61": " mahānātmā matirviṣṇurjiṣṇuḥ śambhuśca vīryavān /",
    "GSP31tsc_bhau:62": " buddhiḥ prajñopalabdhiśca tathā brahmā vṛttiḥ smṛtiḥ //",
    "GSP31tsc_bhau:63": " paryāyavācakairetairmahānātmā nigadyate /",
    "GSP31tsc_bhau:64": " sarvataḥ pāṇipādaśca sarvato 'kṣiśiromukhaḥ //",
    "GSP31tsc_bhau:65": " sarvataḥ śrutimāṃlloke sarvaṃ vyāpya sa tiṣṭhati /",
    "GSP31tsc_bhau:66": " jñānavantaśca ye kecitadalubdhā jitamanyavaḥ //",
    "GSP31tsc_bhau:67": " vimuktāḥ sarva evaite mahattvamupayāntyuta /",
    "GSP31tsc_bhau:68": " viṣṇurevādisargeṣu svayambhūrbhavati prabhuḥ // iti /",
    "GSP31tsc_bhau:69": " idameva mahattattvamaṃśato rajastamaḥsambhedena pariṇataṃ sat vyaṣṭijīvānāmupādhiradharmādiyutaṃ kṣudramapi bhavati /",
    "GSP31tsc_bhau:70": " mahaduparāgādviparītamiti sāṃkhyapravacanasūtrāt /",
    "GSP31tsc_bhau:71": " mahadahaṃkāramanastritayātmakasyāntaḥkaraṇavṛkṣasya mahattattvamaṅkurāvastheti /",
    "GSP31tsc_bhau:72": " atra prakṛtermahānityādisṛṣṭikrame śāstrameva pramāṇam /",
    "GSP31tsc_bhau:73": " idameva mahattattvaṃ kāryeśvarasya svayambhuva upādhistenaivopādhinā sa sarvajñaḥ sarveśvaraḥ sarvakarttā sarvapālakaḥ sarvasaṃharttā ca /",
    "GSP31tsc_bhau:74": " mātsye /",
    "GSP31tsc_bhau:75": " savikārāt pradhānāt tu mahattattvamajāyata /",
    "GSP31tsc_bhau:76": " mahāniti yataḥ khyātirlokānāṃ jāyate sadā //",
    "GSP31tsc_bhau:77": " guṇebhyaḥ kṣobhamāṇebhyastrayo devā vijajñire /",
    "GSP31tsc_bhau:78": " ekā mūrttistrayo devā brahmaviṣṇumaheśvarāḥ // iti /",
    "GSP31tsc_bhau:79": " sa ca svayambhūḥ kriyāśaktimat kevalamahattattvopādhikaḥ sūtrātmetyucyate /",
    "GSP31tsc_bhau:80": " sa evārddhasuṣuptāvarddhalayāt prājña ityucyate /",
    "GSP31tsc_bhau:81": " samagrasuṣuptau tu samagralayena nirviśeṣacinmātrasvarūpeṇāvasthānādīśvara ityucyate śrutismṛtipurāṇeṣu mahāṃstridhā taduktaṃ vaiṣṇave /",
    "GSP31tsc_bhau:82": " sāttviko rājasaścaiva tāmasaśca tridhā mahāniti /",
    "GSP31tsc_bhau:83": " brahmaśaṅkaropakṣayāpyādau viṣṇurevāvirbhavatītyardhenoktam /",
    "GSP31tsc_bhau:84": " pūrvoktadharmādiṣu dharmeṇordhvagamanamūrdhvagamanena bhogasthānānyupalakṣyante /",
    "GSP31tsc_bhau:85": " tena pātālabhūsvargādīnāmapi saṃgrahaḥ /",
    "GSP31tsc_bhau:86": " jñānena mokṣaḥ vairāgyeṇa prakṛtilayaḥ puruṣatattvānabhijñasya vairāgyāt prakṛtilayo bhavati /",
    "GSP31tsc_bhau:87": " tathā coktaṃ purāṇe /",
    "GSP31tsc_bhau:88": " prakṛticintakānadhikṛtya “pūrṇaṃ śatasahasraṃ tu tiṣṭhanti vigatajvarā” iti /",
    "GSP31tsc_bhau:89": " atra prakṛtigrahaṇena mahadahaṃkārabhūtendriyāṇyapi gṛhyante /",
    "GSP31tsc_bhau:90": " tatra vairāgyapūrvakaṃ teṣu teṣvātmabhāvenopāsyamāneṣu layo hi prakṛtāviti ca śrūyate /",
    "GSP31tsc_bhau:91": " pūrvavākyānantarameva /",
    "GSP31tsc_bhau:92": " daśa manvantarāṇīha tiṣṭhantīndriyacintakāḥ /",
    "GSP31tsc_bhau:93": " bhautikāstu śataṃ pūrṇaṃ sahasraṃ tvābhimānikāḥ //",
    "GSP31tsc_bhau:94": " bauddhā daśa sahasrāṇi tiṣṭhanti vigatajvarāḥ // iti ca /",
    "GSP31tsc_bhau:95": " ayaṃ ca prākṛtiko bandha ityucyate yogibhiḥ mahadādibhāvaśca vaikṛtiko bandha iti /",
    "GSP31tsc_bhau:96": " aiśvaryeṇāpratighātaḥ aiśvaryaṃ cāṇimādisiddhayaḥ /",
    "GSP31tsc_bhau:97": " iti buddhirvyākhyātā //",
    "GSP31tsc_bhau:98": " ahaṅkāro vyākhyāyate /",
    "GSP31tsc_bhau:99": " mahattattvādahaṅkāra utpadyate aṅkurācchākhāvat /",
    "GSP31tsc_bhau:100": " tasya cāhamākāravṛttimattvādahaṅkāra iti saṃjñā /",
    "GSP31tsc_bhau:101": " ahaṃvṛttimadantaḥkaraṇamahaṅkāra ityekaṃ lakṣaṇam /",
    "GSP31tsc_bhau:102": " ekādaśendriyopādānatvaṃ dvitīyaṃ lakṣaṇam /",
    "GSP31tsc_bhau:103": " tanmātropādānatvaṃ tṛtīyaṃ lakṣaṇam /",
    "GSP31tsc_bhau:104": " tasya ca paryāyāḥ /",
    "GSP31tsc_bhau:105": " ahaṅkāro 'bhimānaśca karttā mantā ca sa smṛtaḥ /",
    "GSP31tsc_bhau:106": " ātmā ca prakulo jīvo yataḥ sarvāḥ pravṛttayaḥ // iti /",
    "GSP31tsc_bhau:107": " kaurmaproktā aviśeṣā iti ca /",
    "GSP31tsc_bhau:108": " sa cāhaṅkārastrividhaḥ /",
    "GSP31tsc_bhau:109": " taduktaṃ kaurme /",
    "GSP31tsc_bhau:110": " vaikārikastaijasaśca bhūtādiścaiva tāmasaḥ /",
    "GSP31tsc_bhau:111": " trividho 'yamahaṅkāro mahataḥ sambabhūva ha //",
    "GSP31tsc_bhau:112": " taijasānīndriyāṇi syurdevā vaikārikā daśa /",
    "GSP31tsc_bhau:113": " ekādaśaṃ manaścātra svaguṇenobhayātmakam //",
    "GSP31tsc_bhau:114": " bhūtatanmātrasargastu bhūtāderabhavat prajā // iti /",
    "GSP31tsc_bhau:115": " vaikārikaḥ sāttvikastaijaso rājasaḥ /",
    "GSP31tsc_bhau:116": " svaguṇena sarvendriyeṣu sāhāyyarūpeṇotkarṣeṇobhayātmakaṃ jñānakarmendriyobhayātmakamityarthaḥ /",
    "GSP31tsc_bhau:117": " indriyadevatāśca digvātārkapracetośvivahnīndropendramitrakāmacandraśceti ekādaśa /",
    "GSP31tsc_bhau:118": " ityahaṃkāranirūpaṇam //",
    "GSP31tsc_bhau:119": " atha tanmātrā ucyante /",
    "GSP31tsc_bhau:120": " śabdasparśarūparasagandhā nirviśeṣāstadvanti sūkṣmabhūtāni tanmātrāḥ /",
    "GSP31tsc_bhau:121": " nirviśeṣaśabdādiguṇavad dravyaṃ tanmātrā iti sāmānyalakṣaṇam /",
    "GSP31tsc_bhau:122": " ahaṃkāropādānatve sati tattvāntarārambhakatvaṃ dvitīyaṃ lakṣaṇam /",
    "GSP31tsc_bhau:123": " tattannirviśeṣaguṇavattvaṃ tattanmātralakṣaṇam /",
    "GSP31tsc_bhau:124": " tāni ca pañca śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti /",
    "GSP31tsc_bhau:125": " śāntaghoramūḍhāḥ pañcasvapi viśeṣāḥ śabdatvasparśatvādivyāpyā jātiviśeṣā eva /",
    "GSP31tsc_bhau:126": " śabde tu udāttānudāttasvaritāḥ niṣādarṣabhagāndhāraṣaḍjamadhyamadhaivatāḥ pañcamaśceti svarāḥ /",
    "GSP31tsc_bhau:127": " sparśe śītoṣṇatve /",
    "GSP31tsc_bhau:128": " rūpe śuklatvādayo viśeṣāḥ /",
    "GSP31tsc_bhau:129": " te ca śvetapītaraktaśyāmaharitakapiśāḥ /",
    "GSP31tsc_bhau:130": " rase madhuratvādayo viśeṣāste ca madhuratiktakaṣāyakaṭvamlakṣārāḥ ṣaḍrasāḥ /",
    "GSP31tsc_bhau:131": " gandhe surabhitvāsurabhitve /",
    "GSP31tsc_bhau:132": " etairviśeṣai rahitā aviśeṣāstadvanti dravyāṇi tanmātrāḥ /",
    "GSP31tsc_bhau:133": " teṣāṃ paryāyāḥ tanmātrāṇi tamovigrahāḥ sūkṣmavigrahāḥ sūkṣmabhūtāni aviśeṣā iti //",
    "GSP31tsc_bhau:134": " iti pañca tanmātrāḥ //",
    "GSP31tsc_bhau:135": " evamaṣṭau prakṛtayo vyākhyātāḥ //",
    "GSP31tsc_bhau:136": " [ṣoḍaśa vikārāḥ // Tats_2 //]",
    "GSP31tsc_bhau:137": " ṣoḍaśa vikārā iti dvitīyaṃ sūtram /",
    "GSP31tsc_bhau:138": " ekādaśendriyāṇi pañcamahābhūtāni ca ete ṣoḍaśa vikārāḥ /",
    "GSP31tsc_bhau:139": " tatra śrotratvakcakṣurjihvāghrāṇāni svasvaviṣayakabuddhijanakatvāt pañca buddhīndriyāṇi /",
    "GSP31tsc_bhau:140": " vākpāṇipādapāyūpasthāni svasvakarmakaraṇāt pañca karmendriyāṇi /",
    "GSP31tsc_bhau:141": " tatra uccāraṇaṃ vācaḥ hastayorādānaṃ pādayorgatiḥ pāyorutsargaḥ upasthasyānandaḥ /",
    "GSP31tsc_bhau:142": " sarvasahāyatvādubhayātmakaṃ manaḥ /",
    "GSP31tsc_bhau:143": " etānyekādaśendriyāṇi /",
    "GSP31tsc_bhau:144": " tattvāntarānārambhakatve sati ahaṃkāropādānatvamityekaṃ lakṣaṇam /",
    "GSP31tsc_bhau:145": " ahaṃkāropādānakatve sati śarīrasaṃyuktaṃ kriyākaraṇamatīndriyamindriyamiti dvitīyam /",
    "GSP31tsc_bhau:146": " atha paryāyāḥ indriyāṇi karaṇāni nipātanāni vaikārikāṇi taijasāni /",
    "GSP31tsc_bhau:147": " itīndriyanirūpaṇam //",
    "GSP31tsc_bhau:148": " atha mahābhūtāni /",
    "GSP31tsc_bhau:149": " pṛthivyaptejovāyvākāśamiti /",
    "GSP31tsc_bhau:150": " saviśeṣaśabdādimattvaṃ mahābhūtatvamityekaṃ lakṣaṇam /",
    "GSP31tsc_bhau:151": " tattvāntarānārambhakatve satyārambhakatvaṃ dvitīyaṃ lakṣaṇam /",
    "GSP31tsc_bhau:152": " saviśeṣaśabdaguṇavattvamākāśasya lakṣaṇam /",
    "GSP31tsc_bhau:153": " saviśeṣaśabdasparśavattvaṃ vāyorlakṣaṇam /",
    "GSP31tsc_bhau:154": " saviśeṣaśabdasparśarūpavattvaṃ tejasaḥ /",
    "GSP31tsc_bhau:155": " saviśeṣaśabdasparśarūparasavattvamapām /",
    "GSP31tsc_bhau:156": " saviśeṣaśabdasparśarūparasagandhavattvaṃ pṛthivyāḥ /",
    "GSP31tsc_bhau:157": " etāni viśeṣalakṣaṇāni /",
    "GSP31tsc_bhau:158": " etāni pañca mahābhūtāni parasparopakārīṇi /",
    "GSP31tsc_bhau:159": " athāmīṣāṃ paryāyāḥ /",
    "GSP31tsc_bhau:160": " bhūtāni vikārā viśeṣā ākṛtayaḥ tamovigrahāḥ śāntā ghorā mūḍhā iti /",
    "GSP31tsc_bhau:161": " iti ṣoḍaśavikārā vyākhyātāḥ /",
    "GSP31tsc_bhau:162": " [puruṣaḥ // Tats_3 //]",
    "GSP31tsc_bhau:163": " puruṣa iti tṛtīyaṃ sūtram /",
    "GSP31tsc_bhau:164": " anādiḥ sūkṣmaścetanaḥ sarvagataḥ nirguṇaḥ kūṭastho nityo draṣṭā bhoktā kṣetravit amanaḥ prasavadharmā ceti svarūpam /",
    "GSP31tsc_bhau:165": " kūṭasthanitya ityekaṃ lakṣaṇam /",
    "GSP31tsc_bhau:166": " mukhyabhoktṛtvamityaparaṃ lakṣaṇam /",
    "GSP31tsc_bhau:167": " vṛttisākṣitvamiti tṛtīyaṃ lakṣaṇam /",
    "GSP31tsc_bhau:168": " atha paryāyāḥ puruṣa ātmā pumān pudgalajantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ jñaḥ yaḥ kaḥ sa eka iti /",
    "GSP31tsc_bhau:169": " evametāni pañcaviṃśatitattvāni etajjñānāt kṛtakṛtyo bhavati /",
    "GSP31tsc_bhau:170": " tathā coktaṃ pañcaśikhena pramāṇavākyam /",
    "GSP31tsc_bhau:171": " pañcaviṃśatitattvajño yatra kutrāśrame sthitaḥ /",
    "GSP31tsc_bhau:172": " jaṭī muṇḍī śikhī vā 'pi mucyate nātra saṃśayaḥ //",
    "GSP31tsc_bhau:173": " sa ca puruṣo nānā sukhaduḥkhamohajanmamaraṇabandhamokṣavyavasthātaḥ janmādivyavasthātaḥ puruṣabahutvamiti sāṃkhyapravacanasūtrāt /",
    "GSP31tsc_bhau:174": " yadyekaḥ puruṣaḥ syādekasmin sukhite sarve sukhitāḥ syuḥ evaṃ sarvatra evaṃ puruṣabahutvaṃ siddham /",
    "GSP31tsc_bhau:175": " evaṃ tāvat sāṃkhyācāryāḥ kapilāsuripañcaśikhapatañjaliprabhṛtayo yasmāt paraṃ nāparamasti kiñciditi nyāyavaiśeṣikāśca bahūn puruṣānātmatvena vadanti /",
    "GSP31tsc_bhau:176": " aupaniṣadāścācāryā hariharahiraṇyagarbhavyāsādayaḥ ebhyo 'tiriktamekameva nityeśvaraṃ sarveṣāmātmānaṃ vadanti /",
    "GSP31tsc_bhau:177": " kasmādevaṃ puruṣa evedaṃ sarvamiti /",
    "GSP31tsc_bhau:178": " tadevāgnistadāditya iti /",
    "GSP31tsc_bhau:179": " tadakṣaraṃ tadvibhurvareṇyaṃ yasmāt paraṃ nāparamasti kiñcit sa hi sarveṣu bhūteṣu sthāvareṣu careṣu ca vasatyeko mahānātmā yena sarvamidaṃ tatam /",
    "GSP31tsc_bhau:180": " brāhmaṇe kṛmikīṭeṣu śvapāke gavi hastini /",
    "GSP31tsc_bhau:181": " paśugodaṃśamaśake rūpaṃ paśyanti sūrayaḥ //",
    "GSP31tsc_bhau:182": " ekameva yathā sūtraṃ suvarṇe varttate punaḥ /",
    "GSP31tsc_bhau:183": " muktāmaṇipravāleṣu mṛṇmaye rajate tathā //",
    "GSP31tsc_bhau:184": " tadvat paśumanuṣyeṣu tadvaddhastimṛgādiṣu /",
    "GSP31tsc_bhau:185": " eko 'yamātmā vijñeyaḥ sarvatraiva vyavasthitaḥ //",
    "GSP31tsc_bhau:186": " ityādi pramāṇebhyaḥ /",
    "GSP31tsc_bhau:187": " sāṃkhyāstu ādipuruṣaviṣayatayā layāvaśiṣṭanirviśeṣacinmātraviṣayatayā vā etāni śrutivākyāni yojayanti /",
    "GSP31tsc_bhau:188": " iti puruṣanirūpaṇam /",
    "GSP31tsc_bhau:189": " evaṃ pañcaviṃśatitattvāni vyākhātāni /",
    "GSP31tsc_bhau:190": " sāṃkhyakārikā ca /",
    "GSP31tsc_bhau:191": " mūlaprakṛtiravikṛtirmahadādyāḥ prakṛtivikṛtayaḥ sapta /",
    "GSP31tsc_bhau:192": " ṣoḍaśakastu vikāro na prakṛtirna vikṛtiḥ puruṣaḥ // iti /",
    "GSP31tsc_bhau:193": " idānīṃ prathamasūtreṇaiva guṇātmakaprakṛteruddiṣṭatve 'pi guṇānāmavāntaravibhāgaṃ taddharmāṃśca vivecayituṃ vakṣyamāṇasañcarapratisañcaropodghātasaṅgatyā ca sūtraṃ pravarttate /",
    "GSP31tsc_bhau:194": " [traiguṇyam // Tats_4 //]",
    "GSP31tsc_bhau:195": " traiguṇyamiti caturthaṃ sūtram /",
    "GSP31tsc_bhau:196": " sattvarajastamāṃsi trayo guṇāḥ teṣāṃ samāhārastriguṇaṃ triguṇameva traiguṇyam /",
    "GSP31tsc_bhau:197": " tatra sattvaṃ nāma prakāśalāghavaprasannatābhiṣvaṅgaprītititikṣādilakṣaṇamanantabhedaṃ samāsataḥ sukhātmakam /",
    "GSP31tsc_bhau:198": " rajo nāma śokatāpasvedastambhodvegonmādādilakṣaṇamanantabhedaṃ samāsato duḥkhātmakam /",
    "GSP31tsc_bhau:199": " tamo nāma adānāpuṇyadainyagauravālasyanidrāpramādādilakṣaṇamanantabhedaṃ samāsato mohātmakam /",
    "GSP31tsc_bhau:200": " eteṣāṃ lakṣaṇāni /",
    "GSP31tsc_bhau:201": " sattvaṃ prakāśakaṃ vidyādrajo vidyāt pravarttakam /",
    "GSP31tsc_bhau:202": " tamo layātmakaṃ vidyāttraiguṇyaṃ nāma saṃjñitam //",
    "GSP31tsc_bhau:203": " ete trayo guṇāḥ sarve utpattisthitilayahetavaḥ //",
    "GSP31tsc_bhau:204": " iti traiguṇyaṃ vyākhyātam /",
    "GSP31tsc_bhau:205": " idānīṃ saguṇanirguṇaśrutiviṣayopapattyarthaṃ sargādāvutpannaṃ svayambhuvaṃ pralayāvaśiṣṭanirviśeṣacitsāmānyaṃ ca darśayituṃ sṛṣṭipralayayoḥ sūtradvayaṃ pravartate /",
    "GSP31tsc_bhau:206": " [saṃcaraḥ // Tats_5 //]",
    "GSP31tsc_bhau:207": " [pratisaṃcaraḥ // Tats_6 //]",
    "GSP31tsc_bhau:208": " sañcaraḥ pratisañcaraḥ /",
    "GSP31tsc_bhau:209": " sañcaraḥ sṛṣṭiḥ pratisañcaraḥ pralayaḥ /",
    "GSP31tsc_bhau:210": " tatra sṛṣṭiryathā /",
    "GSP31tsc_bhau:211": " avyaktākhyā prakṛtiḥ pravṛttisvabhāvā svatantrā ca /",
    "GSP31tsc_bhau:212": " sargādau svayameva kṣubdhā satī bhāvinārāyaṇabījabhūtā pūrvakalpe svayambhūpālakena",
    "GSP31tsc_bhau:213": " nāmakena vyaktena nārāyaṇapuruṣeṇa saṃyujyate tataśca sajātīyairanyaiḥ prakṛtyaṃśairnyūnādhikabhāvena",
    "GSP31tsc_bhau:214": " militā satī cetanācetanātmakaṃ mahattattvamārabhate /",
    "GSP31tsc_bhau:215": " nanu puruṣasya prakṛtisaṃyogitve asaṃyogo hyayaṃ puruṣa iti śrutivirodha iti cenna",
    "GSP31tsc_bhau:216": " vikārahetusaṃyogasyaiva saṅgaśabdārthatvāt anyathā śrutismṛtiṣu jalasaṃyogino 'pi",
    "GSP31tsc_bhau:217": " padmapattrasyāsaṅgatādṛṣṭāntatā na syāt /",
    "GSP31tsc_bhau:218": " tatra mahattattvasya svarūpeṇa mukhyotpattiḥ cetanasya tu abhivyaktirūpā kāryatā /",
    "GSP31tsc_bhau:219": " yogabhāṣye vyāsadhṛtavākyānnavadhā kāryatā /",
    "GSP31tsc_bhau:220": " utpattisthityabhivyaktivikārapratyayāptayaḥ /",
    "GSP31tsc_bhau:221": " viyogānyatvadhṛtayaḥ kāraṇaṃ navadhā smṛtam // iti /",
    "GSP31tsc_bhau:222": " evamādiśaktirapi cetanaviśeṣo mahattattvakāraṇībhūtaguṇatrayasambandhāt svayambhavāpyādāvutpadyate /",
    "GSP31tsc_bhau:223": " utpattau ca pramāṇaṃ prayogasāre /",
    "GSP31tsc_bhau:224": " tasmādvinirgatā nityā sarvagā viṣṇusambhavā // iti /",
    "GSP31tsc_bhau:225": " vāyavīyasaṃhitāyāṃ ca /",
    "GSP31tsc_bhau:226": " śivecchayā parā śaktiḥ śivatattvaikatāṃ gatā /",
    "GSP31tsc_bhau:227": " tataḥ parisphuratyādau sarge tailaṃ tilādiva // iti /",
    "GSP31tsc_bhau:228": " pañcarātre 'pi /",
    "GSP31tsc_bhau:229": " evamālokya tāṃ śaktiṃ saccidānandarūpiṇīm /",
    "GSP31tsc_bhau:230": " samastatattvasandhāmasphūrtyadhiṣṭhānarūpiṇīm //",
    "GSP31tsc_bhau:231": " vyaktāṃ karoti nityāṃ tāṃ prakṛtiṃ paramaḥ pumān // iti /",
    "GSP31tsc_bhau:232": " prādurāsījjaganmātā vedamātā sarasvatī /",
    "GSP31tsc_bhau:233": " guṇatrayamayī śaktirmūlaprakṛtisañjñitā //",
    "GSP31tsc_bhau:234": " tasyāmahaṃ samutpannastattvaistairmahadādibhirityādiśivavākyācca /",
    "GSP31tsc_bhau:235": " saiva prakṛtyadhiṣṭhātrī devatā mahālakṣmī ambā bhavānī haimavatī durgā ityādipadairabhilapyate purāṇādiṣu /",
    "GSP31tsc_bhau:236": " saiva ca līlāvigrahairādipuruṣeṇa militā satī sṛṣṭiṃ pālayati /",
    "GSP31tsc_bhau:237": " taduktaṃ śaṅkarācāryaiḥ /",
    "GSP31tsc_bhau:238": " śivaḥ śaktyā yukto yadi bhavati śaktaḥ prabhavituṃ",
    "GSP31tsc_bhau:239": " na cedevaṃ devo na khalu kuśalaḥ spanditumapi / iti /",
    "GSP31tsc_bhau:240": " evaṃ sarvatattvānāṃ tattaddevatānāṃ ca sahaivotpattirjñeyā /",
    "GSP31tsc_bhau:241": " utpattikramastu nirūpaṇakrameṇaiva /",
    "GSP31tsc_bhau:242": " etasmānmahato guṇāntarasaṃvalitāt trividho 'haṅkāra utpadyate cetanācetanātmakaḥ vaikāriko rājasastāmasaśceti /",
    "GSP31tsc_bhau:243": " tataścāhaṅkārāt saṅkalpapūrvakaṃ dehendriyāṇi pañca tanmātrāṇi cotpadyante /",
    "GSP31tsc_bhau:244": " svayabhuva indriyāṇi devatārūpāṇi vaikārikāt vyaṣṭīndriyāṇi ca taijasāt teṣvindriyeṣvādau mana utpadyate /",
    "GSP31tsc_bhau:245": " śabdarāgācchrotramasya jāyate bhāvitātmanaḥ /",
    "GSP31tsc_bhau:246": " rūparāgāt tathā cakṣurghrāṇaṃ gandhajidhṛkṣayā //",
    "GSP31tsc_bhau:247": " ityādinā mokṣadharmādau śrotrādīnāṃ manovṛttirāgādikāryatvaśravaṇāt /",
    "GSP31tsc_bhau:248": " indriyatanmātrayośca kāryakaraṇabhāvasyābhāvāt kramaniyamo nāsti /",
    "GSP31tsc_bhau:249": " tatrendriyeṣu nāstyavāntarakāryakāraṇabhāvaḥ pramāṇābhāvāt /",
    "GSP31tsc_bhau:250": " tanmātreṣu tvasti sa yathā ahaṃkārācchabdatanmātraṃ tasmādahaṃkārotpannācchabdatanmātrādahaṃkārasahitāt sparśatanmātraṃ śabdasparśobhayaguṇakam",
    "GSP31tsc_bhau:251": " evaṃ krameṇaikaikaguṇavṛddhyā tanmātratrayamutpadyate /",
    "GSP31tsc_bhau:252": " tataśca tanmātrebhyaḥ pañca mahābhūtāni jāyante /",
    "GSP31tsc_bhau:253": " tatrāhaṅkārāt pañcatanmātrāṇāṃ taddvārā pañcamahābhūtānāṃ cotpattau purāṇe krama uktaḥ sa yathā",
    "GSP31tsc_bhau:254": " bhūtādistu vikurvāṇaḥ śabdamātraṃ sasarja hi /",
    "GSP31tsc_bhau:255": " ākāśaṃ suṣiraṃ tasmādutpannaṃ śabdalakṣaṇam //",
    "GSP31tsc_bhau:256": " ākāśastu vikurvāṇaḥ sparśamātraṃ sasarja hi /",
    "GSP31tsc_bhau:257": " vāyurutpadyate tasmāt tasya sparśo guṇo mataḥ //",
    "GSP31tsc_bhau:258": " ityādikrameṇeti /",
    "GSP31tsc_bhau:259": " nanvevamākāśādibhūtacatuṣṭayasyāpi tattvāntaraprakṛtyāpattyā kevalavikṛtitvāṣṭaprakṛtitvasiddhāntakṣatiriti",
    "GSP31tsc_bhau:260": " cenna ākāśādīnāṃ sparśāditanmātreṣvahaṃkāropaṣṭambhamātreṇa kāraṇatvasya purāṇeṣūktatvāditi /",
    "GSP31tsc_bhau:261": " evaṃ trayoviṃśatitattvānāṃ sṛṣṭiḥ /",
    "GSP31tsc_bhau:262": " teṣu pañcamahābhūtāni varjjayitvā 'haṃkāraṃ ca buddhau praveśya saptadaśakaṃ liṅgaśarīrasañjñaṃ bhavati /",
    "GSP31tsc_bhau:263": " vahnerindhanavadātmano 'bhivyaktisthānatvāt /",
    "GSP31tsc_bhau:264": " tacca sarvapuruṣāṇāṃ svasvabījabhūtaprakṛtisaṃyogāt sargādāvutpadya prākṛtapralayaparyantaṃ tiṣṭhati /",
    "GSP31tsc_bhau:265": " tenaiva cehalokaparalokayorjīvānāṃ saṃsaraṇaṃ bhavati /",
    "GSP31tsc_bhau:266": " prāṇaśca buddhereva vṛttibheda ityato liṅaśarīre pṛthak na nirdiśyate buddhāvevāntarbhāvāt /",
    "GSP31tsc_bhau:267": " tasya ca liṅgaśarīrasya paramasūkṣmāṇi pañca mahābhūtāni tejaḥpradhānānyāśrayaḥ citrādivat āśrayaṃ vinā lokāntaragamanāsambhavāt /",
    "GSP31tsc_bhau:268": " taduktaṃ saptatyām /",
    "GSP31tsc_bhau:269": " citraṃ yathāśrayamṛte sthāṇvādibhyo vinā yathā chāyā /",
    "GSP31tsc_bhau:270": " tadvadvinā viśeṣairna tiṣṭhati nirāśrayaṃ liṅgam // iti",
    "GSP31tsc_bhau:271": " idaṃ ca liṅgaśarīramādau svayambhuvaḥ samaṣṭicetanasya upādhibhūtamekameva samaṣṭirūpaṃ",
    "GSP31tsc_bhau:272": " jāyate tataśca vyaṣṭijīvānāmapyupādhibhūtāni vyaṣṭiliṅgaśarīrāṇi tadaṃśabhūtāni tato",
    "GSP31tsc_bhau:273": " vibhajyante piturliṅgaśarīrāt puttraliṅgaśarīravat /",
    "GSP31tsc_bhau:274": " taduktaṃ sāṃkhyapravacanasūtreṇa /",
    "GSP31tsc_bhau:275": " vyaktibhedaḥ karmaviśeṣāditi /",
    "GSP31tsc_bhau:276": " manunā 'pyuktam /",
    "GSP31tsc_bhau:277": " teṣāṃ tvavayavān sūkṣmān ṣaṇṇāmapyamitaujasām /",
    "GSP31tsc_bhau:278": " sanniveśyātmamātrāsu sarvabhūtāni nirmame // iti /",
    "GSP31tsc_bhau:279": " ṣaṇṇāmiti ṣaḍindriyaṃ samastaliṅgaśarīropalakṣakam /",
    "GSP31tsc_bhau:280": " tathā cāyamarthaḥ /",
    "GSP31tsc_bhau:281": " svayambhūḥ svaliṅgaśarīrāvayavān sūkṣmānalpān ātmamātrāsu svāṃśacetaneṣu saṃyojya sarvaprāṇinaḥ sasarjeti /",
    "GSP31tsc_bhau:282": " iti liṅgaśarīranirūpaṇam /",
    "GSP31tsc_bhau:283": " atha sthūlaśarīrotpattiḥ /",
    "GSP31tsc_bhau:284": " daśaguṇitamahattattvamadhye 'haṃkārastasminnapi daśaguṇe vyoma tathaiva vyomnyapi",
    "GSP31tsc_bhau:285": " vāyuḥ vāyāvapi tejaḥ tejasi daśaguṇe jalaṃ tathaiva jalasyāpi daśaguṇasya madhye",
    "GSP31tsc_bhau:286": " pṛthvī samutpadyate saiva sthūlaśarīrasya bījamaṇḍarūpeṇa pariṇamate /",
    "GSP31tsc_bhau:287": " tasyāpi daśaguṇitasyāṇḍasya pṛthivyāvaraṇasya madhye caturdaśabhuvanātmakaṃ svayambhuvaḥ sthūlaśarīraṃ tatsaṅkalpādevotpadyate /",
    "GSP31tsc_bhau:288": " tenaiva śarīreṇa svayambhūrnārāyaṇa ityucyate /",
    "GSP31tsc_bhau:289": " svayambhuvaṃ prakṛtya manunā 'pyuktam /",
    "GSP31tsc_bhau:290": " so 'bhidhyāya śarīrāt svāt sisṛkṣurvividhāḥ prajāḥ /",
    "GSP31tsc_bhau:291": " apa eva sasarjādau tāsu bījamavāsṛjat //",
    "GSP31tsc_bhau:292": " tadaṇḍamabhavaddhaimaṃ sahasrāṃśusamaprabham /",
    "GSP31tsc_bhau:293": " tasmin jajñe svayaṃ brahmā sarvalokapitāmahaḥ //",
    "GSP31tsc_bhau:294": " sa vai śarīrī prathamaḥ sa vai puruṣa ucyate /",
    "GSP31tsc_bhau:295": " ādikartā sa bhūtānāṃ brahmāgre samavartata //",
    "GSP31tsc_bhau:296": " āpo nārā iti proktā āpo vai narasūnavaḥ /",
    "GSP31tsc_bhau:297": " tā yadasyāyanaṃ pūrvaṃ tena nārāyaṇaḥ smṛtaḥ //",
    "GSP31tsc_bhau:298": " ityādineti /",
    "GSP31tsc_bhau:299": " tata evādipuruṣādvyaṣṭipuruṣāṇāṃ vibhāgāt ante ca tatraiva layāt sa evaika ātmeti śrutismṛtyorvyavahriyate /",
    "GSP31tsc_bhau:300": " tataśca sa nārāyaṇo virāṭśarīrī pṛthivīrūpasvanābhikamalakarṇikāsthānīyasya sumerorupari caturmukhamavāntarabrahmāṇaṃ sṛṣṭvā taddvārānyānapi vyaṣṭiśarīriṇaḥ sthāvarāntān sasarja /",
    "GSP31tsc_bhau:301": " tathā ca smaryate /",
    "GSP31tsc_bhau:302": " taccharīrasamutpannaiḥ kāryaistaiḥ karaṇaiḥ saha /",
    "GSP31tsc_bhau:303": " kṣetrajñāḥ samajāyanta gātrebhyastasya dhīmataḥ // iti /",
    "GSP31tsc_bhau:304": " yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate /",
    "GSP31tsc_bhau:305": " taddainandinasargeṣveva hi kalpabhedena mantavyam /",
    "GSP31tsc_bhau:306": " dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśād ghaṭate na tvādisargeṣu",
    "GSP31tsc_bhau:307": " dainandinapralaya eva nārāyaṇasya līlāvigraheṇa śayanāditi /",
    "GSP31tsc_bhau:308": " asyāṃ sṛṣṭau mahattattvasya buddhipūrvakaḥ triguṇātmakaḥ prathamaḥ sargaḥ /",
    "GSP31tsc_bhau:309": " tadanantaraṃ tadupādhikasvayambhuvaḥ sakāśād buddhipūrvakaḥ sargaḥ /",
    "GSP31tsc_bhau:310": " svayambhuvo 'ṅgadevatāḥ svayabhūśca sthūladehanairapekṣyeṇa jñānavattvāt videhā devā ityucyante /",
    "GSP31tsc_bhau:311": " tāsu svayambhūreveśvaraḥ nityeśvarānaṅgīkārāt /",
    "GSP31tsc_bhau:312": " devatāśceśvarakoṭayaḥ avidyānāvṛtopādhikatvāt /",
    "GSP31tsc_bhau:313": " avidyāvṛtopādhikāśca jīvakoṭaya eva /",
    "GSP31tsc_bhau:314": " avidyāvṛtānāvṛtopādhikatve eva jīveśvaravibhājake /",
    "GSP31tsc_bhau:315": " taduktaṃ sa īśo yadvaśe māyā sa jīvo yastayārdita iti /",
    "GSP31tsc_bhau:316": " tadevaṃ sañcaro nirūpitaḥ /",
    "GSP31tsc_bhau:317": " tatra yadyasmājjāyate tasyetarāpūraṇenaiva sthitiḥ /",
    "GSP31tsc_bhau:318": " tadvyatirekeṇaiva tatsaṃhāro 'pi tatraiva bhavati /",
    "GSP31tsc_bhau:319": " tathā coktaṃ mahābhārate /",
    "GSP31tsc_bhau:320": " yadyasmājjāyate tattvaṃ tattatra pravilīyate /",
    "GSP31tsc_bhau:321": " līyante pratilomāni jāyante cottarottaram // iti /",
    "GSP31tsc_bhau:322": " ete ca sṛṣṭisthitisaṃhārarūpāḥ sthūlā eva pariṇāmāḥ kūṭasthapuruṣavivekāya pradarśitāḥ /",
    "GSP31tsc_bhau:323": " sūkṣmā apyeṣāṃ pariṇāmāḥ smaryante /",
    "GSP31tsc_bhau:324": " yathā",
    "GSP31tsc_bhau:325": " nityadāhyaṅgabhūtāni bhavanti na bhavanti ca /",
    "GSP31tsc_bhau:326": " kālenālakṣyavegena sūkṣmatvāttanna dṛśyate // iti /",
    "GSP31tsc_bhau:327": " ata eva sarvaṃ jaḍavastu paramārthataḥ sarvadaiva asaducyate /",
    "GSP31tsc_bhau:328": " tataśca tasmājjaḍavargādvirajyātmaiva paramārthasatyo duḥkhabhīrubhirdraṣṭavyaḥ /",
    "GSP31tsc_bhau:329": " paramārthasatyaṃ ca kūṭasthanityatvam /",
    "GSP31tsc_bhau:330": " tatra kūṭasthanityatvāsaṃhatatvāparārthatvacinmātratvādyasādhāraṇādharmairutkṛṣṭaiḥ prakṛtyādibhyo vivektavyaḥ /",
    "GSP31tsc_bhau:331": " idānīṃ sadevetyādiśrutyartha upapādyate /",
    "GSP31tsc_bhau:332": " pratisañcarānte yannirviśeṣaṃ citsāmānyamavaśiṣyate /",
    "GSP31tsc_bhau:333": " tadeva sadeva saumyedamagra āsīt ekamevādvitīyaṃ brahmetyādiśrutiṣu sadbrahmādipadavācyam /",
    "GSP31tsc_bhau:334": " advitiyatvaṃ tu avaidharmyāvibhāgākhyābhedeneti /",
    "GSP31tsc_bhau:335": " idānīmantakālīnabhagavatsmaraṇasya paramagatihetutvaśravaṇāt tatsmaraṇasya ca sādhyātmasādhibhūtasādhidaivabhagavadanucintanajanyatvādadhyātmādivibhāgaḥ pradarśyate sūtratrayeṇa /",
    "GSP31tsc_bhau:336": " tatra ca pramāṇam /",
    "GSP31tsc_bhau:337": " antakāle ca māmeva smaranmuktvā kalevaram /",
    "GSP31tsc_bhau:338": " yaḥ prayāti sa madbhāvaṃ yāti nāstyatra saṃśayaḥ // iti",
    "GSP31tsc_bhau:339": " sādhibhūtādhidaivaṃ māṃ sādhiyajñaṃ ca ye viduḥ /",
    "GSP31tsc_bhau:340": " prayāṇakāle 'pi ca māṃ te viduryuktacetasaḥ // iti /",
    "GSP31tsc_bhau:341": " [adhyātmam // Tats_7 //]",
    "GSP31tsc_bhau:342": " [adhibhūtam // Tats_8 //]",
    "GSP31tsc_bhau:343": " [adhidaivam // Tats_9 //]",
    "GSP31tsc_bhau:344": " sūtratrayasyāpi krameṇaiva vyākhyā /",
    "GSP31tsc_bhau:345": " buddhiradhyātmam /",
    "GSP31tsc_bhau:346": " boddhavyamadhibhūtam /",
    "GSP31tsc_bhau:347": " brahmā tatrādhidaivam /",
    "GSP31tsc_bhau:348": " ahaṅkāro 'dhyātmam /",
    "GSP31tsc_bhau:349": " adhimantavyamadhibhūtam /",
    "GSP31tsc_bhau:350": " rudrastatrādhidaivatam /",
    "GSP31tsc_bhau:351": " mano 'dhyātmam /",
    "GSP31tsc_bhau:352": " saṅkalpayitavyamadhibhūtam /",
    "GSP31tsc_bhau:353": " candrastatrādhidaivatam /",
    "GSP31tsc_bhau:354": " śrotramadhyātmam /",
    "GSP31tsc_bhau:355": " śrotavyamadhibhūtam /",
    "GSP31tsc_bhau:356": " diśastatrādhidaivam /",
    "GSP31tsc_bhau:357": " tvagadhyātmam /",
    "GSP31tsc_bhau:358": " sparśayitavyamadhibhūtam /",
    "GSP31tsc_bhau:359": " vāyustatrādhidaivatam /",
    "GSP31tsc_bhau:360": " cakṣuradhyātmam /",
    "GSP31tsc_bhau:361": " draṣṭavyamadhibhūtam /",
    "GSP31tsc_bhau:362": " sūryastatrādhidaivatam /",
    "GSP31tsc_bhau:363": " rasanamadhyātmam /",
    "GSP31tsc_bhau:364": " raso 'dhibhūtam /",
    "GSP31tsc_bhau:365": " varuṇastvadhidaivatam /",
    "GSP31tsc_bhau:366": " ghrāṇamadhyātmam /",
    "GSP31tsc_bhau:367": " gandho 'dhibhūtam /",
    "GSP31tsc_bhau:368": " pṛthivī tatrādhidaivatam /",
    "GSP31tsc_bhau:369": " vāgadhyātmam /",
    "GSP31tsc_bhau:370": " vacanamadhibhūtam /",
    "GSP31tsc_bhau:371": " vahnistatrādhidaivatam /",
    "GSP31tsc_bhau:372": " pāṇiradhyātmam /",
    "GSP31tsc_bhau:373": " ādeyamadhibhūtam /",
    "GSP31tsc_bhau:374": " indrastatrādhidaivatam /",
    "GSP31tsc_bhau:375": " pādāvadhyātmam /",
    "GSP31tsc_bhau:376": " gantavyamadhibhūtam /",
    "GSP31tsc_bhau:377": " viṣṇustatrādhidaivatam /",
    "GSP31tsc_bhau:378": " pāyuradhyātmam /",
    "GSP31tsc_bhau:379": " utsraṣṭavyamadhibhūtam /",
    "GSP31tsc_bhau:380": " mitrastatrādhidaivatam /",
    "GSP31tsc_bhau:381": " upasthamadhyātmam /",
    "GSP31tsc_bhau:382": " ānandayitavyamadhibhūtam /",
    "GSP31tsc_bhau:383": " prajāpatistatrādhidaivatamiti trayodaśavidhaṃ tritayamapi /",
    "GSP31tsc_bhau:384": " tatrātmānaṃ saṅghātamadhikṛtya vartate tadadhyātmaṃ trayodaśakaraṇavargaḥ /",
    "GSP31tsc_bhau:385": " bhūtāni adhikṛtya vartate tadadhibhūtaṃ viṣayavargaḥ /",
    "GSP31tsc_bhau:386": " devatāmadhikṛtya vartata ityadhidaivatam karaṇābhimānidevatāvargaḥ etatsahiteśvarānucintitasyāntakālīnabhagavatsmṛtyā paramagatiḥ phalam /",
    "GSP31tsc_bhau:387": " tasmādetattrikamavaśyaṃ jñātavyamiti bhāvaḥ /",
    "GSP31tsc_bhau:388": " sarvatattvānāṃ jñānaphalaṃ coktaṃ pañcaśikhadhṛtavākyena /",
    "GSP31tsc_bhau:389": " tattvāni yo vedayate yathāvad guṇasvarūpāṇyadhidaivataṃ ca /",
    "GSP31tsc_bhau:390": " vimuktapāpmā gatadoṣasaṅgho guṇāṃstu bhuṅkte na guṇaiḥ sa bhujyate //",
    "GSP31tsc_bhau:391": " tattvānīti tāntrikī saṃjñā /",
    "GSP31tsc_bhau:392": " tadarthaścātmānātmavivekapratiyogyanuyoginastatpadārthāḥ teṣāṃ bhāvastattatpadapravṛttinimittāni",
    "GSP31tsc_bhau:393": " puruṣatvaprakṛtitvādīni pañcaviṃśatijātayaḥ dharmadharmyabhedāt vyaktayo 'pi tattvānītyucyante /",
    "GSP31tsc_bhau:394": " vedayate vettītyarthaḥ /",
    "GSP31tsc_bhau:395": " guṇāḥ sattvarajastamāṃsi tānyeva svarūpāṇi tāttvikarūpāṇi yeṣāṃ tāni guṇasvarūpāṇi adhidaivatañca adhyātmādhibhūtayorupalakṣaṇam /",
    "GSP31tsc_bhau:396": " guṇāṃstu bhuṅkte guṇāstasya vaśe bhavantīti /",
    "GSP31tsc_bhau:397": " na guṇaiḥ sa bhujyate guṇavaśo na bhavatītyarthaḥ //",
    "GSP31tsc_bhau:398": " iti tattvapādaḥ prathamaḥ //",
    "GSP31tsc_bhau:399": " idānīṃ dvitīyaḥ prakīrṇakapāda ārabhyate /",
    "GSP31tsc_bhau:400": " tatra pañcasroto 'mbuṃ pañcayonyugracakrāṃ pañcaprāṇormiṃ pañcabuddhyādimūlām pañcāvarttāṃ",
    "GSP31tsc_bhau:401": " pañcaduḥkhaughavegāṃ pañcāśadbhedāṃ pañcaparvāmadhīma ityādiśrutyarthopapattaye pañcakāni",
    "GSP31tsc_bhau:402": " nirūpayati sūtrajātena //",
    "GSP31tsc_bhau:403": " [pañcābhibuddhayaḥ // Tats_10 //]",
    "GSP31tsc_bhau:404": " abhibuddhirabhimāna icchā karttavyatā kriyeti pañcābhibuddhisaṅgitāḥ /",
    "GSP31tsc_bhau:405": " tatrābhibuddhirnāma abhimukhī buddhiḥ idamavaśyaṃ karaṇīyamitirūpā buddhivṛttiḥ /",
    "GSP31tsc_bhau:406": " abhimānaścāhaṃ karomītivṛttiḥ /",
    "GSP31tsc_bhau:407": " icchā vāñchā saṅkalpo mānasī vṛttiḥ /",
    "GSP31tsc_bhau:408": " karttavyatā jñānendriyāṇāṃ śabdādiviṣayā vṛttiḥ /",
    "GSP31tsc_bhau:409": " kriyā vacanādilakṣaṇā karmendriyāṇāṃ vṛttiriti //",
    "GSP31tsc_bhau:410": " abhibuddhayo vyākhyātāḥ //",
    "GSP31tsc_bhau:411": " [pañca karmayonayaḥ // Tats_11 //]",
    "GSP31tsc_bhau:412": " karmajanyāḥ karmajanakāśca dhṛtiḥ śraddhā sukhā 'vividiṣā vividiṣā ceti pañca //",
    "GSP31tsc_bhau:413": " vāci karmaṇi saṅkalpe pratiṣṭhāṃ yo 'bhirakṣati /",
    "GSP31tsc_bhau:414": " tanniṣṭhastatpratiṣṭhaśca dhṛteretaddhi lakṣaṇam //",
    "GSP31tsc_bhau:415": " anasūyā brahmacaryaṃ yajanaṃ yājanaṃ tapaḥ /",
    "GSP31tsc_bhau:416": " dānaṃ pratigraho homaḥ śraddhāyā lakṣaṇaṃ smṛtam //",
    "GSP31tsc_bhau:417": " arthārthī yastu seveta vidyākarmatapāṃsi ca /",
    "GSP31tsc_bhau:418": " prāyaścittaparo nityaṃ sukheyaṃ parikīrttitā //",
    "GSP31tsc_bhau:419": " avividiṣā vedavedanecchāpratibandhakakriyā //",
    "GSP31tsc_bhau:420": " vividiṣā yathā /",
    "GSP31tsc_bhau:421": " ekatvaṃ ca pṛthaktvaṃ ca nityaṃ cedamacetanam /",
    "GSP31tsc_bhau:422": " sūkṣmaṃ satkāryamakṣobhyaṃ jñeyā vividiṣā hi sā //",
    "GSP31tsc_bhau:423": " ātmani ekatvapṛthaktvādiviṣayiṇī jijñāsā vividiṣā /",
    "GSP31tsc_bhau:424": " etāsu catasro bandhāya vividiṣaikā mokṣāya jñānamokṣapratibandhanāśakakarmajanyatvājjanakatvācca //",
    "GSP31tsc_bhau:425": " [pañca vāyavaḥ // Tats_12 //]",
    "GSP31tsc_bhau:426": " hṛdi prāṇo gude 'pāno vyānaḥ sarvaśarīragaḥ /",
    "GSP31tsc_bhau:427": " udānaḥ kaṇṭhadeśe ca samāno nābhisaṃsthitaḥ //",
    "GSP31tsc_bhau:428": " ete pañca kriyāśaktimadantaḥkaraṇavṛttibhedā api vāyusamānagatikatvādvāyudevatākatvācca vāyava ityuktam /",
    "GSP31tsc_bhau:429": " prakarṣeṇa ananādgamanāt prāṇa ityucyate /",
    "GSP31tsc_bhau:430": " adho gamanādapānaḥ /",
    "GSP31tsc_bhau:431": " bhuktasyānnasya rasādervikṣepaṇāt vijṛmbhaṇācca vyāna ityucyate /",
    "GSP31tsc_bhau:432": " udgāravamanādikaṃ karotīti udānastena gīyate /",
    "GSP31tsc_bhau:433": " bhuktasya samāśaṃ rasaṃ nayatīti samānaḥ /",
    "GSP31tsc_bhau:434": " tantrāntaroktā apyanye nāgakūrmakṛkaladevadattadhanañjayākhyāstatraivāntarbhāvyāḥ //",
    "GSP31tsc_bhau:435": " ityete pañcaprāṇāḥ vyākhyātāḥ //",
    "GSP31tsc_bhau:436": " [pañca karmātmānaḥ // Tats_13 //]",
    "GSP31tsc_bhau:437": " vaikārikastaijaso bhūtādiḥ sānumāno niranumānaśceti karmātmānaḥ karmiṇa ityarthaḥ /",
    "GSP31tsc_bhau:438": " tatra vaikārikaḥ śubhakarmakarttā /",
    "GSP31tsc_bhau:439": " taijaso 'śubhakarmakarttā /",
    "GSP31tsc_bhau:440": " bhūtādirmūḍhakarmakarttā /",
    "GSP31tsc_bhau:441": " sānumānaḥ śubhamūḍhakarmakarttā /",
    "GSP31tsc_bhau:442": " niranumāno 'śubhamūḍhakarmakarttā //",
    "GSP31tsc_bhau:443": " iti pañca karmātmāno vyākhyātāḥ //",
    "GSP31tsc_bhau:444": " idānīṃ pañcāśadbhedāṃ pañcaparvāmadhīma iti śrutyarthopapattaye buddheḥ pañcāśatsargān bahubhiḥ sūtrairuddiśati /",
    "GSP31tsc_bhau:445": " [pañcaparvāvidyā // Tats_14 //]",
    "GSP31tsc_bhau:446": " anityāśuciduḥkhānātmasu nityaśucisukhātmakhyātiravidyā patañjalyuktā sarvadarśanasampratipannā /",
    "GSP31tsc_bhau:447": " sā ca pañcadhā avidyāsmitārāgadveṣābhiniveśāḥ kleśajanakatvāt kleśā iti yoge paribhāṣitāḥ /",
    "GSP31tsc_bhau:448": " asmitādīnāṃ caturṇāmavidyākāryatvādavidyātvam /",
    "GSP31tsc_bhau:449": " asmitā anātmanyahaṃvṛttiḥ avidyāsmitayorayaṃ bhedaḥ avidyāyāmadhikaraṇamapi pṛthag bhāsate 'smitāyāṃ tvāroparūpatve 'pi nādhikaraṇaṃ bhāsate",
    "GSP31tsc_bhau:450": " viṣayeṣūtkaṭecchā rāgaḥ /",
    "GSP31tsc_bhau:451": " dveṣaḥ vairabuddhiḥ /",
    "GSP31tsc_bhau:452": " abhiniveśo maraṇatrāsaḥ /",
    "GSP31tsc_bhau:453": " viduṣāmapi svarasavāhī anādimaraṇaduḥkhānubhavajanitavāsanājanyaḥ śrutismṛtipurāṇeṣu ete avidyābhedāstamaādiśabdaiḥ paribhāṣitāḥ /",
    "GSP31tsc_bhau:454": " tamo moho mahāmohastāmisro 'ndhatāmiśraśceti tattannāmakanarakapradatvāttattannāmakāḥ /",
    "GSP31tsc_bhau:455": " te ca viṣayabhedāt dviṣaṣṭibhedāḥ te yathā /",
    "GSP31tsc_bhau:456": " aṣṭaprakṛtiṣu ātmatvāropāt aṣṭabhedaṃ tamaḥ /",
    "GSP31tsc_bhau:457": " devā aṇimādyaṣṭavidhamaiśvaryamāsādya vayamamṛtā ityabhimānino bhavanti so 'yamabhimāno moho 'ṣṭāvidhaḥ /",
    "GSP31tsc_bhau:458": " dṛṣṭānuśravikeṣu dvādaśasu viṣayeṣu prāpteṣu mukto 'hamiti manyate so 'bhimāno rāgātiśayanimittatvāt mahāmoho daśavidhaḥ /",
    "GSP31tsc_bhau:459": " aṇimādyaṣṭaguṇaiśvarye daśavidhaviṣaye ca pratihatasya krodhād yadduḥkhamutpadyate sa tāmisro 'ṣṭādaśavidhaḥ /",
    "GSP31tsc_bhau:460": " devā aṇimādyaṣṭakamaiśvaryaṃ śabdādīṃśca daśa viṣayān bhuñjānāḥ kṣayaśaṅkayā 'tra santi satāsa evāṣṭādaśavidho 'ndhatāmiśra iti dviṣaṣṭibhedā pañcaparvā avidyā //",
    "GSP31tsc_bhau:461": " [aṣṭaviṃśatidhāśaktiḥ // Tats_15 //]",
    "GSP31tsc_bhau:462": " [navadhā tuṣṭiḥ // Tats_16 //]",
    "GSP31tsc_bhau:463": " [aṣṭadhā siddhiḥ // Tats_17 //]",
    "GSP31tsc_bhau:464": " tatrāśaktayaḥ ekādaśendriyavadhāḥ saptadaśa buddhivadhāḥ /",
    "GSP31tsc_bhau:465": " tatrendriyavadhāḥ /",
    "GSP31tsc_bhau:466": " svasvārthakriyā 'kṣamatārūpāḥ phalato buddhereva te /",
    "GSP31tsc_bhau:467": " bādhiryaṃ kuṣṭhitāndhatvaṃ jaḍatā 'jighratā tathā /",
    "GSP31tsc_bhau:468": " mūkatā kauṇyapaṅgutvaṃ klaibyodāvarttamugdhatāḥ //",
    "GSP31tsc_bhau:469": " saptadaśa buddhereva vadhāḥ tuṣṭisiddhīnāṃ viparyayarūpāḥ /",
    "GSP31tsc_bhau:470": " tatra tuṣṭiviparyayāḥ /",
    "GSP31tsc_bhau:471": " nāsti pradhānamiti jñānamastītyabhidhīyate /",
    "GSP31tsc_bhau:472": " mahattattvaṃ nāstīti jñānamajñānasalilāḥ /",
    "GSP31tsc_bhau:473": " ahaṅkāro nāstīti mohā /",
    "GSP31tsc_bhau:474": " naiva santi pañcatanmātrāṇīti dṛṣṭiradṛṣṭiḥ /",
    "GSP31tsc_bhau:475": " viṣayāṇāmarjjane pravṛttiḥ asutārā /",
    "GSP31tsc_bhau:476": " rakṣaṇe pravṛttirasupārā /",
    "GSP31tsc_bhau:477": " kṣayadoṣamapaśyataḥ pravṛttiḥ asunetrā /",
    "GSP31tsc_bhau:478": " bhoge śaktiḥ asumātrikā /",
    "GSP31tsc_bhau:479": " hiṃsādoṣamapaśyato bhoge pravṛttiḥ anuttamāmbhasikā /",
    "GSP31tsc_bhau:480": " iti tuṣṭiviparyayā navadhā /",
    "GSP31tsc_bhau:481": " siddhiviparyāsād aṣṭau buddhivadhā ucyante /",
    "GSP31tsc_bhau:482": " nānātvamūhamānasyaikatvānusandhānaṃ sutāramucyate /",
    "GSP31tsc_bhau:483": " śabdamātraśravaṇādviparītagrahaṇamasutārā /",
    "GSP31tsc_bhau:484": " yathā nānātmajño mukta iti śrutvā viparītaṃ pratipanno nānātmajño 'hamamukta iti /",
    "GSP31tsc_bhau:485": " adhyayanaśravaṇaniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadajñānam /",
    "GSP31tsc_bhau:486": " yadā ādhyātmikena duḥkhena cābhibhūyate tadajñānapramādam /",
    "GSP31tsc_bhau:487": " evamādhibhautikaduḥkhenābhibhūyate tatpramodamānam /",
    "GSP31tsc_bhau:488": " evamādhidaivikaduḥkhenābhibhavaḥ pramuditamiti /",
    "GSP31tsc_bhau:489": " suhṛdupadiṣṭe 'pyātmani aniścayabuddhiranarthakam /",
    "GSP31tsc_bhau:490": " svadānamanarthakaṃ jñātvā dānapātrasya guruṇi duḥkhe jāte pramodaḥ pramuditā /",
    "GSP31tsc_bhau:491": " evamaṣṭau siddhiviparyayā vyākhyātā /",
    "GSP31tsc_bhau:492": " evaṃ saptadaśa buddhivadhāḥ //",
    "GSP31tsc_bhau:493": " navadhā tuṣṭirucyate /",
    "GSP31tsc_bhau:494": " tatra kārikā /",
    "GSP31tsc_bhau:495": " ādhyātmikyaścatasraḥ prakṛtyupādānakālabhāgyākhyāḥ /",
    "GSP31tsc_bhau:496": " bāhyāḥ viṣayoparamāt pañca nava tuṣṭayo 'bhihitāḥ //",
    "GSP31tsc_bhau:497": " kutaścit sarvākāreṇa pariṇamamānā prakṛtireva jñānaṃ kariṣyatīti śrutvā yā tuṣṭiḥ sā prakṛtyākhyā tasyā asteti saṃjñā /",
    "GSP31tsc_bhau:498": " pravrajyayaiva jñānaṃ bhaviṣyatīti śrutvā pravrajyopādānena yā tuṣṭiḥ sā salilasaṃjñā /",
    "GSP31tsc_bhau:499": " kālenaiva jñānaṃ bhaviṣyatīti śrutvā pravrajyayā bahukālena yā tuṣṭiḥ sā ādyetyucyate /",
    "GSP31tsc_bhau:500": " bhāgyenaiva jñānaṃ bhaviṣyati madālasā bālakānāmiveti kutaścicchrutvā yā tuṣṭiḥ sā vṛṣṭiritisaṃjñā /",
    "GSP31tsc_bhau:501": " etāścatasra ādhyātmikyaḥ /",
    "GSP31tsc_bhau:502": " atha bāhyāḥ pañca śabdādiviṣayeṣvarjanarakṣaṇakṣayabhogahiṃsādidoṣadarśanādyā nivṛttituṣṭayastāsvekā",
    "GSP31tsc_bhau:503": " tuṣṭiḥ apāramucyate dvitīyā supāraṃ tṛtīyā pāram anuttamāmbhasikā caturthī uttamāmbhaḥ",
    "GSP31tsc_bhau:504": " pañcamī iti nava tuṣṭayo vyākhyātāḥ //",
    "GSP31tsc_bhau:505": " athāṣṭau siddhayaḥ /",
    "GSP31tsc_bhau:506": " tatra kārikā /",
    "GSP31tsc_bhau:507": " ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ /",
    "GSP31tsc_bhau:508": " dānaṃ ca siddhayo 'ṣṭau siddheḥ pūrvo 'ṅkuśastrividhaḥ //",
    "GSP31tsc_bhau:509": " asyārthaḥ /",
    "GSP31tsc_bhau:510": " bhagavatkṛpāvaśādūhanena tarkeṇaiva jñānamutpadyate sā prathamā siddhistāretyucyate /",
    "GSP31tsc_bhau:511": " śabdaśravaṇamātrādeva yad jñānaṃ sā dvitīyā sutārā /",
    "GSP31tsc_bhau:512": " śiṣyabhāvenādhyayanena yad jñānaṃ sā tṛtīyā tāratāreti /",
    "GSP31tsc_bhau:513": " yadādhyātmikaduḥkhasyāpanodakaṃ jñānaṃ sā caturthī pramodeti /",
    "GSP31tsc_bhau:514": " yadādhibhautikaduḥkhāpanodakaṃ jñānaṃ sā pañcamī pramutiteti /",
    "GSP31tsc_bhau:515": " yadādhidaivikaduḥkhanāśakaṃ jñānaṃ sā ṣaṣṭhī pramodamānā /",
    "GSP31tsc_bhau:516": " yat suhṛtsaṃsargitayā jñānaṃ sā saptamī ramyaketi /",
    "GSP31tsc_bhau:517": " yaddānena paritoṣitād gurorjñānaṃ sāṣṭamī sadāmuditeti /",
    "GSP31tsc_bhau:518": " āsu prathamāstisro duḥkhavighātātmakānāṃ mukhyānāṃ tisḥṇāṃ siddhīnāmaṅkuśa ākarṣakaḥ sādhaka iti yāvat siddhayastvetā eva /",
    "GSP31tsc_bhau:519": " aṇimādyāstu jñānapratibandhakatvādasiddhaya evetyācāryāśayaḥ /",
    "GSP31tsc_bhau:520": " evamaṣṭau siddhayo vyākhyātāḥ //",
    "GSP31tsc_bhau:521": " idānīṃ sāṃkhyaśāstrasya ṣaṣṭitantratvapratipādanāya pañcāśatsu siddhisargeṣu daśānyān pūrayati sūtreṇa /",
    "GSP31tsc_bhau:522": " [daśa mūlikārthāḥ // Tats_18 //]",
    "GSP31tsc_bhau:523": " astitvamekatvamayathārthavattvaṃ parārthamanyatvamakartṛtā ca /",
    "GSP31tsc_bhau:524": " yogo viyogo bahavaḥ pumāṃsaḥ sthitiḥ śarīrasya ca śeṣavṛttiḥ //",
    "GSP31tsc_bhau:525": " mūlayoḥ prakṛtipuruṣayorarthā dharmā mūlikārthāḥ /",
    "GSP31tsc_bhau:526": " tatrāstitvaṃ dvayordharmaḥ ekatvaṃ sargabhedena nānātvābhāvarūpaṃ prakṛteḥ /",
    "GSP31tsc_bhau:527": " arthavattvaṃ puruṣārthatvaṃ puruṣasyaiva /",
    "GSP31tsc_bhau:528": " pārārthyaṃ ca prakṛtereva /",
    "GSP31tsc_bhau:529": " anyatvaṃ jaḍavargād bhinnatvaṃ puruṣasyaiva /",
    "GSP31tsc_bhau:530": " akartṛtā ca puruṣasyaiva /",
    "GSP31tsc_bhau:531": " yogo viyogaśca dvayoḥ /",
    "GSP31tsc_bhau:532": " bahutvaṃ puruṣasyaiva /",
    "GSP31tsc_bhau:533": " jīvanmuktasya saṃskāramātreṇa cakrabhramivaccharīrasya yā sthitiḥ sā śeṣavṛttiḥ puruṣasya /",
    "GSP31tsc_bhau:534": " iti daśapadārthāḥ pratyayasargākhyāḥ pañcāśat pūrvoktāḥ ete ca daśa mūlikāḥ /",
    "GSP31tsc_bhau:535": " evaṃ ṣaṣṭipadārthā ṣaṣṭitantre uktāḥ //",
    "GSP31tsc_bhau:536": " idānīṃ pañcatanmātrasargaṃ sūtrayati /",
    "GSP31tsc_bhau:537": " [anugrahasargaḥ // Tats_19 //]",
    "GSP31tsc_bhau:538": " pañcatanmātrā anugṛhyopādānakāraṇatvena svīkṛtya yaḥ sargaḥ so 'nugrahasargaḥ /",
    "GSP31tsc_bhau:539": " pañcānāṃ brāhmaṇānāṃ sacaturmukhasanakādīnāṃ svasya līlāvigrahe sargo bhaktānamanugrahārthaṃ so 'pyanugrahasargaḥ pañcatanmātrebhya eva //",
    "GSP31tsc_bhau:540": " idānīṃ bhūtasargamāha /",
    "GSP31tsc_bhau:541": " [caturdaśavidho bhūtasargaḥ // Tats_20 //]",
    "GSP31tsc_bhau:542": " brāhmaprājāpatyasaumyaindragāndharvayakṣarākṣasapaiśācā ityaṣṭau devasargāḥ /",
    "GSP31tsc_bhau:543": " paśupakṣimṛgasarīsṛpasthāvarā iti pañcavidhāstairyagyonayaḥ /",
    "GSP31tsc_bhau:544": " mānuṣaścaikavidho brāhmaṇādiścaṇḍālānta iti /",
    "GSP31tsc_bhau:545": " gavādimūṣakāntāḥ paśavaḥ /",
    "GSP31tsc_bhau:546": " garuḍādimaśakāntāḥ pakṣiṇaḥ /",
    "GSP31tsc_bhau:547": " siṃhādiśṛgālāntā mṛgāḥ /",
    "GSP31tsc_bhau:548": " śeṣādidundubhāntāḥ sarīsṛpāḥ /",
    "GSP31tsc_bhau:549": " parvatāditṛṇāntāḥ sthāvarā iti /",
    "GSP31tsc_bhau:550": " atra kārikā /",
    "GSP31tsc_bhau:551": " aṣṭavidho daivastairyagyona(ya)",
    "GSP31tsc_bhau:552": " śca pañcadhā bhavati /",
    "GSP31tsc_bhau:553": " mānuṣaścaikavidhaḥ samasato bhautikaḥ sargaḥ // iti /",
    "GSP31tsc_bhau:554": " etatsaṃsāramaṇḍalam anyānapyanuktān sargānuddiśati sūtratrayeṇa /",
    "GSP31tsc_bhau:555": " [trividho bandhaḥ // Tats_21 //]",
    "GSP31tsc_bhau:556": " [trividho mokṣaḥ // Tats_22 //]",
    "GSP31tsc_bhau:557": " [trividhaṃ pramāṇam // Tats_23 //]",
    "GSP31tsc_bhau:558": " prākṛtiko vaikṛtiko dākṣiṇa iti trayo bandhāḥ /",
    "GSP31tsc_bhau:559": " prākṛto 'ṣṭaprakṛtiṣvabhimānarūpaḥ /",
    "GSP31tsc_bhau:560": " dvitīyastu pravrajitānāmapi śabdādiṣu manasaḥ saṅgaḥ /",
    "GSP31tsc_bhau:561": " tṛtīyastu gṛhasthādīnāṃ kāmopahatacetasāṃ dakṣiṇāṃ dadatāṃ dakṣiṇābandhaḥ /",
    "GSP31tsc_bhau:562": " uktaṃ ca pañcaśikhācāryaiḥ //",
    "GSP31tsc_bhau:563": " prākṛtena tu bandhena tathā vaikārikeṇa ca /",
    "GSP31tsc_bhau:564": " dakṣiṇābhistṛtīyena baddho janturvivartate // iti",
    "GSP31tsc_bhau:565": " mokṣatraividhyaṃ coktam /",
    "GSP31tsc_bhau:566": " ādau tu mokṣo jñānena dvitīyo rāgasaṃkṣayāt /",
    "GSP31tsc_bhau:567": " kṛcchrakṣayāt tṛtīyastu vyākhyātaṃ mokṣalakṣaṇam //",
    "GSP31tsc_bhau:568": " jñānodrekādavidyānivṛttirūpa ekaḥ rāgasaṃkṣayādindriyopaśamarūpo dvitīyaḥ kṛcchrakṣayāddharmādharmakaraṇarūpāddharmādharmānutpādarūpastṛtīyaḥ",
    "GSP31tsc_bhau:569": " etattrayaṃ jñānadvārabhūtatvād gauṇaṃ mokṣatrayam /",
    "GSP31tsc_bhau:570": " ātyantikatrividhaduḥkhanivṛttireva mukhyo mokṣaḥ /",
    "GSP31tsc_bhau:571": " taduktaṃ gotamena sūtreṇa duḥkhajanmapravṛttidoṣamithyājñānānāmuttarottarāpāye tadanantarābhāvādapavarga iti /",
    "GSP31tsc_bhau:572": " uktānāṃ padārthānāṃ siddhyarthaṃ pramāṇānyāha mānādhīnatvānmeyasiddheḥ /",
    "GSP31tsc_bhau:573": " trividhaṃ pramāṇamiti /",
    "GSP31tsc_bhau:574": " pratyakṣānumānaśabdā iti /",
    "GSP31tsc_bhau:575": " tatrānadhigatayathārthajñānaṃ pramā tatkaraṇaṃ pramāṇamiti sāmānyalakṣaṇamekam /",
    "GSP31tsc_bhau:576": " arthākārānadhigatayathārthāntaḥkaraṇavṛttiriti dvitīyam /",
    "GSP31tsc_bhau:577": " tatra pratyakṣamindriyajanyamanadhigatayathārthajñānaṃ pratyakṣapramā /",
    "GSP31tsc_bhau:578": " tatkaraṇaṃ pratyakṣapramāṇam /",
    "GSP31tsc_bhau:579": " indriyajanyānadhigatayathārthāntaḥkaraṇavṛttiriti dvitīyam /",
    "GSP31tsc_bhau:580": " yathārthaliṅgajñānājjāyamānaṃ jñānamanumitistatkaraṇamanumānamityekam /",
    "GSP31tsc_bhau:581": " liṅgajñānājjāyamānā sādhyaviśiṣṭapakṣākārāntaḥkaraṇavṛttiriti dvitīyam /",
    "GSP31tsc_bhau:582": " āptavacanajanyajñānaṃ śabdapramā tatkaraṇaṃ śabdapramāṇamityekaṃ lakṣaṇam /",
    "GSP31tsc_bhau:583": " āptavacanajanyā padārthāsaṃsargākārāntaḥkaraṇavṛttiriti dvitīyaṃ śabdapramāṇalakṣaṇam /",
    "GSP31tsc_bhau:584": " āptastu svakarmaṇyabhiyukto rāgadveṣarahito jñānavān śīlasampannaḥ /",
    "GSP31tsc_bhau:585": " idaṃ tu jñānopadeṣṭurevāptalakṣaṇam vastuto yathābhūtārthasyopadeṣṭā puruṣa ityeva //",
    "GSP31tsc_bhau:586": " uktapadārtheṣu kecitpratyakṣasiddhāḥ kecitanumānasiddhāḥ /",
    "GSP31tsc_bhau:587": " ubhābhyāṃ yanna siddhaṃ tacchabdapramāṇena sidhyati yathendro devānāṃ rājā uttarāḥ",
    "GSP31tsc_bhau:588": " kuravaḥ sauvarṇo meruḥ svarge 'psarasaḥ ete padārthā na pratyakṣānumānagamyāḥ kintu śabdaikagamyāḥ /",
    "GSP31tsc_bhau:589": " atra caiṣā jñānaprakriyā /",
    "GSP31tsc_bhau:590": " antaḥkaraṇasyendriyāṇāṃ cāvibhaktaḥ saṅkocavikāsaśālyagrabhāgo vṛttirabhyupeyate bhāgaguṇābhyāṃ tattvāntaraṃ vṛttiḥ sambandhārthaṃ sarpatīti sāṃkhyapravacanasūtrāt /",
    "GSP31tsc_bhau:591": " bhāgo vibhakto 'vayavastasmādguṇācca tattvāntaraṃ padārthāntaramavibhakto 'vayava ityarthaḥ /",
    "GSP31tsc_bhau:592": " tathā cāntaḥkaraṇavṛttirindriyavṛttidvārārthasannikṛṣṭā bhavati tata indriyavṛttyā",
    "GSP31tsc_bhau:593": " sahārthākārā pariṇamate sā cārthākārā vṛttirguṇarūpā sarvātmanāṃ vibhutve 'pi svasvāminyevātmani",
    "GSP31tsc_bhau:594": " pratibimbate nānyatra abādisvasvāmibhāvasya pratibimbaniyāmakatvāt anyathā 'tiprasaṅgāt",
    "GSP31tsc_bhau:595": " pratibimbaścādhiṣṭhānagatāyā buddhervikāraḥ pariṇāmaḥ svattvaṃ ca svāmiprakāśitavṛttijanyasaṃskāravattvam /",
    "GSP31tsc_bhau:596": " svāmitvaṃ ca svaniṣṭhasaṃskārajanakavṛttiprakāśakatvaṃ sā ca vṛttirātmani sthitā",
    "GSP31tsc_bhau:597": " satī arthākārā ātmākārā ca svasamānākāraṃ pariṇāmāntaraṃ dhatte sa evātmani vṛttipratibimbo",
    "GSP31tsc_bhau:598": " viṣayatākhyaḥ sambandha iti tadavacchinnaṃ caitanyaṃ pratyakṣapramā ghaṭamahaṃ jānāmītyākārārthātmaviṣayiṇī taduktam //",
    "GSP31tsc_bhau:599": " adṛśyo dṛśyate rāhurgṛhītena yathendunā /",
    "GSP31tsc_bhau:600": " tathā 'nubhavamātrātmā dṛśyenātmā 'valokyate //",
    "GSP31tsc_bhau:601": " dṛśyena vṛttyā /",
    "GSP31tsc_bhau:602": " iyaṃ ca pratyakṣā vṛttirviṣayadeśe jāyamānā tatraivātmani pratibimbate ātmano vibhutvāt",
    "GSP31tsc_bhau:603": " yatra cendriyadvāraṃ vinā manaḥ svavāsanāvaśādyatrārthena sambaddhyate tatra tadākārā",
    "GSP31tsc_bhau:604": " vṛttirmānasaṃ pratyakṣam /",
    "GSP31tsc_bhau:605": " uktaṃ ca /",
    "GSP31tsc_bhau:606": " śarīralayamutsṛjya yatra cittavihaṅgamaḥ /",
    "GSP31tsc_bhau:607": " svavāsanāvaśādyāti tatraivātmā 'nubhūyate //",
    "GSP31tsc_bhau:608": " iti vāsiṣṭhe /",
    "GSP31tsc_bhau:609": " iti pratyakṣaprakriyā //",
    "GSP31tsc_bhau:610": " evaṃ vyāptipramājanyasādhyaviśiṣṭapakṣākārā vuttiranumānam tatpratibimbāvacchinnacaitanyamanumitiḥ /",
    "GSP31tsc_bhau:611": " ityanumānaprakriyā //",
    "GSP31tsc_bhau:612": " yathārthapadasmṛtijanyā padārthasaṃsargākārā vṛttiḥ śabdapramāṇam tatpratibimbāvacchinnacaitanyaṃ śābdī pramā idaṃ pramāṇadvayamāntarameva /",
    "GSP31tsc_bhau:613": " aparokṣatvaṃ parokṣatvaṃ smṛtitvaṃ saṃśayatvaṃ viparyayatvaṃ pramātvamapramātvaṃ",
    "GSP31tsc_bhau:614": " ca sarve vṛttidharmā eva tatpratibimbavaśāccaitanye 'pyupacaryante tatrāparokṣatvaparokṣatvasmṛtitvāni",
    "GSP31tsc_bhau:615": " jātayaḥ saṃśayaśca bhāsamānavirodhobhayakoṭispṛgvṛttiḥ /",
    "GSP31tsc_bhau:616": " yatra yannāsti tatra tanniścayo viparyayaḥ yathārthavṛttiḥ pramā ayathārthavṛtirapramā atra pramātrādivibhāgaviṣaye vijñānācāryāṇāṃ kārikā /",
    "GSP31tsc_bhau:617": " pramātā cetanaḥ śuddhaḥ pramāṇaṃ vṛttireva ca /",
    "GSP31tsc_bhau:618": " pramārthākāravṛttīnāṃ cetane pratibimbanam //",
    "GSP31tsc_bhau:619": " pratibimbitavṛttīnāṃ viṣayo meya ucyate /",
    "GSP31tsc_bhau:620": " vṛttayaḥ sākṣibhāsyāḥ syuḥ karaṇasyānapekṣaṇāt //",
    "GSP31tsc_bhau:621": " sākṣāddarśanarūpaṃ ca sākṣitvaṃ sāṃkhyasūtritam // iti /",
    "GSP31tsc_bhau:622": " jñānasya ca janyatvaṃ vināśitvamātmadharmatvaṃ ca pratibimbāvacchinnatvenopapādanīyam ātmarūpasya jñānasya nityatvāt /",
    "GSP31tsc_bhau:623": " viśiṣṭe hi vidhiniṣedhau viśeṣaṇamupasaṃkrāmataḥ sati viśeṣye bādha iti nyāyāt /",
    "GSP31tsc_bhau:624": " ādhārādheyabhāvo 'pi khe khagodaya itivadupapādanīyaḥ vṛttīnāmātmani pratibimbe pramāṇam /",
    "GSP31tsc_bhau:625": " tasmiṃśca darpaṇe sphāre samastāṃ vastudṛṣṭayaḥ /",
    "GSP31tsc_bhau:626": " imāstāḥ pratibimbanti sarasīva taṭadrumāḥ //",
    "GSP31tsc_bhau:627": " iti vāsiṣṭham /",
    "GSP31tsc_bhau:628": " iti samāsato jñānaprakriyā //",
    "GSP31tsc_bhau:629": " atra śāstre 'nuktāḥ svāvirodhinaḥ śāstrāntarīyā api padārthāḥ grāhyāḥ sārādānaṃ ṣaṭpadavaditi sāṃkhyapravacanasūtrāt /",
    "GSP31tsc_bhau:630": " sarvataḥ sāramādadyāt puṣpebhya iva ṣaṭpada iti smṛteśca /",
    "GSP31tsc_bhau:631": " ete ca prakṛtyādayaḥ padārthāḥ saṃhatatvapadārthatvajaḍatvapratikṣaṇapariṇāmitvādidoṣairduṣṭatvāddheyāstebhyo 'pyadhikaṃ heyamāha /",
    "GSP31tsc_bhau:632": " [trividhaṃ duḥkham // Tats_24 //]",
    "GSP31tsc_bhau:633": " ādhyātmikāmadhibhautikamādhidaivikaṃ ceti /",
    "GSP31tsc_bhau:634": " tatrādhyātmikaṃ dvividhaṃ śārīraṃ mānasaṃ ca /",
    "GSP31tsc_bhau:635": " tatra śārīraṃ vātapittaśleṣmaṇāṃ vaiṣamyeṇotpannaṃ jvarātisārādi /",
    "GSP31tsc_bhau:636": " kāmakrodhalobhādijanyaṃ mānasaṃ mānuṣamṛgasarpādijanyamādhibhautikaṃ śītoṣṇavātavṛṣṭijanyamādhidaivikam /",
    "GSP31tsc_bhau:637": " anena trividhaduḥkhenābhibhūtasya tarati śokamātmaviditi śrutvā ātmani jijñāsā jāyate /",
    "GSP31tsc_bhau:638": " yathā tṛṣitasya pānīyapipāsā /",
    "GSP31tsc_bhau:639": " kṛtasya tattvanirūpaṇasya puruṣārthasambandhaṃ darśayati /",
    "GSP31tsc_bhau:640": " [etatparaṃ yāthārthyaṃ etajjñātvā kṛtakṛtyaḥ syānna punastrividhaduḥkhenābhibhūyate // Tats_25 //]",
    "GSP31tsc_bhau:641": " etadyāthārthyaṃ paraṃ śāstrāntaroktādyāthārthyādutkṛṣṭaṃ nyāyavaiśeṣikoktayāthārthyasyāṣṭaprakṛtyakathanādapūrṇatvam",
    "GSP31tsc_bhau:642": " idaṃ tu tatkathanena pūrṇaṃ śrutisammatatvācca paraṃ sarvotkṛṣṭamityarthaḥ /",
    "GSP31tsc_bhau:643": " śrutiśca gopālatāpanīye ekamevādvitīyaṃ brahmāsīt tasmādavyaktādavyaktamevākṣaraṃ",
    "GSP31tsc_bhau:644": " tasmānmahanmahato 'haṅkārastataḥ pañcatanmātrāṇi tebhyo bhūtāni iti spaṣṭameva sāṃkhyayogoktamahadādikrameṇa",
    "GSP31tsc_bhau:645": " sṛṣṭiḥ śrūyata iti /",
    "GSP31tsc_bhau:646": " etajjñātvā ātmānātmavivekasākṣātkāradvārā kṛtakṛtyaḥ syānniṣprayojanaḥ syādityarthaḥ /",
    "GSP31tsc_bhau:647": " kiṃ punastatprayojanaṃ tatrāha /",
    "GSP31tsc_bhau:648": " na punastrividhaduḥkhenābhibhūyata iti /",
    "GSP31tsc_bhau:649": " pūrvoktatrividhaduḥkhena na yujyate duḥkhātyantanivṛttirūpo mokṣo bhavatītyarthaḥ /",
    "GSP31tsc_bhau:650": " nanu duḥkhaṃ tāvat trividham anāgataṃ vartamānamatītaṃ ceti /",
    "GSP31tsc_bhau:651": " sāṃkhyayogavedāntānāṃ satkāryavādāśrayaṇāt sarvameva kāryamavasthātrayeṇa nityam /",
    "GSP31tsc_bhau:652": " anāgato ghaṭo varttamāno ghaṭo 'tīto ghaṭa ityavasthātraye 'pi ghaṭasyāvasthādharmiṇo 'nugatapratyayāt /",
    "GSP31tsc_bhau:653": " prāgabhāvapradhvaṃsayoścānaṅgīkārāt /",
    "GSP31tsc_bhau:654": " na ca tatkāle kathamabhāvapratyaya iti vācyam varttamānapratiyogikasāmayikātyantābhāvenaiva tadupapatteriti /",
    "GSP31tsc_bhau:655": " evaṃ cānagatātītaduḥkhayorabhāve 'pi na puruṣārthaḥ bhogyaduḥkhābhāvasyaiva puruṣārthatvāt /",
    "GSP31tsc_bhau:656": " vartamānaduḥkhaṃ ca bhogyamapi bhogenaiva naṅkṣyatīti tadabhāvo na puruṣārthaḥ puruṣaprayatnanirapekṣatvāt",
    "GSP31tsc_bhau:657": " puruṣaprayatnasāpekṣasyaiva puruṣārthatvāt tathā ca kathaṃ duḥkhābhāvasya bhogyahetutayā",
    "GSP31tsc_bhau:658": " tadabhāvasya ca puruṣakṛtisādhyatayā puruṣārthatvaṃ duḥkhahetūcchede puruṣavyāparāt prāyaścittavaditi /",
    "GSP31tsc_bhau:659": " taduktaṃ patañjalinā /",
    "GSP31tsc_bhau:660": " heyaṃ duḥkhamanāgataṃ vivekakhyātiravitpravā hānopāya iti sūtradvayena /",
    "GSP31tsc_bhau:661": " sāṃkhyānāṃ ca sarvātmanāmavaidharmyābheda eva tattvamasivākyārtho nāvibhāgādiḥ tajjñānasyaivābhimānanivarttakatvāt /",
    "GSP31tsc_bhau:662": " tadvākyasya ca śvetaketoranūcānatvādyabhimānanivṛttyarthameva pravṛtteḥ tathā ca layāvaśiṣṭacitsāmānyaṃ tatpadārthaḥ taduktaṃ vijñānācāryavaryairasmadgurubhirbhāṣyādyaślokena",
    "GSP31tsc_bhau:663": " eko 'dvitīya iti vedavacāṃsi puṃsi sarvābhimānavinivartanato 'sya muktyai /",
    "GSP31tsc_bhau:664": " vaidharmyalakṣaṇabhidā virahaṃ vadanti nākhaṇḍatāṃ kha iva dharmaśatāvirodhāt // iti /",
    "GSP31tsc_bhau:665": " tathā caprakṛtyādiviviktasarvātmanāmavaidharmyabhedasākṣātkārāt kartṛtvādyabhimānanivṛttau",
    "GSP31tsc_bhau:666": " tatkāryarāgadveṣadharmādyanutpādāt pūrvotpannakarmaṇāṃ cāvidyārāgādisahakāryucchedena",
    "GSP31tsc_bhau:667": " janmādyanārambhakatvādbhogena prārabdhasamāptyanantaraṃ punarjanmābhāvena bhogāpavargasamāptyā",
    "GSP31tsc_bhau:668": " cāntaḥkaraṇasya nāśenaiva trividhaduḥkhātyantanivṛttirūpo mokṣo bhavatīti paramakṛtakṛtyatā /",
    "GSP31tsc_bhau:669": " idaṃ cātrāvadheyam /",
    "GSP31tsc_bhau:670": " gurūpadeśaśāstrābhyāmutpannamapi jñānamaparokṣatvāyābhyasanīyameva /",
    "GSP31tsc_bhau:671": " tena vinā 'parokṣāvidyānivṛttyasambhavāt /",
    "GSP31tsc_bhau:672": " aparokṣyabhrame hi samānaviśeṣyakā 'parokṣyaviparītaniścayasyaiva nivartakatvāvadhāraṇāt taduktaṃ vāsiṣṭhe /",
    "GSP31tsc_bhau:673": " api vijñātatattvena netyabhyasyamidaṃ sadā /",
    "GSP31tsc_bhau:674": " na nāmamātrāt katakaphalamambuprasādhakam //",
    "GSP31tsc_bhau:675": " antardhvāntavināśāya śābdabodho na hi kṣamaḥ /",
    "GSP31tsc_bhau:676": " na naśyati tamo rāma kṛtayā dīpavārtayā // iti /",
    "GSP31tsc_bhau:677": " evamabhyāsāt komalakaṇṭakanyāyena jñāne jāte yogarūḍha ityucyate yogī asmāt pūrvastu yuñjānaḥ tataḥ paramahaṃsāśrameṇa vikṣepakāṇi karmāṇi tyaktvā jñānaniṣṭhāparyantamabhyaset /",
    "GSP31tsc_bhau:678": " savāsanāvidyocchedo jñānaniṣṭhā /",
    "GSP31tsc_bhau:679": " tataḥ sa yukto jīvanmukto guṇātīta iti cocyate /",
    "GSP31tsc_bhau:680": " guṇābhimānaśūnyatvameva guṇātītatvaṃ jīvanmuktasya ca lakṣaṇam /",
    "GSP31tsc_bhau:681": " nodeti nāstamāyāti sukhaduḥkhe mukhaprabhā /",
    "GSP31tsc_bhau:682": " yathāpūrvasthitiryasya sa jīvanmukta ucyate //",
    "GSP31tsc_bhau:683": " rāgadveṣabhayādīnāmanurūpaṃ carannapi /",
    "GSP31tsc_bhau:684": " yo 'ntarvyomavadasvacchaḥ sa jīvanmukta ucyate //",
    "GSP31tsc_bhau:685": " etāvadeva khalu liṅgamaliṅgamūrtteḥ saṃśāntasaṃsṛticirabhramanirvṛtasya /",
    "GSP31tsc_bhau:686": " tajjñasya yanmadanakopaviṣādamohalobhāpadāmanudinaṃ nipuṇaṃ tanutvam // iti",
    "GSP31tsc_bhau:687": " anyaccātra sāṃkhyavidyāyāṃ bhagavadbhakterevāsādhāraṇakāraṇatvaṃ jñeyam anyathā devakṛtavighnairyogadhvaṃso bhavatyeva yathoktaṃ bhāgavate /",
    "GSP31tsc_bhau:688": " ye 'nye 'ravindākṣa vimuktamāninastvayyastabhāvādaviśuddhabuddhayaḥ /",
    "GSP31tsc_bhau:689": " āruhya kṛcchreṇa paraṃ padaṃ tataḥ patantyadho 'nādṛtayuṣmadaṅdhrayaḥ //",
    "GSP31tsc_bhau:690": " śreyaḥśrutiṃ bhaktimudasya te vibho kliśyanti ye kevalabodhalabdhaye /",
    "GSP31tsc_bhau:691": " teṣāmasau kleśala eva śiṣyate nānyadyathā sthūlatuṣāvaghātinām // iti /",
    "GSP31tsc_bhau:692": " idānīṃtanāḥ kecana vaiṣṇavā etādṛśavākyairbhagavadbhaktiṃ puraskṛtya sāmānyato jñānamārgaṃ khaṇḍayati te tu vidyāvivekānabhijñāḥ sthūlamataya eva /",
    "GSP31tsc_bhau:693": " nāradīye ca sāṃkhyavidyādhikāre /",
    "GSP31tsc_bhau:694": " māyāpravartake viṣṇau kṛtā bhaktirdṛḍhā nṛṇām /",
    "GSP31tsc_bhau:695": " sukhena prakṛteranyaṃ svaṃ darśayati dīpavat //",
    "GSP31tsc_bhau:696": " citte hi svavaśe yogaḥ siddhyet tattu jagatpatim /",
    "GSP31tsc_bhau:697": " ko 'nāśritya nigṛhṇīyādavyaktamaticañcalam //",
    "GSP31tsc_bhau:698": " tasmānmumukṣoḥ susukho mārgaḥ śrīviṣṇusaṃśrayaḥ /",
    "GSP31tsc_bhau:699": " cittena cintayānena vañcyate dhruvamanyathā // iti /",
    "GSP31tsc_bhau:700": " gītāyāṃ caturdaśādhyāye /",
    "GSP31tsc_bhau:701": " māṃ ca yo 'vyabhicāreṇa bhaktiyogena sevate /",
    "GSP31tsc_bhau:702": " sa guṇān samatītyaiva brahmabhūyāya kalpyate // iti /",
    "GSP31tsc_bhau:703": " brahmabhūyāya pūrṇatvenābhivyaktaye guṇābhidhānaṃ tattadavacchinnatvenaivābhivyajyate tasmād bhagavadbhaktireva mukhyaṃ sādhanaṃ sāṃkhyayogavidyāyāmiti siddham /",
    "GSP31tsc_bhau:704": " kṛtaṃ paropakārāya tattvayāthārthyadīpanam /",
    "GSP31tsc_bhau:705": " tena me prīyatāṃ kṛṣṇaḥ paramātmā jagadguruḥ //",
    "GSP31tsc_bhau:706": " svatantratvāt sa evaikaḥ kartā gopālabālakaḥ /",
    "GSP31tsc_bhau:707": " śrīkṛṣṇākhyo maheśāno dāruyantrasamastvaham //",
    "GSP31tsc_bhau:708": " purāṇārthaṃ bubhutsūnāṃ *** ca mayeritam /",
    "GSP31tsc_bhau:709": " tebhyaṃ samarpitaṃ caitat tenāpi prīyatāṃ hariḥ //",
    "GSP31tsc_bhau:710": " iti śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ samāptam //"
}