{
    "GK16visa08cu:0": "aṣṭamaḥ paricchedaḥ",
    "GK16visa08cu:1": "guṇānāha---",
    "GK16visa08cu:2": "rasasyāṅgitvamāptasya dharmāḥ śauryādayo yathā /",
    "GK16visa08cu:3": "Vijñapriyā:",
    "GK16visa08cu:4": "(vi, ka) guṇanirūpaṇamārabhate---guṇānāheti /",
    "GK16visa08cu:5": "aṅgitvamāptasyeti /",
    "GK16visa08cu:6": "etacca kāvyam aṅgam raso 'ṅgī ityetatpradarśanaparameva,",
    "GK16visa08cu:7": "natvaṅgipadādaṅgarasasya vyavṛttistatrapi mādhuryyādyanubhavāt rasapadaṃ cāsaṃlakṣyakramaparaṃ bhāvādāvapi guṇāṅgīkārāt /",
    "GK16visa08cu:8": "Locanā:",
    "GK16visa08cu:9": "(lo, a) evaṃ doṣānnirūpya guṇanirūpaṇamavatārayati /",
    "GK16visa08cu:10": "aṅgitvamāptasya kāvyātmabhūtatayā /",
    "GK16visa08cu:11": "guṇāḥ---",
    "GK16visa08cu:12": "yathā khalvaṅgitvamāptasyātmana utkarṣahetutvācchauryādayo",
    "GK16visa08cu:13": "guṇaśabdavācyāḥ, tathā kāvye 'ṅgitvamāptasya rasasya dharmāḥ svarūpaviśeṣā",
    "GK16visa08cu:14": "mādhuryādayo 'pi svasamarpakapadasandarbhasya kāvyavyapadeśasyaupayikānuguṇyabhāja ityarthaḥ",
    "GK16visa08cu:15": "yathā caiṣāṃ rasamātrasya dharmatvaṃ tathā darśitameva /",
    "GK16visa08cu:16": "Vijñapriyā:",
    "GK16visa08cu:17": "(vi, kha) aṅgitvamāptasyetyanena śarīriṇa ātmana upasthitatvāt taṃ dṛṣṭāntayati--yathā khalviti /",
    "GK16visa08cu:18": "svarūpaviśeṣā iti /",
    "GK16visa08cu:19": "vailakṣaṇyarūpatvena itaravyāvarttakaviśeṣā ityarthaḥ /",
    "GK16visa08cu:20": "svasamarpaketi---svasya guṇasya samarpako bodhako yaḥ padasamūhastasya kāvyavyapadeśasyaupayikaṃ yadānuguṇyaṃ svāśrayiṇā rasena",
    "GK16visa08cu:21": "saha kāvye sthitirūpaṃ tadbhāja ityarthaḥ /",
    "GK16visa08cu:22": "nīrasasya kāvyaśabdavācyatvābhāvāt kintu tatra lākṣaṇikameva kāvyapadamityarthaḥ /",
    "GK16visa08cu:23": "yadyapi varṇaireva guṇā vyaḍajyante na padairiti padasamūhasya guṇasamarpakatā nāsti tathāpi padasamūhaghaṭakavarṇaistatsamarpaṇāt ;",
    "GK16visa08cu:24": "padasamūhasyāpi tatsamarpakatvaṃ yuktam /",
    "GK16visa08cu:25": "ānuguṇyapradharśanena guṇapadārtho vivṛtaḥ /",
    "GK16visa08cu:26": "rasamātradharmatvaṃ darśitamiti /",
    "GK16visa08cu:27": "śauryyadṛṣṭāntena dariśatamityarthaḥ /",
    "GK16visa08cu:28": "mātrapadāt varṇadharmatvavyavacchedaḥ /",
    "GK16visa08cu:29": "Locanā:",
    "GK16visa08cu:30": "(lo, ā) yathā khalvityato 'nantaraṃ loke iti śeṣaḥ /",
    "GK16visa08cu:31": "svasyātmano mādhuryyādereva samarpakaḥ arthāt sahṛdayahṛdayeṣu niveśayitā yaḥ padasamudāyaḥ yadanuguṇatvamiti; yadyapi mādhuryyādīnāṃ rasasyātmasvarūpaviśeṣātmakatvāt utkarṣahetutvaṃ nāsti, tathāpi padasandarbhasya tanmukhaprekṣitayaiva tathāvidhavyañjakatvaucityānusāreṇa",
    "GK16visa08cu:32": "“mūdrdhni vargāntyagāḥ sparśā ityādyuktaprakārakavinirmāṇāt",
    "GK16visa08cu:33": "tatkāraṇakatvam /",
    "GK16visa08cu:34": "tena padasandarbheṇanukūlyattasya rasotkarṣakatvaṃ mādhuryyādiguṇeṣu upacaryyata iti darśitaṃ prathamaparicchede /",
    "GK16visa08cu:35": "mādhuryamojo 'tha prasāda iti te tridhā // VisSd_8.1 //",
    "GK16visa08cu:36": "Locanā:",
    "GK16visa08cu:37": "(lo, i) tridhā prācīnoktasya pratyekaṃ daśaprakārasya nirākariṣyamāṇatvāt /",
    "GK16visa08cu:38": "te guṇāḥ /",
    "GK16visa08cu:39": "tatra---",
    "GK16visa08cu:40": "cittadravībhāvamayo ṅlādo mādhuryamucyate /",
    "GK16visa08cu:41": "Vijñapriyā:",
    "GK16visa08cu:42": "(vi, ga) mādhuryyalakṣaṇamāha---cittadravīti--mayaṭpratyayo 'tra",
    "GK16visa08cu:43": "svārthe āhlāda ityatra āhlādaviśeṣavṛttiḥ /",
    "GK16visa08cu:44": "sa ca āhlādaviśeṣe ratyādijñānānandajātaḥ svādanākhyavyāpāragrahyo rasasvarūpaḥ tadvṛttiḥ na tu tādṛśāhlāda eva mādhuryyaṃ, tadā tasya rasadharmatvānupapatteḥ tathā ca cittadravībhāvasvarūpāhlādavṛttiḥ tādṛśāhlādatāvacchedako dharmo mādhuryyamityarthaḥ /",
    "GK16visa08cu:45": "Locanā:",
    "GK16visa08cu:46": "(lo, ī) hlādo hlādasvarūpaḥ tasya tadbhinnatvasyoktatvāt /",
    "GK16visa08cu:47": "iha cāsvādasya ānandaparaparyyāyatvena svādasādhāraṇatvāt cittadravībhāvamaya ityanenāvyāptiparihāraḥ",
    "GK16visa08cu:48": "yattu--kenaciduktam--”mādhuryaṃ drutikāraṇam” iti tanna,",
    "GK16visa08cu:49": "dravībhāvasyāsvādasvarūpāhlādābhinnatvena kāryatvābhāvāt /",
    "GK16visa08cu:50": "Vijñapriyā:",
    "GK16visa08cu:51": "(vi, gha) kāvyaprakāśakṛduktaṃ dūṣayitumāha---yattviti /",
    "GK16visa08cu:52": "āhlādakatvaṃ mādhuryyaṃ śṛṅgāre drutikāraṇamiti tallakṣaṇam /",
    "GK16visa08cu:53": "sa ca rasasvarūpāhlādajanakatāvacchedako ratyādiniṣṭho dharma ityarthaḥ /",
    "GK16visa08cu:54": "ratyādereva rasatāprāptyā tasya rasavṛttitvamapi; sa eva dharmo",
    "GK16visa08cu:55": "manaso drutikāraṇamityarthaḥ /",
    "GK16visa08cu:56": "taddaṣūyati--tanneti /",
    "GK16visa08cu:57": "dravībhāvasyeti---svena svāśrayājananādibhāvaḥ /",
    "GK16visa08cu:58": "etacca dravībhāvāhlādayorabhedaṃ svayamabhyupetya dūṣitaṃ ca /",
    "GK16visa08cu:59": "tanmate tu dravībhāvaścittavṛttirāhlāda ātmavṛttirityanayorabheda eva nāsti /",
    "GK16visa08cu:60": "kintu āhlādasthena mādhuryyeṇa cittasya dravībhāvo janyata eva rāgamādhuryyeṇaiveti",
    "GK16visa08cu:61": "dravībhāvaśca svābhāvikānāviṣṭatvātmakakāṭhinyamanyukrodhādikṛtadīptatvavismayahāsādyupahitavikṣepaparityāgena ratyādyākā rānuviddhānandodvodhenasahṛdayacittārdraprāyatvam /",
    "GK16visa08cu:62": "Vijñapriyā:",
    "GK16visa08cu:63": "(vi, ṅa) āsvādarūpāhlādābhinnatvena uktaṃ dravībhāvaṃ",
    "GK16visa08cu:64": "darśayati---dravībhāvaśceti /",
    "GK16visa08cu:65": "cittasyāviṣṭatvameva hi dravībhāvaḥ /",
    "GK16visa08cu:66": "anāviṣṭatā tu tasya svābhāvikī tadātmakaṃ yatkāṭhinyaṃ tajjanyau yau śatrumāraṇotsāharūpamanyukrodhau tadādikṛtvā ye uṣṇaprāyatvarūpadīptatvavismayahāsāstadādyupahito yaścittasya vikṣepaścāñcalyaṃ tatparityāgena arthāt cittasyāviṣṭatvena yo ratyādyākārānuviddho ratyādiviṣayapāraṇimeva jñānarūpānandastaduddhodhena",
    "GK16visa08cu:67": "sahṛdayacittasyārdraprāyatvaṃ dravībhāva ityarthaḥ /",
    "GK16visa08cu:68": "etatsiddhāntastu āhlādasya manovṛttitvasvīkāre eva sambhavatītyavadheyam /",
    "GK16visa08cu:69": "anyathā drutyāhlādayorabhedoktyanupapatteḥ /",
    "GK16visa08cu:70": "ratyādyākāretyatra ādipadāt mādhuryyāśrayayoḥ karuṇaśāntayoḥ sthāyibhāvasyāpi parigrahaḥ /",
    "GK16visa08cu:71": "evaṃ ca ratyādijñānānandajanyāhlādaviśeṣa eva rasaḥ /",
    "GK16visa08cu:72": "sa eva svādanākhyavyāpāragamyaḥ prāgukto rasa ityuktaṃ,",
    "GK16visa08cu:73": "tadvṛttidharmaviśeṣo mādhuryyamiti siddhāntasiddhaḥ /",
    "GK16visa08cu:74": "Locanā:",
    "GK16visa08cu:75": "(lo, u) svābhāviketi---svābhāvikaṃ sahajam anāviṣṭatvamanāveśor'thāt",
    "GK16visa08cu:76": "cittasya eva tatsvarūpaṃ kāṭhinyaṃ, tathā vīrādāviva manyukodhādijanyaṃ",
    "GK16visa08cu:77": "yaddīptatvam, evaṃ adbhutādāviva vismayahāsayukto yo vikṣepasteṣāṃ parityāgena parihāreṇa",
    "GK16visa08cu:78": "etasya mādhuryākhyaguṇasya /",
    "GK16visa08cu:79": "tacca---",
    "GK16visa08cu:80": "saṃbhoge karuṇo vipralambhe śānte 'dhikaṃ kramāt // VisSd_8.2 //",
    "GK16visa08cu:81": "Vijñapriyā:",
    "GK16visa08cu:82": "(vi, ca) tacceti---tacca mādhuryyamityarthaḥ /",
    "GK16visa08cu:83": "kramāttadādhikyaṃ sambhogādau kramaśaścittadrutyādhikyāt /",
    "GK16visa08cu:84": "Locanā:",
    "GK16visa08cu:85": "(lo, ū) śānte 'dhikamiti /",
    "GK16visa08cu:86": "tasya sahajānandasundaratayā mādhuryyaṃ prāyeṇeti prakṛṣṭameva /",
    "GK16visa08cu:87": "kvacittu viṣayajugupsādyanugame bhedaḥ /",
    "GK16visa08cu:88": "sambhogādiśabdā upalakṣaṇāni /",
    "GK16visa08cu:89": "tena sambhogābhāsādiṣvapyetasya sthitirjñeyā /",
    "GK16visa08cu:90": "mūrdhni vargāntyavarṇona yuktāṣṭaṭhaḍaḍhānvinā /",
    "GK16visa08cu:91": "raṇau ladhū ca tadvyaktau varṇāḥ kāraṇatāṃ gatāḥ // VisSd_8.3 //",
    "GK16visa08cu:92": "avṛttiralpavṛttirvā madhurā racanā tathā /",
    "GK16visa08cu:93": "Vijñapriyā:",
    "GK16visa08cu:94": "(vi, cha) tadvyañjakān varṇānāha---mūdrdhniti /",
    "GK16visa08cu:95": "vargāntyavarṇena pañcamena yuktā ityanvayaḥ /",
    "GK16visa08cu:96": "tatraiva ṭaṭhaḍaḍhān paryyudasyati /",
    "GK16visa08cu:97": "takārastu tanmūdrdhni aparyyudastaḥ /",
    "GK16visa08cu:98": "tadvyaktau mādhuryyasya vyañjane kāraṇatāmityanvayaḥ /",
    "GK16visa08cu:99": "avṛttirasamāsaḥ /",
    "GK16visa08cu:100": "racanā sandhiḥ tasya ca tadutpannavarṇamādhuryyavaśādeva mādhuryyavarṇatvena prāptāvapi sandhau api tādṛśā varṇaḥ na ūhādyā iti kavyupadeśārthaṃ pṛthaguktam /",
    "GK16visa08cu:101": "Locanā:",
    "GK16visa08cu:102": "(lo, ṛ) mūdrdhni iti vargā kādayo māvasānāḥ pañca pañca bhūtvā pañcavārgāḥ teṣāmantyāḥ ṅañaṇanamāḥ tairmūdrdhni sthitairyuktā arthāt",
    "GK16visa08cu:103": "nijavargoyā eva /",
    "GK16visa08cu:104": "ṭa ṭha ḍa ḍhāḥ na tu antimavarṇena yuktāḥ na ca svarūpāvāsthitā api /",
    "GK16visa08cu:105": "raṇau laghuhrasvāntaritau, tasya mādhuryyasya vyaktau, evamasamāsā mandasamāsāśca /",
    "GK16visa08cu:106": "madhurā padāntarayoge mādhuryyavatī /",
    "GK16visa08cu:107": "yathā---",
    "GK16visa08cu:108": "“anaṅgamaṅgalabhuvastadapāṅgasya bhaṅgayaḥ /",
    "GK16visa08cu:109": "janayanti muhuryūnāmantaḥ santāpasantatim” //",
    "GK16visa08cu:110": "Vijñapriyā:",
    "GK16visa08cu:111": "(vi, ja) aneṅgetyādi udāharaṇe sandhyutpannatādṛśavarṇau,",
    "GK16visa08cu:112": "santāpasantatimityatra upasargadhātvoḥ sandhau dvāveva /",
    "GK16visa08cu:113": "yathā vā mama---",
    "GK16visa08cu:114": "“latākuñjaṃ guñjan madavadalipuñjaṃ capalayan samāliṅgannaṅgaṃ drutataramanaṅgaṃ prabalayan",
    "GK16visa08cu:115": "marunmandaṃ mandaṃ dalitamaravindaṃ taralayan rajovṛndaṃ vindan kirati makarandaṃ diśi diśi”",
    "GK16visa08cu:116": "Vijñapriyā:",
    "GK16visa08cu:117": "(vi, jha) ato bahūn tādṛśān varṇān darśayitumāha---yathā veti /",
    "GK16visa08cu:118": "marut diśi diśi makarandaṃ kirati, kīdṛśaḥ, guñjatāṃ madavatāmalīnāṃ puñjo yatra tādṛśaṃ latākuñjaṃ mandaṃ mandaṃ capalayan /",
    "GK16visa08cu:119": "aṅgam arthāt nṛṇāṃ samāliṅgan /",
    "GK16visa08cu:120": "anaṅgaṃ ca drutataraṃ pravalayan prakṛṣṭaṃ balavantaṃ kurvan /",
    "GK16visa08cu:121": "svenaiva dalitaṃ vikāsitamaravindaṃ taralayan /",
    "GK16visa08cu:122": "rajovṛndam arthāt vikasitāravindānāṃ parāgasamūhaṃ vindan labhamānaḥ",
    "GK16visa08cu:123": "(vidḷ lābhe ) atra sandhāvapi bahavo varṇā uktarūpāḥ /",
    "GK16visa08cu:124": "Locanā:",
    "GK16visa08cu:125": "(lo,ṛ) latākuñjamityādau vidhānamātravarṇane 'pi śṛṅgāraḥ prakāraṇāt /",
    "GK16visa08cu:126": "ojaścittasya vistārarūpaṃ dīptatvamucyate // VisSd_8.4 //",
    "GK16visa08cu:127": "vīrabībhatsaraudreṣu krameṇādhikyamasya tu /",
    "GK16visa08cu:128": "Vijñapriyā:",
    "GK16visa08cu:129": "(vi, ña) ojolakṣaṇamāha---ojaścittasyeti /",
    "GK16visa08cu:130": "atrāpi dīptatvajanakamityevārthaḥ /",
    "GK16visa08cu:131": "āyurghṛtamitivat, tathā ca rasavṛttinā ojasā cittasya vistārarūpaṃ",
    "GK16visa08cu:132": "dīptatvaṃ janya ityarthaḥ /",
    "GK16visa08cu:133": "atra eva cittasya vistārarūpadīptatvajanakamoja iti kāvyaprakāśakṛtāpyuktam /",
    "GK16visa08cu:134": "vistārastu cittasya uṣṇaprāyatvakāraka ātmasaṃyogaviśeṣaḥ /",
    "GK16visa08cu:135": "yathāśrute tu cittavṛtteḥ dīptatvasya rasavṛttitvānupapatteḥ /",
    "GK16visa08cu:136": "krameṇādhikyamiti dīptatvarūpaphalādhikyād ādhikyam /",
    "GK16visa08cu:137": "asyaujasaḥ /",
    "GK16visa08cu:138": "atrāpi vīrādiśabdā upalakṣaṇāni /",
    "GK16visa08cu:139": "tena vīrābhāsādāvapyasyāvasthitiḥ /",
    "GK16visa08cu:140": "Locanā:",
    "GK16visa08cu:141": "(lo, ṝ) iha cānuktamapi aucityādeva /",
    "GK16visa08cu:142": "hāsye vikāśadharmakatvāt ojaśca prāyaḥ śṛṅgāraniṣṭhatayā ca mādhuryasyotkṛṣṭatvam /",
    "GK16visa08cu:143": "bhayānake cittavṛttervikāśābhāvāt yadyapi mādhuryaṃ, tathāpi vibhāvaucityādojaḥ samāveśaḥ",
    "GK16visa08cu:144": "adbhute śṛṅgārigate dvayoḥ sāmyam /",
    "GK16visa08cu:145": "atra prakṛṣṭamojaḥ /",
    "GK16visa08cu:146": "yadyapi bībhatse prakṛṣṭatamamojastathāpi mādhuryamaprakṛṣṭataram /",
    "GK16visa08cu:147": "vargasyādyatṛtīyābhāyāṃ yuktau varṇau tadantimau // VisSd_8.5 //",
    "GK16visa08cu:148": "uparyadho dvayorvā sarephau ṭaṭhaḍaḍhaiḥ saha /",
    "GK16visa08cu:149": "śakāraśca ṣakāraśra tasya vyañjakatāṃ gatāḥ // VisSd_8.6 //",
    "GK16visa08cu:150": "tathā samāso bahulo ghaṭanauddhatyaśālinī /",
    "GK16visa08cu:151": "Locanā:",
    "GK16visa08cu:152": "(lo, ḷ) ayamarthaḥ--kacaṭatapaiḥ khachaṭhathaphāḥ, gajaḍadabaiḥ ghajhaḍhadhabhāḥ yuktāḥ /",
    "GK16visa08cu:153": "yathā---”cañcadbhuja--” ityādi /",
    "GK16visa08cu:154": "Vijñapriyā:",
    "GK16visa08cu:155": "(vi, ṭa) tadvyañjakānāha---vargasyeti /",
    "GK16visa08cu:156": "tadantimau iti /",
    "GK16visa08cu:157": "ādyatṛtīyayorantimau dvitīyacaturthau ityarthaḥ /",
    "GK16visa08cu:158": "tathā cādyena yuktaḥ dvitīyaḥ /",
    "GK16visa08cu:159": "tṛtīyena yuktaścaturthau varṇa ityarthaḥ /",
    "GK16visa08cu:160": "ādyatṛtīyayostadantimayośca naikavargoyatvaniyamaḥ /",
    "GK16visa08cu:161": "kintu bhinnavargoyayorapi tathātvaṃ bodhyam /",
    "GK16visa08cu:162": "tena kakhkha iva keccachāpi gaghgha iva ghecchāpi tathā bodhyā kaṭutvasāmyāt /",
    "GK16visa08cu:163": "atra cānukte 'pi tulyayoryogo 'pi kāvyaprakāśakṛdukto grāhyaḥ kaṭutvāviśeṣāt /",
    "GK16visa08cu:164": "tena kka gga jja ityādayo 'pi bodhyāḥ /",
    "GK16visa08cu:165": "uparyadha ityādi /",
    "GK16visa08cu:166": "tarka ityādau upari /",
    "GK16visa08cu:167": "takracakrādau adhaḥ ārdrakam ityādau dvayoḥ rephau bodhyau /",
    "GK16visa08cu:168": "ṭaṭhaḍaḍhaiḥ saheti /",
    "GK16visa08cu:169": "sāhityaṃ vyañjakatvakathanena vyañjanaparasparasahitairapi vyañjanāt",
    "GK16visa08cu:170": "samāsabahulā ghaṭanā ityatra ghaṭanāpadaṃ vinyāsamātraparaṃ sandhiparaṃ ca /",
    "GK16visa08cu:171": "tena samāsabahulā dīrghasamāsavān vinyāsaḥ, auddhatyena kaṭutvena yuktaḥ sandhiścetyarthaḥ",
    "GK16visa08cu:172": "cañjadbhujetyādikaṃ nāṭyaparicchede vyākhyātam /",
    "GK16visa08cu:173": "atra dīrghasamāsaḥ katipaye yathoktā varṇāḥ /",
    "GK16visa08cu:174": "cittaṃ vyāpnoti yaḥ kṣipraṃ śuṣkendhanamivānalaḥ // VisSd_8.7 //",
    "GK16visa08cu:175": "sa prasādaḥ samasteṣu raseṣu racanāsu ca /",
    "GK16visa08cu:176": "Vijñapriyā:",
    "GK16visa08cu:177": "(vi, ṭha) prasādaguṇalakṣaṇamāha---cittamiti /",
    "GK16visa08cu:178": "atra cittapadaṃ jñānaparam /",
    "GK16visa08cu:179": "tathā ca yo guṇaḥ kṣipraṃ ślokārthajñānaṃ vyāpnoti āviṣkaroti janayatīti yāvat /",
    "GK16visa08cu:180": "ata evāviṣkarotīti vyākhyāsyati /",
    "GK16visa08cu:181": "sa guṇaḥ prasāda ityarthaḥ /",
    "GK16visa08cu:182": "atra dṛṣṭāntamāha śuṣketi /",
    "GK16visa08cu:183": "analaḥ śuṣkendhanaṃ yathā kṣipraṃ suviśiṣṭatayā'viṣkarotītyarthaḥ /",
    "GK16visa08cu:184": "samasteṣu raseṣu iti /",
    "GK16visa08cu:185": "racanāsu iti /",
    "GK16visa08cu:186": "saptamyadhikaraṇatāyāṃ, racanā śabdaprathanā tatra saptamī ca vyañjakatāyām /",
    "GK16visa08cu:187": "tathā ca sarvaracanāvyaṅgyaścetyarthaḥ /",
    "GK16visa08cu:188": "na caivaṃ prasādarahitaḥ ko 'pi aloko na syāditi vācyam /",
    "GK16visa08cu:189": "sarvajātīyāsu racanāsu, na tu sarvaracanāvyaktiṣu ityarthaḥ /",
    "GK16visa08cu:190": "Locanā:",
    "GK16visa08cu:191": "(lo, e) cittaṃ pratipattṝṇāmityarthaḥ /",
    "GK16visa08cu:192": "vyāpnoti āviṣkaroti /",
    "GK16visa08cu:193": "śabdāstadvyañjakā arthabodhakāḥ śrutimātrataḥ // VisSd_8.8 //",
    "GK16visa08cu:194": "Vijñapriyā:",
    "GK16visa08cu:195": "(vi, ḍa) tadvyañjakaracanāvyaktiṃ darśayati---śabdā iti /",
    "GK16visa08cu:196": "śrutimātrator'thabodhakāḥ śabdāstadvyañjakā ityarthaḥ /",
    "GK16visa08cu:197": "Locanā:",
    "GK16visa08cu:198": "(lo, ai) iha ca prasādaguṇasya jhaṭityarthaprakāśanena uktarūparasaniṣṭhaprasādaguṇābhivyañjanādau",
    "GK16visa08cu:199": "racanāniṣṭhatvaṃ prayatnavidheyatvena rasasādacaryeṇa uktiṃ prasādātikrameṣu sāmānyamapi saṅghaṭanā karuṇavipralambhaśṛṅgārau vyanākti",
    "GK16visa08cu:200": "tadapi parityāge madhyamasamāsāpi prakāśayatiti /",
    "GK16visa08cu:201": "yathā---",
    "GK16visa08cu:202": "“sūcīmukhena sakṛdeva kṛtavraṇastvaṃ muktākalāpa ! luṭhasi stanayoḥ priyāyāḥ /",
    "GK16visa08cu:203": "bāṇaiḥ smarasya śataśo vinikṛttamarmā svapne 'pi tāṃ kathamahaṃ na",
    "GK16visa08cu:204": "vilokayāmi” //",
    "GK16visa08cu:205": "Vijñapriyā:",
    "GK16visa08cu:206": "(vi, ḍha) sūcimukheneti---priyāyāḥ stananyastaṃ muktāhāraṃ parokṣamapi bhāvopanītaṃ sambodhya virahiṇa uktiriyam /",
    "GK16visa08cu:207": "ślokārthastu prasādāt spaṣṭa eva /",
    "GK16visa08cu:208": "eṣāṃ śabdaguṇatvaṃ ca guṇavṛttyocyate budhaiḥ /",
    "GK16visa08cu:209": "śarīrasya śauryādiguṇayoga iva iti śeṣaḥ /",
    "GK16visa08cu:210": "Locanā:",
    "GK16visa08cu:211": "(lo, o) yat punareṣāṃ śabdavṛttitvamucyate tatra hetumāha---eṣāmiti /",
    "GK16visa08cu:212": "guṇavṛttyā pūrvoktarītyā upacāreṇa /",
    "GK16visa08cu:213": "śleṣaḥ samādhiraudāryaḥ pasāda iti ye punaḥ // VisSd_8.9 //",
    "GK16visa08cu:214": "guṇāścirantanairuktā aujasyāntarbhavanti te /",
    "GK16visa08cu:215": "ojasi bhaktyā aujaḥ padavācye śabda (artha) dharmaviśeṣe /",
    "GK16visa08cu:216": "Vijñapriyā:",
    "GK16visa08cu:217": "(vi, ṇa) rasavṛttīnāmapyeṣāṃ",
    "GK16visa08cu:218": "śabdaguṇatvavyavahāramupapādayati---eṣāmiti /",
    "GK16visa08cu:219": "guṇavṛttyā paramparāvṛttyā guṇāśrayarasavyañjakatvaṃ paramparāśabdaguṇatvamityupalakṣaṇam",
    "GK16visa08cu:220": "arthaguṇatvamapyevaṃ bodhyam /",
    "GK16visa08cu:221": "itthaṃ rasavṛttaya eva traya eva guṇāḥ paramparayā śabdārthavṛttayaḥ /",
    "GK16visa08cu:222": "cirantanairuktānāṃ”śleṣaḥ prasādaḥ samatā mādhuryaṃ sukumāratā /",
    "GK16visa08cu:223": "arthavyaktimudāratvamojaḥ kāntiḥ samādhayaḥ “iti daśaguṇānāṃ madhye śleṣādiguṇacatuṣṭayamojasyantarbhavatītyāha---śleṣa ityādi /",
    "GK16visa08cu:224": "ojasyantarbhāve prakāramāha---bhaktyeti /",
    "GK16visa08cu:225": "asmaduktaujoguṇavyañjakavarṇeṣveva hi te catvārā guṇā varttante iti tairucyate /",
    "GK16visa08cu:226": "tathā ca paramparayā śabdavṛtterasmaduktaujoguṇasamādhānādhikaraṇā eva te tanmate paryyavasyanti",
    "GK16visa08cu:227": "tathā teṣāṃ tadbhinnatvoktau gauravaṃ",
    "GK16visa08cu:228": "tadātmakatvamevocitamityetadevāha---bhaktyeti /",
    "GK16visa08cu:229": "ājaḥ padavācye rasaguṇaviśeṣe bhaktyā paramparārūpayā bhaktyā śabdadharme 'ntarbhavantītyarthaḥ",
    "GK16visa08cu:230": "tadabhinnā ete ityarthaḥ /",
    "GK16visa08cu:231": "tatra śleṣo bahūnāmapi padānāmekapadavadbhāsanātmā /",
    "GK16visa08cu:232": "Locanā:",
    "GK16visa08cu:233": "(lo, au) kathaṃ traya eva guṇā ityatrāha---śleṣa iti /",
    "GK16visa08cu:234": "bhaktyā upacāreṇa /",
    "GK16visa08cu:235": "padānāṃ bahūnāmekapadavadbhāsanam /",
    "GK16visa08cu:236": "yathā---",
    "GK16visa08cu:237": "“unmajjajjalakuñjarendrarabhāsāsphālānubandhoddhatāḥ sarvāḥ parvatakandarodarabhuvaḥ kurvan pratidhvāninīḥ /",
    "GK16visa08cu:238": "uccairuccarati dhvaniḥ śrutipathonmāthī yathāyaṃ tathā prāyapreṃkhadasaṃkhyaśaṅkhadhavalā veleyamudracchati” //",
    "GK16visa08cu:239": "ayaṃ bandhavaikaṭyātmakatvādoja eva /",
    "GK16visa08cu:240": "Vijñapriyā:",
    "GK16visa08cu:241": "(vi, ta) tatra tairuktasya śleṣasya lakṣaṇamāha---śleṣo bahūnāmiti /",
    "GK16visa08cu:242": "ekapadavadbhāsanaṃ dīrghasamāsena /",
    "GK16visa08cu:243": "unmajjaditi---unmajjato jalakuñjarendrasya rabhasā sphālanānubandhena",
    "GK16visa08cu:244": "sahasā sphālanakriyayā uddhataḥ ityataḥ ayaṃ dhvaniḥ yathā uccairuccarati,",
    "GK16visa08cu:245": "prāyaḥ sambhāvane, tathā velā samudrasya nīram udracchati;",
    "GK16visa08cu:246": "kuñjarāsphālanena tīraṃ plāvayatītyarthaḥ /",
    "GK16visa08cu:247": "velā kīdṛśī---preṅkadbhiścaladbhirasaṃkhyaśaṅkhaiḥ dhavalā /",
    "GK16visa08cu:248": "dhvaniḥ kīdṛśaḥ ?śrutipathonmāthī /",
    "GK16visa08cu:249": "sarvāḥ parvatakantarodarabhuvaśca pratidhvāninīḥ kurvaṃśca /",
    "GK16visa08cu:250": "ayamiti /",
    "GK16visa08cu:251": "bandhavaikaṭyamuddhatabalaviśiṣṭaśabdatvam /",
    "GK16visa08cu:252": "tacca tādṛśaśabdavṛttitvāt paramparayā śabdavṛttyojoguṇa eva ityarthaḥ /",
    "GK16visa08cu:253": "samānādhikaraṇadharmadvayakalpane gauravāditi bhāvaḥ /",
    "GK16visa08cu:254": "Locanā:",
    "GK16visa08cu:255": "(lo, a) uccairuccarati dhvanirityādau suvyaktam /",
    "GK16visa08cu:256": "jalakuñjaro hastyākāramukho jalajantuviśeṣaḥ /",
    "GK16visa08cu:257": "tasya rabhasena āsphālaḥ arddanam arthāt jalasyaiva /",
    "GK16visa08cu:258": "preṅkhantaḥ valgantaḥ /",
    "GK16visa08cu:259": "velā samudravīciḥ /",
    "GK16visa08cu:260": "samādhirārohāvarohakramaḥ /",
    "GK16visa08cu:261": "āroha utkarṣaḥ, avaroho 'pakarṣaḥ, tayoḥ kramo vairasyatānāvaho vinyāsaḥ /",
    "GK16visa08cu:262": "yathā---”cañcadbhuja--” ityādi /",
    "GK16visa08cu:263": "atra padātraye krameṇa bandhasya gāḍhatā /",
    "GK16visa08cu:264": "caturthapāde tvapakarṣaḥ /",
    "GK16visa08cu:265": "tasyāpi ca tīvraprayatnoccāryatayā ojasvitā /",
    "GK16visa08cu:266": "Vijñapriyā:",
    "GK16visa08cu:267": "(vi, tha) samādhikaraṇalakṣaṇamāha---samādhiriti /",
    "GK16visa08cu:268": "utkarṣaḥ samāsādhīnaḥ apakarṣastadabhāvādīnaḥ /",
    "GK16visa08cu:269": "tayoḥ krama iti /",
    "GK16visa08cu:270": "kramo yathoctasthāne vinyāsād vairasyānadhānam,",
    "GK16visa08cu:271": "tadāha--vairasyānāvaha iti /",
    "GK16visa08cu:272": "cañcadbhujetyādi iti /",
    "GK16visa08cu:273": "vyākhyātamidaṃ prāk /",
    "GK16visa08cu:274": "bandhagāḍhateti--dīrghasamāsāt sa eva cotkarṣaḥ /",
    "GK16visa08cu:275": "caturthapāda iti /",
    "GK16visa08cu:276": "“uttaṃsayiṣyati kacāṃstava devi bhīma “ityatra dīrghasamāsābhāvo",
    "GK16visa08cu:277": "'pakarṣaḥ sa cātra draupadāyaśvāsanarūpeṇa krodhābhāvena dīrghasamāsābhāvaḥ yogyasthāne vinyāsād vairasyānādhāyakaḥ /",
    "GK16visa08cu:278": "ata evātra patatprakarṣatvamapi guṇaḥ /",
    "GK16visa08cu:279": "asyāpyojasyantarbhāvaṃ darśayati---asyāpīti /",
    "GK16visa08cu:280": "tathā ca pādatrayavaśādojasyāntarbhāva iti bhāvaḥ /",
    "GK16visa08cu:281": "udāratā vikaṭatvalakṣaṇā /",
    "GK16visa08cu:282": "vikaṭatvaṃ padānāṃ nṛtyatprāyatvam /",
    "GK16visa08cu:283": "Locanā:",
    "GK16visa08cu:284": "(lo, ā) nṛtyatprāyatvamiti /",
    "GK16visa08cu:285": "padāni narttakīkṛtya darśitānīvānubhūyante yatra /",
    "GK16visa08cu:286": "yathā---",
    "GK16visa08cu:287": "sucaraṇaviniviṣṭairnūpurairnartakīnāṃ jhaṇiti raṇitamāsīttatra citraṃ kalaṃ ca /",
    "GK16visa08cu:288": "atra ca tanmatānusāreṇa rasānusandhānamantareṇaiva śabdaprauḍhoktimātreṇaujaḥ /",
    "GK16visa08cu:289": "Vijñapriyā:",
    "GK16visa08cu:290": "(vi, da) audāryyalakṣaṇamāha---udāhatā ceti /",
    "GK16visa08cu:291": "nṛtyatprāyatā ca anubhavaikagamyā vaktumaśakyā udāharaṇe bodhyā /",
    "GK16visa08cu:292": "svacaraṇeti /",
    "GK16visa08cu:293": "ayaṃ śṛṅgarīyaḥ ślokaḥ /",
    "GK16visa08cu:294": "laghurephaśakāralpasamāsāśca tadīyamādhuryyavyañjakāḥ /",
    "GK16visa08cu:295": "tathāpi tanmate tādṛśarasānusandhānāt prāgeva śabdānāṃ nṛtyatprāyatvarūpaprauḍhauktimātrajñānāt aujoguṇānubhāva ityāha---atra",
    "GK16visa08cu:296": "tanmate iti /",
    "GK16visa08cu:297": "tathā cātra sṛṅgāranuguṇe 'pyetādṛśaprauḍhyā vyajyamāne aujasya smadukte audāryyasyāntabhārva iti bhāvaḥ /",
    "GK16visa08cu:298": "prasāda ojomiśritaśauthilyātmā /",
    "GK16visa08cu:299": "yathā---",
    "GK16visa08cu:300": "“yo yaḥ śastraṃ bibharti svabhujagurumadāt pāṇḍavīnāṃ camūnām” iti /",
    "GK16visa08cu:301": "Vijñapriyā:",
    "GK16visa08cu:302": "(vi, dha) prasādaguṇalakṣaṇamāha---prasāda iti /",
    "GK16visa08cu:303": "kaṭhinakomalavarṇamiśraṇamityarthaḥ /",
    "GK16visa08cu:304": "yo ya iti prāg vyākhyātam /",
    "GK16visa08cu:305": "atra kaṭhinavarṇānāmapi miśraṇādojasvitā /",
    "GK16visa08cu:306": "mādhuryavyañjakatvaṃ yadasamāsasya darśitam // VisSd_8.10 //",
    "GK16visa08cu:307": "pṛthakpadatvaṃ mādhuryaṃ tenaivāṅgīkṛtaṃ punaḥ /",
    "GK16visa08cu:308": "Vijñapriyā:",
    "GK16visa08cu:309": "(vi, na) mādhuryyalakṣaṇaṃ pṛthakpadatvaṃ taccāsmākaṃ",
    "GK16visa08cu:310": "mādhuryyavyañjako 'samāsenāṅgīkṛtamityāha---mādhuryyeti /",
    "GK16visa08cu:311": "śvāsān muñcatītyādāvasamāsaḥ /",
    "GK16visa08cu:312": "Locanā:",
    "GK16visa08cu:313": "(lo, i) asamāsasya varṇitam---avṛttiralpavṛttirvetyanena /",
    "GK16visa08cu:314": "yathā---”śvāsānmuñcati-” ityādi /",
    "GK16visa08cu:315": "arthavyakteḥ prasādākhyaguṇenaiva parigrahaḥ // VisSd_8.11 //",
    "GK16visa08cu:316": "arthavyaktiḥ padānāṃ hi jhaṭityarthasamarpaṇam /",
    "GK16visa08cu:317": "spaṣṭamudāharaṇam /",
    "GK16visa08cu:318": "grāmyaduḥ śravatātyāgātkāntiśca sukumāratā // VisSd_8.12 //",
    "GK16visa08cu:319": "aṅgīkṛteti sambandhaḥ /",
    "GK16visa08cu:320": "tacca hālikādipadavinyāsavaiparītyenālaukikaśobhāśālitvam /",
    "GK16visa08cu:321": "sukumāratā apāruṣyam /",
    "GK16visa08cu:322": "anayorudāharaṇe spaṣṭe /",
    "GK16visa08cu:323": "Vijñapriyā:",
    "GK16visa08cu:324": "(vi, pa) spaṣṭamudāharaṇamiti /",
    "GK16visa08cu:325": "sūcimukhenetyādi prasādaguṇodāharaṇasyānyeṣāṃ ca bahūnāṃ tadudāharaṇatvāt /",
    "GK16visa08cu:326": "apāruṣyam aduḥ śravatvam /",
    "GK16visa08cu:327": "anayorudāharaṇe iti /",
    "GK16visa08cu:328": "etaddoṣadvayarahitāḥ ślokā evetyarthaḥ /",
    "GK16visa08cu:329": "Locanā:",
    "GK16visa08cu:330": "(lo, ī) kāntiryathā mama--- netre khañjanagañjane sarasijapratyarthipāṇidvayaṃ vakṣojau",
    "GK16visa08cu:331": "gacchataḥ /",
    "GK16visa08cu:332": "kāntiḥ kāñcanacampakapratinidhirvāṇī sudhāsparddhinī smerendīvaradāmasodaravapustasyāḥ kaṭākṣacchaṭā",
    "GK16visa08cu:333": "kvaciddoṣastu samatā mārgābhedasvarūpiṇī /",
    "GK16visa08cu:334": "anyathoktaguṇeṣvasyā antaḥ pāto yathāyatham // VisSd_8.13 //",
    "GK16visa08cu:335": "masṛṇena vikaṭena vā mārgeṇopakrāntasya sandarbhasya tenaiva pariniṣṭhānaṃ mārgābhedaḥ /",
    "GK16visa08cu:336": "sa ca kvaciddoṣaḥ /",
    "GK16visa08cu:337": "tathāhi---",
    "GK16visa08cu:338": "“avyūḍhāṅgamarūḍhapāṇijaṭharābhogaṃ ca bibhradvapuḥ pārīndraḥ śiśureṣa pāṇipuṭake sammātu kiṃ tāvatā /",
    "GK16visa08cu:339": "udyaddurdharagandhasindhuraśataproddāmadānārṇava- strotaḥ śoṣaṇaroṣaṇātpunaritaḥ kalpāgniralpāyate”",
    "GK16visa08cu:340": "atroddhater'the vācye sukumārabandhatyāgo guṇa eva /",
    "GK16visa08cu:341": "anevaṃvidhasthāne mādhuryādāvevāntaḥ pātaḥ /",
    "GK16visa08cu:342": "yathā---”latākuñjaṃ guñjan-” ityādi /",
    "GK16visa08cu:343": "Vijñapriyā:",
    "GK16visa08cu:344": "(vi, pha) kvaciditi /",
    "GK16visa08cu:345": "mārgābhedapradarśanī samatā kvaciddoṣaḥ /",
    "GK16visa08cu:346": "anyatheti /",
    "GK16visa08cu:347": "atra tādṛśasthale tu samatā mādhuryyaujoguṇayoranyataraguṇa ityarthaḥ",
    "GK16visa08cu:348": "vyācaṣṭe---masṛṇeneti /",
    "GK16visa08cu:349": "avyūḍhāṅgamiti /",
    "GK16visa08cu:350": "śisureṣaḥ pārīndraḥ siṃhaḥ avyūḍhāṅgam aprauḍhāvayavaṃ pāṇijaṭharāṇāmābhogena paripūrṇatayā rahitaṃ ta vapuḥ dadhat, kṣudratayā pāṇipuṭake sammātu /",
    "GK16visa08cu:351": "etāvatā kim ito dṛśyamānāt prodyatāṃ durddharagandhānāṃ sindhuraśatasya hastiśatasya proddāmadānārṇavānāṃ śoṣaṇāt punaḥ kalpāgniralpāyate /",
    "GK16visa08cu:352": "anevaṃvidheti /",
    "GK16visa08cu:353": "anuddhate vācye ityarthaḥ /",
    "GK16visa08cu:354": "doṣastu prakṛtiviparyyayarūpobodhyaḥ /",
    "GK16visa08cu:355": "ojaḥ prasādo mādhuryaṃ saukumāryamudāratā /",
    "GK16visa08cu:356": "tadabhāvasya doṣatvātsvīkṛtā arthagā guṇāḥ // VisSd_8.14 //",
    "GK16visa08cu:357": "Vijñapriyā:",
    "GK16visa08cu:358": "(vi, ba) idānīm uktanāmnāṃ bhinnalakṣaṇānāṃ",
    "GK16visa08cu:359": "paroktadaśārthaguṇānāmapyanaṅgīkārabījamāha---ojaḥ prasāda ityādi /",
    "GK16visa08cu:360": "oja ādi udāhāntāḥ pañcārthaguṇāḥ tadabhāvasya doṣatvādeva svīkṛtā ityarthaḥ /",
    "GK16visa08cu:361": "tathā ca doṣābhāva eva ete pañcaguṇā ityarthaḥ /",
    "GK16visa08cu:362": "ojaḥ sābhiprāyatvarūpam /",
    "GK16visa08cu:363": "prasādor'thavaimalyam /",
    "GK16visa08cu:364": "mādhuryamuktivaicitryam saukumāryamapāruṣyam /",
    "GK16visa08cu:365": "udāratā agramyatvam /",
    "GK16visa08cu:366": "eṣāṃ pañjānāmapyarthaguṇānāṃ yathākramamapuṣṭārthādhikapadānavīkṛtāmaṅgalarūpāślīlagrāmyāṇāṃnirākaraṇenaivāṅgīkāraḥ",
    "GK16visa08cu:367": "spaṣṭānyudāharaṇāni /",
    "GK16visa08cu:368": "Vijñapriyā:",
    "GK16visa08cu:369": "(vi, bha) oja ādipañcaguṇānāṃ lakṣaṇānyāha---oja iti /",
    "GK16visa08cu:370": "viśeṣyapuṣṭyabhiprāyakaviśeṣaṇatvaṃ sābhiprāyatvam /",
    "GK16visa08cu:371": "taccāpuṣṭārthatvadoṣābhāvatvena svīkṛtam /",
    "GK16visa08cu:372": "arthavaimalyamadhikapadenākaluṣīkaraṇam /",
    "GK16visa08cu:373": "taccādhikapadatvadoṣābhāvatvena uktivaicitryam anekavārapratipādanīyasyārthasya bhaṅgyantareṇa kathanam, tacca anavīkṛtvādoṣābhāvatvena /",
    "GK16visa08cu:374": "apāruṣyamamaṅgalarūpapāruṣyavirahaḥ, /",
    "GK16visa08cu:375": "taccāmaṅgalāślīlatvadoṣābhāvatvena,",
    "GK16visa08cu:376": "agramyatāvaidagdhyapratipādakārthabhinnatvam; tacca grāmyatvadoṣābhāvatvena svīkṛtamityarthaḥ",
    "GK16visa08cu:377": "spaṣṭānīti---etaddoṣapañcakarahitaślokā evetyarthaḥ /",
    "GK16visa08cu:378": "arthavyaktiḥ svabhāvoktyālaṅkāreṇa tathā punaḥ /",
    "GK16visa08cu:379": "rasadhvaniguṇībhūtavyaṅgyānāṃ kāntināmakaḥ // VisSd_8.15 //",
    "GK16visa08cu:380": "Vijñapriyā:",
    "GK16visa08cu:381": "(vi, ma) rasadhvaniḥ śūnyaṃ vāsagṛhamityādi /",
    "GK16visa08cu:382": "rasaguṇībhūtavyaṅgyaḥ /",
    "GK16visa08cu:383": "“ayaṃ sa rasanotkarṣo” tyādi aparāṅgam /",
    "GK16visa08cu:384": "aṅgīkṛta iti sambandhaḥ /",
    "GK16visa08cu:385": "arthavyaktirvastusvabhāvasphuṭatvam /",
    "GK16visa08cu:386": "Locanā:",
    "GK16visa08cu:387": "(lo, u) uddhatārthaḥ prodyaddurddharetyādau /",
    "GK16visa08cu:388": "arthavyaktiryayo-- lāṅgūlenābhihatya kṣititalamasakṛddārayannagrapadbhyā-",
    "GK16visa08cu:389": "mātmanyevāvalīya drutamatha gaganaṃ protpatan vikameṇa /",
    "GK16visa08cu:390": "sphūrjatphutkāraghoraḥ pratidiśamakhilān vārayanneṣa jantūn kopāviṣṭaḥ praviṣṭaḥ prativanamarūṇocchūnacakṣustarakṣuḥ",
    "GK16visa08cu:391": "kāntirdeptarasatvam /",
    "GK16visa08cu:392": "spaṣṭe udāharaṇe /",
    "GK16visa08cu:393": "śleṣo vicitratāmātramadoṣaḥ samatā param /",
    "GK16visa08cu:394": "Vijñapriyā:",
    "GK16visa08cu:395": "(vi, ya) vicitratāmātramiti---tathā ca vaicitryamalaṅkāra ityalaṅkārasāmānyalakṣaṇākrāntatvādalaṅkāra evaisau na guṇa ityarthaḥ /",
    "GK16visa08cu:396": "samateti /",
    "GK16visa08cu:397": "samatā paramadoṣo doṣābhāvamātramityarthaḥ /",
    "GK16visa08cu:398": "śleṣaḥ kramakauṭilyānulvaṇatvopapattiyogarūpaghaṭanātmā /",
    "GK16visa08cu:399": "tatra kramaḥ kriyāsantatiḥ, vidagdhaceṣṭitaṃ kauṭilyam,",
    "GK16visa08cu:400": "aprasiddhavarṇanāviraho 'nulvaṇatvam, upapādakayuktivinyāsa upapattiḥ eṣāṃ",
    "GK16visa08cu:401": "yogaḥ sammelanaṃ sa eva rūpaṃ yasyā ghaṭanāyāstadrūpaḥ śleṣo vaicitryamātram /",
    "GK16visa08cu:402": "ananyasādhāraṇarasopakaritvātiśayavirahāditi bhāvaḥ /",
    "GK16visa08cu:403": "Vijñapriyā:",
    "GK16visa08cu:404": "(vi, ra) tatra śleṣalakṣaṇamāha---śleṣakrameti /",
    "GK16visa08cu:405": "kramādīn vyācaṣṭe-kramaḥ kriyate---sākāṅkṣākriyābāhulyamityarthaḥ /",
    "GK16visa08cu:406": "kramakauṭilyetyādi bahuvrīhisamāsaṃ vivṛṇotisa eva rūpaṃ yasyā iti /",
    "GK16visa08cu:407": "sa eva eṣāṃ yoga eva ityarthaḥ /",
    "GK16visa08cu:408": "tadrūpa ityatra rūpapadamātmapadārthavivaraṇam /",
    "GK16visa08cu:409": "ananyeti /",
    "GK16visa08cu:410": "mādhuryyādayastadantarbhūtaṃ guṇāntaraṃ vā yathā",
    "GK16visa08cu:411": "vilakṣaṇarasopakārātiśayaheturasya, tathātvavirahānna guṇatvabhityarthaḥ /",
    "GK16visa08cu:412": "yathā---",
    "GK16visa08cu:413": "“dṛṣṭvaikānasāṃsthite priyatame-” ityādi /",
    "GK16visa08cu:414": "atra darśanādayaḥ kriyāḥ, ubhayasamarthanarūpaṃ kauṭilyam,",
    "GK16visa08cu:415": "Vijñapriyā:",
    "GK16visa08cu:416": "(vi, la) dṛṣṭvaiketi---priyatame priyatamādvayam ekāsanasaṃsthita tad",
    "GK16visa08cu:417": "dvayaṃ dṛṣṭvā dhūrtto nāyakaḥ paścāt pṛṣṭhataḥ upetya vihitakrīḍānubandhacchalaḥ san ekasyā nayane nayanadvayaṃ pidhāya īṣadvakritakandharaḥ sapulakaḥ san ādarādaparāṃ cumbati /",
    "GK16visa08cu:418": "aparāṃ kīdṛśī, premṇā ullasanmanasām antarhāsena lasatkapole pulako yasyāstādṛśī ca /",
    "GK16visa08cu:419": "ubhayasamarthaneti---pihitanayanāyāḥ krodhaḥ, cumbitāyāḥ prītiścetyumayaṃ pṛṣṭato gamanena nayanapidhānena ca",
    "GK16visa08cu:420": "vidagdhaceṣṭitarūpakauṭilyena tatsamarthanaṃ samarthanarūpamityatra karaṇe lyuṭ /",
    "GK16visa08cu:421": "lokasaṃvyavahārarupamanulvaṇatvam, ekāsanasaṃsthite, “paścādupetya”",
    "GK16visa08cu:422": "“nayane pidhāya” “īṣadvaktritakandharaḥ” iti copapādakāni, eṣāṃ yogaḥ /",
    "GK16visa08cu:423": "anena ca vācyopapattigrahaṇavyagratayā rasatvādau vyavahitaprāya ityasyāguṇatā /",
    "GK16visa08cu:424": "samatā ca prakrāntaprakṛtipratyayāviparyāsenārthasya visaṃvāditāvicchedaḥ",
    "GK16visa08cu:425": "sa ca prakramabhaṅgarūpaviraha eva /",
    "GK16visa08cu:426": "spaṣṭamudāharaṇam /",
    "GK16visa08cu:427": "Vijñapriyā:",
    "GK16visa08cu:428": "(vi, va) lokavyavahāreti---anyalokairapyevaṃ karaṇāt /",
    "GK16visa08cu:429": "upapādakānīti---sapatnyādṛśyamānacumbanopapādakānītyarthaḥ /",
    "GK16visa08cu:430": "asya guṇatvābhāvaṃ darśayati---anena ceti /",
    "GK16visa08cu:431": "vācyaṃ yaccumbanaṃ paścādgamanādinā tadupapattergrahaṇaniṣpādane dhūrttasya vyagratayā tadvodhāt boddhṝṇāṃ rasāsvādo vyavahitaprāya ityarthaḥ /",
    "GK16visa08cu:432": "kiñjiddhilambanāditibhāvaḥ /",
    "GK16visa08cu:433": "prakrānteti---prakrāntayoḥ prakramyamāṇayoḥ prakṛtipratyayayoḥ sāmyamityarthaḥ /",
    "GK16visa08cu:434": "spaṣṭamiti /",
    "GK16visa08cu:435": "prakramabhaṅgadoṣarahitaśloka evetyarthaḥ /",
    "GK16visa08cu:436": "na guṇatvaṃ samādheśca---",
    "GK16visa08cu:437": "samādhiścāyonyanyacchāyāyonirūpadvividhārthadṛṣṭirūpaḥ /",
    "GK16visa08cu:438": "tatrāyonirartho yathā---",
    "GK16visa08cu:439": "“sadyomuṇḍitamattahūṇacibukapraspardhi nāraṅgakam /",
    "GK16visa08cu:440": "anyacchāyāyoniryathā---",
    "GK16visa08cu:441": "“nijanayanaprativimbairambuni bahuśaḥ pratāritā kāpi /",
    "GK16visa08cu:442": "nīlotpale 'pi vimṛśati karamarpayituṃ kusumalāvī” //",
    "GK16visa08cu:443": "atra nīlotpalanayanayoratiprasiddhaṃ sādṛśyaṃ vicchittiviśeṣeṇa nibaddham /",
    "GK16visa08cu:444": "asya cāsādhāraṇaśobhānādhāyakatvānna guṇatvam, kintu kāvyaśarīramātranirvartakatvam /",
    "GK16visa08cu:445": "Vijñapriyā:",
    "GK16visa08cu:446": "(vi, śa) ayoniranyairavarṇitārthaḥ /",
    "GK16visa08cu:447": "anyacchāyāyoniranyavarṇitārthānusārī, sadya iti /",
    "GK16visa08cu:448": "hūṇaḥ pāścātyadeśaviśeṣīyayavanaḥ, sa ca tāmravarṇaḥ /",
    "GK16visa08cu:449": "mattatvena cātitāmraḥ , nāraṅgakaṃ nāraṅgaphalam ātitāmram /",
    "GK16visa08cu:450": "anyairavarṇito 'yamarthaḥ /",
    "GK16visa08cu:451": "nijanayaneti---kāpi kusumalāvī mālākārapatnī jale",
    "GK16visa08cu:452": "nijanayanapratibimbe nīlotpalabhrameṇa taddharaṇe pravarttya tadaprāptyā pratāritā vāstavanīlotpale 'pi karamarpāyituṃ tadbhavati na veti vimṛśatītyarthaḥ /",
    "GK16visa08cu:453": "iyamanyavarṇitārthacchāyā /",
    "GK16visa08cu:454": "asya ceti---tanubhrameṇa rasānupakārāditi bhāvaḥ /",
    "GK16visa08cu:455": "Locanā:",
    "GK16visa08cu:456": "(lo, ū) ayoniḥ pūrvakavibhiradṛṣṭor'thaḥ /",
    "GK16visa08cu:457": "kāvyaśarīramātranirvāhakatvametat prakāradvayavyatirekeṇa kāvyaśarīrānirvāhāt /",
    "GK16visa08cu:458": "kvacit “candram” ityekasmin padārthe vaktavye “atrernayanasamutthaṃ",
    "GK16visa08cu:459": "jyotiḥ” iti vākyavacanam /",
    "GK16visa08cu:460": "Locanā:",
    "GK16visa08cu:461": "(lo, ṛ) vākyavacanamiti padasamūhābhidhānam /",
    "GK16visa08cu:462": "kvacit “nidāghaśītalahimakāloṣṇsukumāraśarīrāvayavā yoṣit” iti vākyārthe vaktavye “varavaṇinī” iti padābhidhānam /",
    "GK16visa08cu:463": "Vijñapriyā:",
    "GK16visa08cu:464": "(vi, ṣa) prauḍhiroja ityaparaḥ parokta ojoguṇaḥ /",
    "GK16visa08cu:465": "tatra ca padārthe vākyaracanā vākyārthe ca padābhidhā /",
    "GK16visa08cu:466": "prādirvyāsasamāsau ca iti caturvidhā prauḍhiḥ parairuktā /",
    "GK16visa08cu:467": "tasya guṇatvaṃ nocitam iti vaktuṃ tadīyaṃ padārthe vākyaracanetyādikaṃ darśayati---kvaciñcandra itīti /",
    "GK16visa08cu:468": "vākyārthe padābhidhānaṃ darśayati---kvacinnidāgheti /",
    "GK16visa08cu:469": "śītakāle bhaveduṣṇā grīṣme ca sukhaśītalā /",
    "GK16visa08cu:470": "sarvāvayavaśobhāḍhyā sā smṛtā varavarṇinī /",
    "GK16visa08cu:471": "iti varavarṇinīlakṣaṇaṃ vyāsaṃ darśayadi /",
    "GK16visa08cu:472": "kvacidekasya vākyārthasya kiñcidviśeṣaniveśādanekairvākyārabhidhānamityevaṃrūpo vyāsaḥ /",
    "GK16visa08cu:473": "kvacidvahuvākyapratipādyasyaikavākyenābhidhānamityevaṃrūpaḥ samāsaśca,",
    "GK16visa08cu:474": "Locanā:",
    "GK16visa08cu:475": "(lo, ṝ) vākyārthanyāso yathā--- asau nānākāro bhavati sukhaduḥ khavyatikaraḥ sukhaṃ vā duḥkhaṃ vā prabhavati bhavatyeva bhavataḥ /",
    "GK16visa08cu:476": "janastasmādūrddhaṃ bhavati na ca duḥkhaṃ na ca sukham /",
    "GK16visa08cu:477": "iti asyaiva samāso yathā--- śrūyatāṃ dharmasarvasvaṃ śrutvā",
    "GK16visa08cu:478": "caivāvadhāryyatām /",
    "GK16visa08cu:479": "ātmanuḥ pratikūlāni pareṣāṃ na samācareti // iti",
    "GK16visa08cu:481": "ityevamādīnāmanyairuktānāṃ na guṇatvamucitam,",
    "GK16visa08cu:482": "Locanā:",
    "GK16visa08cu:483": "(lo, ḷ) na guṇatvam---ananyasādhāraṇarasopakāritābhāvāditi bhāvaḥ / iti /",
    "GK16visa08cu:485": "iti śrīsāhityadarpaṇalocane guṇanirūpaṇo nāmāṣṭamaḥ paricchedaḥ /",
    "GK16visa08cu:486": "api tu vaicitryamātrāvahatvam /",
    "GK16visa08cu:487": "Vijñapriyā:",
    "GK16visa08cu:488": "(vi, sa) kvacidekasyeti---veśeṣāt vicchedaviśeṣāt khaṇḍakhaṇḍavākyena kathanādityarthaḥ",
    "GK16visa08cu:489": "yathā nāyaṃ paṇḍita ityekavākyena vaktavye nāyaṃ vyākaraṇaṃ nāyaṃ tarkaṃ vettītyādikhaṇḍakhaṇḍavākyena samastaśāstrājñānakathanam /",
    "GK16visa08cu:490": "samāsaṃ darśayati---kvacidūhviti /",
    "GK16visa08cu:491": "bahupratipādyasya bahuvākyapratipādyasya yathā",
    "GK16visa08cu:492": "darśitavyāsaviparyyayaḥ--evamādīnāṃmiti /",
    "GK16visa08cu:493": "aujoguṇatvena anyairuktānāṃ caturvidhaprauḍhīnāmityarthaḥ /",
    "GK16visa08cu:494": "vaicitryamātreti tathā cālaṅkāra evāyamityarthaḥ /",
    "GK16visa08cu:495": "iti śrīmaheśvaranyāyālaṅkārabhaṭṭācāryyaviracitāyāṃ sāhityadarpaṇaṭīkāyāṃ guṇavivecanākhyasyāṣṭamaparicchedasya",
    "GK16visa08cu:496": "---tena nārthaguṇāḥ pṛthak // VisSd_8.16 //",
    "GK16visa08cu:497": "tenoktaprakāreṇa /",
    "GK16visa08cu:498": "arthaguṇa ojaḥ prabhṛtayaḥ proktāḥ /",
    "GK16visa08cu:499": "iti sāhityadarpaṇe guṇavivecano nāmāṣṭamaḥ paricchedaḥ /"
}