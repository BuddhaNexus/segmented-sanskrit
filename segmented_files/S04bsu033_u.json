{
  "S04bsu033_u:0": "(Vaidya 221)",
  "S04bsu033_u:1": "Sukhāvatīvyūhaḥ /",
  "S04bsu033_u:2": "[vistaramātṛkā]",
  "S04bsu033_u:3": "om namo ratnatrayāya /",
  "S04bsu033_u:4": "om namaḥ śrīsarvabuddhabodhisattvebhyaḥ /",
  "S04bsu033_u:5": "namo daśadiganantāparyantalokadhātupratiṣṭhitebhyaḥ sarvabuddhabodhisattvāryaśrāvakapratyekabuddhebhyo 'tītānāgatapratyutpannebhyaḥ /",
  "S04bsu033_u:6": "namo 'mitābhāya /",
  "S04bsu033_u:7": "namo 'cintyaguṇāntarātmane //",
  "S04bsu033_u:8": "START Sukhv 1:",
  "S04bsu033_u:9": "evaṃ mayā śrutam /",
  "S04bsu033_u:10": "ekasmin samaye bhagavān rājagṛhe viharati sma gṛdhrakūṭaparvate mahatā bhikṣusaṃghena sārdhaṃ dvātriṃśatā bhikṣusahasraiḥ,",
  "S04bsu033_u:11_0": "sarvairarhadbhiḥ kṣīṇāsravairniḥkleśairuṣitavadbhiḥ samyagājñāsuvimuktacittaiḥ parīkṣacittaiḥ",
  "S04bsu033_u:11_1": "parikṣīṇabhavasaṃyojanairanuprāptasvakārthairvijitavadbhiruttamadamathaprāptaiḥ suvimuktacittaiḥ",
  "S04bsu033_u:11_2": "suvimuktaprajñairmahānāgaiḥ ṣaḍabhijñairvaśībhūtairaṣṭavimokṣadhyāyibhirbalaprāptairabhijñātābhijñaiḥ",
  "S04bsu033_u:11_3": "sthavirairmahāśrāvakaiḥ /",
  "S04bsu033_u:12": "tadyathā - ājñātakauṇḍinyena ca,",
  "S04bsu033_u:13": "aśvajitā ca,",
  "S04bsu033_u:14": "bāṣpeṇa ca,",
  "S04bsu033_u:15": "mahānāmnā ca,",
  "S04bsu033_u:16": "bhadrajitā ca,",
  "S04bsu033_u:17": "yaśodevena ca,",
  "S04bsu033_u:18": "vimalena ca,",
  "S04bsu033_u:19": "subāhunā ca,",
  "S04bsu033_u:20": "pūrṇamaitrāyaṇīputreṇa ca,",
  "S04bsu033_u:21": "urubilvākāśyapena ca,",
  "S04bsu033_u:22": "nadīkāśyapena ca,",
  "S04bsu033_u:23": "gayākāśyapena ca,",
  "S04bsu033_u:24": "kumārakāśyapena ca,",
  "S04bsu033_u:25": "mahākāśyapena ca,",
  "S04bsu033_u:26": "śāriputreṇa ca,",
  "S04bsu033_u:27": "mahāmaudgalyāyanena ca,",
  "S04bsu033_u:28": "mahākauṣṭhilyena ca,",
  "S04bsu033_u:29": "mahākaphilena ca,",
  "S04bsu033_u:30": "mahācundena ca,",
  "S04bsu033_u:31": "aniruddhena ca,",
  "S04bsu033_u:32": "nandikena ca,",
  "S04bsu033_u:33": "kampilena ca,",
  "S04bsu033_u:34": "subhūtinā ca,",
  "S04bsu033_u:35": "revatena ca,",
  "S04bsu033_u:36": "khadiravanikena ca,",
  "S04bsu033_u:37": "vakulena ca,",
  "S04bsu033_u:38": "svāgatena ca,",
  "S04bsu033_u:39": "amogharājena ca,",
  "S04bsu033_u:40": "pārāyaṇikena ca,",
  "S04bsu033_u:41": "patkena ca,",
  "S04bsu033_u:42": "cullapatkena ca,",
  "S04bsu033_u:43": "nandena ca,",
  "S04bsu033_u:44": "rāhulena ca,",
  "S04bsu033_u:45": "āyuṣmatānandena ca,",
  "S04bsu033_u:46": "etaiścānyaiśca abhijñātābhijñaiḥ sthavirairmahāśrāvakairekaṃ pudgalaṃ sthāpayitvā śaikṣapratidyuttarikaraṇīyaṃ yadidamāyuṣmantamānandam /",
  "S04bsu033_u:47": "maitreyapūrvaṃgamaiśca saṃbahulairbodhisattvairmahāsattvaiḥ // Sukhv_1 //",
  "S04bsu033_u:48": "__________________________________________________________________________",
  "S04bsu033_u:49": "START Sukhv 2:",
  "S04bsu033_u:50_0": "atha khalvāyuṣmānānda utthāyāsamādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ",
  "S04bsu033_u:50_1": "pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat -",
  "S04bsu033_u:50_2": "viprasannāni tava bhagavata indriyāṇi,",
  "S04bsu033_u:51": "pariśuddhaśchavivarṇaḥ,",
  "S04bsu033_u:52": "paryavadāto mukhavarṇaḥ pītanirbhāsaḥ /",
  "S04bsu033_u:53": "tadyathāpi nāma śāradaṃ vanadaṃ pāṇḍupariśuddhaṃ paryavadātaṃ pītanirbhāsam,",
  "S04bsu033_u:54": "evameva bhagavato viprasannānīndriyāṇi,",
  "S04bsu033_u:55": "pariśuddho mukhavarṇaḥ,",
  "S04bsu033_u:56": "paryavadātaśchavivarṇaḥ pītanirbhāsaḥ /",
  "S04bsu033_u:57": "tadyathāpi nāma bhagavan jāmbūnadasuvarṇaniṣko dakṣeṇa karmāreṇa karmārāntevāsinā vā ulkāmukhena saṃpraveśya supariniṣṭhitaḥ (Sukhv, Vaidya 222)",
  "S04bsu033_u:58": "pāṇḍukambala uparinikṣipto 'tīva pariśuddho bhavati paryavadātaḥ pītanirbhāsaḥ,",
  "S04bsu033_u:59": "evameva bhagavato ciprasannānīndriyāṇi,",
  "S04bsu033_u:60": "pariśuddho mukhavarṇaḥ,",
  "S04bsu033_u:61": "paryavadātaśchavivarṇaḥ pītanirbhāsaḥ /",
  "S04bsu033_u:62": "na khalu punarahaṃ bhagavan abhijānāmi itaḥ pūrvataramevaṃ viprasannāni tathāgatasyendriyāṇi evaṃ poariśuddhaṃ mukhavarṇaṃ paryavadātaṃ chavivarṇaṃ pītanirbhāsam /",
  "S04bsu033_u:63": "tasya me bhagavan evaṃ bhavati - buddhavihāreṇa batādya tathāgato vihārati,",
  "S04bsu033_u:64": "jinavihāreṇa sarvajñatāvihāeṇa /",
  "S04bsu033_u:65": "mahānāgavihāreṇa batādya tathāgato viharati /",
  "S04bsu033_u:66": "atītānāgatapratyutpannān vā tathāgatānarhataḥ samyaksaṃbuddhān samanusmaratīti /",
  "S04bsu033_u:67": "evamukte bhagavānāyuṣmantamānandametadavocat - sādhu sādhvānanda /",
  "S04bsu033_u:68": "kiṃ punaste devatā etamarthamārocayanti,",
  "S04bsu033_u:69": "utāho buddhā bhagavntaḥ?",
  "S04bsu033_u:70": "atha tena pratyutpannamīmāṃsājñānenaivaṃ prajānāsīti?",
  "S04bsu033_u:71": "evamukte āyuṣmānānando bhagavantametadavocat - na me bhagavan devatā etamarthamārocayanti,",
  "S04bsu033_u:72": "nāpi buddhā bhagavantaḥ /",
  "S04bsu033_u:73": "atha tarhi me bhagavaṃstenaiva pratyātmamīmāṃsājñānenaivaṃ bhavati - buddhavihāreṇādya tathāgato viharati /",
  "S04bsu033_u:74": "jinavihāreṇa sarvajñatāvihāreṇa batādya tathāgato viharati /",
  "S04bsu033_u:75": "atītānāgatapratyutpannān vā buddhān bhagavataḥ samanusmaratīti /",
  "S04bsu033_u:76": "evamukte bhagavānāyuṣmantamānandametadavocat - sādhu sādhvānanda /",
  "S04bsu033_u:77": "udāraḥ khalu te unmiñjaḥ,",
  "S04bsu033_u:78": "bhadrikā mīmāṃsā,",
  "S04bsu033_u:79": "kalyāṇaṃ pratibhānam /",
  "S04bsu033_u:80": "bahujanahitāya tvamānanda pratipanno bahujanasukhāya lokānukampāyai mahato janakāyayārthāya hitāya sukhāya devānāṃ ca manuṣyāṇāṃ ca,",
  "S04bsu033_u:81": "yastvaṃ tathāgatamarthaṃ paripraṣṭavyaṃ manyase /",
  "S04bsu033_u:82": "evameva bhagavatsu ānandastathāgateṣvarhatsu samyaksaṃbuddheṣu aprameyeṣu asaṃkhyeyeṣu jñānadarśanamupasaṃharet,",
  "S04bsu033_u:83": "na tathāgatasya jñānamupahanyeta /",
  "S04bsu033_u:84": "tatkasya hetoḥ?",
  "S04bsu033_u:85": "apratihatahetujñānadarśano hyānanda tathāgataḥ /",
  "S04bsu033_u:86": "jñānamākāṅkṣannānanda tathāgataḥ ekapiṇḍapātena kalpaṃ vā tiṣṭhet kalpaśataṃ vā kalpaśatasahasraṃ vā yāvatkalpakoṭīniyutaśatasahasraṃ vā,",
  "S04bsu033_u:87": "tato vottari tiṣṭhet,",
  "S04bsu033_u:88": "na ca tathāgatasyendriyāṇyupanaśyeyuḥ,",
  "S04bsu033_u:89": "na mukhavarṇasyānyathātvaṃ bhavet,",
  "S04bsu033_u:90": "nāpi cchavivarṇa upahanyeta /",
  "S04bsu033_u:91": "tatkasya hetoḥ?",
  "S04bsu033_u:92": "tathā hi ānanda tathāgataḥ samādhimukhapāramitāprāptaḥ /",
  "S04bsu033_u:93": "samyaksaṃbuddhānāmānanda loke sudurlabhaḥ prādurbhāvaḥ /",
  "S04bsu033_u:94": "tadyathā audumbarapuṣpāṇāṃ loke prādurbhāvaḥ sudurlabho bhavati,",
  "S04bsu033_u:95": "evameva ānanda tathāgatānāmarthakāmānāṃ hitaiṣīṇāmanukampakānāṃ mahākaruṇāpratipannānāṃ sudurlabhaḥ prādurbhāvaḥ /",
  "S04bsu033_u:96_0": "api tu khalvānanda tathāgatasyaiva so 'nubhāvo yastvaṃ sarvalokācāryāṇāṃ sattvānāṃ",
  "S04bsu033_u:96_1": "loke prādurbhāvāya bodhisattvānāṃ mahāsattvānāmarthāya tathāgatametamarthaṃ paripraṣṭavyaṃ manyase /",
  "S04bsu033_u:97": "tena hyānanda śṛṇu,",
  "S04bsu033_u:98": "sādhu ca suṣṭhu ca manasikuru /",
  "S04bsu033_u:99": "bhāṣiṣye 'haṃ te /",
  "S04bsu033_u:100": "evaṃ bhagavan ityāyuṣmānānando bhagavataḥ pratyaśrauṣīt // Sukhv_2 //",
  "S04bsu033_u:101": "__________________________________________________________________________",
  "S04bsu033_u:102": "START Sukhv 3:",
  "S04bsu033_u:103": "bhagavānānandametadavocat - bhūtapūrvamānanda atīte 'dhvani ito 'saṃkhyeye kalpe 'saṃkhyeyatare vipule 'prameye 'cintye yadāsīt /",
  "S04bsu033_u:104": "tena kālena tena samayena dīpaṃkaro nāma tathāgato 'rhan samyaksaṃbuddho loka udapādi /",
  "S04bsu033_u:105": "dīpaṃkarasyānanda pareṇa parataraṃ pratāpavānnāma tathāgato 'bhūt /",
  "S04bsu033_u:106": "tasya pareṇa parataraṃ prabhākaro nāma tathāgato 'bhūt /",
  "S04bsu033_u:107": "tasya pareṇa parataraṃ candanagandho nāma tathāgato 'bhūt /",
  "S04bsu033_u:108": "tasya pareṇa parataraṃ sumerukalpo nāma tathāgato 'bhūt /",
  "S04bsu033_u:109": "(Sukhv, Vaidya 223) evaṃ candano nāma,",
  "S04bsu033_u:110": "vimalānano nāma,",
  "S04bsu033_u:111": "anupalipto nāma,",
  "S04bsu033_u:112": "vimalaprabho nāma,",
  "S04bsu033_u:113": "nāgābhibhūrnāma,",
  "S04bsu033_u:114": "sūryodano nāma,",
  "S04bsu033_u:115": "girirājaghoṣo nāma,",
  "S04bsu033_u:116": "merukūṭo nāma,",
  "S04bsu033_u:117": "suvarṇaprabho nāma,",
  "S04bsu033_u:118": "jyotiṣprabho nāma,",
  "S04bsu033_u:119": "vaiḍūryanirbhāso nāma,",
  "S04bsu033_u:120": "brahmaghoṣo nāma,",
  "S04bsu033_u:121": "candrābhibhūrnāma,",
  "S04bsu033_u:122": "tūryaghoṣo nāma,",
  "S04bsu033_u:123": "muktakusumapratimaṇḍitaprabho nāma,",
  "S04bsu033_u:124": "śrīkūṭo nāma,",
  "S04bsu033_u:125": "sāgaravarabuddhivikrīḍitābhijño nāma,",
  "S04bsu033_u:126": "varaprabho nāma,",
  "S04bsu033_u:127": "mahāgandharājanirbhāso nāma,",
  "S04bsu033_u:128": "vyapagatakhilamalapratighoṣo nāma,",
  "S04bsu033_u:129": "śūrakūṭo nāma,",
  "S04bsu033_u:130": "raṇaṃjaho nāma,",
  "S04bsu033_u:131": "mahāguṇadharabuddhiprāptābhijño nāma,",
  "S04bsu033_u:132": "candrasūryajihmīkaraṇo nāma,",
  "S04bsu033_u:133": "uttaptavaiḍūryanirbhāso nāma,",
  "S04bsu033_u:134": "cittadhārābuddhisaṃkusumitābhyudgato nāma,",
  "S04bsu033_u:135": "puṣpāvatīvanarājasaṃkusumitābhijño nāma,",
  "S04bsu033_u:136": "puṣpākaro nāma,",
  "S04bsu033_u:137": "udakacandro nāma,",
  "S04bsu033_u:138": "avidyāndhakāravidhvaṃśanakaro nāma,",
  "S04bsu033_u:139": "lokendro nāma,",
  "S04bsu033_u:140": "muktacchtrapravātasadṛśo nāma,",
  "S04bsu033_u:141": "tiṣyo nāma,",
  "S04bsu033_u:142": "dharmamativinanditarājo nāma,",
  "S04bsu033_u:143": "siṃhasāgarajūūṭavinanditarājo nāma,",
  "S04bsu033_u:144": "sāgaramerucandro nāma,",
  "S04bsu033_u:145": "bramhasvaranādābhinandito nāma,",
  "S04bsu033_u:146": "kusumasaṃbhavo nāma prāptaseno nāma,",
  "S04bsu033_u:147": "candrabhānurnāma,",
  "S04bsu033_u:148": "candraprabho nāma,",
  "S04bsu033_u:149": "vimalanetro nāma,",
  "S04bsu033_u:150": "girirājaghoṣośvaro nāma,",
  "S04bsu033_u:151": "kusumaprabho nāma,",
  "S04bsu033_u:152": "kusumavṛṣṭyabhiprakīrṇo nāma,",
  "S04bsu033_u:153": "ratnacandro nāma,",
  "S04bsu033_u:154": "padmabimbyupaśobhito nāma,",
  "S04bsu033_u:155": "candanagandho nāma,",
  "S04bsu033_u:156": "ratnābhibhāso nāma nimirnāma,",
  "S04bsu033_u:157": "mahāvyūho nāma,",
  "S04bsu033_u:158": "vyapagatakhiladoṣo nāma,",
  "S04bsu033_u:159": "bramhaghoṣo nāma,",
  "S04bsu033_u:160": "saptaratnābhivṛṣṭo nāma,",
  "S04bsu033_u:161": "mahāguṇadharo nāma,",
  "S04bsu033_u:162": "mahātamālapatracandanakardamo nāma,",
  "S04bsu033_u:163": "kusukābhijño nāma,",
  "S04bsu033_u:164": "ajñānavidhvaṃsano nāma,",
  "S04bsu033_u:165": "kesarī nāma,",
  "S04bsu033_u:166": "muktacchatro nāma,",
  "S04bsu033_u:167": "suvarṇagarbho nāma,",
  "S04bsu033_u:168": "vaiḍūryagarbho nāma,",
  "S04bsu033_u:169": "mahāketurnāma,",
  "S04bsu033_u:170": "dharmaketurnāma,",
  "S04bsu033_u:171": "ratnaketurnāma,",
  "S04bsu033_u:172": "ratnaśrīrnāma,",
  "S04bsu033_u:173": "kolendro nāma,",
  "S04bsu033_u:174": "narendro nāma,",
  "S04bsu033_u:175": "kāruṇiko nāma,",
  "S04bsu033_u:176": "lokasundaro nāma,",
  "S04bsu033_u:177": "bramhaketurnāma,",
  "S04bsu033_u:178": "dharmaketurnāma,",
  "S04bsu033_u:179": "siṃho nāmasiṃhamatirnāma /",
  "S04bsu033_u:180_0": "siṃhamaterānanda pareṇa parataraṃ lokeśvararājo nāma tathāgato 'rhan samyaksaṃbuddho",
  "S04bsu033_u:180_1": "loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā",
  "S04bsu033_u:180_2": "devānāṃ ca manuṣyāṇāṃ ca buddho bhagavān /",
  "S04bsu033_u:181": "tasya khalu punarānanda lokeśvararājasya tathāgata,",
  "S04bsu033_u:182": "syārhataḥ samyaksaṃbuddhasya pravacane dharmākaro nāma bhikṣubhūdadhimātraṃ smṛtimān matimān gatimān prajñāvan,",
  "S04bsu033_u:183": "adhimātraṃ vīryavān udārādhimuktikaḥ // Sukhv_3 //",
  "S04bsu033_u:184": "__________________________________________________________________________",
  "S04bsu033_u:185": "START Sukhv 4:",
  "S04bsu033_u:186_0": "atha khalvānanda sa dharmākaro bhikṣurutthāyāsanādekāṃsamuttarāsaṅgaṃ kṛtvā dakṣiṇajānumaṇḍalaṃ",
  "S04bsu033_u:186_1": "pṛthivyāṃ pratiṣṭhāpya yenāsau bhagavāṃllokeśvararājastathāgatastenāñjaliṃ praṇamya",
  "S04bsu033_u:186_2": "bhagavantaṃ namaskṛtya tasminneva samaye saṃmukhamābhirgāthābhirabhyaṣṭāvīt -",
  "S04bsu033_u:187": "amitaprabha anantatulyabuddhe na ca iha anya prabhā vibhāti kācit /",
  "S04bsu033_u:188": "sūryamaṇigirīśacandraābhā na tapita bhosiṣu ebhi sarvaloke // Sukhv_vs_1 //",
  "S04bsu033_u:189": "rūpamapi anantu attvasāre tatha api buddhasvaro anantaghoṣaḥ /",
  "S04bsu033_u:190": "(Sukhv, Vaidya 224)",
  "S04bsu033_u:191": "śīlamapi samādhiprajñavīryaiḥ sadṛśu na te 'stiha loki kaścidanyaḥ // Sukhv_vs_2 //",
  "S04bsu033_u:192": "gabhiru vipulu sūkṣmaprāptu dharmo 'cintitu buddhavaro yathā samudraḥ /",
  "S04bsu033_u:193": "tenonnamanā na cāsti śāstuḥ khiladoṣān jahyā ato 'dhikālam // Sukhv_vs_3 //",
  "S04bsu033_u:194": "atha buddhabalā anantatejā pratapati sarvadiśā narendrarājā /",
  "S04bsu033_u:195": "tatha ahu buddha bhavi dharmasvāmī jaramaraṇātprajāṃ pramocayeyam // Sukhv_vs_4 //",
  "S04bsu033_u:196": "dānaśamathaśīlakṣāntivīrya dhyānasamādhitaścaiva agraśreṣṭhāṃ /",
  "S04bsu033_u:197": "ebhi ahu vratāṃ samādadāmi buddha bhaviṣyami sarvasattvatrātā // Sukhv_vs_5 //",
  "S04bsu033_u:198": "buddhaśatasahasra koṭyanekā yathariva vālika gaṅgayā anantā /",
  "S04bsu033_u:199": "sarvata ahu pūjayiṣya nāthāṃ śivavarabodhigaveṣako atulyāṃ // Sukhv_vs_6 //",
  "S04bsu033_u:200": "gaṅgārajasamānalokadhātūṃ tatra bhūyo 'ntari ye anantakṣetrāḥ /",
  "S04bsu033_u:201": "sarvatra prabha muñcayiṣya tatrā iti etādṛśa vīryamārabhidhya // Sukhv_vs_7 //",
  "S04bsu033_u:202": "kṣetra mama udāru agra śreṣṭho varamiha malī(?)",
  "S04bsu033_u:203": "saṃskṛte 'smiṃ /",
  "S04bsu033_u:204": "asadṛśa nirvāṇadhātusaukhyaṃ taśca(cca?)",
  "S04bsu033_u:205": "asattvatayā viśodhayiṣye // Sukhv_vs_8 //",
  "S04bsu033_u:206": "daśadiśata samāgatāni sattvāḥ tatra gatā sukha me diśanti kṣipram /",
  "S04bsu033_u:207": "buddha mama pramāṇu atra śikṣī avitathavīryabalaṃ janemi chandam // Sukhv_vs_9 //",
  "S04bsu033_u:208": "daśadiśalokavidasaṅgajñānī sada mama citta prajānayanti te 'pi /",
  "S04bsu033_u:209": "avicigatu ahaṃ sadā vaseyaṃ praṇidhibalaṃ na punarvivartayiṣye // Sukhv_vs_10 //",
  "S04bsu033_u:210": "// Sukhv_4 //",
  "S04bsu033_u:211": "__________________________________________________________________________",
  "S04bsu033_u:212": "START Sukhv 5:",
  "S04bsu033_u:213": "(Sukhv, Vaidya 225)",
  "S04bsu033_u:214_0": "atha khalvānanda sa dharmākaro bhikṣustaṃ bhagavantaṃ lokeśvararājaṃ tathāgataṃ saṃmukhamābhirgāthābhirabhiṣṭutya",
  "S04bsu033_u:214_1": "etadavocat - ahamasmi bhagavan uttarāṃ samyaksaṃbodhimabhisaṃboddhukāmaḥ /",
  "S04bsu033_u:215": "punaḥ punaranuttarāyāṃ samyaksaṃbodhau cittamutpādayāmi pariṇāmayāmi /",
  "S04bsu033_u:216": "tasya me bhagavān śāstā tathā dharmaṃ deśayatu,",
  "S04bsu033_u:217": "yathāhaṃ kṣipramanuttarāṃ samyaksaṃbodhimabhisaṃbudhyeyam /",
  "S04bsu033_u:218": "asamasamastathāgato loke bhaveyam /",
  "S04bsu033_u:219": "tāṃśca bhagavānākārān parikīrtayatu yairahaṃ buddhakṣetrasya guṇavyūhasaṃpadaṃ parigṛhṇīyām /",
  "S04bsu033_u:220": "evamukte ānanda bhagavāṃllokeśvararājastathāgatastaṃ bhikṣumetadavocat - tena hi tvaṃ bhikṣo svayameva buddhakṣetraguṇālaṃkāravyūhasaṃpadaṃ parigṛhṇīṣva /",
  "S04bsu033_u:221": "so 'vocat - nāhaṃ bhagavaṃstatsaheyam,",
  "S04bsu033_u:222": "api tu bhagavāneva /",
  "S04bsu033_u:223": "bhāṣasva anyeṣāṃ tathāgatānāṃ buddhakṣetraguṇavyūhālaṃkārasaṃpadam,",
  "S04bsu033_u:224": "yāṃ śrutvā vayaṃ sarvākāraṃ paripūrayiṣyāma iti /",
  "S04bsu033_u:225_0": "athānanda sa lokeśvararājastathāgato 'rhan samyaksaṃbuddhastasya bhikṣurāśayaṃ jñātvā",
  "S04bsu033_u:225_1": "paripūrṇāṃ varṣakoṭīmekāśītibuddhakoṭīniyutaśatasahasrāṇāṃ buddhakṣetraguṇālaṃkāravyūhasaṃpadaṃ",
  "S04bsu033_u:225_2": "sākārāṃ soddeśāṃ sanirdeśāṃ saṃprakāśitavānarthakāmo hitaiṣī anukampako 'nukampāmupādāya",
  "S04bsu033_u:225_3": "buddhakṣetrānupacchedāya sattveṣu mahākaruṇāṃ saṃjanayitvā /",
  "S04bsu033_u:226": "paripūrṇāścatvāriṃśatkalpāstasya bhagavatastathāgatasyāyuḥpramāṇam // Sukhv_5 //",
  "S04bsu033_u:227": "__________________________________________________________________________",
  "S04bsu033_u:228": "START Sukhv 6:",
  "S04bsu033_u:229": "(Sukhv, Vaidya 226)",
  "S04bsu033_u:230": "atha khalvānanda sa dharmākaro bhikṣuryāsteṣāmekāśītibuddhakoṭīniyutaśatasahasrāṇāṃ buddhakṣetraguṇālaṃkāravyūhasaṃpadaḥ,",
  "S04bsu033_u:231": "tāḥ sarvā eke buddhakṣetre parigṛhya bhagavato lokeśvararājasya tathāgatasya pādau śirasā vanditvā pradakṣiṇīkṛtya tasya bhagavato 'ntikātprākrāmat /",
  "S04bsu033_u:232": "uttari ca pañca kalpān buddhakṣetraguṇālaṃkāravyūhasaṃpadamudāratarāṃ praṇītatarāṃ ca sarvaloke daśasu dikṣu apracaritapūrvāṃ parigṛhītavān,",
  "S04bsu033_u:233": "udārataraṃ ca praṇidhānamakārṣīt // Sukhv_6 //",
  "S04bsu033_u:234": "__________________________________________________________________________",
  "S04bsu033_u:235": "START Sukhv 7:",
  "S04bsu033_u:236": "iti hyānanda yā tena bhagavatā lokeśvararājena tathāgatena teṣāmekāśītibuddhakṣetrakoṭīniyutaśatasahasrāṇāṃ saṃpattiḥ kathitā,",
  "S04bsu033_u:237_0": "tato bhikṣurekāśītyudārapraṇītāprameyatarāṃ buddhakṣetrasaṃpattiṃ parigṛhya yena",
  "S04bsu033_u:237_1": "sa tathāgatastenopasaṃkramya bhagavataḥ pādau śirasā vanditvā etadavocat - parigṛhītā",
  "S04bsu033_u:237_2": "me bhagavan buddhakṣetraguṇālaṃkāravyūhasaṃpaditi /",
  "S04bsu033_u:238": "evamukte ānanda sa lokeśvararājastathāgatastaṃ bhikṣumetadavocat - tena hi bhikṣo bhāṣasva,",
  "S04bsu033_u:239": "anumodate tathāgataḥ /",
  "S04bsu033_u:240": "ayaṃ kālo bhikṣo,",
  "S04bsu033_u:241": "pramodaya parṣadam,",
  "S04bsu033_u:242": "harṣaṃ janaya,",
  "S04bsu033_u:243": "siṃhanādaṃ nada,",
  "S04bsu033_u:244": "yaṃ śrutvā bodhisattvā mahāsattvā etarhyanāgate 'dhvani evaṃrūpāṇi buddhakṣetraguṇasaṃpattipraṇidhisthānāni parigrahīṣyanti /",
  "S04bsu033_u:245": "athānanda sa dharmākaro bhikṣustasyāṃ velāyāṃ bhagavantametadavocat - tena hi śṛṇotu me bhagavān ye mama praṇidhānaviśeṣāḥ,",
  "S04bsu033_u:246": "yathā me 'nuttarāṃ samyaksaṃbodhimabhisaṃbuddhasya acintyaguṇālaṃkāravyūhasamanvāgataṃ tad buddhakṣetraṃ bhaviṣyati // Sukhv_7 //",
  "S04bsu033_u:247": "__________________________________________________________________________",
  "S04bsu033_u:248": "START Sukhv 8:",
  "S04bsu033_u:249": "1. sacenme bhagavaṃstasmin buddhakṣetre nirayo vā tiryagyonirvā pretaviṣayo vā āsuro vā kāyo bhavet,",
  "S04bsu033_u:250": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:251": "2. sacenme bhagavaṃstasya tatra buddhakṣetre ye sattvāḥ pratyājātā bhaveyuḥ,",
  "S04bsu033_u:252": "te punastataścyutvā nirayaṃ vā tiryagyoniṃ vā pretaviṣayaṃ vā āsuraṃ vā kāyaṃ prapateyuḥ,",
  "S04bsu033_u:253": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:254": "3. sacenme bhagavaṃstatra buddhakṣetre ye sattvāḥ pratyājātāste ca sarve naikavarṇāḥ syuryadidaṃ suvarṇavarṇāḥ,",
  "S04bsu033_u:255": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:256": "4. sacenme bhagavaṃstasmin buddhakṣetre devānāṃ ca manuṣyāṇāṃ ca nānātvaṃ prajñāyeta anyatra nāma saṃvṛtivyavahāramātrā devamanuṣyā iti saṃkhyāgaṇanātaḥ,",
  "S04bsu033_u:257": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:258": "5. sacenme bhagavaṃtasmin buddhakṣetre ye sattvāḥ pratyājātāḥ,",
  "S04bsu033_u:259": "te ca sarve na ṛddhivaśitāparamapāramitāprāptā bhaveyuḥ,",
  "S04bsu033_u:260": "antaśa ekacittakṣaṇalavena buddhakṣetrakoṭīniyutaśatasahasrātikramaṇatayāpi,",
  "S04bsu033_u:261": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:262": "6. sacenme bhagavaṃstasmin buddhakṣetre ye sattvāḥ pratyājātā bhaveyuḥ,",
  "S04bsu033_u:263": "te ca sarve jātismarā na syuḥ,",
  "S04bsu033_u:264": "antaśaḥ kalpakoṭīniyutaśatasahasrānusmaraṇatayāpi,",
  "S04bsu033_u:265": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:266": "7. sacenme bhagavaṃstasmin buddhakṣetre ye sattvāḥ pratyājāyeran,",
  "S04bsu033_u:267": "te sarve na divyasya cakṣuṣo lābhino bhaveyuḥ,",
  "S04bsu033_u:268": "antaśo lokadhātukoṭīniyutaśatasahasradarśanatayāpi,",
  "S04bsu033_u:269": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:270": "8. sacenme bhagavaṃstasmin buddhakṣetre ye sattvāḥ pratyājāyeran,",
  "S04bsu033_u:271": "te sarve na divyasya śrotrasya lābhino bhaveyuḥ,",
  "S04bsu033_u:272": "antaśo buddhakṣetrakoṭīniyutaśatasahasrādapi yugapatsaddharmaśravaṇatayā,",
  "S04bsu033_u:273": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:274": "9. sacenme bhagavaṃstasmin buddhakṣetre ye sattvāḥ pratyājāyeran,",
  "S04bsu033_u:275": "te sarve na paracittajñānakovidā bhaveyuḥ,",
  "S04bsu033_u:276": "antaśo buddhakṣetrakoṭīniyutaśatasahasraparyāpannānāmapi sattvānāṃ cittacaritaparijñānatayā,",
  "S04bsu033_u:277": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:278": "10. sacenme bhagavaṃstasmin buddhakṣetre ye sattvāḥ pratyājāyeran,",
  "S04bsu033_u:279": "teṣāṃ kācitparigrahasaṃjñotpadyeta,",
  "S04bsu033_u:280": "antaśaḥ svaśarīre 'pi,",
  "S04bsu033_u:281": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:282": "11. sacenme bhagavaṃstasmin buddhakṣetre ye sattvāḥ pratyājāyeran,",
  "S04bsu033_u:283": "te sarve na niyatāḥ syuryādidaṃ samyaktve yāvanmahāparinirvāṇe,",
  "S04bsu033_u:284": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:285": "12. sacenme bhagavaṃstasmin buddhakṣetre anuttarāṃ samyaksaṃbodhimabhisaṃbuddhasya kaścitsattvaḥ śrāvakāṇāṃ gaṇanāmadhigacchet,",
  "S04bsu033_u:286": "antaśastrisāhasramahāsāhasraparyāpannā api sarvasattvāḥ pratyekabuddhabhūtāḥ kalpakoṭīniyutaśatasahasramabhigaṇayantaḥ,",
  "S04bsu033_u:287": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:288": "13. sacenme bhagavaṃstasmin buddhakṣetre anuttarāṃ samyaksaṃbodhimabhisaṃbuddhasya pramāṇikī me prabhā bhavet,",
  "S04bsu033_u:289": "antaśo buddhakṣetrakoṭīniyutaśatasahasrapramāṇenāpi,",
  "S04bsu033_u:290": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:291": "(Sukhv, Vaidya 227)",
  "S04bsu033_u:292": "14. sacenme bhagavannanuttarāṃ samyaksaṃbodhimabhisaṃbuddhasya tasmin buddhakṣetre sattvānāṃ pramāṇīkṛtamāyuṣpramāṇaṃ bhavet,",
  "S04bsu033_u:293": "anyatra praṇidhānavaśena,",
  "S04bsu033_u:294": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:295": "15. sacenme bhagavan bodhiprāptasyāyuṣpramāṇaṃ paryantīkṛtaṃ bhavet,",
  "S04bsu033_u:296": "antaśaḥ kalpakoṭīniyutaśatasahasragaṇayāpi,",
  "S04bsu033_u:297": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:298": "16. sacenme bhagavan bodhiprāptasya tasmin buddhakṣetre sattvānāmakuśalasya nāmadheyamapi bhavet,",
  "S04bsu033_u:299": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:300": "17. sacenme bhagavan bodhiprāptasya nāpramayeṣu buddhakṣetreṣu aprameyāsaṃkhyeyā buddhā bhagavanto nāmadheyaṃ parikīrtayeyuḥ,",
  "S04bsu033_u:301": "na varṇaṃ bhāṣeran,",
  "S04bsu033_u:302": "na praśaṃsāmabhyudīrayeran,",
  "S04bsu033_u:303": "na samudīrayeyuḥ,",
  "S04bsu033_u:304": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:305": "18. sacenme bhagavan bodhiprāptasya ye sattvā anyeṣu lokadhātuṣvanuttarāyāṃ samyaksaṃbodhau cittamutpādya mama nāmadheyaṃ śrutvā prasannacittā māmanusmareyuḥ,",
  "S04bsu033_u:306": "teṣāṃ cedahaṃ maraṇakālasamaye pratyupasthite bhikṣusaṃghaparivṛtaḥ puraskṛto na puratastiṣṭheyaṃ yadidaṃ cittāvikṣepatāyai,",
  "S04bsu033_u:307": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:308": "19. sacenme bhagavan bodhiprāptasya aprameyāsaṃkhyeyeṣu buddhakṣetreṣu ye sattvā mama nāmadheyaṃ śrutvā tatra buddhakṣetre cittaṃ prerayeyuḥ,",
  "S04bsu033_u:309": "upapattaye kuśalamūlāni ca pariṇāmayeyuḥ,",
  "S04bsu033_u:310": "te tatra buddhakṣetre nopapadyeran,",
  "S04bsu033_u:311": "antaśo daśabhiścittotpādaparivartaiḥ sthāpayitvā ānantaryakāriṇaḥ saddharmapratikṣepāvaraṇakṛtāṃśca sattvān,",
  "S04bsu033_u:312": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:313": "20. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ,",
  "S04bsu033_u:314": "te sarve naikajātipratibaddhāḥ syuranuttarāyāṃ samyaksaṃbodhau sthāpayitvā praṇidhānaviśeṣān,",
  "S04bsu033_u:315_0": "teṣāmeva bodhisattvānāṃ mahāsattvānāṃ mahāsaṃnāhasaṃnaddhānāṃ sarvalokārthasaṃbuddhānāṃ",
  "S04bsu033_u:315_1": "sarvalokābhiyuktānāṃ sarvalokaparinirvāṇābhiyuktānāṃ sarvalokadhātuṣu bodhisattvacaryāṃ",
  "S04bsu033_u:315_2": "caritukāmānāṃ sarvabuddhānāṃ saṃvartukāmānāṃ gaṅgānadīvālukāsamān sattvān anuttarāyāṃ",
  "S04bsu033_u:315_3": "samyaksaṃbodhau pratiṣṭhāpakānāṃ bhūyaśca uttaracaryābhimukhānāṃ samantabhadracaryāniryātānām,",
  "S04bsu033_u:316": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:317": "21. sacenme bhagavan bodhiprāptasya tatra buddhakṣetre ye bodhisattvāḥ pratyājātā bhaveyuḥ,",
  "S04bsu033_u:318_0": "te sarve ekapurobhaktena anyāni buddhakṣetrāṇi gatvā bahūni buddhaśatāni bahūni buddhasahasrāṇi",
  "S04bsu033_u:318_1": "bahūni buddhaśatasahasrāṇi bahvīrbuddhakoṭīryāvadbahūni buddhakoṭīniyutaśatasahasrāṇi",
  "S04bsu033_u:318_2": "nopatiṣṭheran sarvasukhopadhānaiḥ tadidaṃ buddhānubhāvena,",
  "S04bsu033_u:319": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:320_0": "22. sacenme bhagavan bodhiprāptasta tatra buddhakṣetre bodhisattvā yathārūpairākārairākāṅkṣeyuḥ",
  "S04bsu033_u:320_1": "kuśalamūlānyavaropayituṃ yadidaṃ suvarṇena vā rajatena vā maṇimuktāvaiḍūryaśaṅkhaśilāpravālasphaṭikamusāragalvalohitamuktāśmagarbhādibhirvā",
  "S04bsu033_u:320_2": "anyatamānyatamaiḥ sarvai ratnairvā sarvagandhapuṣpamālyavilepanadhūpacūrṇacīvaracchatradhvajapatākāpradīpairvā (Sukhv, Vaidya 228)",
  "S04bsu033_u:321": "sarvanṛtyagītavādhairvā,",
  "S04bsu033_u:322": "teṣāṃ ca tathārūpā āhārāḥ sahacittotpādānna prādurbhaveyuḥ,",
  "S04bsu033_u:323": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:324": "23. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ,",
  "S04bsu033_u:325": "te sarva na sarvajñatāsahagatāṃ dharmakathāṃ kathayeyuḥ,",
  "S04bsu033_u:326": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:327_0": "24. sacenme bhagavan bodhiprāptasya tatra buddhakṣetre ye bodhisattvā evaṃ cittamutpādayeyuḥ",
  "S04bsu033_u:327_1": "- yadihaiva vayaṃ lokadhātau sthitvā aprameyāsaṃkhyeyeṣu buddhakṣetreṣu buddhān bhagavataḥ",
  "S04bsu033_u:327_2": "satkuryām gurukuryām mānayema pūjayema yadidaṃ cīvarapiṇḍapātraśayanāsanaglānapratyayabhaiṣajyapariṣkāraiḥ",
  "S04bsu033_u:327_3": "puṣpadhūpadīpagandhamālyavilepanacūrṇacīvaracchatradhvajapatākābhirnānāvidhanṛtyagītavādyai ratnavarṣairiti,",
  "S04bsu033_u:328": "teṣāṃ ca buddhā bhagavantaḥ sahacittotpādānna pratigṛhṇīyuryadidamanukampāmupādāya,",
  "S04bsu033_u:329": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:330": "25. sacenme bhagavan bodhiprāptasya tatra buddhakṣetre ye bodhisattvāḥ pratyājātā bhaveyuḥ,",
  "S04bsu033_u:331": "te sarve na nārāyaṇavajrasaṃhatātmabhāvasthāmapratilabdhā bhaveyuḥ,",
  "S04bsu033_u:332": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:333_0": "26. sacenme bhagavan bodhiprāptasya tatra buddhakṣetre yaḥ kaścitsattvo 'laṃkārasya",
  "S04bsu033_u:333_1": "varṇaparyantamudgṛhṇīyāt - antaśo divyenāpi cakṣuṣā evaṃvarṇamevaṃvibhūti idaṃ buddhakṣetramiti",
  "S04bsu033_u:333_2": "nānāvarṇatāṃ jānīyāt,",
  "S04bsu033_u:334": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:335": "27. sacenme bhagavan bodhiprāptasya tatra buddhakṣetre yaḥ sarvaparīttakuśalamūlo bodhisattvaḥ so 'ntaśo yojanaśatotthitamudāravarṇaṃ bodhivṛkṣaṃ na saṃjānīyāt,",
  "S04bsu033_u:336": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:337": "28. sacenme bhagavan bodhiprāptasya tatra buddhakṣetre kasyacitsattvasyoddeśo vā svādhyāyo vā kartavyaḥ syāt,",
  "S04bsu033_u:338": "na te sarve pratisaṃvitprāptā bhaveyuḥ,",
  "S04bsu033_u:339": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:340_0": "29. sacenme bhagavan bodhiprāptasya naivaṃ prabhāsvaraṃ tadbuddhakṣetraṃ bhavedyatra",
  "S04bsu033_u:340_1": "samantādaprameyāsaṃkhyeyācintyātulyāparimāṇāni buddhakṣetrāṇi saṃdṛśyeran tadyathāpi",
  "S04bsu033_u:340_2": "nāma parimṛṣṭe ādarśamaṇḍale mukhamaṇḍalam,",
  "S04bsu033_u:341": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:342_0": "30. sacenme bhagavan bodhiprāptasya tatra buddhakṣetre dharaṇītalamupādāya yāvadantarīkṣāddevamanuṣyaviṣayātikrāntasyābhijātasya",
  "S04bsu033_u:342_1": "dhūpasya tathāgatabodhisattvapūjāpratyarhasya sarvaratnamayāni nānāsurabhigandhaghaṭikāśatasahasrāṇi",
  "S04bsu033_u:342_2": "sadā nidhūpitānyava na syuḥ,",
  "S04bsu033_u:343": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:344": "31. sacenme bhagavan bodhiprāptasya tatra buddhakṣetre na sadābhipravṛṣṭānyeva sugandhinānāratnapuṣpavarṣāṇi sadā pravāditāśca manojñasvarā vādyameghā na syuḥ,",
  "S04bsu033_u:345": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:346": "(Sukhv, Vaidya 229)",
  "S04bsu033_u:347": "32. sacenme bhagavan bodhiprāptasya ye sattvā aprameyāsaṃkhyeyācinyātulyeṣu lokadhātuṣvābhayā sphuṭā bhaveyuḥ,",
  "S04bsu033_u:348": "te sarve na devamanuṣyasamatikrāntena sukhena samanvāgatā bhaveyuḥ,",
  "S04bsu033_u:349": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:350_0": "33. sacenme bhagavan bodhiprāptasya samantādaprameyācintyātulyāparimāṇeṣu buddhakṣetreṣu",
  "S04bsu033_u:350_1": "bodhisattvā mahāsattvā mama nāmadheyaṃ śrutvā tacchravaṇasahagatena kuśalena jātivyativṛttāḥ",
  "S04bsu033_u:350_2": "santo na dhāraṇīpratilabdhā bhaveyuryāvadbodhimaṇḍaparyantamiti,",
  "S04bsu033_u:351": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:352": "34. sacenme bhagavan bodhiprāptasya samantādaprameyāsaṃkhyeyācintyātulyāparimāṇeṣu buddhakṣetreṣu yāḥ striyo mama nāmadheyaṃ śrutvā pramādaṃ saṃjanayeyuḥ,",
  "S04bsu033_u:353": "bodhicittaṃ notpādayeyuḥ,",
  "S04bsu033_u:354": "strībhāvaṃ ca na vijugupseran,",
  "S04bsu033_u:355": "jātivyativṛttāḥ samānāḥ saceddvitīyaṃ strībhāvaṃ pratilabheran,",
  "S04bsu033_u:356": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:357_0": "35. sacenme bhagavan bodhiprāptasya samantāddaśasu dikṣu aprameyāsaṃkhyeyācintyātulyāparimāṇeṣu",
  "S04bsu033_u:357_1": "buddhakṣetreṣu ye bodhisattvā mama nāmadheyaṃ śrutvā praṇipatya pañcamaṇḍalanamaskāreṇa",
  "S04bsu033_u:357_2": "vandiṣyante te bodhisattvacaryāṃ caranto na sadevakena lokena satkriyeran,",
  "S04bsu033_u:358": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:359": "36. sacenme bhagavan bodhiprāptasya kasyacidbodhisattvasya cīvaradhāvanaśoṣaṇasīvanarañjanakarma kartavyaṃ bhavet,",
  "S04bsu033_u:360": "na tveva navābhijātacīvararatnaiḥ prāvṛtamevātmānaṃ saṃjānīyuḥ sahacittotpādāttathāgatānujñātaiḥ,",
  "S04bsu033_u:361": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:362": "37. sacenme bhagavan bodhiprāptasya tatra buddhakṣetre sahotpannāḥ sattvā naivaṃvidhaṃ sukhaṃ pratilabheraṃstadyathāpi nāma niṣparidāhasyārhato bhikṣostṛtīyadhyānasamāpannasya,",
  "S04bsu033_u:363": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:364": "38. sacenme bhagavan bodhiprāptasya tatra buddhakṣetre ye bodhisattvāḥ pratyājātāḥ,",
  "S04bsu033_u:365": "te yathārūpaṃ buddhakṣetre guṇālaṃkāravyūhamākāṅkṣeyuḥ,",
  "S04bsu033_u:366": "tathārūpaṃ nānāratnavṛkṣebhyo na saṃjanayeyuḥ,",
  "S04bsu033_u:367": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:368": "39. sacenme bhagavan bodhiprāptasya mama nāmadheyaṃ śrutvā anyabuddhakṣetropapannā bodhisattvā indriyabalavaikalyaṃ gaccheyuḥ,",
  "S04bsu033_u:369": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:370": "40. sacenme bhagavan bodhiprāptasya tadanyabuddhakṣetrasthāne bodhisattvā mama nāmadheyasahaśravaṇānna suvibhaktavatīṃ nāma samādhiṃ pratilabheran,",
  "S04bsu033_u:371": "yatra samādhau sthitvā bodhisattvā ekakṣaṇavyatihāreṇa aprameyāsaṃkhyeyācintyātulyāparimāṇān buddhān bhagavataḥ paśyanti,",
  "S04bsu033_u:372": "sa caiṣāṃ samādhirantarā vipraṇaśyet,",
  "S04bsu033_u:373": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:374_0": "41. sacenme bhagavan bodhiprāptasya tadanyeṣu buddhakṣetreṣu mama nāmadheyaṃ śrutvā",
  "S04bsu033_u:374_1": "tacchravaṇasahagatena kuśalamūlena sattvā nābhijātakulopapattiṃ pratilabheran yāvadbodhiparyantam,",
  "S04bsu033_u:375": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:376": "(Sukhv, Vaidya 230)",
  "S04bsu033_u:377_0": "42. sacenme bhagavan bodhiprāptasya tadanyeṣu buddhakṣetreṣu ye bodhisattvā mama",
  "S04bsu033_u:377_1": "nāmadheyaṃ śrutvā tacchravaṇakuśalamūlena yāvadbodhiparyantaṃ te sarve bodhisattvacaryāprītiprāmodyakuśalamūlasamavadhānagatā na bhaveyuḥ,",
  "S04bsu033_u:378": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:379": "43. sacenme bhagavan bodhiprāptasya sahanāmadheyaśravaṇāttadanyeṣu lokadhātuṣu bodhisattvā na samantānugataṃ nāma samādhiṃ pratilabheran,",
  "S04bsu033_u:380": "yatra sthitvā bodhisattvā ekakṣaṇavyatihāreṇa aprameyāsaṃkhyeyācinyātulyāparimāṇān buddhān bhagavataḥ satkurvanti,",
  "S04bsu033_u:381": "sa caiṣāṃ samādhirantarā vipraṇaśyedyāvadbodhimaṇḍaparyantam,",
  "S04bsu033_u:382": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:383": "44. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ te yathārūpāṃ dharmadeśanāmākāṅkṣeyuḥ śrotum,",
  "S04bsu033_u:384": "tathārūpāṃ sahacittotpādānna śṛṇuyuḥ,",
  "S04bsu033_u:385": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:386": "45. sacenme bhagavan bodhiprāptasya tatra buddhakṣetre tadanyeṣu buddhakṣetreṣu ye ca bodhisattvā mama nāmadheyaṃ śṛṇuyuḥ,",
  "S04bsu033_u:387": "te sahanāmadheyaśravaṇānnāvaivartikā bhaveyuranuttarāyāḥ samyaksaṃbodheḥ,",
  "S04bsu033_u:388": "mā tāvadahamanuttarāṃ samyaksaṃbodhimabhisaṃbudhyeyam //",
  "S04bsu033_u:389": "46. sacenme bhagavan bodhiprāptasya buddhaśāsturbuddhakṣetreṣu te bodhisattvā mama nāmadheyaṃ śṛṇuyuḥ,",
  "S04bsu033_u:390": "te sahanāmadheyaśravanātprathamadvitīyatṛtīyāḥ kṣāntīḥ pratilabheran nāvaivartikā bhaveyurbuddhadharmasaṃghebhyaḥ,",
  "S04bsu033_u:391": "mā tāvadahamanuttarāṃ samyaksaṃbodhimabhibudhyeyam // Sukhv_8 //",
  "S04bsu033_u:392": "__________________________________________________________________________",
  "S04bsu033_u:393": "START Sukhv 9:",
  "S04bsu033_u:394": "atha khalvānanda sa dharmākaro bhikṣurimānevaṃrūpān praṇidhānaviśeṣānnirdiśya tasyāṃ velāyām buddhānubhāven imā gāthā abhāṣata -",
  "S04bsu033_u:395": "saci mi[siya] viśiṣṭa naivarūpā varapraṇidhāna siyā khu bodhiprāpto /",
  "S04bsu033_u:396": "māha siya gavendrasattvasāro daśabaladhāri atulyadakṣiṇīyaḥ // Sukhv_vs_11 //",
  "S04bsu033_u:397": "saci mi siya na kṣetra evarūpaṃ bahu adha nānaprabhūtadivyavittam /",
  "S04bsu033_u:398": "sukhita naraka yeya duḥkhaprāpto māha siyā ratanāna[loka]rājā // Sukhv_vs_12 //",
  "S04bsu033_u:399": "saci mi upagatasya bodhimaṇḍaṃ daśadiśi pravraji nāmadheyu kṣipram /",
  "S04bsu033_u:400": "pṛthu bahava ananta buddhakṣetrā māha siyā balaprāptu lokanāthaḥ // Sukhv_vs_13 //",
  "S04bsu033_u:401": "(Sukhv, Vaidya 231)",
  "S04bsu033_u:402": "saci khu ahu rameya kāmabhogāṃ smṛtimatiyā gatiyā vihīnu santaḥ /",
  "S04bsu033_u:403": "atula śiva sameyamāna bodhiṃ māha siyā balaprāptu śāstra loke // Sukhv_vs_14 //",
  "S04bsu033_u:404": "vipulaprabha atulyananta nātha diśi vidiśi sphuri sarvabuddhakṣetrā /",
  "S04bsu033_u:405": "rāga praśami sarvadoṣamohāṃ narakagatismi praśāmi dhūmaketum // Sukhv_vs_15 //",
  "S04bsu033_u:406": "janiya suruciraṃ viśālanetraṃ vidhuniya sarvanarāṇa andhakāram /",
  "S04bsu033_u:407": "apaniya su na akṣaṇānaśeṣāṃ upanayi svargagatānanantatejāṃ // Sukhv_vs_16 //",
  "S04bsu033_u:408": "na tapati nabha candrasūryaābhā maṇigaṇa agniprabhā na devatānām /",
  "S04bsu033_u:409": "abhibhavati narendra ābha sarvāṃ purimacariṃ pariśuddha ācaritvā // Sukhv_vs_17 //",
  "S04bsu033_u:410": "puruṣavaru nidhāna duḥkhitānāṃ diśi vidiśāsu na asti evarūpaḥ /",
  "S04bsu033_u:411": "kuśalaśatasahasrasarvapūrṇa parṣagaro nadi buddhasiṃhanādam // Sukhv_vs_18 //",
  "S04bsu033_u:412": "purimajina svayaṃbhu satkaritvā vratatapakoṭi caritva aprameyām /",
  "S04bsu033_u:413": "pravaravarasame 'smi jñānaskandha praṇidhibalapratipūrṇa sattvasāro // Sukhv_vs_19 //",
  "S04bsu033_u:414": "yatha bhagava asaṅgajñānadarśī trividha prajānati saṃskṛte narendraḥ /",
  "S04bsu033_u:415": "ahamapi siya tulyadakṣiṇīyo vidupravaro naranāyako narāṇām // Sukhv_vs_20 //",
  "S04bsu033_u:416": "saci mi ayu narendra evarūpā praṇidhi samṛdhyati bodhi prāpuṇitvā /",
  "S04bsu033_u:417": "calatu aya sahasralokadhātu kusumapravarṣaṇa bhātu devasaṃghāṃ // Sukhv_vs_21 //",
  "S04bsu033_u:418": "(Sukhv, Vaidya 232)",
  "S04bsu033_u:419": "pracalita vasudhā pravarṣi puṣpāḥ tūryaśatā gagane 'tha saṃpraṇeduḥ /",
  "S04bsu033_u:420": "divyaruciracandanasya cūrṇā avakiri caiva bhaviṣya loki buddhaḥ // Sukhv_vs_22 //",
  "S04bsu033_u:421": "iti // Sukhv_9 //",
  "S04bsu033_u:422": "__________________________________________________________________________",
  "S04bsu033_u:423": "START Sukhv 10:",
  "S04bsu033_u:424": "evaṃrūpayā ānanda praṇidhānasaṃpadā sa dharmākaro bhikṣurbodhisattvo mahāsattvaḥ samanvāgato 'bhūt /",
  "S04bsu033_u:425": "evaṃrūpayā cānanda praṇidhānasaṃpadā alpakā bodhisattvāḥ samanvāgatāḥ /",
  "S04bsu033_u:426": "alpakānāṃ caivaṃrūpāṇāṃ praṇidhīnāṃ loke prādurbhāvo bhavati parīttānām /",
  "S04bsu033_u:427": "na punaḥ sarvaśo nāsti /",
  "S04bsu033_u:428_0": "sa khalu punarānanda dharmākaro bhikṣustasya bhagavato lokeśvararājasya tathāgatasya",
  "S04bsu033_u:428_1": "purataḥ sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ",
  "S04bsu033_u:428_2": "sadevamānuṣāsurāyāḥ purata imānevaṃrūpān praṇidhānaviśeṣānnirdiśya yathābhūtapratijñāpratipattipratiṣṭhito 'bhūt /",
  "S04bsu033_u:429_0": "sa imāmevaṃrūpāṃ buddhakṣetrapariśuddhiṃ buddhakṣetramāhātmyaṃ buddhakṣetrodāratāṃ",
  "S04bsu033_u:429_1": "samudānayan bodhisattvacaryāṃ caran aprameyāsaṃkhyeyācintyātulyāmāpyāparimāṇānabhilāpyāni",
  "S04bsu033_u:429_2": "varṣakoṭīniyutaśatasahasrāṇi na jātu kāmavyāpādavihiṃsāvitarkān vitarkitavān,",
  "S04bsu033_u:430": "na jātu kāmavyāpādavihiṃsāsaṃjñāmutpāditavān,",
  "S04bsu033_u:431": "na jātu rūpaśabdagandharasaspraṣṭavyasaṃjñāmutpāditavān /",
  "S04bsu033_u:432_0": "sa daharamanohara eva surato 'bhūtsukhasaṃvāso 'dhivāsanajātīyaḥ subhagaḥ supoṣo",
  "S04bsu033_u:432_1": "'lpecchaḥ saṃtuṣṭaḥ pravivikto 'duṣṭo 'mūḍho 'śaṅko 'jihmo 'śaṭho 'māyāvī sukhilomaḥ",
  "S04bsu033_u:432_2": "priyālāpo nityābhiyuktaḥ śukladharmaparyeṣṭau sunikṣiptadhuraḥ sarvasattvānāmarthāya",
  "S04bsu033_u:432_3": "mahāpraṇidhānaṃ samudānitavān buddhadharmasaṃghācāryopādhyāyakalyāṇamitrasagauravo",
  "S04bsu033_u:432_4": "nityasaṃnaddho bodhisattvacaryāyāmārjavo mārdavo 'kuhako 'nilapako guṇavān pūrvaṃgamaḥ",
  "S04bsu033_u:432_5": "sarvakuśaladharmasamādāpanatāyai śūnyatānimittāpraṇihitānabhisaṃskārānutpādavihārairnirmānaḥ",
  "S04bsu033_u:432_6": "svārakṣitavākyaścābhūt /",
  "S04bsu033_u:433": "bodhisattvacaryāṃ caran sa yadvākkarmotsṛṣṭamātmaparobhayavyāpādāya saṃvartate,",
  "S04bsu033_u:434": "tathāvidhaṃ tyaktvā yadvākkarma svaparobhayahitasukhasaṃvartakaṃ tadevābhiprayuktavān /",
  "S04bsu033_u:435": "evaṃ ca samprajāno 'bhūt yadgrāmanagaranigamajanapadarāṣṭrarājadhānīṣvavataranna jātu rūpaśabdagandharasaspraṣṭavyadharmeṣvanunīto 'bhūdapratihataḥ /",
  "S04bsu033_u:436": "sa bodhisattvacaryāyāṃ caran svayaṃ ca dānapāramitāyāmacarat parāṃśca tatraiva samādāpitavān,",
  "S04bsu033_u:437": "svayaṃ ca śīlakṣāntivīryadhyānaprajñāpāramitāsvacarat,",
  "S04bsu033_u:438": "parāṃśca tatraiva samādāpitavān /",
  "S04bsu033_u:439": "tathārūpāṇi ca kuśalamūlāni samudānītavān,",
  "S04bsu033_u:440": "yaiḥ samanvāgato yatrayatropapadyate,",
  "S04bsu033_u:441": "tatra tatra asyānekāni nidhānakoṭīniyutaśatasahasrāṇi dharaṇyāḥ prādurbhavanti /",
  "S04bsu033_u:442": "tena bodhisattvacaryāṃ caratā tāvadaprameyāsaṃkhyeyāni sattvakoṭīniyutaśatasahasrāṇyanuttarāyāṃ samyaksaṃbodhau pratiṣṭhāpitāni,",
  "S04bsu033_u:443": "yeṣāṃ na sukaraṃ vākkarmaṇā paryantamadhigantum /",
  "S04bsu033_u:444": "tāvadaprameyāsaṃkhyeyā buddhā bhagavantaḥ satkṛtā gurukṛtā mānitāḥ pūjitāścīvarapiṇḍapātraśayanāsanaglānapratyayabhaiṣajyapariṣkāraiḥ sarvasukhopadhānasparśavihāraiḥ pratipāditāḥ /",
  "S04bsu033_u:445": "yāvantaḥ sattvāḥ śreṣṭhigṛhapatyamātyakṣatriyabrāhmaṇamahāśālakuleṣu pratiṣṭhāpitāḥ,",
  "S04bsu033_u:446": "teṣāṃ na sukaro vākkarmanirdeśena paryanto 'dhigantum /",
  "S04bsu033_u:447": "evaṃ jāmbūdvīpeśvarāśca pratiṣṭhāpitāścakravartitve lokapālatve śakratve suyāmatve (Sukhv, Vaidya 233)",
  "S04bsu033_u:448": "sutuṣitatve sunirmitatve suvaśavartitve devarājatve mahābrahmatve ca pratiṣṭhāpitāḥ /",
  "S04bsu033_u:449": "tāvadaprameyāsaṃkhyeyā buddhā bhagavantaḥ satkṛtā gurukṛtā mānitāḥ pūjitāścīvarapiṇḍapātraśayanāsanaglānapratyayabhaiṣajyapariṣkāraiḥ sarvasukhopadhānasparśavihāraiḥ pratipāditāḥ /",
  "S04bsu033_u:450": "yāvantaḥ sattvāḥ śreṣṭhigṛhapatyamātyakṣatriyabrāhmaṇamahāśālakuleṣu pratiṣṭhāpitāḥ,",
  "S04bsu033_u:451": "teṣāṃ na sukaro vākkarmanirdeśena paryanto 'dhigantum /",
  "S04bsu033_u:452": "evaṃ jāmbūdvīpeśvarāśca pratiṣṭhāpitāścakravartitve lokapālatve śakratve suyāmatve sutuṣitatve sunirmitatve vaśavartitve devarājatve mahābrahmatve ca pratiṣṭhāpitāḥ /",
  "S04bsu033_u:453": "tāvadaprameyāsaṃkhyeyā buddhā bhagavantaḥ satkṛtā gurukṛtā mānitāḥ pūjitā dharmacakrapravartanārthaṃ cādhīṣṭāḥ,",
  "S04bsu033_u:454": "yeṣāṃ na sukaro vākkarmanirdeśena paryanto 'dhigantum /",
  "S04bsu033_u:455": "sa evaṃrūpaṃ kuśalaṃ samudānayat,",
  "S04bsu033_u:456": "yadasya bodhisattvacaryāṃ carato 'prameyāsaṃkhyeyācintyātulyāmāpyāparimāṇānabhilāpyāni kalpakoṭīniyutaśatasahasrāṇi surabhirdivyātikrāntacandanagandho mukhātpravāti sma /",
  "S04bsu033_u:457": "sarvaromakūpebhya utpalagandho vāti sma /",
  "S04bsu033_u:458": "sarvalokābhirūpaścābhūtprāsādiko darśanīyaḥ paramaśubhavarṇapuṣkalatayā samanvāgataḥ lakṣaṇavyañjanasamalaṃkṛtenātmabhāvena /",
  "S04bsu033_u:459_0": "tasya sarvaratnālakārāḥ sarvavastracīvarābhinirhārāḥ sarvapuṣpadhūpagandhamālyavilepanacchatradhvajapatākābhinirhārāḥ",
  "S04bsu033_u:459_1": "sarvavādyasaṃgītyabhinirhārāśca sarvaromakūpebhyaḥ pāṇitalābhyāṃ ca niścaranti sma /",
  "S04bsu033_u:460": "sarvānnapānakhādyabhojyalehyarasābhinirhārāḥ sarvopabhogaparibhogābhinirhārāśca pāṇitalābhyāṃ prasyandantaḥ prādurbhavanti sma /",
  "S04bsu033_u:461": "iti hi sarvapariṣkāravaśitāprāptaḥ sa ānanda dharmākaro bhikṣurabhūt pūrvaṃ bodhisattvacaryāṃ caran // Sukhv_10 //",
  "S04bsu033_u:462": "__________________________________________________________________________",
  "S04bsu033_u:463": "START Sukhv 11:",
  "S04bsu033_u:464": "evamukte āyuṣmānānando bhagavantametadavocat - kiṃ punarbhagavan sa dharmākaro bhikṣurbodhisattvo mahāsattvo 'nuttarāṃ samyaksaṃbodhimabhisaṃbudhyātītaḥ parinirvṛtaḥ,",
  "S04bsu033_u:465": "utāho 'nabhisaṃbuddhaḥ atha pratyutpanno 'bhisaṃbuddha etarhi tiṣṭhati dhriyate yāpayati dharmaṃ ca deśayati?",
  "S04bsu033_u:466": "bhagavānāha - na,",
  "S04bsu033_u:467": "khalu punarānanda sa tathāgato 'tīto na anāgataḥ /",
  "S04bsu033_u:468_0": "api tveva sa tathāgato 'rhan samyaksaṃbodhimabhisaṃbuddha etarhiṃ tiṣṭhati dhriyate",
  "S04bsu033_u:468_1": "yāpayati dharmaṃ ca deśayati paścimāyāṃ diśi ito koṭīniyutaśatasahasratame ca buddhakṣetre",
  "S04bsu033_u:468_2": "sukhāvatyāṃ lokadhātāvamitābho nāma tathāgato 'rhan samyaksaṃbuddho 'parimāṇairbodhisattvaiḥ",
  "S04bsu033_u:468_3": "parivṛtaḥ puraskṛto 'nantaiḥ śrāvakairanantayā buddhakṣetrasaṃpadā samanvāgataḥ // Sukhv_11 //",
  "S04bsu033_u:469": "__________________________________________________________________________",
  "S04bsu033_u:470": "START Sukhv 12:",
  "S04bsu033_u:471": "amitā cāsya prabhā yasya na sukaraṃ pramāṇaparyantamadhigantum - iyanti buddhakṣetraśatāni,",
  "S04bsu033_u:472": "iyanti buddhakṣetrasahasrāṇi,",
  "S04bsu033_u:473": "iyanti buddhakṣetraśatasahasrāṇi,",
  "S04bsu033_u:474": "iyanti buddhakṣetrakoṭīni,",
  "S04bsu033_u:475": "iyanti buddhakṣetrakoṭīśatāni,",
  "S04bsu033_u:476": "iyanti buddhakṣetrakoṭīsahasrāṇi,",
  "S04bsu033_u:477": "iyanti buddhakṣetrakoṭīśatasahasrāṇi,",
  "S04bsu033_u:478": "iyanti buddhakṣetrakoṭīniyutaśatasahasrāṇi spharitvā tiṣṭhatīti /",
  "S04bsu033_u:479": "api tu khalu punarānanda saṃkṣiptena pūrvasyāṃ diśi gaṅgānadīvālukopamāni buddhakṣetrakoṭīniyutaśatasahasrāṇi tayā tasya bhagavato 'mitābhasya prabhayā sadā sphuṭāni /",
  "S04bsu033_u:480": "evaṃ dakṣiṇapaścimottarāsvadha ūrdhvaṃ digvidikṣu ca ekaikasyāṃ diśi samantādgaṅgānadīvālukopamāni yāvadbuddhakṣetrakoṭīniyutaśatasahasrāṇi (Sukhv, Vaidya 234)",
  "S04bsu033_u:481_0": "tasya bhagavato 'mitābhasya prabhayā sadā parisphuṭāni sthāpayitvā buddhān bhagavataḥ",
  "S04bsu033_u:481_1": "pūrvapraṇidhānādhiṣṭhānena ye vyāmaprabhayā ekadvitricatuḥpañcadaśaviṃśatitriṃśaccatvāriṃśatpañcāśadyojanaprabhayā",
  "S04bsu033_u:481_2": "yojanaśataprabhayā yojanasahasraprabhayā yojanaśatasahasraprabhayā yāvadanekayojanakoṭīniyutaśatasahasraprabhayā",
  "S04bsu033_u:481_3": "vā lokaṃ spharitvā tiṣṭhanti /",
  "S04bsu033_u:482": "nāstyānanda upamopanyāso yena śakyaṃ tasyāmitābhasya tathāgatasya prabhāyāḥ pramāṇamudgrahītum /",
  "S04bsu033_u:483": "tadanenānanda paryāyeṇa sa tathāgato 'mitābha ityucyate,",
  "S04bsu033_u:484_0": "amitaprabho 'mitaprabhāso 'samāptaprabho 'saṃgataprabhaḥ prabhāśikhotsṛṣṭaprabhaḥ",
  "S04bsu033_u:484_1": "sadivyamaṇiprabho 'pratihataraśmirāgaprabho rājanīyaprabhaḥ premaṇīyaprabhaḥ pramodanīyaprabhaḥ",
  "S04bsu033_u:484_2": "saṃgamanīyaprabha upoṣaṇīyaprabho nibandhanīyaprabho 'tivīryaprabho 'tulyaprabho",
  "S04bsu033_u:484_3": "'bhibhūyanarendrāmūnnayendraprabhaḥ(?)",
  "S04bsu033_u:485": "śrāntasaṃcayendusūryajihmīkaraṇaprabho 'bhibhūya lokapālaśakrabrahmaśuddhāvāsamaheśvarasarvadevajihmīkaraṇaprabha ityucyate /",
  "S04bsu033_u:486_0": "sā ca āryaprabhā vimalā vipulā kāyasukhasaṃjananī cittaudvilyakaraṇī devāsuranāgayakṣagandharvagaruḍamahoragakinnaramanuṣyāmanuṣyāṇāṃ",
  "S04bsu033_u:486_1": "prītiprāmodyasukhakaraṇī kuśalāśayānāṃ sattvānāṃ kalyakuśalamimiṇevadviprāmodyakaraṇī(?)",
  "S04bsu033_u:487": "ye 'nyeṣvapyanantāparyanteṣu buddhakṣetreṣu /",
  "S04bsu033_u:488": "anena cānanda paryāyeṇa tathāgataḥ paripūrṇaṃ kalpaṃ bhāṣyet tasyāmitābhasya tathāgatasya nāma karmopādāya prabhāmārabhya,",
  "S04bsu033_u:489": "na ca śaknoti guṇaparyantamadhigantuṃ tasyāḥ prabhāyāḥ,",
  "S04bsu033_u:490": "tathāgatasya vaiśāradyopacchedo bhavet /",
  "S04bsu033_u:491": "tatkasya hetoḥ?",
  "S04bsu033_u:492": "ubhayamapyetadānanda aprameyamasaṃkhyeyamacintyāparyantaṃ yadidaṃ tasya bhagavato 'mitābhasya tathāgatasya prabhāguṇavibhūtiḥ,",
  "S04bsu033_u:493": "tathāgatasya cānuttaraṃ prajñāpratibhānam // Sukhv_12 //",
  "S04bsu033_u:494": "__________________________________________________________________________",
  "S04bsu033_u:495": "START Sukhv 13:",
  "S04bsu033_u:496": "tasya khalu punarānanda amitābhasya tathāgatasyāprameyaḥ śrāvakasaṃgho yasya na sukaraṃ pramāṇamudgrahītum - iyatyaḥ śrāvakakoṭyaḥ,",
  "S04bsu033_u:497": "iyanti śrāvakakoṭīśatāni,",
  "S04bsu033_u:498": "iyanti śrāvakakoṭīsahasrāṇi,",
  "S04bsu033_u:499": "iyanti śrāvakakoṭīśatasahasrāṇi,",
  "S04bsu033_u:500": "iyanti kaṃkarāṇi,",
  "S04bsu033_u:501": "iyanti bimbarāṇi,",
  "S04bsu033_u:502": "iyanti nayutāni,",
  "S04bsu033_u:503": "iyantyayutāni,",
  "S04bsu033_u:504": "iyantyakṣobhyāṇi,",
  "S04bsu033_u:505": "iyanto vivāhāḥ,",
  "S04bsu033_u:506": "iyanti srotāṃsi,",
  "S04bsu033_u:507": "iyanti ojāṃsi,",
  "S04bsu033_u:508": "iyantyaprameyāṇi,",
  "S04bsu033_u:509": "iyantyasaṃkhyeyāni,",
  "S04bsu033_u:510": "iyantyagaṇyāni,",
  "S04bsu033_u:511": "iyantyatulyāni,",
  "S04bsu033_u:512": "iyantyacintyānīti /",
  "S04bsu033_u:513": "tadyathā ānanda bhikṣurmaudgalyāyana ṛddhivaśitāprāptaḥ /",
  "S04bsu033_u:514": "sa ākāṅkṣan trisāhasramahāsāhasralokadhātau yāvanti tārārūpāṇi tāni sarvāṇyekarātridine nagareṇa gaṇayet,",
  "S04bsu033_u:515": "evaṃrūpāṇāṃ ca ṛddhimatāṃ koṭīniyutaśatasahasraṃ bhavet,",
  "S04bsu033_u:516": "te ca varṣakoṭīniyutaśatasahasramananyakarmaṇā amitābhasya tathāgatasya prathamaśrāvakasaṃnipātaṃ gaṇayeyuḥ /",
  "S04bsu033_u:517": "ebhirgaṇayadbhiḥ śatatamo 'pi bhāgo na gaṇito bhavet,",
  "S04bsu033_u:518": "sahasratamo 'pi śatasahasratamo 'pi,",
  "S04bsu033_u:519": "yāvatkalāmapi upamāmapi upanisāmapi na gaṇito bhavet /",
  "S04bsu033_u:520": "tadyathā ānanda mahāsamudrāccaturaśītiyojanasahasrāṇyāvedhena tiryagaprameyāt kaścideva puruṣaḥ śatadhā bhinnayā bālāgrakoṭyā ekamudakabindumabhyutkṣipet,",
  "S04bsu033_u:521": "tatkiṃ manyase ānanda katamo 'tra bahutaraḥ - yo vā śatadhā bhinnayā bālāgrakoṭyābhyutkṣipta eka udakabinduḥ,",
  "S04bsu033_u:522": "yo vā mahāsamudre 'psakandho 'vaśisṭa iti?",
  "S04bsu033_u:523": "ānanda āha - yojanasahasramapi tāvadbhagavan mahāsamudrasya parīttaṃ bhavet kimaṅga punaḥ śatadhā bhinnayā bālāgrakoṭyā (Sukhv, Vaidya 235)",
  "S04bsu033_u:524": "utkṣipta eka udakabinduḥ /",
  "S04bsu033_u:525": "bhagavānāha - tadyathā sa ekabinduḥ,",
  "S04bsu033_u:526": "iyattamaḥ sa prathamasaṃnipāto 'bhūt /",
  "S04bsu033_u:527": "tairmaudgalyāyanasadṛśairbhikṣubhirgaṇayadbhistena varṣakoṭīniyutaśatasahasreṇa gaṇitaṃ bhavet,",
  "S04bsu033_u:528": "yathā mahāsamudre 'pskandho 'vaśiṣṭaḥ /",
  "S04bsu033_u:529": "evamagaṇitaṃ draṣṭavyam /",
  "S04bsu033_u:530": "kaḥ punarvādo dvitīyatṛtīyādīnāṃ śrāvakasaṃnipātānām /",
  "S04bsu033_u:531": "evamanantāparyantastasya bhagavataḥ śrāvakasaṃgho yo 'prameyāsaṃkhyeya ityeva saṃkhyāṃ gacchati // Sukhv_13 //",
  "S04bsu033_u:532": "__________________________________________________________________________",
  "S04bsu033_u:533": "START Sukhv 14:",
  "S04bsu033_u:534": "aparimitaṃ ca ānanda tasya bhagavato 'mitābhasya tathāgatasyāyuḥpramāṇaṃ yasya na sukaraṃ pramāṇamadhigantum,",
  "S04bsu033_u:535": "iyanti vā kalpaśatāni,",
  "S04bsu033_u:536": "iyanti vā kalpasahasrāṇi,",
  "S04bsu033_u:537": "iyanti vā kalpaśatasahasrāaṇi,",
  "S04bsu033_u:538": "iyatyo vā kalpakoṭyaḥ,",
  "S04bsu033_u:539": "iyanti vā kalpakoṭīśatāni,",
  "S04bsu033_u:540": "iyanti vā kalpakoṭīsahasrāṇi,",
  "S04bsu033_u:541": "iyanti vā kalpakoṭīśatasahasrāṇi,",
  "S04bsu033_u:542": "iyanti vā kalpakoṭīniyutaśatasahasrāṇīti /",
  "S04bsu033_u:543": "atha tarhi ānanda aparimitameva tasya bhagavat āyuḥpramāṇamaparyantam /",
  "S04bsu033_u:544": "tena sa tathāgato 'mitāyurityucyate /",
  "S04bsu033_u:545": "yathā cānanda iha lokadhātau kalpagaṇanāprajñaptisaṃketaḥ,",
  "S04bsu033_u:546": "tathā sāṃprataṃ daśa kalpāstasya bhagavato 'mitāyuṣastathāgatasyotpannasya anuttarāṃ samyaksaṃbodhimabhisaṃbuddhasya // Sukhv_14 //",
  "S04bsu033_u:547": "__________________________________________________________________________",
  "S04bsu033_u:548": "START Sukhv 15:",
  "S04bsu033_u:549": "tasya khalu punarānanda bhagavato 'mitābhasya sukhāvatī nāma lokadhāturṛddhā ca sphītā ca kṣemā ca subhikṣā ca ramaṇīyā ca bahudevamanuṣyākīrṇā ca /",
  "S04bsu033_u:550": "tatra khalvānanda lokadhātau na nirayāḥ santi na tiryagyonirna pretaviṣayo nāsurāḥ kāyā nākṣaṇopapattayaḥ /",
  "S04bsu033_u:551": "na ca tāni ratnāni loke pracaranti yāni sukhāvatyāṃ lokadhātau vidyante // Sukhv_15 //",
  "S04bsu033_u:552": "__________________________________________________________________________",
  "S04bsu033_u:553": "START Sukhv 16:",
  "S04bsu033_u:554": "sā khalvānanda sukhāvatī lokadhātuḥ surabhinānāgandhasamīritā nānāpuṣpaphalasamṛddhā ratnavṛkṣasamalaṃkṛtā tathāgatābhinirmitamanojñasvaranānādvijasaṃghaniṣevitā /",
  "S04bsu033_u:555": "te cānanda ratnavṛkṣā nānāvarṇā anekavarṇā anekaśatasahasravarṇāḥ /",
  "S04bsu033_u:556": "santi tatra ratnavṛkṣāḥ suvarṇavarṇāḥ suvarṇamayāḥ /",
  "S04bsu033_u:557": "santi rūpyavarṇā rūpyamayāḥ /",
  "S04bsu033_u:558": "santi vaiḍūryavarṇā vaiḍūryamayāḥ /",
  "S04bsu033_u:559": "santi sphaṭikavarṇāḥ sphaṭikamayāḥ /",
  "S04bsu033_u:560": "santi musāragalvavarṇā musāragalvamayāḥ /",
  "S04bsu033_u:561": "santi lohitamuktāvarṇā lohitamuktāmayāḥ /",
  "S04bsu033_u:562": "santyaśmagarbhavarṇā aśmagarbhamayāḥ /",
  "S04bsu033_u:563": "santi kecid dvayo ratnayoḥ suvarṇasya rūpyasya ca /",
  "S04bsu033_u:564": "santi trayāṇāṃ ratnānāṃ suvarṇasya rūpyasya vaiḍūryasya ca /",
  "S04bsu033_u:565": "santi caturṇāṃ ratnānāṃ suvarṇasya rūpyasya vaiḍūryasya sphaṭikasya ca /",
  "S04bsu033_u:566": "santi pañcānāṃ ratnānāṃ suvarṇasya rūpyasya vaiḍūryasya sphaṭikasya musāragalvasya ca /",
  "S04bsu033_u:567": "santi ṣaṇṇāṃ ratnānāṃ suvarṇasya rūpyasya vaiḍūryasya sphaṭikasya musāragalvasya lohitamuktāyāśca /",
  "S04bsu033_u:568": "santi saptānāṃ ratnānāṃ suvarṇasya rūpyasya vaiḍūryasya sphaṭikasya musāragalvasya lohitamuktāyā aśmagarbhasya ca saptamasya /",
  "S04bsu033_u:569": "tatrānanda suvarṇamayānāṃ vṛkṣāṇāṃ suvarṇamayāni mūlaskandhaviṭapaśākhāpatrapuṣpāṇi,",
  "S04bsu033_u:570": "phalāni rūpyamayāṇi /",
  "S04bsu033_u:571": "rūpyamayāṇāṃ vṛkṣāṇāṃ rūpyamayānyeva mūlaskandhaviṭapaśākhāpatrapuṣpāṇi,",
  "S04bsu033_u:572": "phalāni vaiḍūryamayāṇi /",
  "S04bsu033_u:573": "vaiḍūryamayāṇāṃ vṛkṣāṇāṃ vaiḍūryamayāṇi mūlaskandhaviṭapaśākhāpatrapuṣpāṇi,",
  "S04bsu033_u:574": "phalāni sphaṭikamayāni /",
  "S04bsu033_u:575": "sphaṭikamayānāṃ vṛkṣāṇāṃ sphaṭikamayānyeva mūlaskandhaviṭapaśākhāpatrapuṣpāṇi, (Sukhv, Vaidya 236)",
  "S04bsu033_u:576": "phalāni ca musāragalvamayāni /",
  "S04bsu033_u:577": "musāragalvamayānāṃ vṛkṣāṇāṃ musāragalvamayānyeva mūlaskandhaviṭapaśākhāpatrapuṣpāṇi,",
  "S04bsu033_u:578": "phalāni ca lohitamuktāmayāni /",
  "S04bsu033_u:579": "lohitamuktāmayānāṃ vṛkṣāṇāṃ lohitamuktāmayānyeva mūlaskandhaviṭapaśākhāpatrapuṣpāṇi,",
  "S04bsu033_u:580": "phalāni cāśmagarbhamayāṇi /",
  "S04bsu033_u:581": "aśmagarbhamayāṇāṃ vṛkṣāṇāmaśmagarbhamayāṇyeva mūlaskandhaviṭapaśākhāpatrapuṣpāṇi,",
  "S04bsu033_u:582": "phalāni ca suvarṇamayāni /",
  "S04bsu033_u:583": "keṣāṃcidānanda vṛkṣāṇāṃ suvarṇamayāni mūlāni,",
  "S04bsu033_u:584": "rūpyamayāḥ skandhāḥ,",
  "S04bsu033_u:585": "vaiḍūryamayā viṭapāḥ,",
  "S04bsu033_u:586": "sphaṭikamayāḥ śākhāḥ,",
  "S04bsu033_u:587": "musāragalvamayāni patrāṇi,",
  "S04bsu033_u:588": "lohitamuktāmayāni puṣpāṇi,",
  "S04bsu033_u:589": "aśmagarbhamayāṇi phalāni /",
  "S04bsu033_u:590": "keṣāṃcidānanda vṛkṣāṇāṃ rūpyamayāṇi mūlāni,",
  "S04bsu033_u:591": "vaiḍūryamayāḥ skandhāḥ,",
  "S04bsu033_u:592": "sphaṭikamayā viṭapāḥ,",
  "S04bsu033_u:593": "musāragalvamayāḥ śākhāḥ,",
  "S04bsu033_u:594": "lohitamuktāmayāni patrāṇi,",
  "S04bsu033_u:595": "aśmagarbhamayāṇi puṣpāṇi,",
  "S04bsu033_u:596": "suvarṇamayāni phalāni /",
  "S04bsu033_u:597": "keṣāṃcidānanda vṛkṣāṇāṃ vaiḍūryamayāṇi mūlāni,",
  "S04bsu033_u:598": "sphaṭikamayāḥ skandhāḥ,",
  "S04bsu033_u:599": "musāragalvamayā viṭapāḥ,",
  "S04bsu033_u:600": "lohitamuktāmayāḥ śākhāḥ,",
  "S04bsu033_u:601": "aśmagarbhamayāṇi patrāṇi,",
  "S04bsu033_u:602": "suvarṇamayāni puṣpāṇi,",
  "S04bsu033_u:603": "rūpyamayāṇi phalāni /",
  "S04bsu033_u:604": "keṣāṃcidānanda vṛkṣāṇāṃ sphaṭikamayāni mūlāni,",
  "S04bsu033_u:605": "musāragalvamayāḥ skandhāḥ,",
  "S04bsu033_u:606": "lohitamuktāmayā viṭapāḥ,",
  "S04bsu033_u:607": "aśmagarbhamayāḥ śākhāḥ,",
  "S04bsu033_u:608": "suvarṇamayāni patrāṇi,",
  "S04bsu033_u:609": "rūpyamayāṇi puṣpāṇi,",
  "S04bsu033_u:610": "vaiḍūryamayāṇi phalāni /",
  "S04bsu033_u:611": "keṣāṃcidānanda vṛkṣāṇāṃ musāragalvamayāni mūlāni,",
  "S04bsu033_u:612": "lohitamuktāmayāḥ skandhāḥ,",
  "S04bsu033_u:613": "aśmagarbhamayā viṭapāḥ,",
  "S04bsu033_u:614": "suvarṇamayāḥ śākhāḥ,",
  "S04bsu033_u:615": "rūpyamayāṇi patrāṇi,",
  "S04bsu033_u:616": "vaiḍūryamayāṇi puṣpāṇi,",
  "S04bsu033_u:617": "sphaṭikamayāni phalāni /",
  "S04bsu033_u:618": "keṣāṃcidānanda vṛkṣāṇāṃ lohitamuktāmayāni mūlāni,",
  "S04bsu033_u:619": "aśmagarbhamayāḥ skandhāḥ,",
  "S04bsu033_u:620": "suvarṇamayā viṭapāḥ,",
  "S04bsu033_u:621": "rūpyamayāḥ śākhāḥ,",
  "S04bsu033_u:622": "vaiḍūryamayāṇi patrāṇi,",
  "S04bsu033_u:623": "sphaṭikamayāni puṣpāṇi,",
  "S04bsu033_u:624": "musāragalvamayāṇi phalānikeṣāṃcidānanda vṛkṣāṇāmaśmagarbhamayāṇi mūlāni,",
  "S04bsu033_u:625": "suvarṇamayāḥ skandhāḥ,",
  "S04bsu033_u:626": "rūpyamayā viṭapāḥ,",
  "S04bsu033_u:627": "vaiḍūryamayāḥ śākhāḥ,",
  "S04bsu033_u:628": "sphaṭikamayāni patrāṇi,",
  "S04bsu033_u:629": "musāragalvamayāni puṣpāṇi,",
  "S04bsu033_u:630": "lohitamuktāmayāni phalāni /",
  "S04bsu033_u:631": "keṣāṃcidānanda vṛkṣāṇāṃ saptaratnamayāni mūlāni,",
  "S04bsu033_u:632": "saptaratnamayāḥ skandhāḥ,",
  "S04bsu033_u:633": "saptaratnamayā viṭapāḥ,",
  "S04bsu033_u:634": "saptaratnamayāḥ śākhāḥ,",
  "S04bsu033_u:635": "saptaratnamayāni patrāṇi,",
  "S04bsu033_u:636": "saptaratnamayāni puṣpāṇi,",
  "S04bsu033_u:637": "saptaratnamayāni phalāni /",
  "S04bsu033_u:638": "sarveṣāṃ cānanda teṣāṃ vṛkṣāṇāṃ mūlaskandhaviṭapaśākhāpatrapuṣpaphalāni sukhasaṃsparśāni sugandhīni /",
  "S04bsu033_u:639": "vātena preritena ca teṣāṃ valgumanojñaghoṣo niścaratyasecanako 'pratikūlaḥ śravaṇāya /",
  "S04bsu033_u:640_0": "evaṃrūpairānanda saptaratnamayairvṛkṣaiḥ saṃtataṃ tadbuddhakṣetraṃ samantācca kadalīskandhaiḥ",
  "S04bsu033_u:640_1": "saptaratnamayai ratnatālapaṅktibhiścānuparikṣiptaṃ sarvataśca hemajālapraticchannaṃ",
  "S04bsu033_u:640_2": "samantaśca sarvaratnamayaiḥ padmaiḥ saṃchannam /",
  "S04bsu033_u:641": "santi tatra padmānyardhayojanapramāṇāni,",
  "S04bsu033_u:642": "santi yojanapramāṇāni,",
  "S04bsu033_u:643": "santi dvitricatuḥpañcayojanapramāṇāni,",
  "S04bsu033_u:644": "santi yāvaddaśayojanapramāṇāni /",
  "S04bsu033_u:645": "sarvataśca ratnapadmātṣaṭtriṃśadraśmikoṭīśatasahasrāṇi niścaranti /",
  "S04bsu033_u:646": "sarvataśca raśmimukhātṣaṭtriṃśadbuddhakoṭīśatasahasrāṇi niścaranti suvarṇamayavarṇaiḥ kāyairdvātriṃśanmahāpuruṣalakṣaṇadharaiḥ,",
  "S04bsu033_u:647": "yāni pūrvasyāṃ diśyaprameyāsaṃkhyeyāsu lokadhātuṣu gatvā sattvebhyo dharmaṃ deśayanti /",
  "S04bsu033_u:648": "evaṃ dakṣiṇapaścimottarāsu dikṣu adha ūrdhvamanuvidikṣu gatāvaraṇe loke 'prameyāsaṃkhyeyāṃllokadhātūn gatiṃ gattvā sattvebhyo dharmaṃ deśayanti // Sukhv_16 //",
  "S04bsu033_u:649": "__________________________________________________________________________",
  "S04bsu033_u:650": "START Sukhv 17:",
  "S04bsu033_u:651": "(Sukhv, Vaidya 237)",
  "S04bsu033_u:652": "tasmin khalu punarānanda buddhakṣetre sarvaśaḥ kālaparvatā na santi sarvato ratnaparvatāḥ sarvaśaḥ sumeravaḥ parvatarājāḥ sarvaśaścakravālā mahācakravālāḥ parvatarājāḥ /",
  "S04bsu033_u:653": "samantācca tadbuddhakṣetraṃ samaṃ ramaṇīyaṃ pāṇitalajātaṃ nānāvidharatnamaṇicitabhūmibhāgam /",
  "S04bsu033_u:654": "evamukte āyuṣmānānando bhagavantametadavocat - ye ca punaste bhagavaṃścāturmahārājakāyikā devāḥ sumerupārśvanivāsinastrāyastriṃśā vā sumerumūrdhni nivāsinaḥ,",
  "S04bsu033_u:655": "te kutra pratiṣṭhitāḥ?",
  "S04bsu033_u:656_0": "bhagavānāha - tatkiṃ manyase ānanda ye te iha sumeroḥ parvatarājasyopari yāmā devāstuṣitā",
  "S04bsu033_u:656_1": "vā nirmāṇaratayo vā paranirmitavaśavartino vā brahmakāyikā vā brahmapurohitā vā mahābrahmāṇo",
  "S04bsu033_u:656_2": "va yāvadakaniṣṭhā vā,",
  "S04bsu033_u:657": "kutra te pratiṣṭhitā iti /",
  "S04bsu033_u:658": "ānanda āha - acintyo bhagavan karmaṇāṃ vipākaḥ karmābhisaṃskāraḥ /",
  "S04bsu033_u:659": "bhagavānāha - labdhastvayānanda ihācintyaḥ karmaṇāṃ vipākaḥ karmābhisaṃskāro na buddhānāṃ bhagavatāmacintyaṃ buddhādhiṣṭhānaṃ kṛtapuṇyānāṃ ca sattvānāmavaropitakuśalamūlānām /",
  "S04bsu033_u:660": "tavācintyā puṇyā vibhūtiḥ /",
  "S04bsu033_u:661": "ānanda āha - na me 'tra bhagavan kācitkāṅkṣā vā vimatirvā vicikitsā vā /",
  "S04bsu033_u:662": "api tu khalvahamanāgatānāṃ sattvānāṃ kāṅkṣāvimativicikitsānirghātāya tathāgatametadarthaṃ paripṛcchāmi /",
  "S04bsu033_u:663": "bhagavānāha - sādhu sādhvānanda,",
  "S04bsu033_u:664": "evaṃ te karaṇīyam // Sukhv_17 //",
  "S04bsu033_u:665": "__________________________________________________________________________",
  "S04bsu033_u:666": "START Sukhv 18:",
  "S04bsu033_u:667": "tasyāṃ khalvānanda sukhāvatyāṃ lokadhātau nānāprakārā nadyaḥ pracaranti /",
  "S04bsu033_u:668": "santi tatra mahānadyo yojanavistārāḥ /",
  "S04bsu033_u:669": "santi yāvadviṃśatitriṃśaccatvāṃriśatpañcāśadyojanavistārā yāvaddvādaśayojanāvedhāḥ /",
  "S04bsu033_u:670": "sarvāśca tā nadyaḥ sukhavāhinyo nānāsurabhigandhavārivāhinyo nānāratnalulitapuṣpasaṃghātavāhinyo nānāmadhurasvaranirghoṣāḥ /",
  "S04bsu033_u:671_0": "tāsāṃ cānanda koṭiśatasahasrāṅgasaṃprayuktasya divyasaṃgītisamūrcchitasya tūryasya",
  "S04bsu033_u:671_1": "kuśalaiḥ saṃpravāditasya tāvanmanojñaghoṣo niścarati yathārūpastāsāṃ mahānadīnāṃ",
  "S04bsu033_u:671_2": "nirghoṣo niścarati gambhīro 'jñeyo 'vijñeyo 'nelaḥ karṇasukho hṛdayaṃgamaḥ premaṇīyo",
  "S04bsu033_u:671_3": "valgurmanojño 'secanako 'pratikūlaḥ śravaṇāya,",
  "S04bsu033_u:672": "anityaṃ śāntamanātmeti sukhaśravanīyo yasteṣāṃ sattvānāṃ śrotrendriyābhāsamāgacchati /",
  "S04bsu033_u:673": "tāsāṃ khalu punarānanda mahānadīnāmubhayatastīrāṇi nānāgandharatnavṛkṣaiḥ saṃtatāni,",
  "S04bsu033_u:674": "yebhyo nānāśākhāpatrapuṣpamañjaryo 'valambante /",
  "S04bsu033_u:675": "tatra ye sattvāsteṣu nadītīreṣvākāṅkṣanti divyābhirāmaramaṇīyāṃ ratikrīḍāṃ cānubhavitum,",
  "S04bsu033_u:676": "teṣāṃ tatra nadīṣvavatīrṇānāmākāṅkṣatāṃ gulphamātraṃ vāri saṃtiṣṭhate /",
  "S04bsu033_u:677": "ākāṅkṣatāṃ jānumātraṃ kaṭimātraṃ kakṣamātram,",
  "S04bsu033_u:678": "ākāṅkṣatāṃ karṇamātraṃ vāri saṃtiṣṭhate,",
  "S04bsu033_u:679": "divyāśca ratayaḥ prādurbhavanti /",
  "S04bsu033_u:680": "tatra ye sattvā ākāṅkṣanti śītaṃ vāri bhavatviti,",
  "S04bsu033_u:681": "teṣāṃ śītaṃ vāri bhavati /",
  "S04bsu033_u:682": "ya ākāṅkṣanyuṣṇaṃ bhavatviti,",
  "S04bsu033_u:683": "teṣāmuṣṇaṃ bhavati /",
  "S04bsu033_u:684": "ya ākāṅkṣanti śītoṣṇaṃ bhavatviti,",
  "S04bsu033_u:685": "teṣāṃ śītoṣṇameva tadvāri bhavatyanusukham /",
  "S04bsu033_u:686_0": "tāśca mahānadyo divyatamālapatrāgarukālānusāritagaroragasāracandanavaragandhavāsitavāriparipūrṇāḥ",
  "S04bsu033_u:686_1": "pravahanti divyotpalapadmakumudapuṇḍarīkasaugandhikādipuṣpasaṃchannā haṃsasārasakrauñcacakravākakāraṇḍavaśukaśārikakokilakuṇālakalaviṅkamayūrādimanojña",
  "S04bsu033_u:686_2": "- svarāstathāgatābhinirmitapakṣisaṃghaniṣevitapulinā dhārtarāṣṭropaśobhitāḥ sūpatīrthā",
  "S04bsu033_u:686_3": "vikardamāḥ suvarṇavālukāsaṃkirṇāḥ /",
  "S04bsu033_u:687": "tatra yadā te sattvā ākāṅkṣanti kīdṛśā (Sukhv, Vaidya 238)",
  "S04bsu033_u:688": "asmākamabhiprāyāḥ paripūryantāmiti,",
  "S04bsu033_u:689": "tadā teṣāṃ tādṛśā evābhiprāyā paripūryante /",
  "S04bsu033_u:690": "yaścāsāvānanda tasya vāriṇo nirghoṣaḥ sa manojño niścarati,",
  "S04bsu033_u:691": "yena sarvāvattadbuddhakṣetramabhijñāpyate /",
  "S04bsu033_u:692": "ye ca sattvā nadītīreṣu sthitā ākāṅkṣanti mā asmākamayaṃ śabdaḥ śrotrendriyāvabhāsamāgacchatviti,",
  "S04bsu033_u:693": "teṣāṃ na divyasyāpi śrotrendriyasyāvabhāsamāgacchati /",
  "S04bsu033_u:694": "yaśca yathārūpaṃ śabdamākāṅkṣati śrotum,",
  "S04bsu033_u:695": "sa tathārūpameva manojñaṃ śabdaṃ śṛṇoti /",
  "S04bsu033_u:696_0": "tadyathā - buddhaśabdaṃ dharmaśabdaṃ saṃghaśabdaṃ pāramitāśabdaṃ bhūmiśabdaṃ balaśabdaṃ",
  "S04bsu033_u:696_1": "vaiśāradyaśabdamāveṇikabuddhadharmaśabdaṃ pratisaṃvicchabdaṃ śūnyatānimittāpraṇihitānabhisaṃskārājātānutpādābhāvanirodhaśabdaṃ",
  "S04bsu033_u:696_2": "śāntapraśāntopaśāntaṃ mahāmaitrīmahākarūṇāmahāmuditāmahopekṣāśabdamanutpattikadharmakṣāntyabhiṣekabhūmipratilambhaśabdam /",
  "S04bsu033_u:697": "śrutvā udāraprītiprāmodyaṃ pratilabhate vivekasahagataṃ virāgasahagataṃ śāntasahagataṃ nirodhasahagataṃ dharmasahagataṃ bodhipariniṣpattikuśalamūlasahagataṃ ca /",
  "S04bsu033_u:698": "sarvaśaścānanda sukhāvatyāṃ lokadhātāvakuśalaśabdo nāsti,",
  "S04bsu033_u:699": "sarvaśo nīvaraṇaśabdo nāsti,",
  "S04bsu033_u:700": "sarvaśo 'pāyadurgativinipātaśabdo nāsti,",
  "S04bsu033_u:701": "sarvaśo duḥkhaśabdo nāsti /",
  "S04bsu033_u:702": "aduḥkhāsukhavedanāśabdo 'pi tāvadānanda tatra nāsti,",
  "S04bsu033_u:703": "kutaḥ punarduḥkhaśabdo bhaviṣyati?",
  "S04bsu033_u:704": "tadanena ānanda paryāyeṇa sā lokadhātuḥ sukhāvatītyucyate saṃkṣiptena,",
  "S04bsu033_u:705": "na punarvistareṇa kalpo 'pyānanda parikṣayaṃ gacchetsukhāvatyā lokadhātoḥ sukhakāraṇeṣu parikīrtyamāneṣu,",
  "S04bsu033_u:706": "na tveva śakyaṃ teṣāṃ sukhakāraṇānāṃ paryantamadhigantum // Sukhv_18 //",
  "S04bsu033_u:707": "__________________________________________________________________________",
  "S04bsu033_u:708": "START Sukhv 19:",
  "S04bsu033_u:709": "tasyāṃ khalu punarānanda sukhāvatyāṃ lokadhātau ye sattvāḥ pratyājātāḥ pratyājaniṣyante,",
  "S04bsu033_u:710_0": "sarve te evaṃrūpeṇa varṇena balena sthāmnā ārohapariṇāhena ādhipatyena puṇyasaṃcayena",
  "S04bsu033_u:710_1": "atiṣṇabhirvastrābharaṇodyānavimānakūṭāgāraparibhogairevaṃrūpaśabdagandharasasparśaparibhogaiḥ",
  "S04bsu033_u:710_2": "evaṃrūpaiśca sarvairapi bhogaparibhogaiḥ samanvāgatāḥ,",
  "S04bsu033_u:711": "tadyathāpi nāma devāḥ paranirmitavaśavartinaḥ /",
  "S04bsu033_u:712": "na khalu punarānanda sukhāvatyāṃ lokadhātau sattvā audārikayūṣaphāṇitākārāhāramāharanti /",
  "S04bsu033_u:713": "api tu khalu punaryathārūpamevāharamākāṅkṣanti,",
  "S04bsu033_u:714": "tathārūpamāhṛtameva saṃjānanti,",
  "S04bsu033_u:715": "prīṇitakāyāśca bhavanti prīṇitamānāḥ /",
  "S04bsu033_u:716": "na teṣāṃ bhūyaḥ kāye prakṣepaḥ karaṇīyaḥ /",
  "S04bsu033_u:717": "te prīṇitakāyāstathārūpāṇi gandhajātānyākāṅkṣanti - īddaśaireva gandhajātairdivyaistadbuddhakṣetraṃ sarvameva nirdhūpitaṃ bhavati /",
  "S04bsu033_u:718": "tatra yastaṃ gandhamāghrātukāmo bhavati,",
  "S04bsu033_u:719": "tasya sarvaśo gandharvarājño vāsanā na samudācarati /",
  "S04bsu033_u:720": "evaṃ ye yathārūpāṇi gandhamālyavilepanacūrṇacīvaracchatradhvajapatākātūryāṇyākāṅkṣanti,",
  "S04bsu033_u:721": "teṣāṃ tathārūpaiśca taiḥ sarvaṃ tadbuddhakṣetraṃ parisphuṭaṃ bhavati /",
  "S04bsu033_u:722": "cīvarāṇyākāṅkṣanti nānāvarṇānyanekaśatasahasravarṇāni,",
  "S04bsu033_u:723": "teṣāṃ tādṛśaireva cīvararatnaiḥ sarvaṃ tadbuddhakṣetraṃ parisphuṭaṃ bhavati,",
  "S04bsu033_u:724": "prāvṛtameva cātmānaṃ saṃjānanti /",
  "S04bsu033_u:725": "te yathārūpāṇyābharaṇānyākāṅkṣanti,",
  "S04bsu033_u:726_0": "tadyathā - śīrṣābharaṇāni vā karṇābharaṇāni vā grīvābharaṇāni vā hastapādābharaṇāni",
  "S04bsu033_u:726_1": "vā yadidaṃ mukuṭāni kuṇḍalāni kaṭakakeyūrāṇi vatsahārā rūcakahārā karṇikā mudrikāḥ",
  "S04bsu033_u:726_2": "svarṇasūtrāṇi mekhalāḥ svarṇasūtāṇi jālāni muktājālāni sarvaratnajālāni svarṇaratnakiṅkiṇījālāni,",
  "S04bsu033_u:727": "tathārūpairābharaṇairanekaratnaśatasahasrapratyuptaiḥ sphuṭaṃ (Sukhv, Vaidya 239)",
  "S04bsu033_u:728": "tadbuddhakṣetraṃ paśyanti yadidamābharaṇavṛkṣāvasaktaiḥ /",
  "S04bsu033_u:729": "taiścābharaṇairalaṃkṛtamātmānaṃ saṃjānanti /",
  "S04bsu033_u:730": "te yādṛśaṃ vimānamākāṅkṣanti yadvarṇaliṅgasaṃsthānaṃ yāvadārohapariṇāhaṃ nānāratnamayaniryūhaśatasahasrasamalaṃkṛtaṃ nānādivyapuṣpasaṃstīrṇaṃ citropadhānavinyastaparyaṅkam,",
  "S04bsu033_u:731": "tādṛśameva vimānaṃ teṣāṃ purataḥ prādurbhavati /",
  "S04bsu033_u:732": "teṣu manonirvṛtteṣu vimāneṣu saptasaptāsparasahasraparivṛtāḥ puraskṛtā viharanti krīḍanti ramante paricārayanti // Sukhv_19 //",
  "S04bsu033_u:733": "__________________________________________________________________________",
  "S04bsu033_u:734": "START Sukhv 20:",
  "S04bsu033_u:735": "na ca tatra lokadhātau devānāṃ vā manuṣyāṇāṃ vā nānātvamasti anyatra saṃvṛtivyavahāreṇa devamanuṣyāviti saṃkhyāṃ gacchanti /",
  "S04bsu033_u:736": "tadyathā ānanda rājñaścakravartinaḥ purato manuṣyahīno manuṣyapretako na bhāsate na tapate na virocate,",
  "S04bsu033_u:737": "na ca bhavati viśārado na prabhāśvaraḥ,",
  "S04bsu033_u:738_0": "evameva devānāṃ paranirmitavaśavartināṃ purataḥ śakro devānāmindro na bhāsate na",
  "S04bsu033_u:738_1": "tapate na virocate yadidamudyānavimānavastrābharaṇairādhipatyena ṛddhyā vā prātihāryeṇa",
  "S04bsu033_u:738_2": "vā aiśvaryeṇa vā ānanda,",
  "S04bsu033_u:739": "sa khalu dharmābhisamayena dharmaparibhogeṇa vā /",
  "S04bsu033_u:740": "tatra ānanda yathā devāḥ parinirmitavaśavartinaḥ,",
  "S04bsu033_u:741": "evaṃ sukhāvatyāṃ lokadhātau manuṣyā draṣṭavyāḥ // Sukhv_20 //",
  "S04bsu033_u:742": "__________________________________________________________________________",
  "S04bsu033_u:743": "START Sukhv 21:",
  "S04bsu033_u:744": "tasyāṃ khalu punarānanda sukhāvatyāṃ lokadhātau pūrvāhṇakālasamaye pratyupasthite samantāccaturdiśamākulāḥ samākulā vāyavo vānti /",
  "S04bsu033_u:745_0": "teṣāṃ ratnavṛkṣāṇāṃ citrān darśanīyān nānāvarṇānanekavṛntān nānāsurabhidivyagandhaparivāsitān",
  "S04bsu033_u:745_1": "kṣobhayanti saṃkṣobhayanti īrayanti samīrayanti yato bahūni puṣpaśatāni tasyāṃ ratnamayyāṃ",
  "S04bsu033_u:745_2": "mahāpṛthivyāṃ prapatanti manojñagandhāni darśanīyāni /",
  "S04bsu033_u:746": "taiśca puṣpaistadbuddhakṣetraṃ samantātsaptapauruṣaṃ saṃskṛtarūpaṃ bhavati /",
  "S04bsu033_u:747": "tadyathāpi nāma puruṣaḥ kuśalaḥ pṛthivyāṃ puṣpasaṃstaraṃ saṃstṛṇuyāt,",
  "S04bsu033_u:748": "ubhābhyāṃ pāṇibhyāṃ samaṃ racayetsucitraṃ darśanīyam,",
  "S04bsu033_u:749": "evameva tadbuddhakṣetraṃ taiḥ puṣpairnānāgandhavarṇaiḥ samantātsaptapauruṣaṃ sphuṭaṃ bhavati /",
  "S04bsu033_u:750": "tāni ca puṣpajātāni mṛdūni kācilindikasukhasaṃsparśāni aupamyamātreṇa,",
  "S04bsu033_u:751": "yāni nikṣipte pāde caturaṅgulamavanamanti,",
  "S04bsu033_u:752": "utkṣipte pāde caturaṅgulamevonnamanti /",
  "S04bsu033_u:753": "nirgate punaḥ pūrvāhṇakālasamaye tāni puṣpāṇi niravaśeṣamantardhīyante /",
  "S04bsu033_u:754": "athe tadbuddhakṣetraṃ viviktaṃ ramyaṃ śubhaṃ bhavatyaparikliṣṭaiḥ pūrvapuṣpaiḥ /",
  "S04bsu033_u:755": "tataḥ punarapi samantāccaturdiśaṃ vāyavo vānti,",
  "S04bsu033_u:756": "ye pūrvavadabhinavāni puṣpāṇyabhiprakiranti /",
  "S04bsu033_u:757": "yathā pūrvāhṇe,",
  "S04bsu033_u:758": "evaṃ madhyāhnakālasamaye saṃdhyāyāṃ rātryāḥ prathame yāme madhyame yāme paścime yāme /",
  "S04bsu033_u:759": "taiśca vātairvāyadbhirnānāgandhaparivāsitaiste sattvāḥ spṛṣṭāḥ santaḥ evaṃ sukhasamarpitā bhavanti tadyathāpi nāma nirodhasamāpanno bhikṣuḥ // Sukhv_21 //",
  "S04bsu033_u:760": "__________________________________________________________________________",
  "S04bsu033_u:761": "START Sukhv 22:",
  "S04bsu033_u:762": "tasmiścānanda buddhakṣetre sarvaśo 'gnisūryacandragrahanakṣatratārārūpāṇāṃ tamondhakārasya nāmadheyaprajñapraptirapi nāsti /",
  "S04bsu033_u:763": "sarvaśo rātriṃdivaṃ prajñaptirapi nāsti anyatra tathāgatavyavahārāt,",
  "S04bsu033_u:764": "sarvaśaścārāmaparigrahasaṃjñā nāsti // Sukhv_22 //",
  "S04bsu033_u:765": "__________________________________________________________________________",
  "S04bsu033_u:766": "START Sukhv 23:",
  "S04bsu033_u:767": "tasyāṃ khalu punarānanda sukhāvatyāṃ lokadhātau kāle divyagandhodakameghā abhipravarṣayanti divyāni sarvavarṇikāni kusumāni,",
  "S04bsu033_u:768": "divyāni saptaratnāni,",
  "S04bsu033_u:769": "divyaṃ candanacūrṇam,",
  "S04bsu033_u:770": "divyāśchatradhvajapatākā abhipravarṣayanti /",
  "S04bsu033_u:771": "divyāni sarvavarṇikāni kusumāni,",
  "S04bsu033_u:772": "divyāni (Sukhv, Vaidya 240)",
  "S04bsu033_u:773": "vitānāni dhriyante,",
  "S04bsu033_u:774": "divyāni cchatraratnāni sarvābharaṇānyākāśe dhriyante,",
  "S04bsu033_u:775": "divyāni vādyāni pravādyante,",
  "S04bsu033_u:776": "divyāścāpsaraso nṛtyanti // Sukhv_23 //",
  "S04bsu033_u:777": "__________________________________________________________________________",
  "S04bsu033_u:778": "START Sukhv 24:",
  "S04bsu033_u:779": "tasmin khalu punarānanda buddhakṣetre ye sattvā upapannā utpadyante utpasyante,",
  "S04bsu033_u:780": "sarve te niyatāḥ samyaktve yāvannirvāṇam /",
  "S04bsu033_u:781": "tatkasya hetoḥ?",
  "S04bsu033_u:782": "nāsti tatra dvayo rāśyorvyavasthānaṃ prajñaptirvā yadidamaniyatasya vā mithyātvaniyatasya vā /",
  "S04bsu033_u:783": "tadanenāpyānanda paryāyeṇa sā lokadhātuḥ sukhāvatītyucyate saṃkṣiptena,",
  "S04bsu033_u:784": "na punarvistareṇa /",
  "S04bsu033_u:785": "kalpo 'pyānanda parikṣīyeta sukhāvatyāṃ lokadhātau sukhakāraṇeṣu parikīrtyamāneṣu,",
  "S04bsu033_u:786": "na ca teṣāṃ sukhakāraṇānāṃ śakyaṃ paryantamadhigantum // Sukhv_24 //",
  "S04bsu033_u:787": "__________________________________________________________________________",
  "S04bsu033_u:788": "START Sukhv 25:",
  "S04bsu033_u:789": "atha khalu bhagavāṃstasyāṃ velāyāmimā gāthā abhāṣata -",
  "S04bsu033_u:790": "sarve 'pi sattvāḥ sukhitā bhaveyurviśuddhajñānāḥ paramārthakovidāḥ /",
  "S04bsu033_u:791": "te kalpakoṭīmatha vāpi cottariṃ sukhāvatīvarṇa prakāśayeyuḥ // Sukhv_vs_23 //",
  "S04bsu033_u:792": "kṣaye kalpakoṭī vajre surāśca sukhāvatīye na ca varṇasāruḥ /",
  "S04bsu033_u:793": "kṣayaṃ na gacchetpratibhā ca teṣāṃ prakāśayantāna tu varṇa nānāṃ // Sukhv_vs_24 //",
  "S04bsu033_u:794": "ye lokadhātū paramāṇusādṛśāṃśchidyeya bhidyeya rajaśca kuryāt /",
  "S04bsu033_u:795": "ato bahū uttari lokadhātu pūreta dānaṃ ratanāhi dadyāt // Sukhv_vs_25 //",
  "S04bsu033_u:796": "naitā kalāpi upamāpi tasya puṇyasya bhontī pṛthulokadhātavaḥ /",
  "S04bsu033_u:797": "ye lokadhātūya sukhāvatīye śrutvaiva nāmaṃ bhavatīha puṇyam // Sukhv_vs_26 //",
  "S04bsu033_u:798": "tato bahū puṇya bhaveta teṣāṃ ye śraddhate jinavacanaṃ saprajñāḥ /",
  "S04bsu033_u:799": "śraddhā hi mūlaṃ jagatasya prāptaye tasmāddhi śrutvā vicitiṃ vinodayet // Sukhv_vs_27 //",
  "S04bsu033_u:800": "iti //",
  "S04bsu033_u:801": "evamaprameyaguṇavarṇā ānanda sukhāvatī lokadhātuḥ // Sukhv_25 //",
  "S04bsu033_u:802": "__________________________________________________________________________",
  "S04bsu033_u:803": "START Sukhv 26:",
  "S04bsu033_u:804_0": "tasya khalu punarānanda bhagavato 'mitābhasya tathāgatasya daśasu dikṣu ekaikasyāṃ",
  "S04bsu033_u:804_1": "diśi gaṅgānadīvālukāsameṣu buddhakṣetreṣu gaṅgānadīvālukāsamā buddhā bhagavanto nāmadheyaṃ (Sukhv, Vaidya 241)",
  "S04bsu033_u:805": "parikīrtayante,",
  "S04bsu033_u:806": "varṇaṃ bhāṣante,",
  "S04bsu033_u:807": "yaśaḥ prakāśayanti,",
  "S04bsu033_u:808": "guṇamudīrayanti /",
  "S04bsu033_u:809": "tatkasya hetoḥ?",
  "S04bsu033_u:810": "ye kecitsattvāstasya bhagavato 'mitābhasya nāmadheyaṃ śṛṇvanti,",
  "S04bsu033_u:811": "śrutvā cāntaśa ekacittotpādamapyadhyāśayena prasādasahagatena cittamutpādayanti,",
  "S04bsu033_u:812": "te sarve 'vaivartikatāyāṃ santyanuttarāyāḥ samyaksaṃbodheḥ // Sukhv_26 //",
  "S04bsu033_u:813": "__________________________________________________________________________",
  "S04bsu033_u:814": "START Sukhv 27:",
  "S04bsu033_u:815": "ye cānanda kecitsattvāstaṃ tathāgataṃ punaḥ satkāramanasikariṣyanti,",
  "S04bsu033_u:816": "bahvaparimitaṃ kuśalamūlamavaropayiṣyanti bodhaye cittaṃ pariṇāmya,",
  "S04bsu033_u:817": "tatra ca lokadhātāvupapattaye praṇidhāsyanti,",
  "S04bsu033_u:818": "teṣāṃ so 'mitābhastathāgato 'rhan samyaksaṃbuddho maraṇakālasamaye pratyupasthite 'nekabhikṣugaṇaparivṛtaḥ puraskṛtaḥ sthāsyati /",
  "S04bsu033_u:819": "tataste taṃ bhagavantaṃ dṛṣṭvā prasannacittāścyutāḥ santastatraiva sukhāvatyāṃ lokadhātāvupapatsyante /",
  "S04bsu033_u:820": "yaśca ānanda ākāṅkṣeta kulaputro vā kuladuhitā vā kimityahaṃ dṛṣṭa eva dharme tamamitābhaṃ tathāgataṃ paśyeyamiti,",
  "S04bsu033_u:821": "tenānuttarāyāṃ samyaksaṃbodhau cittamutpādya adhyāśayātiśayatayā saṃtatyā tasmin buddhakṣetre cittaṃ saṃpreṣya upapattaye kuśalamūlāni ca pariṇāmayitavyāni // Sukhv_27 //",
  "S04bsu033_u:822": "__________________________________________________________________________",
  "S04bsu033_u:823": "START Sukhv 28:",
  "S04bsu033_u:824": "ye punastaṃ tathāgataṃ na bhūyo manasikariṣyanti,",
  "S04bsu033_u:825": "na ca bahvaparimitaṃ kuśalamūlamabhīkṣṇamavaropayiṣyanti,",
  "S04bsu033_u:826": "teṣāṃ tādṛśenaiva so 'mitābhastathāgato 'rhan samyaksaṃbuddho varṇasaṃsthānārohapariṇāhena bhikṣusaṃghaparivāreṇa ca tādṛśa eva buddhinirmito maraṇakālasamaye purataḥ sthāsyati /",
  "S04bsu033_u:827": "te tenaiva tathāgatadarśanaprasādālambanena samādhinā apramuṣitayā smṛtyā cyutāstatraiva buddhakṣetre pratyājaniṣyanti // Sukhv_28 //",
  "S04bsu033_u:828": "__________________________________________________________________________",
  "S04bsu033_u:829": "START Sukhv 29:",
  "S04bsu033_u:830": "ye punarānanda sattvāstaṃ tathāgataṃ daśacittotpādātsamanusmariṣyanti,",
  "S04bsu033_u:831": "spṛhāṃ ca tasmin buddhakṣetra utpādayiṣyanti,",
  "S04bsu033_u:832": "gambhīreṣu ca dharmeṣu bhāṣyamāṇeṣu tuṣṭiṃ pratilapsyante,",
  "S04bsu033_u:833": "na vipatsyante,",
  "S04bsu033_u:834": "na viṣādamāpatsyante,",
  "S04bsu033_u:835": "na saṃsadanamāpatsyante,",
  "S04bsu033_u:836": "antaśa ekacittotpādenāpi taṃ tathāgataṃ manasikariṣyanti,",
  "S04bsu033_u:837": "spṛhāṃ cotpādayiṣyanti tasmin buddhakṣetre,",
  "S04bsu033_u:838": "te 'pi svapnāntaragatā amitābhaṃ tathāgataṃ drakṣyanti,",
  "S04bsu033_u:839": "sukhāvatyāṃ lokadhātāvupapatsyante,",
  "S04bsu033_u:840": "avaivartikāśca bhaviṣyantyanuttarāyāḥ samyaksaṃbodheḥ // Sukhv_29 //",
  "S04bsu033_u:841": "__________________________________________________________________________",
  "S04bsu033_u:842": "START Sukhv 30:",
  "S04bsu033_u:843_0": "imaṃ khalvānanda arthavaśaṃ saṃpaśya tathāgatā daśasu dikṣu aprameyāsaṃkhyeyāsu lokadhātuṣu",
  "S04bsu033_u:843_1": "tasyāmitābhasya tathāgatasya nāmagheyaṃ parikīrtayanto varṇaṃ ghoṣayantaḥ saṃpraśaṃsāmabhyudīrayanti /",
  "S04bsu033_u:844_0": "tasmin khalu punarānanda buddhakṣetre daśabhyo digbhya ekaikasyāṃ diśi gaṅgānadīvālukāsamā",
  "S04bsu033_u:844_1": "bodhisattvāstamamitābhaṃ tathāgatamupasaṃkramanti darśanāya vandanāya paryupāsanāya paripraśnīkaraṇāya,",
  "S04bsu033_u:845": "taṃ ca bodhisattvagaṇaṃ tāṃśca buddhakṣetraguṇālaṃkāravyūhasaṃpadviśeṣān draṣṭum // Sukhv_30 //",
  "S04bsu033_u:846": "__________________________________________________________________________",
  "S04bsu033_u:847": "START Sukhv 31:",
  "S04bsu033_u:848": "atha khalu bhagavāṃstasyāṃ velāyāmimamevārthaṃ bhūyasyā mātrayā paridīpayannimā gāthā abhāṣata -",
  "S04bsu033_u:849": "yathaiva gaṅgānadīvālukāsamā buddhāna kṣetrā amitāyunāyakam // Sukhv_vs_28 //",
  "S04bsu033_u:850": "(Sukhv, Vaidya 242)",
  "S04bsu033_u:851": "bahupuṣpapūṭī gṛhītva te nānāvarṇaṃ surabhī manoramāṃ /",
  "S04bsu033_u:852": "okiranti naranāyakottamaṃ amitāyuṃ naradevapūjitam // Sukhv_vs_29 //",
  "S04bsu033_u:853": "tatha dakṣiṇapaścimottarāsu buddhāna kṣetrā daśatāsu yāttakāḥ /",
  "S04bsu033_u:854": "yato yato āgami buddha vandituṃ sabodhisattvā amitāyunāyakam // Sukhv_vs_30 //",
  "S04bsu033_u:855": "bahugandhāpūṭī gṛhitvā nānāvarṇa surabhī manoramāṃ /",
  "S04bsu033_u:856": "okiranti naranāyakottamaṃ amitāyuṃ naradevapūjitam // Sukhv_vs_31 //",
  "S04bsu033_u:857": "pūjitva vā te bahubodhisattvā vanditva pādāmamitaprabhasya /",
  "S04bsu033_u:858": "pradakṣiṇīkṛtya vadanti caivaṃ aho 'dbhutaṃ śobhati buddhakṣetram // Sukhv_vs_32 //",
  "S04bsu033_u:859": "te puṣpapūṭīhi punokiranti udagracittā atulāya prītiye /",
  "S04bsu033_u:860": "kāmaṃ prabhāṣanti purasta nāyake asmāpi kṣetraṃ siya evarūpam // Sukhv_vs_33 //",
  "S04bsu033_u:861": "ye puṣpapūṭā iti kṣipta tatra chatraṃtayā saṃsthihi yojanāśatam /",
  "S04bsu033_u:862": "svalaṃkṛtaṃ śobhati citraravato chādante buddhasya samanta kāyam // Sukhv_vs_34 //",
  "S04bsu033_u:863": "te bodhisattvā tathā satkaritvā kathaṃ karontī iti tuṣṭa tatra /",
  "S04bsu033_u:864": "sulabdha lābhāḥ khalu tehi sattvaiḥ yehī śrutaṃ nāma narottamasya // Sukhv_vs_35 //",
  "S04bsu033_u:865": "asmehi pī lābha sulabdhapūrvā yadā gatāsya ima buddhakṣetram /",
  "S04bsu033_u:866": "paśyātha svapnopama maitra kīdṛśaṃ yatkalpitaṃ kalpasahasra śāstuḥ // Sukhv_vs_36 //",
  "S04bsu033_u:867": "(Sukhv, Vaidya 243)",
  "S04bsu033_u:868": "paśyātha buddhā vara puṇyarāśiḥ parivṛto śobhati bodhisattvaiḥ /",
  "S04bsu033_u:869": "amitābhasya ābhā amitā ca tejā amitaṃ ca āyūramitaśca saṃghaḥ // Sukhv_vs_37 //",
  "S04bsu033_u:870": "smitaṃ karotī amitāyunāthaṃ ṣaṭtriṃśakoṭīnayutāna arciṣām /",
  "S04bsu033_u:871": "ye niścaritvā mukhamaṇḍalātaḥ sphūranti kṣetrāṇi sahasrakoṭīḥ // Sukhv_vs_38 //",
  "S04bsu033_u:872": "tāḥ sarvasūrīḥ punaretya tatra mūrdhe ca astaṃ gami nāyakasya /",
  "S04bsu033_u:873": "devā manuṣyā janayanti prītiṃ arcistadā asyamidāṃ viditvā // Sukhv_vs_39 //",
  "S04bsu033_u:874": "uttiṣṭhate buddhasuto mahāyaśā nātha so hi avalokiteśvaraḥ /",
  "S04bsu033_u:875": "ko heturatra bhagavaṃ kaḥ pratyayo yena smitaṃ kurvasi lokanātha // Sukhv_vs_40 //",
  "S04bsu033_u:876": "taṃ vyākarohī yatra so 'rthakovido hitānukampī bahusattvamocakaḥ /",
  "S04bsu033_u:877": "śrutveti vācaṃ paramāṃ manoramāṃ udagracittā bhaviṣyanti sattvāḥ // Sukhv_vs_41 //",
  "S04bsu033_u:878": "ye bodhisattvā bahulokadhātutaḥ sukhāvatīṃ prasthita buddha paśyatāṃ /",
  "S04bsu033_u:879": "te śrutvā prītiṃ vipulāṃ janetvā kṣipramimaṃ kṣetra vilokayeyuḥ // Sukhv_vs_42 //",
  "S04bsu033_u:880": "āgatya ca kṣetramidaṃ udāraṃ ṛddhībalaṃ prāpuṇi kṣiprameva /",
  "S04bsu033_u:881": "divyaṃ ca cakṣustatha śrotra divyaṃ jātismarāḥ pāramikovidāśca // Sukhv_vs_43 //",
  "S04bsu033_u:882": "amitāyu buddhastada vyākaroti mama hyayaṃ praṇidhi babhūva pūrvam /",
  "S04bsu033_u:883": "kathaṃ pi sattvā śruṇiyāni nāma vrajeyu kṣetraṃ mama nityameva // Sukhv_vs_44 //",
  "S04bsu033_u:884": "(Sukhv, Vaidya 244)",
  "S04bsu033_u:885": "sa me ayaṃ praṇidhi prapūrṇa śobhanā sattvāśca ebhi bahulokadhātutaḥ /",
  "S04bsu033_u:886": "āgatya kṣipraṃ mama antikasmiṃ avaivartikā bhontiha ekajātiyā // Sukhv_vs_45 //",
  "S04bsu033_u:887": "tasmādya icchatiha bodhisattvaḥ mamāpi kṣetraṃ siya evarūpam /",
  "S04bsu033_u:888": "ahaṃ pi sattvān bahu mocayeyaṃ nāmena ghoṣeṇa tha darśanena // Sukhv_vs_46 //",
  "S04bsu033_u:889": "sa śīghraśīghraṃ tvaramāṇarūpaḥ sukhāvatīṃ gacchatu lokadhātum /",
  "S04bsu033_u:890": "gattvā ca pūrvamamitaprabhasya pūjetu buddhāna sahasrakoṭīḥ // Sukhv_vs_47 //",
  "S04bsu033_u:891": "buddhāna koṭī bahu pūjayitvā ṛddhībalena bahu kṣetra gattvā /",
  "S04bsu033_u:892": "kṛtvāna pūjāṃ sugatāna santike bhaktyā gamiṣyanti sukhāvatītaḥ // Sukhv_vs_48 //",
  "S04bsu033_u:893": "iti // Sukhv_31 //",
  "S04bsu033_u:894": "__________________________________________________________________________",
  "S04bsu033_u:895": "START Sukhv 32:",
  "S04bsu033_u:896": "tasya khalu punarānanda amitāyuṣastathāgatasyārhataḥ samyaksaṃbuddhasya bodhivṛkṣaḥ /",
  "S04bsu033_u:897": "sa daśa yojanaśatānyuccaistvena,",
  "S04bsu033_u:898_0": "aṣṭau yojanaśatānyabhipralambitaśākhāpatrapalāśaḥ pañcayojanaśatamūlārohapariṇāhaḥ",
  "S04bsu033_u:898_1": "sadāpatraḥ sadāpuṣpaḥ sadāphalo nānāvarṇo 'nekaśatasahasravarṇo nānāpatro nānāpuṣpo",
  "S04bsu033_u:898_2": "nānāphalo nānāvicitrabhūṣaṇasamalaṃkṛtaścandrabhāsamaṇiratnaparisphuṭaḥ śakrābhilagnamaṇiratnavicitritaścintāmaṇiratnākīrṇaḥ",
  "S04bsu033_u:898_3": "sāgaravaramaṇiratnasuvicitrito divyasamatikrāntaḥ svarṇasūtrābhipralambito",
  "S04bsu033_u:898_4": "rucakahāraratnahāravatsahārakaṭakahāralohitamuktāhāranīlamuktāhārasiṃhalatāmekhalākalāparatnasūtrasarva-ratnavastuśatābhivicitritaḥ",
  "S04bsu033_u:898_5": "svarṇajālamuktājālasarvaratnajālakiṅkiṇījālatato makarasvastikanandyāvartacandrasamalaṃkṛtaḥ",
  "S04bsu033_u:898_6": "kiṅkiṇīmaṇijālasauvarṇasarvaratnālaṃkāravibhūṣito yathāśayasattvavijñaptisamalaṃkṛtaśca /",
  "S04bsu033_u:899": "tasya khalu punarānanda bodhivṛkṣasya vātasamīritasya yaḥ śabdo ghoṣo niścarati so 'parimāṇāṃllokadhātūn vijñāpayati /",
  "S04bsu033_u:900": "tatrānanda yeṣāṃ sattvānāṃ sa bodhivṛkṣaḥ śrotrāvabhāsamāgacchati,",
  "S04bsu033_u:901": "teṣāṃ śrotrarogo na pratikāṅkṣitavyo yāvadbodhiparyantam /",
  "S04bsu033_u:902": "yeṣāmaprameyāsaṃkhyeyācintyātulyāmāpyāparimāṇānabhilāpyānāṃ sattvānāṃ sa bodhivṛkṣaścakṣuṣa ābhāsamāgacchati,",
  "S04bsu033_u:903": "teṣāṃ cakṣūrogo na pratikāṅkṣitavyo yāvadbodhiparyantam /",
  "S04bsu033_u:904": "ye khalu punarānanda sattvāstato bodhivṛkṣādgandhaṃ jighranti,",
  "S04bsu033_u:905": "teṣāṃ yāvadbodhiparyantaṃ na jātu ghrāṇaroagaḥ pratikāṅkṣitavyaḥ /",
  "S04bsu033_u:906": "ye sattvāstato bodhivṛkṣatphalānyāsvādayanti,",
  "S04bsu033_u:907": "teṣāṃ yāvadbodhiparyantaṃ na jātu jihvārogaḥ pratikāṅkṣitavyaḥ /",
  "S04bsu033_u:908": "ye sattvāstasya bodhivṛkṣasyābhayā sphuṭā (Sukhv, Vaidya 245)",
  "S04bsu033_u:909": "bhavanti, teṣāṃ yāvadbodhiparyantaṃ na jātu kāyarogaḥ pratikāṅkṣitavyaḥ /",
  "S04bsu033_u:910": "ye ca khalu punarānanda sattvāstaṃ bodhivṛkṣaṃ dharmato nidhyāyanti,",
  "S04bsu033_u:911": "teṣāṃ tata upādāya yāvadbodhiparyantaṃ na jātu cittavikṣepaḥ pratikāṅkṣitavyaḥ /",
  "S04bsu033_u:912": "sarve ca te sattvāḥ sahadarśanāttasya bodhivṛkṣasyāvaivartikāḥ saṃtiṣṭhante yadutānuttarāyāḥ samyaksaṃbodheḥ /",
  "S04bsu033_u:913_0": "tisraśca kṣāntīḥ pratilabhante yadidaṃ ghoṣānugāmanulomikīmanutpattikadharmakṣāntiṃ",
  "S04bsu033_u:913_1": "ca tasyaivāmitāyuṣastathāgatasya pūrvapraṇidhānādhiṣṭhānena pūrvajinakṛtādhikāratayā",
  "S04bsu033_u:913_2": "pūrvapraṇidhānaparicaryayā ca susamāpyayā subhāvitayānūnāvikalatayā // Sukhv_32 //",
  "S04bsu033_u:914": "__________________________________________________________________________",
  "S04bsu033_u:915": "START Sukhv 33:",
  "S04bsu033_u:916": "tatraiva khalu punarānanda ye bodhisattvāḥ pratyājātāḥ pratyājāyante pratyājaniṣyante vā,",
  "S04bsu033_u:917_0": "sarve te ekajātipratibaddhāstata evānuttarāṃ samyaksaṃbodhimabhisaṃbhotsyante sthāpayitvā",
  "S04bsu033_u:917_1": "praṇidhānavaśaṃ ye te bodhisattvā mahāsiṃhanādanādina udārasaṃnāhasaṃnaddhāḥ sarvasattvaparinirvāṇābhiyuktāśca // Sukhv_33 //",
  "S04bsu033_u:918": "__________________________________________________________________________",
  "S04bsu033_u:919": "START Sukhv 34:",
  "S04bsu033_u:920": "tasmina khalu punarānanda buddhakṣetre ye śrāvakānte vyāmaprabhāḥ,",
  "S04bsu033_u:921": "te bodhisattvāste yojanakoṭīśatasahasraprabhāḥ,",
  "S04bsu033_u:922": "sthāpayitvā dvau bodhisattvau yayoḥ prabhayā sā lokadhātuḥ satatasamitaṃ nityāvabhāsasphuṭā /",
  "S04bsu033_u:923": "atha khalvāyuṣmānānando bhagavantametadavocat - kiṃnāmadheyau bhagavaṃstau bodhisattvau mahāsattvau?",
  "S04bsu033_u:924": "bhagavānāha - ekastayorānanda avalokiteśvaro bodhisattvo mahāsattvaḥ dvitīyo mahāsthāmaprāpto nāma /",
  "S04bsu033_u:925": "ita eva cānanda buddhakṣetrāccyutā tau tatropapannau // Sukhv_34 //",
  "S04bsu033_u:926": "__________________________________________________________________________",
  "S04bsu033_u:927": "START Sukhv 35:",
  "S04bsu033_u:928": "tatra cānanda buddhakṣetre ye bodhisattvāḥ pratyājātāḥ,",
  "S04bsu033_u:929_0": "sarve te dvātriṃśanmahāpuruṣalakṣaṇasamanvāgatāḥ paripūrṇagātrā dhyānābhijñākovidāḥ",
  "S04bsu033_u:929_1": "prajñāprabhedakuśalāstīkṣṇendriyāḥ susaṃvṛtendriyā ājñātāvīndriyā adīnābalendriyāḥ",
  "S04bsu033_u:929_2": "pratilambhakṣāntikā anantāparyantaguṇāḥ // Sukhv_35 //",
  "S04bsu033_u:930": "__________________________________________________________________________",
  "S04bsu033_u:931": "START Sukhv 36:",
  "S04bsu033_u:932": "tasmin khalu punarānanda buddhakṣetre ye bodhisattvā pratyājātāḥ,",
  "S04bsu033_u:933": "sarve te 'virahitā buddhadarśanenāvinipātadharmāṇo yāvadbodhiparyantam /",
  "S04bsu033_u:934_0": "sarve te tata upādāya na jātu jātismarā bhaviṣyanti sthāpayitvā tathārūpeṣu kalpasaṃkṣobheṣu",
  "S04bsu033_u:934_1": "ye pūrvasthānapraṇihitāḥ pañcasu kaṣāyeṣu vartamāneṣu yadā buddhānāṃ bhagavatāṃ loke",
  "S04bsu033_u:934_2": "prādurbhāvo bhavati tadyathāpi nāma mamaitarhi // Sukhv_36 //",
  "S04bsu033_u:935": "__________________________________________________________________________",
  "S04bsu033_u:936": "START Sukhv 37:",
  "S04bsu033_u:937": "tasmin khalu punarānanda buddhakṣetre ye bodhisattvāḥ pratyājātāḥ,",
  "S04bsu033_u:938": "sarve te ekapurobhaktenānyāṃllokadhātūn gatvā anekāni buddhakoṭīniyutaśatasahasrāṇyupatiṣṭhanti yāvadākāṅkṣanti buddhānubhāvena /",
  "S04bsu033_u:939": "te yathā yathā cittamutpādayanti evamevaṃrūpaiḥ puṣpadhūpadīpagandhamālyavilepanacūrṇacīvaracchatradhvajapatākāvaijayantītūryasaṃgītivādyaiḥ pūjāṃ kuryāma iti,",
  "S04bsu033_u:940": "teṣāṃ sahacittotpādāttathārūpāṇi ca sarvapūjāvidhānāni pāṇau prādurbhavanti /",
  "S04bsu033_u:941": "te taiḥ puṣpairyāvadvādyaisteṣu buddheṣu bhagavatsu pūjāṃ kurvanto bahvaparimāṇāsaṃkhyeyaṃ kuśalamupacinvanti /",
  "S04bsu033_u:942": "sacetpunarākāṅkṣanti evaṃrūpāḥ puṣpapuṭāḥ pāṇau prādurbhavantviti,",
  "S04bsu033_u:943": "teṣāṃ sahacittotpādānnānāvarṇā anekavarṇā nānāgandhā divyāḥ puṣpapuṭāḥ pāṇau prādurbhavanti /",
  "S04bsu033_u:944": "te taistathārūpaiḥ puṣpapuṭaistān buddhān bhagavato 'vakiranti abhyavakiranti abhiprakiranti /",
  "S04bsu033_u:945": "teṣāṃ ca yaḥ sarvaparītaḥ puṣpapuṭa (Sukhv, Vaidya 246)",
  "S04bsu033_u:946": "utsṛṣṭaḥ sa daśayojanavistaraṃ puṣpacchatraṃ prādurbhavati uparyantarīkṣe /",
  "S04bsu033_u:947": "dvitīye cānutsṛṣṭe na prathamo dharaṇyāṃ prapatati /",
  "S04bsu033_u:948": "santi tatra puṣpapuṭā ya utsṛṣṭāḥ santo viṃśatiyojanavistārāṇi puṣpacchatrāṇyuparyantarīkṣe prādurbhavanti /",
  "S04bsu033_u:949": "santi triṃśaccatvāriṃśatpañcāśadyojanavistārāṇi,",
  "S04bsu033_u:950": "santi yāvadyojanaśatasahasravistārāṇi puṣpacchatrāṇyuparyantarīkṣe prādurbhavanti /",
  "S04bsu033_u:951": "tatra ye udāraṃ prītiprāmodyaṃ saṃjanayanti,",
  "S04bsu033_u:952": "udāraṃ ca cittaudvilyaṃ pratilabhante,",
  "S04bsu033_u:953_0": "te bahvaparimitamasaṃkhyeyaṃ kuśalamūlamavaropya bahūni ca buddhakoṭīniyutaśatasahasrāṇyupasthāya",
  "S04bsu033_u:953_1": "ekapūrvāhṇena punarapi sukhāvatyāṃ lokadhātau pratiṣṭhante tasyaivāmitāyuṣastathāgatasya",
  "S04bsu033_u:953_2": "pūrvapraṇidhānādhiṣṭhānaparigraheṇa pūrvadattadharmaśravaṇena pūrvajināvaropitakuśalamūlatayā",
  "S04bsu033_u:953_3": "pūrvapraṇidhānasamṛddhiparipūryātmabhūtayā suvibhaktabhāvitayā // Sukhv_37 //",
  "S04bsu033_u:954": "__________________________________________________________________________",
  "S04bsu033_u:955": "START Sukhv 38:",
  "S04bsu033_u:956": "tasmin khalu punarānanda buddhakṣetre ye sattvāḥ pratyājātāḥ,",
  "S04bsu033_u:957": "sarve te sarvajñatāsahagatāmeva dharmakathāṃ kathayanti /",
  "S04bsu033_u:958": "na ca tatra buddhakṣetre sattvānāṃ kācitparigrahasaṃjñāsti /",
  "S04bsu033_u:959": "te sarve ca tadbuddhakṣetramanucaṃkramamāṇā anuvicaranto na ratiṃ nāratimutpādayanti /",
  "S04bsu033_u:960": "prakrāmantaścānapekṣāḥ,",
  "S04bsu033_u:961": "na ca prakrāmanti sāpekṣāḥ /",
  "S04bsu033_u:962": "sarvasattveṣāmeva cittaṃ nāsti /",
  "S04bsu033_u:963": "tatra khalu punarānanda sukhāvatyāṃ lokadhātau ye sattvāḥ pratyājātāḥ,",
  "S04bsu033_u:964": "nāsti teṣāmanyatamakasaṃjñā,",
  "S04bsu033_u:965": "nāsti svakasaṃjñā,",
  "S04bsu033_u:966": "nāstyasamasaṃjñā,",
  "S04bsu033_u:967": "nāsti vigrahaḥ,",
  "S04bsu033_u:968": "nāsti vivādaḥ,",
  "S04bsu033_u:969": "nāsti virodhaḥ /",
  "S04bsu033_u:970_0": "samacittā maitracittā mṛducittāḥ snigdhacittāḥ karmaṇyacittāḥ prasannacittāḥ sthiracittā",
  "S04bsu033_u:970_1": "vinīvaraṇacittā akṣubhitacittā alulitacittāḥ prajñāpāramitācaryācaraṇacittāścittādhārabuddhipraviṣṭāḥ /",
  "S04bsu033_u:971": "sāgarasamāḥ prajñayā,",
  "S04bsu033_u:972": "merusamā buddhyā,",
  "S04bsu033_u:973": "anekaguṇasaṃnicayāḥ,",
  "S04bsu033_u:974": "bodhyaṅgasaṃgītyā vikrīḍitāḥ,",
  "S04bsu033_u:975": "buddhasaṃgītyabhiyuktā māṃsacakṣuḥ pravicinvanti,",
  "S04bsu033_u:976": "divyaṃ cakṣurabhinirharanti,",
  "S04bsu033_u:977": "prajñācakṣurgatiṃgatā dharmacakṣuḥpāragatā buddhacakṣurniṣpādayanto darśayanto dyotayanto vistareṇa prakāśayanto 'saṅgajñānamabhinirharanti /",
  "S04bsu033_u:978_0": "traidhātukasamatāyāmabhiyuktā dāntacittāḥ śāntacittāḥ sarvadharmadhātūpalabdhisamanvāgatāḥ",
  "S04bsu033_u:978_1": "samudayaniruktikuśalā dharmaniruktisamanvāgatā hārāhārakuśalā nayānayakuśalāḥ sthānakuśalā",
  "S04bsu033_u:978_2": "laukikīṣu kathāsvanapekṣā viharanti /",
  "S04bsu033_u:979": "lokottarābhiḥ kathābhiḥ sāraṃ pratyayanti /",
  "S04bsu033_u:980_0": "sarvadharmaparyeṣṭikuśalāḥ sarvadharmaprakṛtivyupaśamajñānavihāriṇo 'nupalambhagocarā",
  "S04bsu033_u:980_1": "niṣkiṃcanā nirupādānā niścintā nirupadhayo 'nupādāya suvimuktā anaṅgaṇā aparyasthāyino",
  "S04bsu033_u:980_2": "'bhijñāsu amūlasthāyino 'saṅgācārikā anavalīnā gambhīreṣu dharmeṣvabhiyuktā na saṃsīdanti",
  "S04bsu033_u:980_3": "dūranubodhabuddhajñānapraveśodgatā ekāyanamārgānuprāptā nirvicikitsāstīrṇakathaṃkathā",
  "S04bsu033_u:980_4": "aparapratyayajñānā anadhimāninaḥ /",
  "S04bsu033_u:981": "sumerusamā jñānābhyudgatāḥ /",
  "S04bsu033_u:982": "sāgarasamā buddhyakṣobhyāḥ /",
  "S04bsu033_u:983": "candrasūryaprabhātikrāntāḥ prajñābhayā pāṇḍarasuśuklaśuddhaśubhacittatayā ca /",
  "S04bsu033_u:984": "uttaptahemavarṇasadṛśā avabhāsanirbhāsatayā ca /",
  "S04bsu033_u:985": "vasuṃdharāsadṛśāḥ sarvasattvaśubhāśubhakṣamaṇatayā /",
  "S04bsu033_u:986": "apsadṛśāḥ sarvakleśamūlanirdhāvanapravāhaṇatayā ca /",
  "S04bsu033_u:987": "agnirājasadṛśāḥ sarvadharmamanyanākleśanirdahanatayā /",
  "S04bsu033_u:988": "vāyusadṛśāḥ sarvalokāsañjanatayā /",
  "S04bsu033_u:989": "ākāśasadṛśāḥ sarvadharmanairvedhikatayā sarvaśo niṣkiṃcanatayā ca /",
  "S04bsu033_u:990": "(Sukhv, Vaidya 247) padmasadṛśāḥ sarvalokānupaliptatayā /",
  "S04bsu033_u:991": "kālānusārimahāmeghasadṛśā dharmābhigarjanatayā /",
  "S04bsu033_u:992": "mahāvṛṣṭisadṛśā dharmasalilābhipravarṣaṇatayā /",
  "S04bsu033_u:993": "ṛṣabhasadṛśā mahāgaṇābhibhavanatayā /",
  "S04bsu033_u:994": "mahānāgasadṛśāḥ paramasudāntacittatayā /",
  "S04bsu033_u:995": "bhadrāśvājāneyasadṛśāḥ suvinītatayā /",
  "S04bsu033_u:996": "siṃhamṛgarājasadṛśā vikramavaiśāradyāsaṃtrastatayā /",
  "S04bsu033_u:997": "nyagrodhadrumarājasadṛśāḥ sarvasattvaparitrāṇatayā /",
  "S04bsu033_u:998": "parvatarājasadṛśāḥ sarvaparapravādyakampanatayā /",
  "S04bsu033_u:999": "gaganasadṛśā aparimāṇamaitrīprabhāvanatayā /",
  "S04bsu033_u:1000": "mahābrahmasamāḥ sarvakuśalamūladharmādhipatyapūrvaṃgamatayā /",
  "S04bsu033_u:1001": "pakṣisadṛśā asaṃnicayasthānatayā /",
  "S04bsu033_u:1002": "garuḍadvijarājasadṛśāḥ sarvaparapravādividhvaṃsanatayā /",
  "S04bsu033_u:1003": "udumbarapuṣpasadṛśā durlabhāpratyarthitayā /",
  "S04bsu033_u:1004": "nāgavatsusamāhitā avikṣiptājihmendriyatayā /",
  "S04bsu033_u:1005": "viniścayakuśalāḥ kṣāntisaurabhyabahulāḥ /",
  "S04bsu033_u:1006": "anīrṣukāḥ parasaṃpattyaprārthanatayā /",
  "S04bsu033_u:1007": "viśāradā dharmakathā svatṛptā dharmaparyeṣṭayā /",
  "S04bsu033_u:1008": "vaiḍūryasadṛśāḥ śīlena /",
  "S04bsu033_u:1009": "ratnākarāḥ śrutena /",
  "S04bsu033_u:1010": "mañjusvarā mahādharmadundubhinirghoṣeṇa /",
  "S04bsu033_u:1011_0": "mahādharmabherīṃ parāghnanto mahādharmaśaṅkhamāpūrayanto mahādharmadhvajamucchrāpayanto",
  "S04bsu033_u:1011_1": "dharmolkāṃ prajvālayantaḥ prajñāvilokino 'saṃmūḍhā nirdoṣāḥ śāntakhilāḥ śuddhā nirāmagandhā",
  "S04bsu033_u:1011_2": "alubdhāḥ saṃvibhāgaratā muktatyāgāḥ prasṛtapāṇayo dānasaṃvibhāgaratā dharmāmiṣābhyāṃ",
  "S04bsu033_u:1011_3": "dāne 'matsariṇo 'saṃsṛṣṭā urtrastamānasā viraktā dhīrā dhaureyā dhṛtimanto hrīmantaḥ",
  "S04bsu033_u:1011_4": "suvyūḍhasattvā nirgāḍhāḥ prāptābhijñāḥ suratāḥ sukhasaṃvāsā arthakarā lokapradyotā",
  "S04bsu033_u:1011_5": "nāpadāgantuṃ dhīrā rāgaṃ tamaḥ pranekasvaṣṭhaḥ(?)",
  "S04bsu033_u:1012_0": "śokāpagatā nirmalā nimeṣaprahīṇā vikrīḍitābhijñā hetubalikāḥ praṇidhānabalikā ajihmā",
  "S04bsu033_u:1012_1": "akuṭilā ete lakṣakoṭīniyutaśatasahasrāvaropitakuśalamūlā utpāṭitamānaśalyā apagatarāgadveṣamohāḥ",
  "S04bsu033_u:1012_2": "śuddhāḥ śuddhādhimuktā jinabalapraśastā lokapaṇḍitā uttaptajñānasamudāgatā jinasutāścittaudbilyasamanvāgatāḥ",
  "S04bsu033_u:1012_3": "śūrā dṛḍhā amamā akhilā atulā arajaskāḥ sahitā udārā ṛṣabhā hrīmanto dhṛtimantaḥ",
  "S04bsu033_u:1012_4": "smṛtimanto matimanto gatimantaḥ prajñāśastrapraharaṇā puṇyavanto dyutimanto vyapagatakhilā",
  "S04bsu033_u:1012_5": "malaprahīṇāḥ smṛtiyuktāḥ śāntajñānālambhāḥ /",
  "S04bsu033_u:1013": "īdṛśā ānanda tasmin buddhakṣetre sattvāḥ saṃkṣiptena ca /",
  "S04bsu033_u:1014": "vistareṇa punaḥ sacetkalpakoṭīniyutaśatasahasrasthitikenāpyāyuṣpramāṇena tathāgatā nirdiśyeran,",
  "S04bsu033_u:1015": "naiva śakyaṃ teṣāṃ satpuruṣāṇāṃ guṇaparyantamadhigantum,",
  "S04bsu033_u:1016": "na ca tathāgatasya vaiśāradyopacchedo bhavet /",
  "S04bsu033_u:1017": "tatkasya hetoḥ?",
  "S04bsu033_u:1018": "ubhayamapyeva ānanda acintyamatulyaṃ yadidaṃ teṣāṃ bodhisattvānāṃ guṇāstathāgatasya cānuttaraprajñāpratibhānam // Sukhv_38 //",
  "S04bsu033_u:1019": "__________________________________________________________________________",
  "S04bsu033_u:1020": "START Sukhv 39:",
  "S04bsu033_u:1021": "api cānanda uttiṣṭha,",
  "S04bsu033_u:1022": "paścānmukhībhūtvā puṣpāvakīrṇāñjalīṃ pragṛhya praṇipata /",
  "S04bsu033_u:1023": "eṣā sā dig yatra sa bhagavānamitābhastathāgato 'rhan samyaksaṃbuddhastiṣṭhati dhriyate yāpayati,",
  "S04bsu033_u:1024_0": "dharmaṃ ca deśayati virajo viśuddhaṃ yasya tannāmadheyamanāvaraṇe daśadiśi loke vighuṣṭam",
  "S04bsu033_u:1024_1": "ekaikasyāṃ diśi gaṅgānadīvālukāsamā buddhā bhagavanto varṇayanti stuvanti praśaṃsantyasakṛdasakṛdasaṅgavācāprativākyāḥ /",
  "S04bsu033_u:1025": "evamukte āyuṣmānānando bhagavantametadavocat - icchāmyahaṃ bhagavaṃstamamitābhamamitaprabhamamitāyuṣaṃ tathāgatamarhantaṃ samyaksaṃbuddhaṃ draṣṭum,",
  "S04bsu033_u:1026": "tāṃśca bodhisattvān mahāsattvān bahubuddhakoṭīniyutaśatasahasrāvaropitakuśalamūlān /",
  "S04bsu033_u:1027": "samanantarabhāṣitā āyuṣmatānandeneyaṃ (Sukhv, Vaidya 248)",
  "S04bsu033_u:1028_0": "vāk, atha tāvadeva so 'mitābhastathāgato 'rhan samyaksaṃbuddhaḥ svapāṇitalāttathārūpaṃ",
  "S04bsu033_u:1028_1": "raśmiṃ prāmuñcadyadidaṃ koṭīniyutaśatasahasratamaṃ buddhakṣetraṃ mahatāvabhāsena sphuṭamabhūt /",
  "S04bsu033_u:1029_0": "tena khalu punaḥ samayena sarvatra koṭīśatasahasrabuddhakṣetrāṇāṃ ye kecitkālaparvatā",
  "S04bsu033_u:1029_1": "vā ratnaparvatā vā merumahāmerumucilindamahāmucilindacakravālamahācakravālā vā citayo",
  "S04bsu033_u:1029_2": "vā stambhā vā vṛkṣagahanodyānavimānāni divyamanuṣyakāṇi,",
  "S04bsu033_u:1030": "tāni sarvāṇi tasya tathāgatasya tayā prabhayābhinirbhinnānyabhūvan samabhibhūtāni /",
  "S04bsu033_u:1031": "tadyathāpi nāma puruṣo vyāmamātrake 'nvito dvitīyaṃ puruṣaṃ pratyavekṣedāditye 'bhyudgate,",
  "S04bsu033_u:1032_0": "evamevāsmin buddhakṣetre bhikṣubhikṣuṇyupāsakopāsikādevanāgayakṣarākṣasagandharvāsuragaruḍakinnaramahoragamanuṣyāmanuṣyāśca",
  "S04bsu033_u:1032_1": "tasyāṃ velāyāmadrākṣustamamitābhaṃ tathāgatamarhantaṃ samyaksaṃbuddhaṃ sumerumiva",
  "S04bsu033_u:1032_2": "parvatarājaṃ sarvakṣetrābhyudgataṃ sarvā diśo 'bhibhūya bhāsamānaṃ tapantaṃ virocamānaṃ vibhrājamānam,",
  "S04bsu033_u:1033": "taṃ ca mahāntaṃ bodhisattvagaṇaṃ taṃ ca bhikṣusaṃghaṃ yadidaṃ buddhānubhāvena tasyāḥ prabhāyāḥ pariśuddhatvāt /",
  "S04bsu033_u:1034": "tadyatheyaṃ mahāpṛthivī ekodakajātā bhavet,",
  "S04bsu033_u:1035": "tatra na vṛkṣā na parvatā na dvīpā na tṛṇagulmauṣadhivanaspatayo na nadīśvabhraprapātāḥ prajñāpayeran,",
  "S04bsu033_u:1036": "anyatraikārṇavībhūtā mahāpṛthivyekā syāt,",
  "S04bsu033_u:1037": "evameva tasmin buddhakṣetre nāstyanyatkiṃcilliṅgaṃ vā nimittaṃ vā anyatraiva vyāmaprabhāḥ śrāvakāste ca yojanakoṭīśatasahasraprabhā bodhisattvāḥ /",
  "S04bsu033_u:1038": "sa ca bhagavānamitābhastathāgato 'rhan samyaksaṃbuddhastaṃ ca śrāvakagaṇaṃ taṃ ca bodhisattvagaṇamabhibhūya sarvā diśaḥ prabhāsayan saṃdṛśyate /",
  "S04bsu033_u:1039_0": "tena khalvapi samayena tasyāṃ sukhāvatyāṃ lokadhātau bodhisattvāḥ śrāvakadevamanuṣyāśca",
  "S04bsu033_u:1039_1": "sarve te imāḥ sahālokadhātuṃ śākyamuniṃ ca tathāgatamarhantaṃ samyaksaṃbuddhamarhatā",
  "S04bsu033_u:1039_2": "bhikṣusaṃghena parivṛtaṃ paśyanti sma dharmaṃ deśayantam // Sukhv_39 //",
  "S04bsu033_u:1040": "__________________________________________________________________________",
  "S04bsu033_u:1041": "START Sukhv 40:",
  "S04bsu033_u:1042": "tatra khalu bhagavānajitaṃ bodhisattvaṃ mahāsattvamāmantrayate sma - paśyasi tvamajita amuṣmina buddhakṣetre guṇālaṃkāravyūhasaṃpadam?",
  "S04bsu033_u:1043": "upariṣṭāccāntarīkṣe ārāmaramaṇīyānyudyānaramaṇīyāni nadīpuṣkariṇīramaṇīyāni nānāratnapadmotpalakumudapuṇḍarīkākīrṇāni?",
  "S04bsu033_u:1044_0": "adhastācca dharaṇītalamupādāya yāvadakaniṣṭhabhavanādgaganatalaṃ puṣpābhikīrṇaṃ puṣpāvalisamupaśobhitaṃ",
  "S04bsu033_u:1044_1": "nānāratnastambapaṅktiparisphuṭaṃ tathāgatābhinirmitanānādvijasaṃghaniṣevitam?",
  "S04bsu033_u:1045": "ajito bodhisattva āha - paśyāmi bhagavan /",
  "S04bsu033_u:1046": "bhagavānāha - paśyasi punastvamajita etānamarān dvijasaṃghān sarvabuddhakṣetraṃ buddhasvareṇābhivijñāpayantaṃ yenaite bodhisattvā nityamavirahitā buddhānusmṛtyā?",
  "S04bsu033_u:1047": "ajita āha - paśyāmi bhagavan /",
  "S04bsu033_u:1048": "bhagavānāha - paśyasi punastvamajita atra buddhakṣetre 'mūn sattvān yojanaśatasahasrikeṣu vimāneṣvabhirūḍhānantarīkṣe sasatkārān krāmantaḥ?",
  "S04bsu033_u:1049": "ajita āha - paśyāmi bhagavan /",
  "S04bsu033_u:1050": "bhagavānāha - tatkiṃ manyase ajita asti kiṃcinnānātvaṃ devānāṃ paranirmitavaśavartināṃ sukhāvatyāṃ lokadhātau manuṣyāṇāṃ vā?",
  "S04bsu033_u:1051": "ajita āha - ekamapyahaṃ bhagavan nānātvaṃ na samanupaśyāmi yāvanmaharddhikā atra sukhāvatyāṃ lokadhātau manuṣyāḥ /",
  "S04bsu033_u:1052": "bhagavānāha - paśyasi punastvamajita tatra sukhāvatyāṃ lokadhātāveteṣāṃ manuṣyāṇāmudāreṣu padmeṣu garbhāvāsam?",
  "S04bsu033_u:1053": "āha - tadyathāpi nāma devāstrāyastriṃśā devā yāmā vā pañcāśadyojanikeṣu vā (Sukhv, Sukhv, Vaidya 249)",
  "S04bsu033_u:1054": "yojanaśatikeṣu vā pañcayojanaśatikeṣu vā vimāneṣu praviṣṭāḥ krīḍanti ramanti paricārayanti,",
  "S04bsu033_u:1055": "evamevāhaṃ bhagavan atra sukhāvatyāṃ lokadhātāveteṣāṃ manuṣyāṇāmudāreṣu padmeṣu garbhāvāsaṃ paśyāmi // Sukhv_40 //",
  "S04bsu033_u:1056": "__________________________________________________________________________",
  "S04bsu033_u:1057": "START Sukhv 41:",
  "S04bsu033_u:1058": "santi khalu punaratra bhagavan sattvā ya aupapādukāḥ padmeṣu paryaṅkaiḥ prādurbhavanti /",
  "S04bsu033_u:1059": "tatko 'tra bhagavan hetuḥ kaḥ pratyayo yadanye garbhāvāsaṃ prativasanti,",
  "S04bsu033_u:1060": "anye punaraupapādukāḥ padmeṣu paryaṅkaiḥ prādurbhavanti?",
  "S04bsu033_u:1061": "bhagavānāha - ye te ajita bodhisattvā anyeṣu buddhakṣetreṣu sthitāḥ sukhāvatyāṃ lokadhātāvupapattaye vicikitsāmutpādayanti,",
  "S04bsu033_u:1062": "tena cittena kuśalamūlānyavaropayanti,",
  "S04bsu033_u:1063": "teṣāmatra garbhāvāso bhavati /",
  "S04bsu033_u:1064": "ye punarnirvicikitsāmutpādya cchinnakāṅkṣāḥ sukhāvatyāṃ lokadhātāvupapattaye kuśalamūlānyavaropayanti,",
  "S04bsu033_u:1065": "buddhānāṃ bhagavatāmasaṅgajñānamevākalpayanti abhiśraddadhati adhimucyante,",
  "S04bsu033_u:1066": "te aupapādukāḥ padmeṣu paryaṅkaiḥ prādurbhavanti /",
  "S04bsu033_u:1067": "ye te ajita bodhisattvā mahāsattvā anyatra buddhakṣetreṣu sthitāścittamutpādayanti amitābhasya tathāgatasyārhataḥ samyaksaṃbuddhasya darśanāya,",
  "S04bsu033_u:1068": "na vicikitsāmutpādayanti,",
  "S04bsu033_u:1069": "na kāṅkṣanti asaṅgaṃ buddhajñānam,",
  "S04bsu033_u:1070": "svakuśalamūlaṃ cābhiśraddadhati,",
  "S04bsu033_u:1071": "teṣāmaupapādukānāṃ paryaṅkaiḥ prādurbhūtānāṃ muhūrtamātreṇa evaṃrūpaḥ kāyo bhavati tadyathānyeṣāṃ ciropapannānāṃ sattvānām /",
  "S04bsu033_u:1072_0": "paśya ajita prajñāviśeṣaṃ prajñāvaimātryaṃ prajñāparihāṇiṃ prajñāparīttatām - yattu",
  "S04bsu033_u:1072_1": "hitāya pañcavarṣaśatāni parihīṇā bhavanti buddhadarśanādbodhisattvadarśanāddharmaśravaṇāddharmasaṃkathanāt /",
  "S04bsu033_u:1073": "kuśalamūlacaryāyāḥ parihīṇā bhavanti sarvakuśalamūlasaṃpattibhiḥ yadidaṃ vicikitsāpatitaiḥ saṃjñāmanasikāraiḥ /",
  "S04bsu033_u:1074_0": "tadyathāpi nāma ajita rājñaḥ kṣatriyasya mūrdhābhiṣiktasya bandhanāgāraṃ bhavetsarvasauvarṇavaiḍūryapratyuptamavasaktapaṭṭamālyadāmakalāpaṃ",
  "S04bsu033_u:1074_1": "nānāraṅgavibhavavitānaṃ dūṣyapaṭṭasaṃchannaṃ nānāpuṣpakusumābhikīrṇamudāradhūpanirdhūpitaṃ",
  "S04bsu033_u:1074_2": "prāsādaharmyaniryūhagavākṣavedikātoraṇavicitraṃ saptaratnaṃ kiṅkiṇījālasaṃchannaṃ",
  "S04bsu033_u:1074_3": "caturasraṃ catuḥsthūṇaṃ caturdvāraṃ catuḥsopānam /",
  "S04bsu033_u:1075": "tatra tasya sa rājñaḥ putraḥ kenacideva kṛtyena prakṣipya jāmbūnadasuvarṇamayairnigaḍairbaddho bhavati /",
  "S04bsu033_u:1076": "tasya ca tatra paryaṅkaḥ prajñaptaḥ syādanekagoṇikāstīrṇastūlikāparṇakāstīrṇaḥ kāliṅgaprāvaraṇapratyāstaraṇasottarapadacchada ubhayāntalohitopadhānaścitro darśanīyaḥ /",
  "S04bsu033_u:1077": "sa tatra tadābhiṣaṇṇo vā abhisaṃpanno vā bhavet /",
  "S04bsu033_u:1078": "bahu cāsyānekavidhaṃ śuci vinītaṃ pānabhojanaṃ tatropanāmyeta /",
  "S04bsu033_u:1079": "tatkiṃ manyase ajita udārastasya rājaputrasya sa paribhogo bhavet?",
  "S04bsu033_u:1080": "ajita āha - udāro bhagavan /",
  "S04bsu033_u:1081": "bhagavānāha - tatkiṃ manyase ajita api tvāsvādayettatra niśāmayecca,",
  "S04bsu033_u:1082": "tena vā tuṣṭiṃ vidyāt?",
  "S04bsu033_u:1083": "āha - no hīdaṃ bhagavan /",
  "S04bsu033_u:1084": "api tu khalu punaryadyapanītya rājñā tatra bandhanāgāre prakṣipto bhavet,",
  "S04bsu033_u:1085": "sa tato mokṣamevākāṅkṣet /",
  "S04bsu033_u:1086": "abhijātān kumārānamātyān stryāgārān śreṣṭhino gṛhapatīn koṭṭarājāṃśca paryeṣayet,",
  "S04bsu033_u:1087": "ya enaṃ tato bandhanāgārātparimocayeyuḥ /",
  "S04bsu033_u:1088": "kiṃcāpi bhagavaṃstasya rājakumārasya tatra bandhānāgāre nābhiratiḥ,",
  "S04bsu033_u:1089": "nātra parimucyate,",
  "S04bsu033_u:1090": "yāvanna rājā prasādamupadarśayati /",
  "S04bsu033_u:1091": "bhagavānāha - evameva ajita ye te bodhisattvā vicikitsāpatitāḥ kuśalamūlānyavaropayanti, (Sukhv, Vaidya 250)",
  "S04bsu033_u:1092": "kāṅkṣati buddhajñānam,",
  "S04bsu033_u:1093": "kiṃcāpi tena buddhanāmaśravaṇena tena ca cittaprasādamātreṇa atra sukhāvatyāṃ lokadhātāvupapadyante,",
  "S04bsu033_u:1094": "na tu khalvaupapādukāḥ padmeṣu paryaṅkaiḥ prādurbhavanti,",
  "S04bsu033_u:1095": "api tu padmeṣu garbhāvāsaṃ prativasanti /",
  "S04bsu033_u:1096": "kiṃcāpi teṣāṃ tatrodyānavimānasaṃjñāḥ saṃtiṣṭhante,",
  "S04bsu033_u:1097": "nāstyuccāraprasrāvam,",
  "S04bsu033_u:1098": "nāsti kheṭasiṃhāṇakam,",
  "S04bsu033_u:1099": "na pratikūlaṃ manasaḥ pravartate,",
  "S04bsu033_u:1100": "api tu khalu punaḥ pañca varṣaśatāni virahitā bhavanti buddhadarśanena dharmaśravaṇena bodhisattvadarśanena dharmasāṃkathyaviniścayena sarvakuśalamūlena dharmacaryābhiśca /",
  "S04bsu033_u:1101": "kiṃcāpi te tatra nābhiramante na tuṣṭiṃ vijānanti,",
  "S04bsu033_u:1102": "api tu khalu punaḥ pūrvāparān kṣapayitsate bhūyastataḥ paścānniskrāmanti /",
  "S04bsu033_u:1103": "na caiṣāṃ tato niṣkrāmatāṃ niṣkramaḥ prajñāyate ūrdhvamadhastiryagvā /",
  "S04bsu033_u:1104": "paśya ajita etarhi nāma pañcabhirvarṣaśatairbahūni buddhakoṭīniyutaśatasahasropasthānāni syurbahvaparimāṇāsaṃkhyeyāprameyāṇi ca kuśalamūlānyavaropayitavyāni /",
  "S04bsu033_u:1105": "tatsarvaṃ vicikitsādoṣeṇa vināśayanti /",
  "S04bsu033_u:1106": "paśya ajita kiyanmahate 'narthāya bodhisattvānāṃ vicikitsā saṃvartata iti /",
  "S04bsu033_u:1107_0": "tasmāttarhi ajita bodhisattvairnirvicikitsairbodhaye cittamutpādya kṣipraṃ sarvasattvahitasukhādhānāya",
  "S04bsu033_u:1107_1": "sāmarthyapratilambhārthaṃ sukhāvatyāṃ lokadhātāvupapattaye kuśalamūlāni pariṇāmayitavyāni,",
  "S04bsu033_u:1108": "yatra bhagavānamitābhastathāgato 'rhan samyaksaṃbuddhaḥ // Sukhv_41 //",
  "S04bsu033_u:1109": "__________________________________________________________________________",
  "S04bsu033_u:1110": "START Sukhv 42:",
  "S04bsu033_u:1111_0": "evamukte ajito bodhisattvo bhagavantametadavocat - kiṃ punarbhagavan bodhisattvā",
  "S04bsu033_u:1111_1": "ito buddhakṣetrātpariniṣpannā anyeṣāṃ vā buddhānāṃ bhagavatāmantikātsukhāvatyāṃ lokadhātāvupapatsyante?",
  "S04bsu033_u:1112_0": "bhagavānāha - ito hyajita buddhakṣetrād dvāsaptatikoṭīniyutāni bodhisattvānāṃ pariniṣpannāni",
  "S04bsu033_u:1112_1": "yāni sukhāvatyāṃ lokadhātāvupapatsyante pariniṣpannānāmavaivartikānāṃ bahubuddhakoṭīniyutaśatasahasrāṇyavaropitaiḥ kuśalamūlaiḥ,",
  "S04bsu033_u:1113": "kaḥ punarvādastataḥ parīttataraiḥ kuśalamūlaiḥ duṣprasahasya tathāgatasyāntikādaṣṭādaśakoṭīniyutaśatāni bodhisattvānāṃ sukhāvatyāṃ lokadhātāvupapatsyante /",
  "S04bsu033_u:1114": "pūrvāntare digbhāge ratnākaro nāma tathāgato viharati /",
  "S04bsu033_u:1115": "tasyāntikānnavatibodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1116": "jyotiṣprabhasya tathāgatasyāntikāddvāviṃśatibodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1117": "amitaprabhasya tathāgatasyāntikātpañcaviṃśatibodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1118": "lokapradīpasya tathāgatasyāntikātṣaṣṭibodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1119": "nāgābhibhuvastathāgatasyāntikāccatuḥṣaṣṭirbodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1120": "virajaḥprabhasya tathāgatasyāntikātpañcaviṃśatibodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1121": "siṃhasya tathāgatasyāntikātṣoḍaśabodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1122": "siṃhasya tathāgatasyāntikādaṣṭādaśabodhisattvasahasrāni sukhāvatyāṃ lokadhātāvupapatasyante /",
  "S04bsu033_u:1123": "śrīkūṭasya tathāgatasyāntikādekāśītibodhisattvakoṭīniyutāni sukhāvatyāṃ lokadhātāvupapatsyante /",
  "S04bsu033_u:1124": "narendrarājasya tathāgatasyāntikāddaśabodhisattvakoṭīniyutāni sukhāvatyāṃ lokadhātāvupapatsyante /",
  "S04bsu033_u:1125": "balābhijñasya tathāgatasyāntikāddvādaśabodhisattvasahasrāṇi sukhāvatyāṃ lokadhātāvupapatsyante /",
  "S04bsu033_u:1126": "puṣpadhvajasya (Sukhv, Vaidya 251)",
  "S04bsu033_u:1127_0": "tathāgatasyāntikātpañcaviṃśatirvīryaprāptā bodhisattvakoṭya ekaprasthānaprasthitā",
  "S04bsu033_u:1127_1": "ekenāṣṭāhena navatikalpakoṭīniyutaśatasahasrāṇi paścānmukhīkṛtya sukhāvatyāṃ lokadhātāvupapatsyante /",
  "S04bsu033_u:1128": "jvalanādhipatestathāgatasyāntikāddvādaśabodhisattvakoṭyaḥ sukhāvatyāṃ lokadhātāvupapatsyante /",
  "S04bsu033_u:1129_0": "vaiśāradyaprāptasya tathāgatasyāntikādekonasaptatibodhisattvakoṭyaḥ sukhāvatyāṃ lokadhātāvupapatsyante",
  "S04bsu033_u:1129_1": "amitābhasya tathāgatasya darśanāya vandanāya paryupāsanāya paripṛcchanāya paripraśnīkaraṇāya /",
  "S04bsu033_u:1130_0": "etena ajita paryāyeṇa paripūrṇakalpakoṭīniyutaṃ nāmadheyāni parikīrtayeyaṃ teṣāṃ",
  "S04bsu033_u:1130_1": "tathāgatānāṃ yebhyaste bodhisattvā upasaṃkrāmanti sukhāvatyāṃ lokadhātau tamamitābhaṃ",
  "S04bsu033_u:1130_2": "tathāgataṃ draṣṭuṃ vanditu paryupāsitum,",
  "S04bsu033_u:1131": "na śakyaśca paryanto 'dhigantum // Sukhv_42 //",
  "S04bsu033_u:1132": "__________________________________________________________________________",
  "S04bsu033_u:1133": "START Sukhv 43:",
  "S04bsu033_u:1134": "paśya ajita kiyatsulabdhalābhāste sattvā ye 'mitābhasya tathāgatasyārhataḥ samyaksaṃbuddhasya nāmadheyaṃ śroṣyanti /",
  "S04bsu033_u:1135": "nāpi te sattvā hīnādhimuktikā bhaviṣyanti ye 'ntaśaekacittaprasādamapi tasmiṃstathāgate 'bhilapyante,",
  "S04bsu033_u:1136": "asmiṃśca dharmaparyāye /",
  "S04bsu033_u:1137": "tasmāttarhi ajita ārocayāmi vaḥ,",
  "S04bsu033_u:1138": "prativedayāmi sadevakasya lokasya purato 'sya dharmaparyāyasya śrāvaṇāya /",
  "S04bsu033_u:1139": "trisāhasramahāsāhasramapi lokadhātumagnipūrṇamavagāhya atikramaikacittotpādamapi pratisāro na kartavyaḥ /",
  "S04bsu033_u:1140": "tatkasya hetoḥ?",
  "S04bsu033_u:1141": "bodhisattvakoṭyo hyajita aśravaṇādeṣāmevaṃrūpāṇāṃ dharmaparyāyāṇāṃ vivartante 'nuttarāyāḥ samyaksaṃbodheḥ /",
  "S04bsu033_u:1142": "tasmādasya dharmaparyāyasyādhyāśayena śravaṇodgrahaṇadhāraṇārthaṃ paryāvāptaye vistareṇa saṃprakāśāya bhāvanārthaṃ ca sumahadvīryamārabdhavyam /",
  "S04bsu033_u:1143": "antaśa ekarātriṃdinamapi,",
  "S04bsu033_u:1144": "ekagodohamātramapi,",
  "S04bsu033_u:1145": "antaśaḥ pustakāvaropitaṃ kṛtvā sulikhito dhārayitavyaḥ /",
  "S04bsu033_u:1146": "śāstṛsaṃjñā ca tatropādhyāye kartavyā ya icchati kṣipramaparimitān sattvānavaivartikatve 'nuttarāyāḥ samyaksaṃbodheḥ pratiṣṭhāpayitum,",
  "S04bsu033_u:1147": "tacca tasya bhagavato 'mitābhasya tathāgatasya buddhakṣetraṃ draṣṭum,",
  "S04bsu033_u:1148": "ātmanaśca viśiṣṭāṃ buddhakṣetraguṇālaṃkāravyūhasaṃpadaṃ parigrahītumiti /",
  "S04bsu033_u:1149": "api tu khalu ajita atyarthaṃ sulabdhalābhāste sattvā avaropitakuśalamūlāḥ pūrvajinakṛtādhikārā buddhādhiṣṭhitāśca bhaviṣyanti,",
  "S04bsu033_u:1150_0": "yeṣāmanāgate 'dhvani yāvatsaddharmavipralope vartamāne ime evaṃrūpā udārā dharmaparyāyāḥ",
  "S04bsu033_u:1150_1": "sarvabuddhasaṃvarṇitāḥ sarvabuddhapraśastāḥ sarvabuddhānujñātā mahataḥ sarvajñajñānasya",
  "S04bsu033_u:1150_2": "kṣipramāhārakāḥ śrotrāvabhāsamāgamiṣyanti /",
  "S04bsu033_u:1151": "ye śrutvā codāraprītiprāmodyaṃ pratilapsyanta udgrahīṣyanti dhārayiṣyanti vācayiṣyanti paryavāpsyanti parebhyo vistareṇa saṃprakāśayiṣyanti,",
  "S04bsu033_u:1152": "bhāvanābhiratāśca bhaviṣyanti,",
  "S04bsu033_u:1153": "antaśo likhitvā pūjayiṣyanti,",
  "S04bsu033_u:1154": "bahu ca te puṇyaṃ prasaviṣyanti,",
  "S04bsu033_u:1155": "yasya na sukarā saṃkhyā kartum /",
  "S04bsu033_u:1156": "iti hi ajita yattathāgatena kartavyam, kṛtaṃ mayā /",
  "S04bsu033_u:1157": "yuṣmābhiridānīṃ nirvicikitsāyogaḥ karaṇīyaḥ /",
  "S04bsu033_u:1158": "mā saṃśayata asaṅgamanāvaraṇaṃ buddhajñānam /",
  "S04bsu033_u:1159": "mā bhūtsarvākārāvaropitaratnamaye bandhanāgāre praveśaḥ /",
  "S04bsu033_u:1160": "durlabho hi ajita buddhotpādaḥ /",
  "S04bsu033_u:1161": "durlabhā dharmadeśanā /",
  "S04bsu033_u:1162": "durlabhā kṣaṇasaṃpat /",
  "S04bsu033_u:1163": "ākhyātā ca ajita mayā sarvakuśalamūlapāramitāprāptiḥ /",
  "S04bsu033_u:1164": "yūyamidānīmabhiyujyata pratipadyadhvam /",
  "S04bsu033_u:1165": "asya khalu punarajita dharmaparyāyasya mahatīṃ parīndanāṃ karomi /",
  "S04bsu033_u:1166": "avipraṇāśāya buddhadharmāṇāmanantardhānāya parākramiṣyatha /",
  "S04bsu033_u:1167": "mā tathāgatājñāṃ kṣobhayiṣyatha // Sukhv_43 //",
  "S04bsu033_u:1168": "__________________________________________________________________________",
  "S04bsu033_u:1169": "START Sukhv 44:",
  "S04bsu033_u:1170": "(Sukhv, Vaidya 252)",
  "S04bsu033_u:1171": "atha khalu punarbhagavāṃstasyāṃ velāyāmimā gāthā abhāṣata -",
  "S04bsu033_u:1172": "na me akṛtapuṇyānāṃ śravā bheṣyanti īdṛśāḥ /",
  "S04bsu033_u:1173": "ye tu te śūra siddhārthāḥ śroṣyanti ca imāṃ giram // Sukhv_vs_49 //",
  "S04bsu033_u:1174": "dṛṣṭo yaiśca hi saṃbuddho lokanāthaḥ prabhaṃkaraḥ //",
  "S04bsu033_u:1175": "sagauravaiḥ śruto dharmaḥ prītiṃ prāpsyanti te parām // Sukhv_vs_50 //",
  "S04bsu033_u:1176": "na śakta hīnehi kusīdadṛṣṭibhiḥ buddhāna dharmeṣu prasāda vinditum /",
  "S04bsu033_u:1177": "ye buddhakṣetreṣu akārṣi pūjāṃ trailokanāthāna caryāsu śikṣiṣu // Sukhv_vs_51 //",
  "S04bsu033_u:1178": "yathāndhakāre puruṣo hyacakṣuḥ mārgaṃ na jāne kutu saṃprakāśayet /",
  "S04bsu033_u:1179": "sarvaṃ tathā śrāvaka buddhajñāne ajānakāḥ kiṃ punaradya sattvāḥ // Sukhv_vs_52 //",
  "S04bsu033_u:1180": "buddho hi buddhasya guṇāṃ prajānate na devanāgāsurayakṣaśrāvakāḥ /",
  "S04bsu033_u:1181": "anekabuddhāna pi no gatī yatho buddhasya jñāne hi prakāśyamāne // Sukhv_vs_53 //",
  "S04bsu033_u:1182": "yadi sarvasattvāḥ samatā bhaveyuḥ viśuddhajñāne paramārthakovidāḥ /",
  "S04bsu033_u:1183": "te kalpakoṭīratha vāpi uttare naikasya buddhasya guṇān katheyuḥ // Sukhv_vs_54 //",
  "S04bsu033_u:1184": "atrāntare nirvṛta te bhaveyuḥ prakāśamānā bahukalpakoṭīḥ /",
  "S04bsu033_u:1185": "na ca buddhajñānasya pramāṇu labhyate tathā hi jñānāścaryaṃ jinānām // Sukhv_vs_55 //",
  "S04bsu033_u:1186": "tasmānnaraḥ paṇḍita vijñajātiyaḥ yo mahya vākyamabhiśraddadheya /",
  "S04bsu033_u:1187": "kṛtsnāṃ sa sākṣājjinajñānamārgān buddhaḥ prajānaṃ ti girāmudīrayet // Sukhv_vs_56 //",
  "S04bsu033_u:1188": "kadāci labhyati manuṣyalābhaḥ kadāci buddhāna pi prādurbhāvaḥ /",
  "S04bsu033_u:1189": "(Sukhv, Vaidya 253)",
  "S04bsu033_u:1190": "śraddhārthaprajñā sucireṇa labhyate tasyārthaprāptyai janayet vīryam // Sukhv_vs_57 //",
  "S04bsu033_u:1191": "ya īdṛśāṃ dharma śruṇitva śreṣṭhāṃ labhyanti prītiṃ sugataṃ smarantaḥ /",
  "S04bsu033_u:1192": "te mitramasmākamatītamadhvani ye cāpi bodhāya jananti chandam // Sukhv_vs_58 //",
  "S04bsu033_u:1193": "iti // Sukhv_44 //",
  "S04bsu033_u:1194": "__________________________________________________________________________",
  "S04bsu033_u:1195": "START Sukhv 45:",
  "S04bsu033_u:1196": "asmin khalu punardharmaparyāye bhāṣyamāṇe dvādaśānāṃ sattvaniyutakoṭīnāṃ virajo vigatamalaṃ dharmeṣu dharmacakṣurviśuddham /",
  "S04bsu033_u:1197": "caturviṃśatyā koṭiniyutaśataphalaṃ prāptam /",
  "S04bsu033_u:1198": "aṣṭānāṃ bhikṣuśatānāmanupādāyāsravebhyaścittāni vimuktāni /",
  "S04bsu033_u:1199": "pañcaviṃśatyā bodhisattvakoṭībhiranutpattikadharmakṣāntiḥ pratilabdhā /",
  "S04bsu033_u:1200": "devamānuṣikāyāśca prajāyāścatvāriṃśatkoṭīniyutaśatasahasrāṇāmanutpannapūrvāṇyanuttarāyāṃ samyaksaṃbodhau cittānyutpannāni /",
  "S04bsu033_u:1201": "sukhāvatyāṃ lokadhātāvupapattaye ca kuśalamūlānyavaropitāni bhagavato 'mitābhasya tathāgatasya darśanakāmatayā /",
  "S04bsu033_u:1202": "sarve ca te tatropapadya anupūrveṇa mañjusvarā nāma tathāgatā anyeṣu lokadhātuṣūpapatsyante /",
  "S04bsu033_u:1203_0": "aśītiśca niyutakoṭyo dīpaṃkare tathāgate labdhakṣāntikā avaivartikā anuttarāyāḥ samyaksaṃbodheramitāyuṣaiva",
  "S04bsu033_u:1203_1": "tathāgatena paripācitāḥ pūrvabodhisattvacaryāṃ carantastāśca sukhāvatyāṃ lokadhātāvupapadya",
  "S04bsu033_u:1203_2": "pūrvapraṇidhānacaryāḥ paripūrayiṣyanti // Sukhv_45 //",
  "S04bsu033_u:1204": "__________________________________________________________________________",
  "S04bsu033_u:1205": "START Sukhv 46:",
  "S04bsu033_u:1206": "tasyāṃ velāyāmayaṃ trisāhasramahāsāhasralokadhātuḥ ṣadvikāraṃ prākampat /",
  "S04bsu033_u:1207": "vividhāni ca prātihāryāṇi saṃdṛśyante sma /",
  "S04bsu033_u:1208": "pṛthivyāṃ saṃskṛtamabhūt /",
  "S04bsu033_u:1209": "divyamānuṣyakāni ca tūryāṇi saṃpravāditānyabhūvan /",
  "S04bsu033_u:1210": "anumodanāśabdena ca yāvadakaniṣṭhabhuvanaṃ vijñaptamabhūt // Sukhv_46 //",
  "S04bsu033_u:1211": "__________________________________________________________________________",
  "S04bsu033_u:1212": "START Sukhv 47:",
  "S04bsu033_u:1213": "idamavocadbhagavānāttamanāḥ /",
  "S04bsu033_u:1214": "ajito bodhisattvo mahāsattva āyuṣmāṃścānandaḥ sā ca sarvāvatī parṣat sadevamānuṣāsuragaruḍagandharvasya loko bhagavato bhāṣitamabhyanandanniti // Sukhv_47 //",
  "S04bsu033_u:1215": "__________________________________________________________________________",
  "S04bsu033_u:1216": "bhagavato 'mitābhasya tathāgatasya sukhāvatīguṇavarṇaparikīrtanaṃ bodhisattvānāmavaivartyabhūmipraveśaḥ amitābhasya parivartaḥ sukhāvatīvyūho mahāyānasūtraṃ samāptam //",
  "S04bsu033_u:1217": "* * * * *",
  "S04bsu033_u:1218": "ye dharmā hetuprabhavā hetuṃ teṣāṃ tathāgato hyavadat /",
  "S04bsu033_u:1219": "teṣāṃ ca yo nirodha evaṃ vādī mahāśramaṇaḥ //"
}