{
    "GSP30vijnbhau:0": " śrī devy uvāca /",
    "GSP30vijnbhau:1": " śrutaṃ deva mayā sarvaṃ rudrayāmalasambhavam /",
    "GSP30vijnbhau:2": " trikabhedam aśeṣeṇa sārāt sāravibhāgaśaḥ // 1 //",
    "GSP30vijnbhau:3": " adyāpi na nivṛtto me saṃśayaḥ parameśvara /",
    "GSP30vijnbhau:4": " kiṃ rūpaṃ tattvato deva śabdarāśikalāmayam // 2 //",
    "GSP30vijnbhau:5": " kiṃ vā navātmabhedena bhairave bhairavākṛtau /",
    "GSP30vijnbhau:6": " triśirobhedabhinnaṃ vā kiṃ vā śaktitrayātmakam // 3 //",
    "GSP30vijnbhau:7": " nādabindumayaṃ vāpi kiṃ candrārdhanirodhikāḥ /",
    "GSP30vijnbhau:8": " cakrārūḍham anackaṃ vā kiṃ vā śaktisvarūpakam // 4 //",
    "GSP30vijnbhau:9": " parāparāyāḥ sakalam aparāyāś ca vā punaḥ /",
    "GSP30vijnbhau:10": " parāyā yadi tadvat syāt paratvaṃ tad virudhyate // 5 //",
    "GSP30vijnbhau:11": " na hi varṇavibhedena dehabhedena vā bhavet /",
    "GSP30vijnbhau:12": " paratvaṃ niṣkalatvena sakalatve na tad bhavet // 6 //",
    "GSP30vijnbhau:13": " prasādaṃ kuru me nātha niḥśeṣaṃ chinddhi saṃśayam /",
    "GSP30vijnbhau:14": " bhairava uvāca /",
    "GSP30vijnbhau:15": " sādhu sādhu tvayā pṛṣṭaṃ tantrasāram idam priye // 7 //",
    "GSP30vijnbhau:16": " gūhanīyatamam bhadre tathāpi kathayāmi te /",
    "GSP30vijnbhau:17": " yatkiṃcit sakalaṃ rūpaṃ bhairavasya prakīrtitam // 8 //",
    "GSP30vijnbhau:18": " tad asāratayā devi vijñeyaṃ śakrajālavat /",
    "GSP30vijnbhau:19": " māyāsvapnopamaṃ caiva gandharvanagarabhramam // 9 //",
    "GSP30vijnbhau:20": " dhyānārtham bhrāntabuddhīnāṃ kriyāḍambaravartinām /",
    "GSP30vijnbhau:21": " kevalaṃ varṇitam puṃsāṃ vikalpanihatātmanām // 10 //",
    "GSP30vijnbhau:22": " tattvato na navātmāsau śabdarāśir na bhairavaḥ /",
    "GSP30vijnbhau:23": " na cāsau triśirā devo na ca śaktitrayātmakaḥ // 11 //",
    "GSP30vijnbhau:24": " nādabindumayo vāpi na candrārdhanirodhikāḥ /",
    "GSP30vijnbhau:25": " na cakrakramasambhinno na ca śaktisvarūpakaḥ // 12 //",
    "GSP30vijnbhau:26": " aprabuddhamatīnāṃ hi etā balavibhīṣikāḥ /",
    "GSP30vijnbhau:27": " mātṛmodakavat sarvaṃ pravṛttyarthaṃ udāhṛtam // 13 //",
    "GSP30vijnbhau:28": " dikkālakalanonmuktā deśoddeśāviśeṣinī /",
    "GSP30vijnbhau:29": " vyapadeṣṭum aśakyāsāv akathyā paramārthataḥ // 14 //",
    "GSP30vijnbhau:30": " antaḥsvānubhavānandā vikalponmuktagocarā /",
    "GSP30vijnbhau:31": " yāvasthā bharitākārā bhairavī bhairavātmanaḥ // 15 //",
    "GSP30vijnbhau:32": " tad vapus tattvato jñeyaṃ vimalaṃ viśvapūraṇam /",
    "GSP30vijnbhau:33": " evaṃvidhe pare tattve kaḥ pūjyaḥ kaś ca tṛpyati // 16 //",
    "GSP30vijnbhau:34": " evaṃvidhā bhairavasya yāvasthā parigīyate /",
    "GSP30vijnbhau:35": " sā parā pararūpeṇa parā devī prakīrtitā // 17 //",
    "GSP30vijnbhau:36": " śaktiśaktimator yadvad abhedaḥ sarvadā sthitaḥ /",
    "GSP30vijnbhau:37": " atas taddharmadharmitvāt parā śaktiḥ parātmanaḥ // 18 //",
    "GSP30vijnbhau:38": " na vahner dāhikā śaktir vyatiriktā vibhāvyate /",
    "GSP30vijnbhau:39": " kevalaṃ jñānasattāyām prārambho 'yam praveśane // 19 //",
    "GSP30vijnbhau:40": " śaktyavasthāpraviṣṭasya nirvibhāgena bhāvanā /",
    "GSP30vijnbhau:41": " tadāsau śivarūpī syāt śaivī mukham ihocyate // 20 //",
    "GSP30vijnbhau:42": " yathālokena dīpasya kiraṇair bhāskarasya ca /",
    "GSP30vijnbhau:43": " jñāyate digvibhāgādi tadvac chaktyā śivaḥ priye // 21 //",
    "GSP30vijnbhau:44": " śrī devy uvāca /",
    "GSP30vijnbhau:45": " devadeva triśūlāṅka kapālakṛtabhūṣaṇa /",
    "GSP30vijnbhau:46": " digdeśakālaśūnyā ca vyapadeśavivarjitā // 22 //",
    "GSP30vijnbhau:47": " yāvasthā bharitākārā bhairavasyopalabhyate /",
    "GSP30vijnbhau:48": " kair upāyair mukhaṃ tasya parā devi katham bhavet /",
    "GSP30vijnbhau:49": " yathā samyag ahaṃ vedmi tathā me brūhi bhairava // 23 //",
    "GSP30vijnbhau:50": " bhairava uvāca /",
    "GSP30vijnbhau:51": " ūrdhve prāṇo hy adho jīvo visargātmā paroccaret /",
    "GSP30vijnbhau:52": " utpattidvitayasthāne bharaṇād bharitā sthitiḥ // 24 //",
    "GSP30vijnbhau:53": " maruto 'ntar bahir vāpi viyadyugmānivartanāt /",
    "GSP30vijnbhau:54": " bhairavyā bhairavasyettham bhairavi vyajyate vapuḥ // 25 //",
    "GSP30vijnbhau:55": " na vrajen na viśec chaktir marudrūpā vikāsite /",
    "GSP30vijnbhau:56": " nirvikalpatayā madhye tayā bhairavarūpatā // 26 //",
    "GSP30vijnbhau:57": " kumbhitā recitā vāpi pūritā vā yadā bhavet /",
    "GSP30vijnbhau:58": " tadante śāntanāmāsau śaktyā śāntaḥ prakāśate // 27 //",
    "GSP30vijnbhau:59": " āmūlāt kiraṇābhāsāṃ sūkṣmāt sūkṣmatarātmikam /",
    "GSP30vijnbhau:60": " cintayet tāṃ dviṣaṭkānte śyāmyantīm bhairavodayaḥ // 28 //",
    "GSP30vijnbhau:61": " udgacchantīṃ taḍitrūpām praticakraṃ kramāt kramam /",
    "GSP30vijnbhau:62": " ūrdhvaṃ muṣṭitrayaṃ yāvat tāvad ante mahodayaḥ // 29 //",
    "GSP30vijnbhau:63": " kramadvādaśakaṃ samyag dvādaśākṣarabheditam /",
    "GSP30vijnbhau:64": " sthūlasūkṣmaparasthityā muktvā muktvāntataḥ śivaḥ // 30 //",
    "GSP30vijnbhau:65": " tayāpūryāśu mūrdhāntaṃ bhaṅktvā bhrūkṣepasetunā /",
    "GSP30vijnbhau:66": " nirvikalpaṃ manaḥ kṛtvā sarvordhve sarvagodgamaḥ // 31 //",
    "GSP30vijnbhau:67": " śikhipakṣaiś citrarūpair ma.ṅdalaiḥ śūnyapañcakam /",
    "GSP30vijnbhau:68": " dhyāyato 'nuttare śūnye praveśo hṛdaye bhavet // 32 //",
    "GSP30vijnbhau:69": " īdṛśena krameṇaiva yatra kutrāpi cintanā /",
    "GSP30vijnbhau:70": " śūnye kuḍye pare pātre svayaṃ līnā varapradā // 33 //",
    "GSP30vijnbhau:71": " kapālāntar mano nyasya tiṣṭhan mīlitalocanaḥ /",
    "GSP30vijnbhau:72": " krameṇa manaso dārḍhyāt lakṣayet laṣyam uttamam // 34 //",
    "GSP30vijnbhau:73": " madhyanāḍī madhyasaṃsthā bisasūtrābharūpayā /",
    "GSP30vijnbhau:74": " dhyātāntarvyomayā devyā tayā devaḥ prakāśate // 35 //",
    "GSP30vijnbhau:75": " kararuddhadṛgastreṇa bhrūbhedād dvārarodhanāt /",
    "GSP30vijnbhau:76": " dṛṣṭe bindau kramāl līne tanmadhye paramā sthitiḥ // 36 //",
    "GSP30vijnbhau:77": " dhāmāntaḥkṣobhasambhūtasūkṣmāgnitilakākṛtim /",
    "GSP30vijnbhau:78": " binduṃ śikhānte hṛdaye layānte dhyāyato layaḥ // 37 //",
    "GSP30vijnbhau:79": " anāhate pātrakarṇe 'bhagnaśabde sariddrute /",
    "GSP30vijnbhau:80": " śabdabrahmaṇi niṣṇātaḥ param brahmādhigacchati // 38 //",
    "GSP30vijnbhau:81": " praṇavādisamuccārāt plutānte śūnyabhāvānāt /",
    "GSP30vijnbhau:82": " śūnyayā parayā śaktyā śūnyatām eti bhairavi // 39 //",
    "GSP30vijnbhau:83": " yasya kasyāpi varṇasya pūrvāntāv anubhāvayet /",
    "GSP30vijnbhau:84": " śūnyayā śūnyabhūto 'sau śūnyākāraḥ pumān bhavet // 40 //",
    "GSP30vijnbhau:85": " tantryādivādyaśabdeṣu dīrgheṣu kramasaṃsthiteḥ /",
    "GSP30vijnbhau:86": " ananyacetāḥ pratyante paravyomavapur bhavet // 41 //",
    "GSP30vijnbhau:87": " pi.ṅdamantrasya sarvasya sthūlavarṇakrameṇa tu /",
    "GSP30vijnbhau:88": " ardhendubindunādāntaḥ śūnyoccārād bhavec chivaḥ // 42 //",
    "GSP30vijnbhau:89": " nijadehe sarvadikkaṃ yugapad bhāvayed viyat /",
    "GSP30vijnbhau:90": " nirvikalpamanās tasya viyat sarvam pravartate // 43 //",
    "GSP30vijnbhau:91": " pṛṣṭaśūnyaṃ mūlaśūnyaṃ yugapad bhāvayec ca yaḥ /",
    "GSP30vijnbhau:92": " śarīranirapekṣiṇyā śaktyā śūnyamanā bhavet // 44 //",
    "GSP30vijnbhau:93": " pṛṣṭaśūnyaṃ mūlaśūnyaṃ hṛcchūnyam bhāvayet sthiram /",
    "GSP30vijnbhau:94": " yugapan nirvikalpatvān nirvikalpodayas tataḥ // 45 //",
    "GSP30vijnbhau:95": " tanūdeśe śūnyataiva kṣaṇamātraṃ vibhāvayet /",
    "GSP30vijnbhau:96": " nirvikalpaṃ nirvikalpo nirvikalpasvarūpabhāk // 46 //",
    "GSP30vijnbhau:97": " sarvaṃ dehagataṃ dravyaṃ viyadvyāptaṃ mṛgekṣaṇe /",
    "GSP30vijnbhau:98": " vibhāvayet tatas tasya bhāvanā sā sthirā bhavet // 47 //",
    "GSP30vijnbhau:99": " dehāntare tvagvibhāgam bhittibhūtaṃ vicintayet /",
    "GSP30vijnbhau:100": " na kiṃcid antare tasya dhyāyann adhyeyabhāg bhavet // 48 //",
    "GSP30vijnbhau:101": " hṛdyākāśe nilīnākṣaḥ padmasampuṭamadhyagaḥ /",
    "GSP30vijnbhau:102": " ananyacetāḥ subhage paraṃ saubhāgyam āpnuyāt // 49 //",
    "GSP30vijnbhau:103": " sarvataḥ svaśarīrasya dvādaśānte manolayāt /",
    "GSP30vijnbhau:104": " dṛḍhabuddher dṛḍhībhūtaṃ tattvalakṣyam pravartate // 50 //",
    "GSP30vijnbhau:105": " yathā tathā yatra tatra dvādaśānte manaḥ kṣipet //",
    "GSP30vijnbhau:106": " pratikṣaṇaṃ kṣīṇavṛtter vailakṣaṇyaṃ dinair bhavet // 51 //",
    "GSP30vijnbhau:107": " kālāgninā kālapadād utthitena svakam puram /",
    "GSP30vijnbhau:108": " pluṣṭam vicintayed ante śāntābhāsas tadā bhavet // 52 //",
    "GSP30vijnbhau:109": " evam eva jagat sarvaṃ dagdhaṃ dhyātvā vikalpataḥ /",
    "GSP30vijnbhau:110": " ananyacetasaḥ puṃsaḥ pumbhāvaḥ paramo bhavet // 53 //",
    "GSP30vijnbhau:111": " svadehe jagato vāpi sūkṣmasūkṣmatarāṇi ca /",
    "GSP30vijnbhau:112": " tattvāni yāni nilayaṃ dhyātvānte vyajyate parā // 54 //",
    "GSP30vijnbhau:113": " pināṃ ca durbalāṃ śaktiṃ dhyātvā dvādaśagocare /",
    "GSP30vijnbhau:114": " praviśya hṛdaye dhyāyan muktaḥ svātantryam āpnuyāt // 55 //",
    "GSP30vijnbhau:115": " bhuvanādhvādirūpeṇa cintayet kramaśo 'khilam /",
    "GSP30vijnbhau:116": " sthūlasūkṣmaparasthityā yāvad ante manolayaḥ // 56 //",
    "GSP30vijnbhau:117": " asya sarvasya viśvasya paryanteṣu samantataḥ /",
    "GSP30vijnbhau:118": " adhvaprakriyayā tattvaṃ śaivaṃ dhyatvā mahodayaḥ // 57 //",
    "GSP30vijnbhau:119": " viśvam etan mahādevi śūnyabhūtaṃ vicintayet /",
    "GSP30vijnbhau:120": " tatraiva ca mano līnaṃ tatas tallayabhājanam // 58 //",
    "GSP30vijnbhau:121": " ghatādibhājane dṛṣṭim bhittis tyaktvā vinikṣipet /",
    "GSP30vijnbhau:122": " tallayaṃ tatkṣaṇād gatvā tallayāt tanmayo bhavet // 59 //",
    "GSP30vijnbhau:123": " nirvṛkṣagiribhittyādideśe dṛṣṭiṃ vinikṣipet /",
    "GSP30vijnbhau:124": " vilīne mānase bhāve vṛttikṣiṇaḥ prajāyate // 60 //",
    "GSP30vijnbhau:125": " ubhayor bhāvayor jñāne dhyātvā madhyaṃ samāśrayet /",
    "GSP30vijnbhau:126": " yugapac ca dvayaṃ tyaktvā madhye tattvam prakāśate // 61 //",
    "GSP30vijnbhau:127": " bhāve tyakte niruddhā cin naiva bhāvāntaraṃ vrajet /",
    "GSP30vijnbhau:128": " tadā tanmadhyabhāvena vikasatyati bhāvanā // 62 //",
    "GSP30vijnbhau:129": " sarvaṃ dehaṃ cinmayaṃ hi jagad vā paribhāvayet /",
    "GSP30vijnbhau:130": " yugapan nirvikalpena manasā paramodayaḥ // 63 //",
    "GSP30vijnbhau:131": " vāyudvayasya saṃghaṭṭād antar vā bahir antataḥ /",
    "GSP30vijnbhau:132": " yogī samatvavijñānasamudgamanabhājanam // 64 //",
    "GSP30vijnbhau:133": " sarvaṃ jagat svadehaṃ vā svānandabharitaṃ smaret /",
    "GSP30vijnbhau:134": " yugapat svāmṛtenaiva parānandamayo bhavet // 65 //",
    "GSP30vijnbhau:135": " kuhanena prayogeṇa sadya eva mṛgekṣaṇe /",
    "GSP30vijnbhau:136": " samudeti mahānando yena tattvaṃ prakāśate // 66 //",
    "GSP30vijnbhau:137": " sarvasrotonibandhena prāṇaśaktyordhvayā śanaiḥ /",
    "GSP30vijnbhau:138": " pipīlasparśavelāyām prathate paramaṃ sukham // 67 //",
    "GSP30vijnbhau:139": " vahner viṣasya madhye tu cittaṃ sukhamayaṃ kṣipet /",
    "GSP30vijnbhau:140": " kevalaṃ vāyupūrṇaṃ vā smarānandena yujyate // 68 //",
    "GSP30vijnbhau:141": " śaktisaṃgamasaṃkṣubdhaśaktyāveśāvasānikam /",
    "GSP30vijnbhau:142": " yat sukham brahmatattvasya tat sukhaṃ svākyam ucyate // 69 //",
    "GSP30vijnbhau:143": " lehanāmanthanākoṭaiḥ strīsukhasya bharāt smṛteḥ /",
    "GSP30vijnbhau:144": " śaktyabhāve 'pi deveśi bhaved ānandasamplavaḥ // 70 //",
    "GSP30vijnbhau:145": " ānande mahati prāpte dṛṣṭe vā bāndhave cirāt /",
    "GSP30vijnbhau:146": " ānandam udgataṃ dhyātvā tallayas tanmanā bhavet // 71 //",
    "GSP30vijnbhau:147": " jagdhipānakṛtollāsarasānandavijṛmbhaṇāt /",
    "GSP30vijnbhau:148": " bhāvayed bharitāvasthāṃ mahānandas tato bhavet // 72 //",
    "GSP30vijnbhau:149": " gitādiviṣayāsvādāsamasaukhyaikatātmanaḥ /",
    "GSP30vijnbhau:150": " yoginas tanmayatvena manorūḍhes tadātmatā // 73 //",
    "GSP30vijnbhau:151": " yatra yatra manas tuṣṭir manas tatraiva dhārayet /",
    "GSP30vijnbhau:152": " tatra tatra parānandasvārūpaṃ sampravartate // 74 //",
    "GSP30vijnbhau:153": " anāgatāyāṃ nidrāyām praṇaṣṭe bāhyagocare /",
    "GSP30vijnbhau:154": " sāvasthā manasā gamyā parā devī prakāśate // 75 //",
    "GSP30vijnbhau:155": " tejasā sūryadīpāder ākāśe śabalīkṛte /",
    "GSP30vijnbhau:156": " dṛṣṭir niveśyā tatraiva svātmarūpam prakāśate // 76 //",
    "GSP30vijnbhau:157": " karaṅkiṇyā krodhanayā bhairavyā lelihānayā /",
    "GSP30vijnbhau:158": " khecaryā dṛṣṭikāle ca parāvāptiḥ prakāśate // 77 //",
    "GSP30vijnbhau:159": " mṛdvāsane sphijaikena hastapādau nirāśrayam /",
    "GSP30vijnbhau:160": " nidhāya tatprasaṅgena parā pūrṇā matir bhavet // 78 //",
    "GSP30vijnbhau:161": " upaviśyāsane samyag bāhū kṛtvārdhakuñcitau /",
    "GSP30vijnbhau:162": " kakṣavyomni manaḥ kurvan śamam āyāti tallayāt // 79 //",
    "GSP30vijnbhau:163": " sthūlarūpasya bhāvasya stabdhāṃ dṛṣṭiṃ nipātya ca /",
    "GSP30vijnbhau:164": " acireṇa nirādhāraṃ manaḥ kṛtvā śivaṃ vrajet // 80 //",
    "GSP30vijnbhau:165": " madhyajihve sphāritāsye madhye nikṣipya cetanām /",
    "GSP30vijnbhau:166": " hoccāraṃ manasā kurvaṃs tataḥ śānte pralīyate // 81 //",
    "GSP30vijnbhau:167": " āsane śayane sthitvā nirādhāraṃ vibhāvayan /",
    "GSP30vijnbhau:168": " svadehaṃ manasi kṣiṇe kṣaṇāt kṣīṇāśayo bhavet // 82 //",
    "GSP30vijnbhau:169": " calāsane sthitasyātha śanair vā dehacālanāt /",
    "GSP30vijnbhau:170": " praśānte mānase bhāve devi divyaugham āpnuyāt // 83 //",
    "GSP30vijnbhau:171": " ākāśaṃ vimalam paśyan kṛtvā dṛṣṭiṃ nirantarām /",
    "GSP30vijnbhau:172": " stabdhātmā tatkṣaṇād devi bhairavaṃ vapur āpnuyāt // 84 //",
    "GSP30vijnbhau:173": " līnaṃ mūrdhni viyat sarvam bhairavatvena bhāvayet /",
    "GSP30vijnbhau:174": " tat sarvam bhairavākāratejastattvaṃ samāviśet // 85 //",
    "GSP30vijnbhau:175": " kiñcij jñātaṃ dvaitadāyi bāhyālokas tamaḥ punaḥ /",
    "GSP30vijnbhau:176": " viśvādi bhairavaṃ rūpaṃ jñātvānantaprakāśabhṛt // 86 //",
    "GSP30vijnbhau:177": " evam eva durniśāyāṃ kṛṣṇapakṣāgame ciram /",
    "GSP30vijnbhau:178": " taimiram bhāvayan rūpam bhairavaṃ rūpam eṣyati // 87 //",
    "GSP30vijnbhau:179": " evam eva nimīlyādau netre kṛṣṇābham agrataḥ /",
    "GSP30vijnbhau:180": " prasārya bhairavaṃ rūpam bhāvayaṃs tanmayo bhavet // 88 //",
    "GSP30vijnbhau:181": " yasya kasyendriyasyāpi vyāghātāc ca nirodhataḥ /",
    "GSP30vijnbhau:182": " praviṣṭasyādvaye śūnye tatraivātmā prakāśate // 89 //",
    "GSP30vijnbhau:183": " abindum avisargaṃ ca akāraṃ japato mahān /",
    "GSP30vijnbhau:184": " udeti devi sahasā jñānaughaḥ parameśvaraḥ // 90 //",
    "GSP30vijnbhau:185": " varṇasya savisargasya visargāntaṃ citiṃ kuru /",
    "GSP30vijnbhau:186": " nirādhāreṇa cittena spṛśed brahma sanātanam // 91 //",
    "GSP30vijnbhau:187": " vyomākāraṃ svam ātmānaṃ dhyāyed digbhir anāvṛtam /",
    "GSP30vijnbhau:188": " nirāśrayā citiḥ śaktiḥ svarūpaṃ darśayet tadā // 92 //",
    "GSP30vijnbhau:189": " kiṃcid aṅgaṃ vibhidyādau tīkṣṇasūcyādinā tataḥ /",
    "GSP30vijnbhau:190": " tatraiva cetanāṃ yuktvā bhairave nirmalā gatiḥ // 93 //",
    "GSP30vijnbhau:191": " cittādyantaḥkṛtir nāsti mamāntar bhāvayed iti /",
    "GSP30vijnbhau:192": " vikalpānām abhāvena vikalpair ujjhito bhavet // 94 //",
    "GSP30vijnbhau:193": " māyā vimohinī nāma kalāyāḥ kalanaṃ sthitam /",
    "GSP30vijnbhau:194": " ityādidharmaṃ tattvānāṃ kalayan na pṛthag bhavet // 95 //",
    "GSP30vijnbhau:195": " jhagitīcchāṃ samutpannām avalokya śamaṃ nayet /",
    "GSP30vijnbhau:196": " yata eva samudbhūtā tatas tatraiva līyate // 96 //",
    "GSP30vijnbhau:197": " yadā mamecchā notpannā jñānaṃ vā kas tadāsmi vai /",
    "GSP30vijnbhau:198": " tattvato =B9haṃ tathābhūtas tallīnas tanmanā bhavet // 97 //",
    "GSP30vijnbhau:199": " icchāyām athavā jñāne jāte cittaṃ niveśayet /",
    "GSP30vijnbhau:200": " ātmabuddhyānanyacetās tatas tattvārthadarśanam // 98 //",
    "GSP30vijnbhau:201": " nirnimittam bhavej jñānaṃ nirādhāram bhramātmakam /",
    "GSP30vijnbhau:202": " tattvataḥ kasyacin naitad evambhāvī śivaḥ priye // 99 //",
    "GSP30vijnbhau:203": " ciddharmā sarvadeheṣu viśeṣo nāsti kutracit /",
    "GSP30vijnbhau:204": " ataś ca tanmayaṃ sarvam bhāvayan bhavajij janaḥ // 100 //",
    "GSP30vijnbhau:205": " kāmakrodhalobhamohamadamātsaryagocare /",
    "GSP30vijnbhau:206": " buddhiṃ nistimitāṃ kṛtvā tat tattvam avaśiṣyate // 101 //",
    "GSP30vijnbhau:207": " indrajālamayaṃ viśvaṃ vyastaṃ vā citrakarmavat /",
    "GSP30vijnbhau:208": " bhramad vā dhyāyataḥ sarvam paśyataś ca sukhodgamaḥ // 102 //",
    "GSP30vijnbhau:209": " na cittaṃ nikṣiped duḥkhe na sukhe vā parikṣipet /",
    "GSP30vijnbhau:210": " bhairavi jñāyatāṃ madhye kiṃ tattvam avaśiṣyate // 103 //",
    "GSP30vijnbhau:211": " vihāya nijadehasthaṃ sarvatrāsmīti bhāvayan /",
    "GSP30vijnbhau:212": " dṛḍhena manasā dṛṣṭyā nānyekṣiṇyā sukhī bhavet // 104 //",
    "GSP30vijnbhau:213": " ghaṭādau yac ca vijñānam icchādyaṃ vā mamāntare /",
    "GSP30vijnbhau:214": " naiva sarvagataṃ jātam bhāvayan iti sarvagaḥ // 105 //",
    "GSP30vijnbhau:215": " grāhyagrāhakasaṃvittiḥ sāmānyā sarvadehinām /",
    "GSP30vijnbhau:216": " yogināṃ tu viśeṣo =B9sti sambandhe sāvadhānatā // 106 //",
    "GSP30vijnbhau:217": " svavad anyaśarīre =B9pi saṃvittim anubhāvayet /",
    "GSP30vijnbhau:218": " apekṣāṃ svaśarīrasya tyaktvā vyāpī dinair bhavet // 107 //",
    "GSP30vijnbhau:219": " nirādhāraṃ manaḥ kṛtvā vikalpān na vikalpayet /",
    "GSP30vijnbhau:220": " tadātmaparamātmatve bhairavo mṛgalocane // 108 //",
    "GSP30vijnbhau:221": " sarvajñaḥ sarvakartā ca vyāpakaḥ parameśvaraḥ /",
    "GSP30vijnbhau:222": " sa evāhaṃ śaivadharmā iti dārḍhyāc chivo bhavet // 109 //",
    "GSP30vijnbhau:223": " jalasyevormayo vahner jvālābhaṅgyaḥ prabhā raveḥ /",
    "GSP30vijnbhau:224": " mamaiva bhairavasyaitā viśvabhaṅgyo vibheditāḥ // 110 //",
    "GSP30vijnbhau:225": " bhrāntvā bhrāntvā śarīreṇa tvaritam bhuvi pātanāt /",
    "GSP30vijnbhau:226": " kṣobhaśaktivirāmeṇa parā saṃjāyate daśā // 111 //",
    "GSP30vijnbhau:227": " ādhāreṣv athavā 'śaktyā 'jñānāc cittalayena vā /",
    "GSP30vijnbhau:228": " jātaśaktisamāveśakṣobhānte bhairavaṃ vapuḥ // 112 //",
    "GSP30vijnbhau:229": " sampradāyam imam devi śṛṇu samyag vadāmy aham /",
    "GSP30vijnbhau:230": " kaivalyaṃ jāyate sadyo netrayoḥ stabdhamātrayoḥ // 113 //",
    "GSP30vijnbhau:231": " saṃkocaṃ karṇayoḥ kṛtvā hy adhodvāre tathaiva ca /",
    "GSP30vijnbhau:232": " anackam ahalaṃ dhyāyan viśed brahma sanātanam // 114 //",
    "GSP30vijnbhau:233": " kūpādike mahāgarte sthitvopari nirīkṣaṇāt /",
    "GSP30vijnbhau:234": " avikalpamateḥ samyak sadyas cittalayaḥ sphuṭam // 115 //",
    "GSP30vijnbhau:235": " yatra yatra mano yāti bāhye vābhyantare 'pi vā /",
    "GSP30vijnbhau:236": " tatra tatra śivāvāsthā vyāpakatvāt kva yāsyati // 116 //",
    "GSP30vijnbhau:237": " yatra yatrākṣamārgeṇa caitanyaṃ vyajyate vibhoḥ /",
    "GSP30vijnbhau:238": " tasya tanmātradharmitvāc cillayād bharitātmatā // 117 //",
    "GSP30vijnbhau:239": " kṣutādyante bhaye śoke gahvare vā raṇād drute /",
    "GSP30vijnbhau:240": " kutūhalekṣudhādyante brahmasattāmayī daśā // 118 //",
    "GSP30vijnbhau:241": " vastuṣu smaryamāṇeṣu dṛṣṭe deśe manas tyajet /",
    "GSP30vijnbhau:242": " svaśarīraṃ nirādhāraṃ kṛtvā prasarati prabhuḥ // 119 //",
    "GSP30vijnbhau:243": " kvacid vastuni vinyasya śanair dṛṣṭiṃ nivartayet /",
    "GSP30vijnbhau:244": " taj jñānaṃ cittasahitaṃ devi śūnyālāyo bhavet //120 //",
    "GSP30vijnbhau:245": " bhaktyudrekād viraktasya yādṛśī jāyate matiḥ /",
    "GSP30vijnbhau:246": " sā śaktiḥ śāṅkarī nityam bhavayet tāṃ tataḥ śivaḥ // 121 //",
    "GSP30vijnbhau:247": " vastvantare vedyamāne sarvavastuṣu śūnyatā /",
    "GSP30vijnbhau:248": " tām eva manasā dhyātvā vidito 'pi praśāmyati // 122 //",
    "GSP30vijnbhau:249": " kiṃcijjñair yā smṛtā śuddhiḥ sā śuddhiḥ śambhudarśane /",
    "GSP30vijnbhau:250": " na śucir hy aśucis tasmān nirvikalpaḥ sukhī bhavet // 123 //",
    "GSP30vijnbhau:251": " sarvatra bhairavo bhāvaḥ sāmānyeṣv api gocaraḥ /",
    "GSP30vijnbhau:252": " na ca tadvyatirekteṇa paro 'stīty advayā gatiḥ // 124 //",
    "GSP30vijnbhau:253": " samaḥ śatrau ca mitre ca samo mānāvamānayoḥ //",
    "GSP30vijnbhau:254": " brahmaṇaḥ paripūrṇatvāt iti jñātvā sukhī bhavet // 125 //",
    "GSP30vijnbhau:255": " na dveṣam bhāvayet kvāpi na rāgam bhāvayet kvacit /",
    "GSP30vijnbhau:256": " rāgadveṣavinirmuktau madhye brahma prasarpati // 126 //",
    "GSP30vijnbhau:257": " yad avedyaṃ yad agrāhyaṃ yac chūnyaṃ yad abhāvagam /",
    "GSP30vijnbhau:258": " tat sarvam bhairavam bhāvyaṃ tadante bodhasambhavaḥ // 127 //",
    "GSP30vijnbhau:259": " nitye nirāśraye śūnye vyāpake kalanojjhite /",
    "GSP30vijnbhau:260": " bāhyākāśe manaḥ kṛtvā nirākāśaṃ samāviśet // 128 //",
    "GSP30vijnbhau:261": " yatra yatra mano yāti tat tat tenaiva tatkṣaṇam /",
    "GSP30vijnbhau:262": " parityajyānavasthityā nistaraṅgas tato bhavet // 129 //",
    "GSP30vijnbhau:263": " bhayā sarvaṃ ravayati sarvado vyāpako 'khile /",
    "GSP30vijnbhau:264": " iti bhairavaśabdasya santatoccāraṇāc chivaḥ // 130 //",
    "GSP30vijnbhau:265": " ahaṃ mamedam ityādi pratipattiprasaṅgataḥ /",
    "GSP30vijnbhau:266": " nirādhāre mano yāti taddhyānapreraṇāc chamī // 131 //",
    "GSP30vijnbhau:267": " nityo vibhur nirādhāro vyāpakaś cākhilādhipaḥ /",
    "GSP30vijnbhau:268": " śabdān pratikṣaṇaṃ dhyāyan kṛtārtho 'rthānurūpataḥ // 132 //",
    "GSP30vijnbhau:269": " atattvam indrajālābham idaṃ sarvam avasthitam /",
    "GSP30vijnbhau:270": " kiṃ tattvam indrajālasya iti dārḍhyāc chamaṃ vrajet // 133 //",
    "GSP30vijnbhau:271": " ātmano nirvikārasya kva jñānaṃ kva ca vā kriyā /",
    "GSP30vijnbhau:272": " jñānāyattā bahirbhāvā ataḥ śūnyam idaṃ jagat // 134 //",
    "GSP30vijnbhau:273": " na me bandho na mokṣo me bhītasyaitā vibhīṣikāḥ /",
    "GSP30vijnbhau:274": " pratibimbam idam buddher jaleṣv iva vivasvataḥ // 135 //",
    "GSP30vijnbhau:275": " indriyadvārakaṃ sarvaṃ sukhaduḥkhādisaṃgamam /",
    "GSP30vijnbhau:276": " itīndriyāṇi saṃtyajya svasthaḥ svātmani vartate // 136 //",
    "GSP30vijnbhau:277": " jñānaprakāśakaṃ sarvaṃ sarveṇātmā prakāśakaḥ /",
    "GSP30vijnbhau:278": " ekam ekasvabhāvatvāt jñānaṃ jñeyaṃ vibhāvyate // 137 //",
    "GSP30vijnbhau:279": " mānasaṃ cetanā śaktir ātmā ceti catuṣṭayam /",
    "GSP30vijnbhau:280": " yadā priye parikṣīṇaṃ tadā tad bhairavaṃ vapuḥ // 138 //",
    "GSP30vijnbhau:281": " nistaraṅgopadeśānāṃ śatam uktaṃ samāsataḥ /",
    "GSP30vijnbhau:282": " dvādaśābhyadhikaṃ devi yaj jñātvā jñānavij janaḥ // 139 //",
    "GSP30vijnbhau:283": " atra caikatame yukto jāyate bhairavaḥ svayam /",
    "GSP30vijnbhau:284": " vācā karoti karmāṇi śāpānugrahakārakaḥ // 140 //",
    "GSP30vijnbhau:285": " ajarāmaratām eti so 'ṇimādiguṇānvitaḥ /",
    "GSP30vijnbhau:286": " yoginīnām priyo devi sarvamelāpakādhipaḥ // 141 //",
    "GSP30vijnbhau:287": " jīvann api vimukto 'sau kurvann api na lipyate /",
    "GSP30vijnbhau:288": " śrī devī uvāca /",
    "GSP30vijnbhau:289": " idaṃ yadi vapur deva parāyāś ca maheśvara // 142 //",
    "GSP30vijnbhau:290": " evamuktavyavasthāyāṃ japyate ko japaś ca kaḥ /",
    "GSP30vijnbhau:291": " dhyāyate ko mahānātha pūjyate kaś ca tṛpyati // 143 //",
    "GSP30vijnbhau:292": " hūyate kasya vā homo yāgaḥ kasya ca kiṃ katham /",
    "GSP30vijnbhau:293": " śrī bhairava uvāca /",
    "GSP30vijnbhau:294": " eṣātra prakriyā bāhyā sthūleṣv eva mṛgekṣaṇe // 144 //",
    "GSP30vijnbhau:295": " bhūyo bhūyaḥ pare bhāve bhāvanā bhāvyate hi yā /",
    "GSP30vijnbhau:296": " japaḥ so 'tra svayaṃ nādo mantrātmā japya īdṛśaḥ // 145 //",
    "GSP30vijnbhau:297": " dhyānaṃ hi niścalā buddhir nirākārā nirāśrayā /",
    "GSP30vijnbhau:298": " na tu dhyānaṃ śarīrākṣimukhahastādikalpanā // 146 //",
    "GSP30vijnbhau:299": " pūjā nāma na puṣpādyair yā matiḥ kriyate dṛḍhā /",
    "GSP30vijnbhau:300": " nirvikalpe mahāvyomni sā pūjā hy ādarāl layaḥ // 147 //",
    "GSP30vijnbhau:301": " atraikatamayuktisthe yotpadyeta dinād dinam /",
    "GSP30vijnbhau:302": " bharitākāratā sātra tṛptir atyantapūrṇatā // 148 //",
    "GSP30vijnbhau:303": " mahāśūnyālaye vahnau bhūtākṣaviṣayādikam /",
    "GSP30vijnbhau:304": " hūyate manasā sārdhaṃ sa homaś cetanāsrucā // 149 //",
    "GSP30vijnbhau:305": " yāgo 'tra parameśāni tuṣṭir ānandalakṣaṇā /",
    "GSP30vijnbhau:306": " kṣapaṇāt sarvapāpānāṃ trāṇāt sarvasya pārvati // 150 //",
    "GSP30vijnbhau:307": " rudraśaktisamāveśas tat kṣetram bhāvanā parā /",
    "GSP30vijnbhau:308": " anyathā tasya tattvasya kā pūjā kāś ca tṛpyati // 151 //",
    "GSP30vijnbhau:309": " svatantrānandacinmātrasāraḥ svātmā hi sarvataḥ /",
    "GSP30vijnbhau:310": " āveśanaṃ tatsvarūpe svātmanaḥ snānam īritam // 152 //",
    "GSP30vijnbhau:311": " yair eva pūjyate dravyais tarpyate vā parāparaḥ /",
    "GSP30vijnbhau:312": " yaś caiva pūjakaḥ sarvaḥ sa evaikaḥ kva pūjanam // 153 //",
    "GSP30vijnbhau:313": " vrajet prāṇo viśej jīva icchayā kuṭilākṛtiḥ /",
    "GSP30vijnbhau:314": " dīrghātmā sā mahādevī parakṣetram parāparā // 154 //",
    "GSP30vijnbhau:315": " asyām anucaran tiṣṭhan mahānandamaye 'dhvare /",
    "GSP30vijnbhau:316": " tayā devyā samāviṣṭaḥ param bhairavam āpnuyāt // 155 //",
    "GSP30vijnbhau:317": " ṣaṭśatāni divā rātrau sahasrāṇyekaviṃśatiḥ /",
    "GSP30vijnbhau:318": " japo devyāḥ samuddiṣṭaḥ sulabho durlabho jaḍaiḥ // 156 //",
    "GSP30vijnbhau:319": " ity etat kathitaṃ devi paramāmṛtam uttamam /",
    "GSP30vijnbhau:320": " etac ca naiva kasyāpi prakāśyaṃ tu kadācana // 157 //",
    "GSP30vijnbhau:321": " paraśiṣye khale krūre abhakte gurupādayoḥ /",
    "GSP30vijnbhau:322": " nirvikalpamatīnāṃ tu vīrāṇām unnatātmanām // 158 //",
    "GSP30vijnbhau:323": " bhaktānāṃ guruvargasya dātavyaṃ nirviśaṅkayā /",
    "GSP30vijnbhau:324": " grāmo rājyam puraṃ deśaḥ putradārakuṭumbakam // 159 //",
    "GSP30vijnbhau:325": " sarvam etat parityajya grāhyam etan mṛgekṣaṇe /",
    "GSP30vijnbhau:326": " kim ebhir asthirair devi sthiram param idaṃ dhanam /",
    "GSP30vijnbhau:327": " prāṇā api pradātavyā na deyaṃ paramāmṛtam // 160 //",
    "GSP30vijnbhau:328": " śrī devī uvāca /",
    "GSP30vijnbhau:329": " devadeva māhadeva paritṛptāsmi śaṅkara /",
    "GSP30vijnbhau:330": " rudrayāmalatantrasya sāram adyāvadhāritam // 161 //",
    "GSP30vijnbhau:331": " sarvaśaktiprabhedānāṃ hṛdayaṃ jñātam adya ca /",
    "GSP30vijnbhau:332": " ity uktvānanditā devi ka.ṅthe lagnā śivasya tu // 162 //",
    "GSP30vijnbhau:333": " Gandharva-nagaram /",
    "GSP30vijnbhau:334": " DSO Sanskrit Archive"
}