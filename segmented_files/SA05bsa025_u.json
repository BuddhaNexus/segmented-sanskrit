{
    "SA05bsa025_u:0_0": "Ratnāvalī / (NRa)",
    "SA05bsa025_u:1_0": "[Vaidya_296]",
    "SA05bsa025_u:2_0": "/ namo ratnatrayāya //",
    "SA05bsa025_u:nra_1.1_0": "sarvadoṣavinirmuktaṃ guṇaiḥ sarvairalaṃkṛtam /",
    "SA05bsa025_u:nra_1.1_1": "praṇamya sarvajñamahaṃ sarvasattvaikabāndhavam //",
    "SA05bsa025_u:nra_1.2_0": "dharmamekāntakalyāṇaṃ rāja[n dha]rmodayāya te /",
    "SA05bsa025_u:nra_1.2_1": "vakṣyāmi dharmaḥ siddhiṃ hi yāti saddharmabhājane //",
    "SA05bsa025_u:nra_1.3_0": "prāgdharmābhyudayo yatra paścānaiḥśreyasodayaḥ /",
    "SA05bsa025_u:nra_1.3_1": "saṃprāpyābhyudayaṃ yasmādeti naiḥśreyasaṃ kramāt //",
    "SA05bsa025_u:nra_1.4_0": "sukhamabhyudaya[statra mokṣo]naiḥśreyaso mataḥ /",
    "SA05bsa025_u:nra_1.4_1": "asya sādhanasaṃkṣepaḥ śraddhāprajñe samāsataḥ //",
    "SA05bsa025_u:nra_1.5_0": "śrāddhatvābhdajate dharmaṃ prājñatvādvetti tattvataḥ /",
    "SA05bsa025_u:nra_1.5_1": "prajñā pradhānaṃ tvanayoḥ śraddhā pūrvaṃgamāsya tu //",
    "SA05bsa025_u:nra_1.6_0": "chandād dveṣābhdayānmohādyo dharmaṃ nātivartate /",
    "SA05bsa025_u:nra_1.6_1": "sa śrāddha iti vijñeyaḥ śreyaso bhājanaṃ param //",
    "SA05bsa025_u:nra_1.7_0": "kāyavāṅmānasaṃ karma sarvaṃ samyakparīkṣya yaḥ /",
    "SA05bsa025_u:nra_1.7_1": "parātmahitamājñāya sadā kuryātsa paṇḍitaḥ //",
    "SA05bsa025_u:nra_1.8_0": "ahiṃsā cauryaviratiḥ paradāravivarjanam /",
    "SA05bsa025_u:nra_1.8_1": "mithyāpaiśunyapāruṣyābaddhavādeṣu saṃyamaḥ //",
    "SA05bsa025_u:nra_1.9_0": "lobhavyāpādanāstikyadṛṣṭīnāṃ parivarjanam /",
    "SA05bsa025_u:nra_1.9_1": "ete karmapathāḥ śuklā daśa kṛṣṇā viparyayāt //",
    "SA05bsa025_u:nra_1.10_0": "amadyapānaṃ svājīvo 'vihiṃsā dānamādarāt /",
    "SA05bsa025_u:nra_1.10_1": "pūjyapūjā ca maitrī ca dharmaścaiṣa samāsataḥ //",
    "SA05bsa025_u:nra_1.11_0": "śarīratāpanāddharmaḥ kevalā(nnāsti tena hi) /",
    "SA05bsa025_u:nra_1.11_1": "na paradrohaviratirna paresāmanugrahaḥ //",
    "SA05bsa025_u:nra_1.12_0": "dānaśīlakṣamāspaṣṭaṃ yaḥ saddharmamahāpatham /",
    "SA05bsa025_u:nra_1.12_1": "anādṛtya vrajet kāyakleśago daṇḍakotpathaiḥ //",
    "SA05bsa025_u:nra_1.13_0": "sa saṃsārāṭavīṃ ghorāmanantajanapādapām /",
    "SA05bsa025_u:nra_1.13_1": "kleśavyālāvalīḍhāṅgaḥ sudīrghaṃ pratipadyate //",
    "SA05bsa025_u:nra_1.14_0": "hiṃsayā jāyate 'lpāyuḥ bahavābādho vihiṃsayā /",
    "SA05bsa025_u:nra_1.14_1": "cauryeṇa bhogavyasanī saśa(truḥ) pāradārikaḥ //",
    "SA05bsa025_u:nra_1.15_0": "pratyākhyānaṃ mṛṣāvādāt paiśunyānmitrabhedanam /",
    "SA05bsa025_u:nra_1.15_1": "apriyaśravaṇaṃ raukṣyādabāddhā(dapārthā?)ddurbhagaṃ vacaḥ //",
    "SA05bsa025_u:nra_1.16_0": "manorathān hantyamidhyā vyāpādo bhayadaḥ smṛtaḥ /",
    "SA05bsa025_u:nra_1.16_1": "mithyādṛṣṭiḥ kudṛṣṭitvaṃ madyapānaṃ matibhramaḥ //",
    "SA05bsa025_u:nra_1.17_0": "apradānena dāridyaṃ mithyājīvena vañcanā /",
    "SA05bsa025_u:nra_1.17_1": "stambhena duṣkulīnatvamalpaujaskatvamīrṣyayā //",
    "SA05bsa025_u:nra_1.18_0": "krodhāddurvarṇatā maurkhyamapraśnena vipaścitām /",
    "SA05bsa025_u:nra_1.18_1": "phalametanmanuṣyatve sarvebhyaḥ prāk ca durgatiḥ //",
    "SA05bsa025_u:nra_1.19_0": "eṣāmakuśalākhyānāṃ vipāko yaḥ prakīrtitaḥ /",
    "SA05bsa025_u:nra_1.19_1": "kuśalānāṃ ca sarveṣāṃ viparītaḥ phalodayaḥ //",
    "SA05bsa025_u:nra_1.20_0": "lobho dveṣaśca mohaśca tajjaṃ karmeti cāśubham /",
    "SA05bsa025_u:nra_1.20_1": "alobhāmohādveṣāśca tajjaṃ karmetaracchubham //",
    "SA05bsa025_u:nra_1.21_0": "abhubhātsarvaduḥkhāni sarvadurgatayastathā /",
    "SA05bsa025_u:nra_1.21_1": "śubhātsugatayaḥ sarvāḥ sarvajanmasukhāni ca //",
    "SA05bsa025_u:nra_1.22_0": "nivṛttiraśubhātkṛtsnātpravṛttistu śubhe sadā /",
    "SA05bsa025_u:nra_1.22_1": "manasā karmaṇā vācā dharmo 'yaṃ dvividhaḥ smṛtaḥ //",
    "SA05bsa025_u:nra_1.23_0": "narakapretatiryagbhyo dharmādasmādvimucyate /",
    "SA05bsa025_u:nra_1.23_1": "nṛṣu deveṣu cāpnoti sukhaśrirājyavistarān //",
    "SA05bsa025_u:nra_1.24_0": "dhyānāpramāṇārūpyaistu brahmādyasukhamaśnute /",
    "SA05bsa025_u:nra_1.24_1": "ityabhyudayadharmo 'yaṃ phalaṃ cāsya samāsataḥ //",
    "SA05bsa025_u:nra_1.25_0": "naiḥśreyasaḥ punardharmaḥ sūkṣmo gambhīradarśanaḥ /",
    "SA05bsa025_u:nra_1.25_1": "bālānāṃ[aśrotravatām] uktastrāsakaro jinaiḥ //",
    "SA05bsa025_u:nra_1.26_0": "nāsmyahaṃ na bhaviṣyāmi na me 'sti na bhaviṣyati /",
    "SA05bsa025_u:nra_1.26_1": "iti bālasya saṃtrāsaḥ paṇḍitasya bhayakṣayaḥ //",
    "SA05bsa025_u:nra_1.27_0": "ahaṃkaraprasūteyaṃ mamakāropasaṃhitā /",
    "SA05bsa025_u:nra_1.27_1": "prajā prajāhitaikāntavādinābhihitākhilā //",
    "SA05bsa025_u:nra_1.28_0": "astyahaṃ mama cāstīti mithyaitatparamārthibhiḥ /",
    "SA05bsa025_u:nra_1.28_1": "yathābhūtaparijñānānna bhavatyubhayaṃ yataḥ //",
    "SA05bsa025_u:nra_1.29_0": "ahaṃkārodbhavāḥ skandhāḥ so 'haṃkāro 'nṛto 'rthataḥ /",
    "SA05bsa025_u:nra_1.29_1": "bījaṃ yasyānṛtaṃ tasya prarohaḥ satyataḥ kutaḥ //",
    "SA05bsa025_u:nra_1.30_0": "skandhānasatyān dṛṣṭvaivamahaṃkāraḥ prahīyate /",
    "SA05bsa025_u:nra_1.30_1": "ahaṃkāraprahāṇācca na punaḥ skandhasaṃbhavaḥ //",
    "SA05bsa025_u:nra_1.31_0": "yathādarśamupādāya(svamukhapratibimbakam /",
    "SA05bsa025_u:nra_1.31_1": "dṛśya) te nāma taccaivaṃ na kiṃcidapi tattvataḥ //",
    "SA05bsa025_u:nra_1.32_0": "ahaṃkārastathā skandhānupādāyopalabhyate /",
    "SA05bsa025_u:nra_1.32_1": "na ca kaścitsa tattvena svamukhapratibimbavat //",
    "SA05bsa025_u:nra_1.33_0": "yathādarśamanādāya svamukhapratibimbakam /",
    "SA05bsa025_u:nra_1.33_1": "na dṛśyate tathā skandhānanādāyāhamityapi //",
    "SA05bsa025_u:nra_1.34_0": "evaṃvidhārthaśravaṇāddharmacakṣuravāptavān /",
    "SA05bsa025_u:nra_1.34_1": "āryānandaḥ svayaṃ caiva bhikṣubhyo 'bhīkṣṇamuktavān //",
    "SA05bsa025_u:nra_1.35_0": "skandhagrāho yāvadasti tāvadevāhamityapi /",
    "SA05bsa025_u:nra_1.35_1": "ahaṃkāre sati punaḥ karma janma tataḥ punaḥ //",
    "SA05bsa025_u:nra_1.36_0": "trivartmaitadanādyantamadhyaṃ saṃsāramaṇḍalam /",
    "SA05bsa025_u:nra_1.36_1": "alātamaṇḍalaprakhyaṃ bhramatyanyonyahetukam //",
    "SA05bsa025_u:nra_1.37_0": "svaparobhayatastasya traikālyato 'pyaprāptitaḥ /",
    "SA05bsa025_u:nra_1.37_1": "ahaṃkāraḥ kṣayaṃ yāti tataḥ karma ca janma ca //",
    "SA05bsa025_u:nra_1.38_0": "evaṃ hetuphalotpādaṃ paśyaṃstatkṣayameva ca /",
    "SA05bsa025_u:nra_1.38_1": "nāstitāmastitāṃ caiva naiti lokasya tattvataḥ //",
    "SA05bsa025_u:nra_1.39_0": "sarvaduḥkhakṣayaṃ dhama śrutvaivamaparīkṣakaḥ /",
    "SA05bsa025_u:nra_1.39_1": "saṃkampatyaparijñānādabhayasthānakātaraḥ //",
    "SA05bsa025_u:nra_1.40_0": "na bhaviṣyati nirvāṇe sarvametanna te bhayam /",
    "SA05bsa025_u:nra_1.40_1": "ucyamāna ihābhāvastasya te kiṃ bhayaṃkaraḥ //",
    "SA05bsa025_u:nra_1.41_0": "mokṣe nātmā na ca skandhā mokṣaścedīdṛśaḥ priyaḥ /",
    "SA05bsa025_u:nra_1.41_1": "ātmaskandhāpanayanaṃ kimihaiva tavāpriyam //",
    "SA05bsa025_u:nra_1.42_0": "na cābhāvo 'pi nirvānaṃ kuta eva tasya[vāsya] bhāvatā /",
    "SA05bsa025_u:nra_1.42_1": "bhāvābhāvaparāmarśakṣayo nirvāṇamucyate //",
    "SA05bsa025_u:nra_1.43_0": "samāsānnāstitādṛṣṭiḥ phalaṃ nāstīti karmaṇaḥ /",
    "SA05bsa025_u:nra_1.43_1": "apuṇyāpāyīkī caiṣā mithyādṛṣṭiriti smṛtā //",
    "SA05bsa025_u:nra_1.44_0": "samāsādastitādṛṣṭiḥ phalaṃ cāstīti karmaṇām /",
    "SA05bsa025_u:nra_1.44_1": "puṇyā sugatiniṣyandā samyagdṛṣṭiriti smṛtā //",
    "SA05bsa025_u:nra_1.45_0": "jñāne nāstyastitāśānteḥ pāpapuṇyavyatikramaḥ /",
    "SA05bsa025_u:nra_1.45_1": "durgateḥ sugateścāsmāt sa mokṣaḥ sabhdirucyate //",
    "SA05bsa025_u:nra_1.46_0": "sahetumudayaṃ paśyan nāstitāmativartate /",
    "SA05bsa025_u:nra_1.46_1": "astitāmapi nopaiti nirodhaṃ saha hetunā //",
    "SA05bsa025_u:nra_1.47_0": "prāgjātaḥ sahajātaśca heturahetuko 'rthataḥ /",
    "SA05bsa025_u:nra_1.47_1": "prajñapterapratītatvādutpatteścaiva tattvataḥ //",
    "SA05bsa025_u:nra_1.48_0": "asmin satīdaṃ bhavati dīrghe hrasvaṃ yathā sati /",
    "SA05bsa025_u:nra_1.48_1": "[tasyotpādādudetīdaṃ dīpotpādādyathā] prabhā //",
    "SA05bsa025_u:nra_1.49_0": "hrasve 'sati punardīrghaṃ na bhavati svabhāvataḥ /",
    "SA05bsa025_u:nra_1.49_1": "pradīpasyāpyanutpādātprabhāyā apyasaṃbhavaḥ //",
    "SA05bsa025_u:nra_1.50_0": "evaṃ hetuphalotpādaṃ dṛṣṭvā nopaiti nāstikyam(nāstitām) /",
    "SA05bsa025_u:nra_1.50_1": "abhyupetyāsya lokasya yāthābhūtyaṃ prapañcajam //",
    "SA05bsa025_u:nra_1.51_0": "nirodhaṃ ca prapañcotthaṃ yāthābhūtyādupāgataḥ /",
    "SA05bsa025_u:nra_1.51_1": "nopayātyastitāṃ tasmānmucyate 'dvayaniścitaḥ //",
    "SA05bsa025_u:nra_1.52_0": "dūrādālokitaṃ rūpamāsannairdṛśyate sphuṭam /",
    "SA05bsa025_u:nra_1.52_1": "marīciryadi vāri syādāsannaiḥ kiṃ na dṛśyate //",
    "SA05bsa025_u:nra_1.53_0": "dūrībhūtairyathābhūto loko 'yaṃ dṛśayate tathā /",
    "SA05bsa025_u:nra_1.53_1": "na dṛśyate tadāsannairanimitto marīcivat //",
    "SA05bsa025_u:nra_1.54_0": "[marīcistoyasadṛśī yathā nāmbu na] cārthataḥ /",
    "SA05bsa025_u:nra_1.54_1": "skandhāstathātmasadṛśā nātmāno nāpi te 'rthataḥ //",
    "SA05bsa025_u:nra_1.55_0": "marīcīṃ toyamityetaditi matvāgato 'tra san /",
    "SA05bsa025_u:nra_1.55_1": "yadi nāstīti tattoyaṃ [gṛṇhīyānmūḍha eva saḥ //",
    "SA05bsa025_u:nra_1.56_0": "marīcipratimaṃ lokamevamastīti gṛṇhataḥ /",
    "SA05bsa025_u:nra_1.56_1": "nāstīti cāpi moho 'yaṃ sati mohe na mucyate //",
    "SA05bsa025_u:nra_1.57_0": "nāstiko durgatiṃ yātiṃ sugatiṃ yati cāstikaḥ /",
    "SA05bsa025_u:nra_1.57_1": "yathābhūtaparijñānānmokṣamadvayaniśritaḥ //",
    "SA05bsa025_u:nra_1.58_0": "anicchan nāstitāstitve yathābhūtaparijñayā /",
    "SA05bsa025_u:nra_1.58_1": "nāstitāṃ labhate mohāt kasmānna labhate 'stitām //",
    "SA05bsa025_u:nra_1.59_0": "syādastidūṣaṇādasya nāstitākṣipyate 'rthataḥ /",
    "SA05bsa025_u:nra_1.59_1": "nāstitādūṣaṇādeva kasmānnākṣipyate 'stitā //",
    "SA05bsa025_u:nra_1.60_0": "na pratijñā na caritaṃ na cittaṃ bodhiniśrayāt /",
    "SA05bsa025_u:nra_1.60_1": "nāstikatve 'rthato yeṣāṃ kathaṃ te nāstikāḥ smṛtāḥ //",
    "SA05bsa025_u:nra_1.61_0": "sasāṃkhyaulūkyanirgranthapugdalaskandhavādinam /",
    "SA05bsa025_u:nra_1.61_1": "pṛccha lokaṃ yadi vadatyastināstivyatikramam //",
    "SA05bsa025_u:nra_1.62_0": "dharmayautakamityasmānnāstyastitvavyatikramam /",
    "SA05bsa025_u:nra_1.62_1": "viddhi gambhīramityuktaṃ buddhānāṃ śāsanāmṛtam //",
    "SA05bsa025_u:nra_1.63_0": "vibhavaṃ naiti nāyāti na tiṣṭhatyapi ca kṣaṇam /",
    "SA05bsa025_u:nra_1.63_1": "traikālyavyativṛttātmā loka eva kuto 'rthataḥ //",
    "SA05bsa025_u:nra_1.64_0": "dvayorapyāgatigatī prasthitiśca na tattvataḥ /",
    "SA05bsa025_u:nra_1.64_1": "lokaniryāṇayostasmādviśeṣaḥ ka ivārthataḥ //",
    "SA05bsa025_u:nra_1.65_0": "sthiterabhāvādudayo nirodhaśca na tattvataḥ /",
    "SA05bsa025_u:nra_1.65_1": "uditaśca sthitaśceti niruddhaśca kuto 'rthataḥ //",
    "SA05bsa025_u:nra_1.66_0": "kathamakṣaṇiko bhāvaḥ pariṇāmaḥ sadā yadi /",
    "SA05bsa025_u:nra_1.66_1": "nāsti cetpariṇāmaḥ syādanyathātvaṃ kuto 'rthataḥ //",
    "SA05bsa025_u:nra_1.67_0": "ekadeśe kṣayādvā syāt kṣaṇikaṃ sarvaśo 'pi vā /",
    "SA05bsa025_u:nra_1.67_1": "vaiṣamyānupalabdheśca dvidhāpyetadayuktimat //",
    "SA05bsa025_u:nra_1.68_0": "kṣaṇike sarvathā bhāve kutaḥ kācitpurāṇatā /",
    "SA05bsa025_u:nra_1.68_1": "sthairyādakṣaṇike cāpi kutaḥ kācitpurāṇatā //",
    "SA05bsa025_u:nra_1.69_0": "yathānto 'sti kṣaṇasyaivamādirmadhyaṃ ca kalpyatām /",
    "SA05bsa025_u:nra_1.69_1": "tryātmakatvāt kṣaṇasyaivaṃ na lokasya kṣaṇaṃ sthitiḥ //",
    "SA05bsa025_u:nra_1.70_0": "ādimadhyāvasānāni[cintyāni kṣaṇavatpunaḥ /",
    "SA05bsa025_u:nra_1.70_1": "ādimadhyā] vasānatvaṃ na svataḥ parato 'pi vā //",
    "SA05bsa025_u:nra_1.71_0": "naiko 'nekapradeśatvānnāpradeśaśca kaścan /",
    "SA05bsa025_u:nra_1.71_1": "vinaikamapi nāneko nāstitvamapi cāstitām //",
    "SA05bsa025_u:nra_1.72_0": "vināśāt pratipakṣādvā syādastitvasya nāstitā /",
    "SA05bsa025_u:nra_1.72_1": "vināśaḥ pratipakṣo vā kathaṃ syādastyasaṃbhavāt //",
    "SA05bsa025_u:nra_1.73_0": "nirvṛtestena lokasya nopaityūnatvamarthataḥ /",
    "SA05bsa025_u:nra_1.73_1": "antavāniti lokaśca pṛṣṭastūṣṇīṃ jino 'bhavat //",
    "SA05bsa025_u:nra_1.74_0": "sarvajña iti sarvajño budhaistenaiva gamyate /",
    "SA05bsa025_u:nra_1.74_1": "yenaitaddharmagāmbhīryaṃ novācābhajane loke //",
    "SA05bsa025_u:nra_1.75_0": "iti naiḥśreyaso dharmo gambhīro niṣparigrahaḥ /",
    "SA05bsa025_u:nra_1.75_1": "anālaya iti proktaḥ saṃbuddhaistatvadarśibhiḥ //",
    "SA05bsa025_u:nra_1.76_0": "asmādanālayāddharmādāyalayābhiratā janāḥ /",
    "SA05bsa025_u:nra_1.76_1": "astināstyavyatikrāntā bhītā naśyantyamedhasaḥ //",
    "SA05bsa025_u:nra_1.77_0": "te naṣṭā nāśayantyanyānabhayasthānabhīravaḥ /",
    "SA05bsa025_u:nra_1.77_1": "tathā kuru yathā rājān naṣṭairna vipraṇāśyase //",
    "SA05bsa025_u:nra_2.1_0": "kadalī pāṭitā yadvanniḥśeṣāvayavaiḥ saha /",
    "SA05bsa025_u:nra_2.1_1": "na kiṃcitpuruṣastadvatpāṭitaḥ saha dhātubhiḥ //",
    "SA05bsa025_u:nra_2.2_0": "sarvadharmā anātmāna ityato bhāṣitaṃ jinaiḥ /",
    "SA05bsa025_u:nra_2.2_1": "dhātuṣaṭkaṃ ca taiḥ sarvaṃ nirṇitaṃ tacca nārthataḥ //",
    "SA05bsa025_u:nra_2.3_0": "naivamātmā na cānātmā yāthābhūtyena labhyate /",
    "SA05bsa025_u:nra_2.3_1": "ātmānātmakṛte dṛṣṭī vavārāsmānmahāmuniḥ //",
    "SA05bsa025_u:nra_2.4_0": "dṛṣṭaśrutādyaṃ muninā na satyaṃ na mṛṣoditam /",
    "SA05bsa025_u:nra_2.4_1": "pakṣāddhi pratipakṣaḥ syādubhayaṃ tacca nārthataḥ //",
    "SA05bsa025_u:nra_2.5_0": "iti satyānṛtātīto loko 'yaṃ paramārthataḥ /",
    "SA05bsa025_u:nra_2.5_1": "asmādeva ca tattvena nopaityasti ca nāsti ca //",
    "SA05bsa025_u:nra_2.6_0": "yaccaivaṃ sarvathā neti sarvajñastatkathaṃ vadet /",
    "SA05bsa025_u:nra_2.6_1": "sāntamityathavānantaṃ dvayaṃ vādvayameva vā //",
    "SA05bsa025_u:nra_2.7_0": "asaṃkhyeyā gatā buddhāstathaiṣyantyatha sāṃpratāḥ /",
    "SA05bsa025_u:nra_2.7_1": "koṭyagraśaśca sattvāntastebhyastraikālyajo mataḥ //",
    "SA05bsa025_u:nra_2.8_0": "vṛddhiheturna lokasya kṣayastrikālyasaṃbhavaḥ /",
    "SA05bsa025_u:nra_2.8_1": "sarvajñena kathaṃ tasya pūrvānto 'vyākṛtaḥ kṛtaḥ //",
    "SA05bsa025_u:nra_2.9_0": "etattu dharmagāmbhīya yattadguhyaṃ pṛthagjane /",
    "SA05bsa025_u:nra_2.9_1": "māyopamatvaṃ lokasya buddhānāṃ śāsanāmṛtam //",
    "SA05bsa025_u:nra_2.10_0": "māyāgajasya dṛśyeta yathā janmānta eva ca /",
    "SA05bsa025_u:nra_2.10_1": "na ca kaścitsa tattvena janmāntaścaiva vidyate //",
    "SA05bsa025_u:nra_2.11_0": "māyopamasya lokasya tathā janmānta eva ca /",
    "SA05bsa025_u:nra_2.11_1": "dṛśyate paramārthena na ca janmānta eva ca //",
    "SA05bsa025_u:nra_2.12_0": "yathā māyāgajo naiti kutaścidyāti na kvacit /",
    "SA05bsa025_u:nra_2.12_1": "cittamohanamātratvādbhāvatvena na tiṣṭhati //",
    "SA05bsa025_u:nra_2.13_0": "tathā māyopamo loko naiti yāti na kutracit /",
    "SA05bsa025_u:nra_2.13_1": "cittamohanamātratvābhdāvatvena na tiṣṭhati //",
    "SA05bsa025_u:nra_2.14_0": "trakālyavyativṛttātmā loka evaṃ nu ko 'rthataḥ /",
    "SA05bsa025_u:nra_2.14_1": "yo 'sti nāstyathavāpi syādanyatra vyavahārataḥ //",
    "SA05bsa025_u:nra_2.15_0": "catuṣprakāramityasmāt śānto 'nanto dvayo 'dvayaḥ /",
    "SA05bsa025_u:nra_2.15_1": "buddhena hetornānyasmādayamavyākṛtaḥ kṛtaḥ //",
    "SA05bsa025_u:nra_2.16_0": "śarīrāśucitā tāvat sthūlā pratyakṣagocarā /",
    "SA05bsa025_u:nra_2.16_1": "satataṃ dṛśyamānāpi yadā citta na tiṣṭhati //",
    "SA05bsa025_u:nra_2.17_0": "tadātisūkṣmo gambhīraḥ saddharmo 'yamanālayaḥ /",
    "SA05bsa025_u:nra_2.17_1": "apratyakṣaḥ kathaṃ citte sukhenāvatariṣyati //",
    "SA05bsa025_u:nra_2.18_0": "saṃbudhyāsmānnivṛtto 'bhūddharmaṃ deśayituṃ muniḥ /",
    "SA05bsa025_u:nra_2.18_1": "durjñānamatigāmbhīryād jñātvā dharmamimaṃ janaiḥ //",
    "SA05bsa025_u:nra_2.19_0": "vināśayati durjñāto dharmo 'yamavipaścitam /",
    "SA05bsa025_u:nra_2.19_1": "nāstitādṛṣṭisamale yasmādasminnimajjati //",
    "SA05bsa025_u:nra_2.20_0": "aparo 'pyasya durjñānānmūrkhaḥ paṇḍitamānikaḥ /",
    "SA05bsa025_u:nra_2.20_1": "pratikṣepavinaṣṭātmā yātyavīcimadhomukhaḥ //",
    "SA05bsa025_u:nra_2.21_0": "durbhuktena yathānnena vināśamadhigacchati /",
    "SA05bsa025_u:nra_2.21_1": "subhuktenāyurārogyaṃ balaṃ saukhyāni cāśnute //",
    "SA05bsa025_u:nra_2.22_0": "durjñātena tathānena vināśamadhigacchati /",
    "SA05bsa025_u:nra_2.22_1": "samyagjñātenātra suikhaṃ bodhiṃ cāpnotyanuttarām //",
    "SA05bsa025_u:nra_2.23_0": "tasmādatra pratikṣepaṃ dṛṣṭiṃ tyaktvā ca nāstikīm /",
    "SA05bsa025_u:nra_2.23_1": "samyagjñānaparaṃ yatnaṃ kuru sarvārthasiddhaye //",
    "SA05bsa025_u:nra_2.24_0": "dharmasyāsyāparijñānādahaṃkāro 'nuvartate /",
    "SA05bsa025_u:nra_2.24_1": "tataḥ śubhāśubhaṃ karma tato janma śubhāśubham //",
    "SA05bsa025_u:nra_2.25_0": "tasmādyāvadavijñāto dharmo 'haṃkāraśātanaḥ /",
    "SA05bsa025_u:nra_2.25_1": "dānaśīlakṣamādharme tāvadādaravān bhava //",
    "SA05bsa025_u:nra_2.26_0": "dharmapūrvāṇi kāryāṇi dharmamadhyāni pārthiva /",
    "SA05bsa025_u:nra_2.26_1": "sādhayan dharmaniṣṭhāni neha nāmutra sīdati //",
    "SA05bsa025_u:nra_2.27_0": "dharmātkīrtiḥ sukhaṃ caiva neha bhīrna mumūrṣataḥ /",
    "SA05bsa025_u:nra_2.27_1": "paralokasukhaṃ sphītaṃ tasmāddharma sadā bhaja //",
    "SA05bsa025_u:nra_2.28_0": "dharma eva parā nītirdharmālloko 'nurajyate /",
    "SA05bsa025_u:nra_2.28_1": "rañjitena hi lokena neha nāmutra vañcyate //",
    "SA05bsa025_u:nra_2.29_0": "adharmeṇa tu yā nītistayā loko 'parajyate /",
    "SA05bsa025_u:nra_2.29_1": "lokoparañjanāccaiva neha nāmutra nandati //",
    "SA05bsa025_u:nra_2.30_0": "parātisaṃdhānaparā kaṣṭā durgatipaddhatiḥ /",
    "SA05bsa025_u:nra_2.30_1": "anarthavidyā duṣprajñairarthavidyā kathaṃ kṛtā //",
    "SA05bsa025_u:nra_2.31_0": "parātisaṃdhānaparo nītimān kathamarthataḥ /",
    "SA05bsa025_u:nra_2.31_1": "yena janmasahasrāṇi bahūnyātmaiva vañcyate //",
    "SA05bsa025_u:nra_2.32_0": "riporapriyamanvicchan doṣāṃstyaktvā guṇān śraya /",
    "SA05bsa025_u:nra_2.32_1": "svahitāvāptirevam tu ripoścāpyapriyaṃ bhavet //",
    "SA05bsa025_u:nra_2.33_0": "dānena priyavadyena hitenaikārthacaryayā /",
    "SA05bsa025_u:nra_2.33_1": "ebhirācara lokasya dharmasyaiva ca saṃgraham //",
    "SA05bsa025_u:nra_2.34_0": "viśvāsaṃ janayatyekaṃ satyaṃ rājñāṃ yathā dṛḍham /",
    "SA05bsa025_u:nra_2.34_1": "tathaivābhūtamapyeṣāmaviśvāsakaraṃ param //",
    "SA05bsa025_u:nra_2.35_0": "nāvisaṃvādavatsatyaṃ [sattve] udgatamarthataḥ /",
    "SA05bsa025_u:nra_2.35_1": "paraikāntahitaṃ satyamahitatvānmṛṣetarat //",
    "SA05bsa025_u:nra_2.36_0": "doṣān pracchādayatyekastyāgo rājñāṃ yathojjvalaḥ /",
    "SA05bsa025_u:nra_2.36_1": "tathā kārpaṇyamapyeṣāṃ guṇasarvasvaghātakam //",
    "SA05bsa025_u:nra_2.37_0": "upaśāntasya gāmbhīryaṃ gāmbhīryādgauravaṃ param /",
    "SA05bsa025_u:nra_2.37_1": "gauravāddīptirājñā ca tasmādupaśamaṃ bhaja //",
    "SA05bsa025_u:nra_2.38_0": "ahāryabuddhiḥ prājñatvādaparapratyayaḥ sthiraḥ /",
    "SA05bsa025_u:nra_2.38_1": "nātisaṃdhīyate rājā tasmātprajñāparo bhava //",
    "SA05bsa025_u:nra_2.39_0": "satyatyāgaśamaprajño caturbhadro narādhipaḥ /",
    "SA05bsa025_u:nra_2.39_1": "dharmaścaturbhadra iva stūyate devamānuṣaiḥ //",
    "SA05bsa025_u:nra_2.40_0": "nigṛhyavādibhiḥ suddhaiḥ prajñākāruṇyanirmalaiḥ /",
    "SA05bsa025_u:nra_2.40_1": "sahāsīnasya satataṃ prajñā dharmaśca vardhate //",
    "SA05bsa025_u:nra_2.41_0": "durlabhāḥ pathyavaktāraḥ śrotārastvatidurlabhāḥ /",
    "SA05bsa025_u:nra_2.41_1": "tebhyo 'tidurlabhatamā ye pathyasyāśukāriṇaḥ //",
    "SA05bsa025_u:nra_2.42_0": "pathyamapyapriyaṃ tasmājñātvā śīghraṃ samācara /",
    "SA05bsa025_u:nra_2.42_1": "pibedauṣadhamapyugramārogyāyātmavāniva //",
    "SA05bsa025_u:nra_2.43_0": "jīvitārogyarājyānāṃ cintayānityatāṃ sadā /",
    "SA05bsa025_u:nra_2.43_1": "tataḥ saṃvegavān dharmamekāntena prayāsyase //",
    "SA05bsa025_u:nra_2.44_0": "avaśyaṃ maraṇaṃ paśyan pāpadduḥkhaṃ mṛtasya ca /",
    "SA05bsa025_u:nra_2.44_1": "ehikena sukhenāpi na pāpaṃ kṣātumarhasi //",
    "SA05bsa025_u:nra_2.45_0": "kasmiṃścedabhyaṃ dṛṣṭaṃ bhayaṃ dṛṣṭaṃ kvacitkṣaṇe /",
    "SA05bsa025_u:nra_2.45_1": "yadyekasmin samāśvāsaḥ kimekasminna te bhayam //",
    "SA05bsa025_u:nra_2.46_0": "madyātparibhavo loke kāryahānirdhanakṣayaḥ /",
    "SA05bsa025_u:nra_2.46_1": "ākāryakaraṇaṃ mohāt[madyaṃ tyaja tataḥ sadā] //",
    "SA05bsa025_u:3_0": "...",
    "SA05bsa025_u:4_0": "(Sanskrit text of 2.47-95 and 3 lost!)",
    "SA05bsa025_u:nra_4.1_0": "adharmamanvāyyamapi prāyo rājānujīvibhiḥ /",
    "SA05bsa025_u:nra_4.1_1": "ācaran stūyate tasmāt kṛcchrādvetti kṣamākṣamam //",
    "SA05bsa025_u:nra_4.2_0": "anyo 'pi tāvadyaḥ kaściddurvacaḥ kṣamamapriyam /",
    "SA05bsa025_u:nra_4.2_1": "kimu rājā mahābhaumastvaṃ mayā bhikṣuṇā satā //",
    "SA05bsa025_u:nra_4.3_0": "tvatkṛtādeva tu snehājjagatāmanukampayā /",
    "SA05bsa025_u:nra_4.3_1": "ahameko vadāmi tvāṃ pathyamapyapriyaṃ bhṛśam //",
    "SA05bsa025_u:nra_4.4_0": "satyaṃ ślakṣṇārthavatpathyaṃ śiṣyaḥ kāle 'nukampayā /",
    "SA05bsa025_u:nra_4.4_1": "vācya ityāha bhagavāṃstadevamabhidhīyase //",
    "SA05bsa025_u:nra_4.5_0": "akrodhe satyavākye ca ślādhyamāno yadi sthitaḥ /",
    "SA05bsa025_u:nra_4.5_1": "śravyaṃ saṃparigṛṇhīyāt sattoyaṃ snāpyamānavat //",
    "SA05bsa025_u:nra_4.6_0": "tasya me vadato vākyaṃ tvamihāmutra ca kṣamam /",
    "SA05bsa025_u:nra_4.6_1": "jñātvā kuru hitāyedamātmano jagato 'pi ca //",
    "SA05bsa025_u:nra_4.7_0": "yācakebhyaḥ purā dānāt prāpyārthāṃścenna dāsyasi /",
    "SA05bsa025_u:nra_4.7_1": "akṛtajñatvalobhābhyāṃ nārthān punaravāpsyasi //",
    "SA05bsa025_u:nra_4.8_0": "iha pathyadanaṃ loke na vahatyabhṛto bhṛtaḥ /",
    "SA05bsa025_u:nra_4.8_1": "yācakastvabhṛto 'mutra hīnaḥ śataguṇodvahaḥ //",
    "SA05bsa025_u:nra_4.9_0": "udāracittaḥ satataṃ bhavodārakriyārataḥ /",
    "SA05bsa025_u:nra_4.9_1": "udārakarmaṇaḥ sarvamudāraṃ jāyate phalam //",
    "SA05bsa025_u:nra_4.10_0": "manorathairapi klībairanālīḍhaṃ narādhipaiḥ /",
    "SA05bsa025_u:nra_4.10_1": "kuru dharmāspadaṃ śrīmatkhyātaṃ ratnatrayāspadam //",
    "SA05bsa025_u:nra_4.11_0": "sāmantarājaromāñcakaraṃ dharmāspadaṃ na yat /",
    "SA05bsa025_u:nra_4.11_1": "mṛtasyāpyapraśasyatvād rājaṃstadakṛtaṃ varam //",
    "SA05bsa025_u:nra_4.12_0": "atyaudāryādudārāṇāṃ vismayotsāhavardhanam /",
    "SA05bsa025_u:nra_4.12_1": "utsāhanghaṃ ca mandānāṃ sarvasvenāpi kāraya //",
    "SA05bsa025_u:nra_4.13_0": "utsṛjyāmutra gantavyaṃ sarvasvamavaśena te /",
    "SA05bsa025_u:nra_4.13_1": "dharme niyuktaṃ yātyeva purastātsarvameva tat //",
    "SA05bsa025_u:nra_4.14_0": "sarvasvaṃ pūrvanṛpaternṛpasya vaśamāgatam /",
    "SA05bsa025_u:nra_4.14_1": "kiṃ pūrvakasya dharmāya sukhāya yaśase 'pi vā //",
    "SA05bsa025_u:nra_4.15_0": "bhuktādarthādiha sukhaṃ dattātpāratrikaṃ sukham /",
    "SA05bsa025_u:nra_4.15_1": "abhuktādattanaṣṭatvādduḥkhameva kutaḥ sukham //",
    "SA05bsa025_u:nra_4.16_0": "vinaśyan sacivairdātumasvātantryānna śakyasi /",
    "SA05bsa025_u:nra_4.16_1": "āpaticchedaniḥsnehairnavarājapriyaiṣibhiḥ //",
    "SA05bsa025_u:nra_4.17_0": "sarvasvenāpyataḥ svasthaḥ śīghraṃ dharmāspadaṃ kuru /",
    "SA05bsa025_u:nra_4.17_1": "mṛtyupratyayamadhyasthaḥ pravātasthapradīpavat //",
    "SA05bsa025_u:nra_4.18_0": "dharmādhikārā ye cānye pūrvarājapravarvitāḥ /",
    "SA05bsa025_u:nra_4.18_1": "devadroṇyādayaste 'pi pravartyantāṃ yathāsthitāḥ //",
    "SA05bsa025_u:nra_4.19_0": "ahiṃsakaiḥ śubhācārairvratasthairatithipriyaiḥ /",
    "SA05bsa025_u:nra_4.19_1": "sarvakṣamairakalahairbhajyeraṃstaiḥ sado(dya)taiḥ //",
    "SA05bsa025_u:nra_4.20_0": "andhavyādhitahīnāṅgadīnānāthavanīpakāḥ /",
    "SA05bsa025_u:nra_4.20_1": "te 'pyannapānaṃ sāmyena labherannavighaṭṭitāḥ //",
    "SA05bsa025_u:nra_4.21_0": "anarthānāmapi satāṃ dhārmikāṇāmanugrahān /",
    "SA05bsa025_u:nra_4.21_1": "apyanyarājyasaṃsthānāmanurūpān pravartaya //",
    "SA05bsa025_u:nra_4.22_0": "sarvadharmādhikāreṣu dharmādhikṛtamutthitam /",
    "SA05bsa025_u:nra_4.22_1": "alubdhaṃ paṇḍitaṃ dharmyaṃ kuru tesāmabādhakam //",
    "SA05bsa025_u:nra_4.23_0": "nītijñān dhārmikān snigdhān śucīn bhaktānakātarān /",
    "SA05bsa025_u:nra_4.23_1": "kulīnān śīlasaṃpannān kṛtajñān sacivān kuru //",
    "SA05bsa025_u:nra_4.24_0": "akṣudrāṃstyāginaḥ śūrān snigdhān saṃbhoginaḥ sthirān /",
    "SA05bsa025_u:nra_4.24_1": "kuru nityāpramattāṃśca dhārmikān daṇḍanāyakān //",
    "SA05bsa025_u:nra_4.25_0": "dharmaśīlān śūcīn dakṣān kāryajñān śāstrakovidān /",
    "SA05bsa025_u:nra_4.25_1": "kṛtavṛttīn samān snigdhān vṛddhānadhikṛtān kuru //",
    "SA05bsa025_u:nra_4.26_0": "pratimāsaṃ ca tebhyastvaṃ sarvamāyavyayaṃ śṛṇu /",
    "SA05bsa025_u:nra_4.26_1": "śrutvā dharmādhikārādyaṃ kāryaṃ sarvaṃ svayaṃ vada //",
    "SA05bsa025_u:nra_4.27_0": "dharmārthaṃ yadi te rājyaṃ na kīrtyarthaṃ na kāmataḥ /",
    "SA05bsa025_u:nra_4.27_1": "tataḥ saphalamatyarthamanarthārthamato 'nyathā //",
    "SA05bsa025_u:nra_4.28_0": "parasparāmiṣībhūte loko 'smin prāyaśo nṛpa /",
    "SA05bsa025_u:nra_4.28_1": "yathā rājyaṃ ca dharmaśca bhavettava tathā śṛṇu //",
    "SA05bsa025_u:nra_4.29_0": "jñānavṛddhāḥ kule jātā nyāyajñāḥ pāpabhīravaḥ /",
    "SA05bsa025_u:nra_4.29_1": "sametā bahavo nityaṃ santu te kāryadarśinaḥ //",
    "SA05bsa025_u:nra_4.30_0": "daṇḍabandhaprahāradīn kuryuste nyāyato 'pi cet /",
    "SA05bsa025_u:nra_4.30_1": "kāruṇyārdraḥ sadā bhūtvā tvamanugrahavān bhava //",
    "SA05bsa025_u:nra_4.31_0": "hitāyaiva tvayā cittamunnāmyaṃ sarvadehinām /",
    "SA05bsa025_u:nra_4.31_1": "kāruṇyātsatataṃ rājaṃstīvrapāpakṛtāmapi //",
    "SA05bsa025_u:nra_4.32_0": "tīvrapāpeṣu hiṃsreṣu kṛpā kāryā viśeṣataḥ /",
    "SA05bsa025_u:nra_4.32_1": "ta eva hi kṛpāsthānaṃ hatātmāno mahātmanām //",
    "SA05bsa025_u:nra_4.33_0": "pratyahaṃ pañcarātraṃ vā baddhān kṣīṇān vimocaya /",
    "SA05bsa025_u:nra_4.33_1": "śeṣānapi yathāyogaṃ mā kāṃścit naiva mocaya //",
    "SA05bsa025_u:nra_4.34_0": "yeṣvamokṣaṇacittaṃ te jāyate teṣvasaṃvaraḥ /",
    "SA05bsa025_u:nra_4.34_1": "tasmādasaṃvarāt pāpamajasramupacīyate //",
    "SA05bsa025_u:nra_4.35_0": "yāvacca na vimucyeraṃstāvatsyuḥ sukhabandhanāḥ /",
    "SA05bsa025_u:nra_4.35_1": "nāpitasnānapānānnabhaiṣajyavasanānvitāḥ //",
    "SA05bsa025_u:nra_4.36_0": "apātreṣviva putreṣu pātrīkaraṇakāṅkṣayā /",
    "SA05bsa025_u:nra_4.36_1": "kāruṇyā[ttāḍanaṃ kāryaṃ na dveṣān]nārthalipsayā //",
    "SA05bsa025_u:nra_4.37_0": "vimṛśya samyagvijñāya praduṣṭān ghātakānapi /",
    "SA05bsa025_u:nra_4.37_1": "ahatvā pīḍayitvā ca kuru nirviṣayān narān //",
    "SA05bsa025_u:nra_4.38_0": "svatantraḥ paśya sarvaṃ ca viṣayaṃ cāracakṣuṣā /",
    "SA05bsa025_u:nra_4.38_1": "nityāpramattaḥ smṛtimān kuru kāryaṃ ca dhārmikam //",
    "SA05bsa025_u:nra_4.39_0": "pradānamānasatkārairguṇasthān satataṃ bhaja /",
    "SA05bsa025_u:nra_4.39_1": "udārairanurūpaistu śeṣānapi yathāvidhi //",
    "SA05bsa025_u:nra_4.40_0": "saṃmānasphītakusumaḥ saṃpradānamahāphalaḥ /",
    "SA05bsa025_u:nra_4.40_1": "rājavṛkṣaḥ kṣamācchāyaḥ sevyate bhṛtyapakṣibhiḥ //",
    "SA05bsa025_u:nra_4.41_0": "tyāgaśīlamayo rājā tejasvī bhavati priyaḥ /",
    "SA05bsa025_u:nra_4.41_1": "śarkarāmodako yadvadelāmaricakarkaśaḥ //",
    "SA05bsa025_u:nra_4.42_0": "mātsyanyāyaśca te naivaṃ nyāyādrājyaṃ bhaviṣyati /",
    "SA05bsa025_u:nra_4.42_1": "na cānyāyo na vādharmo dharmaścaivaṃ bhaviṣyati //",
    "SA05bsa025_u:nra_4.43_0": "paralokāttvayā rājyaṃ nānītaṃ nāpi neṣyasi /",
    "SA05bsa025_u:nra_4.43_1": "dharmāt prāptamato 'syārthe nādharmaṃ kartumarhasi //",
    "SA05bsa025_u:nra_4.44_0": "rājyena bhāṇḍamūlyena duḥkhabhāṇḍaparaṃparām /",
    "SA05bsa025_u:nra_4.44_1": "rājan yathā nārjayasi prayatnaḥ kriyatāṃ tathā //",
    "SA05bsa025_u:nra_4.45_0": "rājyena bhāṇḍamūlyena rājyabhāṇḍaparaṃparām /",
    "SA05bsa025_u:nra_4.45_1": "rājan yathā nirviśasi prayatnaḥ kriyatāṃ tathā //",
    "SA05bsa025_u:nra_4.46_0": "caturdvīpamapi prāpya pṛthivīṃ cakravartinaḥ /",
    "SA05bsa025_u:nra_4.46_1": "śārīraṃ mānasaṃ caiva sukhadvayamidaṃ matam //",
    "SA05bsa025_u:nra_4.47_0": "duḥkhapratikriyāmātraṃ śārīraṃ vedanāsukham /",
    "SA05bsa025_u:nra_4.47_1": "saṃjñāmayaṃ mānasaṃ tu kevalaṃ kalpanākṛtam //",
    "SA05bsa025_u:nra_4.48_0": "duḥkhapratikriyāmātraṃ kalpanāmātrameva ca /",
    "SA05bsa025_u:nra_4.48_1": "lokasya sukhasarvasvaṃ vyarthametadato 'rthataḥ //",
    "SA05bsa025_u:nra_4.49_0": "dvīpadeśapurāvāsapradeśasthānavāsasām /",
    "SA05bsa025_u:nra_4.49_1": "śayyānnapānahastyaśvastrīṇāṃ caikaikabhogyatā //",
    "SA05bsa025_u:nra_4.50_0": "yadā ca yatra cittaṃ syāt tadānena sukhaṃ kila /",
    "SA05bsa025_u:nra_4.50_1": "śeṣāṇāmamanaskārātteṣāṃ vyarthatvamarthataḥ //",
    "SA05bsa025_u:nra_4.51_0": "viṣayān pañcabhiḥ pañca cakṣurādibhirindriyaiḥ /",
    "SA05bsa025_u:nra_4.51_1": "na kalpayati cedgaṇhan nāsmātteṣu tadā sukham //",
    "SA05bsa025_u:nra_4.52_0": "jānīte viṣayaṃ yaṃ yaṃ yena yenendriyeṇa ca /",
    "SA05bsa025_u:nra_4.52_1": "tadā na śeṣaiḥ śeṣāṇi vyarthānyeva yatastadā //",
    "SA05bsa025_u:nra_4.53_0": "indriyairupalabdhasya viṣayasyākṛtiṃ manaḥ /",
    "SA05bsa025_u:nra_4.53_1": "upalabhya vyatītasya kalpayan manyate sukham //",
    "SA05bsa025_u:nra_4.54_0": "ekamarthaṃ vijānāti yadyapyekamihendriyam /",
    "SA05bsa025_u:nra_4.54_1": "tadapyarthaṃ vinā vyarthaṃ vyartho 'rtho 'pi ca tadvinā //",
    "SA05bsa025_u:nra_4.55_0": "pratītya mātāpitarau yathoktaḥ putrasaṃbhavaḥ /",
    "SA05bsa025_u:nra_4.55_1": "cakṣūrūpe pratītyaivamukto vijñānasaṃbhavaḥ //",
    "SA05bsa025_u:nra_4.56_0": "atītānāgatā vyarthā viṣayāḥ sārdhamindriyaiḥ /",
    "SA05bsa025_u:nra_4.56_1": "tadudvayānatiriktatvād vyarthā ye 'pi ca sāṃpratāḥ //",
    "SA05bsa025_u:nra_4.57_0": "alātacakraṃ gṛṇhāti yathā cakṣurviparyayāt /",
    "SA05bsa025_u:nra_4.57_1": "tathendriyāṇi gṛṇhanti viṣayān sāṃpratāniva //",
    "SA05bsa025_u:nra_4.58_0": "indriyāṇindriyāerthāśca pañcabhūtamayā matāḥ /",
    "SA05bsa025_u:nra_4.58_1": "pratisvaṃ bhūtavaiyarthyādeṣāṃ vyarthatvamarthataḥ //",
    "SA05bsa025_u:nra_4.59_0": "nirindhano 'gnirbhūtānāṃ vinirbhāge prasajyate /",
    "SA05bsa025_u:nra_4.59_1": "saṃparke lakṣaṇābhāvaḥ śeṣeṣvapyeṣa nirṇayaḥ //",
    "SA05bsa025_u:nra_4.60_0": "evaṃ dvidhāpi bhūtānāṃ vyarthatvātsaṃgatirvṛthā /",
    "SA05bsa025_u:nra_4.60_1": "vyarthatvātsaṃgateścaivaṃ rūpaṃ vyarthamato 'rthataḥ //",
    "SA05bsa025_u:nra_4.61_0": "vijñānavedanāsaṃjñāsaṃskārāṇāṃ ca sarvaśaḥ /",
    "SA05bsa025_u:nra_4.61_1": "pratyekamātmavaiyarthyadvaiyarthyaṃ paramārthataḥ //",
    "SA05bsa025_u:nra_4.62_0": "sukhābhimāno duḥkhasya pratīkāre yathārthataḥ /",
    "SA05bsa025_u:nra_4.62_1": "tathā sukhābhimāno 'pi sukhasya pratighātajaḥ //",
    "SA05bsa025_u:nra_4.63_0": "sukhe saṃyogatṛṣṇaivaṃ naiḥsvābhāvyātprahīyate /",
    "SA05bsa025_u:nra_4.63_1": "duḥkhe viyogatṛṣṇā ca paśyatāṃ muktirityataḥ //",
    "SA05bsa025_u:nra_4.64_0": "kaḥ paśyatīti ceccittaṃ vyahāreṇa kathyate /",
    "SA05bsa025_u:nra_4.64_1": "na hi caittaṃ vinā cittaṃ vyarthatvānna saheṣyate //",
    "SA05bsa025_u:nra_4.65_0": "vyarthamevaṃ jaganmatvā yāthābhūtyānnirāspadaḥ /",
    "SA05bsa025_u:nra_4.65_1": "nirvāti nirupādāno nirupādānavanhivat //",
    "SA05bsa025_u:nra_4.66_0": "bodhisattvo 'pi dṛṣṭaivaṃ saṃbodhau niyato mataḥ /",
    "SA05bsa025_u:nra_4.66_1": "kevalaṃ tasya kāruṇyādā bodherbhavasaṃtatiḥ //",
    "SA05bsa025_u:nra_4.67_0": "bodhisattvasya saṃbhāro mahāyāne tathāgataiḥ /",
    "SA05bsa025_u:nra_4.67_1": "nirdiṣṭaḥ sa tu saṃmūḍhaiḥ pradviṣṭaścaiva nindyate //",
    "SA05bsa025_u:nra_4.68_0": "guṇadoṣānabhijño vā doṣasaṃjñī guṇeṣu vā /",
    "SA05bsa025_u:nra_4.68_1": "athavāpi guṇadveṣī mahāyānasya nindakaḥ //",
    "SA05bsa025_u:nra_4.69_0": "paropaghātino doṣān parānugrāhiṇo guṇān /",
    "SA05bsa025_u:nra_4.69_1": "jñātvocyate guṇadveṣī mahāyānasya nindakaḥ //",
    "SA05bsa025_u:nra_4.70_0": "yatsvārthanirapekṣatvāt parārthaikarasapriyam /",
    "SA05bsa025_u:nra_4.70_1": "guṇākaraṃ mahāyānaṃ taddviṣī tena dahyate //",
    "SA05bsa025_u:nra_4.71_0": "śrāddho 'pi durgṛhītena dviṣyāt kruddho 'thavetaraḥ /",
    "SA05bsa025_u:nra_4.71_1": "śrāddho 'pi dagdha ityuktaḥ kā cintā dveṣābandhure //",
    "SA05bsa025_u:nra_4.72_0": "viṣeṇāpi viṣaṃ hanyādyathaivoktaṃ cikitsakaiḥ /",
    "SA05bsa025_u:nra_4.72_1": "duḥkhenāpyahitaṃ hanyādityukte kiṃ virudhyate //",
    "SA05bsa025_u:nra_4.73_0": "manaḥpūrvaṃgamā dharmā manaḥśreṣṭhā iti śruteḥ /",
    "SA05bsa025_u:nra_4.73_1": "hitaṃ hitamanāḥ kurvan duḥkhenāpyahitaṃ katham //",
    "SA05bsa025_u:nra_4.74_0": "duḥkhamapyāyatīpathyaṃ kāryaṃ kimu sukhaṃ hitam /",
    "SA05bsa025_u:nra_4.74_1": "ātmanaśca pareṣāṃ ca dharma eṣā sanātanaḥ //",
    "SA05bsa025_u:nra_4.75_0": "mātrāsukhaparityāgāt paścāccedvipulaṃ sukham /",
    "SA05bsa025_u:nra_4.75_1": "tyajenmātrāsukhaṃ dhīraḥ saṃpaśyan vipulaṃ sukham //",
    "SA05bsa025_u:nra_4.76_0": "na mṛśyate ca yadyetat kaṭubhaiṣajyadāyinaḥ /",
    "SA05bsa025_u:nra_4.76_1": "tataścikitsakādyāśca hatā naivaṃ ca yujyate //",
    "SA05bsa025_u:nra_4.77_0": "apathyamapi yaddṛṣṭaṃ tatpathyaṃ paṇḍitaiḥ kvacit /",
    "SA05bsa025_u:nra_4.77_1": "utsargaścāpavādaśca sarvaśāstreṣu śasyate //",
    "SA05bsa025_u:nra_4.78_0": "karuṇāpūrvakāḥ sarve niṣyandā jñānanirmalāḥ /",
    "SA05bsa025_u:nra_4.78_1": "uktā yatra mahāyāne kastannindetsacetanaḥ //",
    "SA05bsa025_u:nra_4.79_0": "atyaudāryātigāmbhīryādviṣaṇṇairakṛtātmabhiḥ /",
    "SA05bsa025_u:nra_4.79_1": "nindyate 'dya mahāyānaṃ mohāt svaparavairibhiḥ //",
    "SA05bsa025_u:nra_4.80_0": "dānaśīlakṣamāvīryadhyānaprajñākṛpātmakam /",
    "SA05bsa025_u:nra_4.80_1": "mahāyānamatastasmin kasmāddurbhāṣitaṃ vacaḥ //",
    "SA05bsa025_u:nra_4.81_0": "parārtho dānaśīlābhyāṃ kṣāntyā vīryeṇa cātmanaḥ /",
    "SA05bsa025_u:nra_4.81_1": "dhyānaṃ prajñā ca mokṣāya mahāyānārthasaṃgrahaḥ //",
    "SA05bsa025_u:nra_4.82_0": "parā[tmahita]mokṣārthāḥ saṃkṣepādbuddhaśāsanam /",
    "SA05bsa025_u:nra_4.82_1": "te ṣaṭpāramitāgarbhāstasmād bauddhamidaṃ vacaḥ //",
    "SA05bsa025_u:nra_4.83_0": "puṇyajñānamayo yatra buddhairbodhermahāpathaḥ /",
    "SA05bsa025_u:nra_4.83_1": "deśitastanmahāyānamajñānādvai na dṛśyate //",
    "SA05bsa025_u:nra_4.84_0": "khamivācintyaguṇatvādukto 'cintyaguṇo jinaḥ /",
    "SA05bsa025_u:nra_4.84_1": "mahāyāne yato buddhamāhātmyaṃ kṣamyatāmidam //",
    "SA05bsa025_u:nra_4.85_0": "āryaśāradvatasyāpi śīlamātre 'pyagocaraḥ /",
    "SA05bsa025_u:nra_4.85_1": "yasmāt tadbuddhamāhātmyamacintyaṃ kiṃ na mṛṣyate //",
    "SA05bsa025_u:nra_4.86_0": "anutpādo mahāyāne paresāṃ śūnyatā kṣayaḥ /",
    "SA05bsa025_u:nra_4.86_1": "kṣayānutpādayośrcaikyamarthataḥ kṣamyatāṃ yataḥ //",
    "SA05bsa025_u:nra_4.87_0": "śūnyatā buddhamāhātmyamevaṃ yuktyānupaśyatām /",
    "SA05bsa025_u:nra_4.87_1": "mahāyānetaroktāni na sameyuḥ kathaṃ satām //",
    "SA05bsa025_u:nra_4.88_0": "tathāgatābhisaṃdhyoktānyasukhaṃ jñātumityataḥ /",
    "SA05bsa025_u:nra_4.88_1": "ekayānatriyānoktādātmā rakṣya upekṣayā //",
    "SA05bsa025_u:nra_4.89_0": "upekṣayā hi nāpuṇyaṃ dvesātpāpaṃ kutaḥ śubham /",
    "SA05bsa025_u:nra_4.89_1": "mahāyāne yato dveṣo nātmakāmaiḥ kṛto 'rhati //",
    "SA05bsa025_u:nra_4.90_0": "na bodhisattvapraṇidhirna caryāpariṇāmanā /",
    "SA05bsa025_u:nra_4.90_1": "uktāḥ śrāvakayāne 'smādbodhisattvaḥ kutastataḥ //",
    "SA05bsa025_u:nra_4.91_0": "adhiṣṭhānāni noktāni bodhisattvasya bodhaye /",
    "SA05bsa025_u:nra_4.91_1": "buddhairanyatpramāṇaṃ ca ko 'sminnarthe jinādhikaḥ //",
    "SA05bsa025_u:nra_4.92_0": "adhiṣṭhānāryasatyārthabodhipakṣopasaṃhitāt /",
    "SA05bsa025_u:nra_4.92_1": "mārgācchāvakasāmānyādbauddhaṃ kenādhikaṃ phalam //",
    "SA05bsa025_u:nra_4.93_0": "bodhicaryāpratiṣṭhārtha na sūtre bhāṣitaṃ vacaḥ /",
    "SA05bsa025_u:nra_4.93_1": "bhāṣitaṃ ca mahāyāne grāhyamasmādvicakṣaṇaiḥ //",
    "SA05bsa025_u:nra_4.94_0": "yathaiva vaiyākaraṇo mātṛkāmapi pāṭhayet /",
    "SA05bsa025_u:nra_4.94_1": "buddho 'vadattathā dharmaṃ vineyānāṃ yathākṣamam //",
    "SA05bsa025_u:nra_4.95_0": "keṣāṃcidavadaddharmaṃ pāpebhyo vinivṛttaye /",
    "SA05bsa025_u:nra_4.95_1": "keṣāṃcitpuṇyasiddhayarthaṃ keṣāṃcidū dvayaniśritam //",
    "SA05bsa025_u:nra_4.96_0": "dvayāniśritamekeṣāṃ gambhīraṃ bhīrubhīṣaṇam /",
    "SA05bsa025_u:nra_4.96_1": "śūnyatākaruṇāgarbhamekeṣāṃ bodhisādhanam //",
    "SA05bsa025_u:nra_4.97_0": "iti sadbhirmahāyāne kartavyaḥ pratighakṣayaḥ /",
    "SA05bsa025_u:nra_4.97_1": "prasādaścādhikaḥ kāryaḥ samyaksaṃbodhisiddhaye //",
    "SA05bsa025_u:nra_4.98_0": "mahāyānaprasādena taduktācaraṇena ca /",
    "SA05bsa025_u:nra_4.98_1": "prāpyate 'nuttarā bodhiḥ sarvasaukhyāni cāntarā //",
    "SA05bsa025_u:nra_4.99_0": "dānaṃ śīlaṃ kṣamā satyaṃ gṛhasthasya viśeṣataḥ /",
    "SA05bsa025_u:nra_4.99_1": "dharma uktaḥ kṛpāgarbhaḥ sa sātmīkriyatāṃ dṛḍham //",
    "SA05bsa025_u:nra_4.100_0": "atha lokasya vaidharmyādrājyaṃ dharmeṇa duṣkaram /",
    "SA05bsa025_u:nra_4.100_1": "tato dharmayaśorthaṃ te pravrajyādhigamaḥ kṣamaḥ //",
    "SA05bsa025_u:5_0": "ratnāvalyāṃ rājavṛttopadeśo nāma caturthaḥ paricchedaḥ //"
}