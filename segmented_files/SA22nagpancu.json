{
  "SA22nagpancu:0": "pañcakramaḥ",
  "SA22nagpancu:1": "[1]",
  "SA22nagpancu:2": "vajrajāpakramaḥ prathamaḥ",
  "SA22nagpancu:3": "oṃ namo buddhāya",
  "SA22nagpancu:4": "Pk_1.1 sarvabuddhātmakaṃ nāthaṃ natvā śrīmanmahāsukham /",
  "SA22nagpancu:5": "vajrajāpakramaṃ vakṣye yogatantrānusārataḥ //",
  "SA22nagpancu:6": "Pk_1.2 utpattikramasaṃsthānāṃ niṣpannakramakāṅkṣiṇām /",
  "SA22nagpancu:7": "upāyaścaiṣa saṃbuddhaiḥ sopānamiva nirmitaḥ //",
  "SA22nagpancu:8": "Pk_1.3 prāṇabhūtaśca sattvānāṃ vāyvākhyaḥ sarvakarmakṛt /",
  "SA22nagpancu:9": "vijñānavāhanaścaiṣa pañcātmā daśadhā punaḥ //",
  "SA22nagpancu:10": "Pk_1.4 vāyutattvānupūrveṇa mantratattvaṃ samāviśet /",
  "SA22nagpancu:11": "mantranidhyaptimāgamya vajrajāpaḥ suśikṣyate //",
  "SA22nagpancu:12": "Pk_1.5 vajrajāpasthito mantrī cittanidhyaptimāpnuyāt /",
  "SA22nagpancu:13": "mayopamasamādhistho bhūtakoṭyāṃ samāviśet //",
  "SA22nagpancu:14": "Pk_1.6 bhūtakoṭeḥ samuttiṣṭhannadvayajñānamāpnuyāt /",
  "SA22nagpancu:15": "yuganadvasamādhistho na kiñcicchakṣate punaḥ //",
  "SA22nagpancu:16": "Pk_1.7 ayaṃ niṣpannayogākhyo mahāvajradharaśca saḥ /",
  "SA22nagpancu:17": "sarvākāravaropetaḥ sarvajño jāyate tataḥ //",
  "SA22nagpancu:18": "Pk_1.8 anāgatamatītaṃ ca vartamānaṃ bhavatrayam /",
  "SA22nagpancu:19": "tatkṣaṇāt nikhilaṃ paśyet prabhāsvaraviśuddhitaḥ //",
  "SA22nagpancu:20": "Pk_1.9 etattattvaṃ sthitaṃ tantre śrīsamāje sumudritam /",
  "SA22nagpancu:21": "vyākhyātantrānusāreṇa boddhavyaṃ guruvaktrataḥ //",
  "SA22nagpancu:22": "tatra prathamataraṃ vāyutattvoddeśapadaṃ mūlasūtrādevāvatāryate-",
  "SA22nagpancu:23": "Pk_1.10 nāsāgre sarṣapaṃ cintet sarṣape sacarācaram /",
  "SA22nagpancu:24": "bhāvayejjñānapadaṃ ramyaṃ rahasyaṃ jñānakalpitam //",
  "SA22nagpancu:25": "Pk_1.11 pañcavarṇaṃ mahāratnaṃ sarṣapasthūlamātrakam /",
  "SA22nagpancu:26": "nāsikāgre prayatnena bhāvayed yogataḥ sadā //",
  "SA22nagpancu:27": "iti sandhābhāṣeyamasya vajrapadasya nirdeśamāha caturdevīvyākhyātantre-",
  "SA22nagpancu:28": "Pk_1.12 tad devi sampravakṣyāmi sārāt sārataraṃ param /",
  "SA22nagpancu:29": "rahasyaṃ sarvabuddhānāṃ yat tat sarvātmani sthitam //",
  "SA22nagpancu:30": "paścajñānamayaṃ tattvaṃ sarṣapasthūlamātrakam /",
  "SA22nagpancu:31": "tasya madhye sthito devo hyavyakto vyaktarūpavān // iti / Pk_1.13 //",
  "SA22nagpancu:32": "samājottare 'pyamumarthaṃ dyotayannāhaḥ /",
  "SA22nagpancu:33": "Pk_1.14 pañcajñānamayaṃ śvāsaṃ pañcabhūtasvabhāvakam /",
  "SA22nagpancu:34": "niścārya padmanāsāgre piṇḍarūpeṇa kalpayet //",
  "SA22nagpancu:35": "pañcavarṇaṃ mahāratnaṃ prāṇāyāmamiti smṛtam /",
  "SA22nagpancu:36": "svamantraṃ hṛdaye dhyātvā cittaṃ bindugataṃ nyaset // Pk_1.15 /",
  "SA22nagpancu:37": "ityasyāpi pratinirdeśamāha vajramālānāmni vyākhyātantre-",
  "SA22nagpancu:38": "Pk_1.16 nāsāgre sarṣapaṃ nāma prāṇāyāmasya kalpanā /",
  "SA22nagpancu:39": "prāṇāyāmasthitāḥ pañca raśmayo buddhabhāvataḥ //",
  "SA22nagpancu:40": "Pk_1.17 ūrdhvaṃ ghrāṇād viniṣkrānto vāmadakṣiṇadvandvataḥ /",
  "SA22nagpancu:41": "stabdhaśceti caturdhāsmād velā ādhyātmikā smṛtā //",
  "SA22nagpancu:42": "Pk_1.18 kaṇṭhahṛnnābhiguhyābje gatyāgatī vinirdiśet /",
  "SA22nagpancu:43": "vihared ardhayāmikāṃ velāṃ paripāṭyā yathākramam //",
  "SA22nagpancu:44": "Pk_1.19 dakṣiṇād vinirgato raśmirhutabhuṅmaṇḍalaṃ ca tat /",
  "SA22nagpancu:45": "raktavarṇamidaṃ vyaktaṃ padmanātho 'tra devatā //",
  "SA22nagpancu:46": "Pk_1.20 vāmād vinirgato raśmirvāyumaṇḍalasaṃjñitaḥ /",
  "SA22nagpancu:47": "haritaśyāmasaṅkāśaḥ karmanātho 'tra devatā //",
  "SA22nagpancu:48": "Pk_1.21 dvābhyāṃ vinirgato raśmiḥ pītavarṇo mahādyutiḥ /",
  "SA22nagpancu:49": "māhendramaṇḍalaṃ caitad ratnanātho 'tra devatā //",
  "SA22nagpancu:50": "Pk_1.22 stabdho mandrapracārastu sitakundendusannibhaḥ /",
  "SA22nagpancu:51": "maṇḍalaṃ vāruṇaṃ caitad vajranātho 'tra devatā //",
  "SA22nagpancu:52": "Pk_1.23 sarvadehānugo vāyuḥ sarvaceṣṭāpravartakaḥ /",
  "SA22nagpancu:53": "vairocanasvabhāvo 'sau mṛtakāyād viniścaret //",
  "SA22nagpancu:54": "Pk_1.24 vāyutattvamidaṃ vyaktaṃ pañcajñānasvabhāvakam /",
  "SA22nagpancu:55": "tārkikā na prajānanti agamyaṃ bālayoginām //",
  "SA22nagpancu:56": "ityevaṃ vāyuttatvaṃ pratipādyedānīṃ mantratattvasyoddeśapadaṃ mūlasūtrādavatāryate-",
  "SA22nagpancu:57": "sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra oṃ āḥ hūṃ /",
  "SA22nagpancu:58": "Pk_1.25 arthānumajāpena niḥsvabhāvena cāruṇā /",
  "SA22nagpancu:59": "vicāraṇā tryadhvabuddhebhyo vajrajāpaḥ sa ucyate //",
  "SA22nagpancu:60": "Pk_1.26 bhikṣāśinā na japtavyaṃ na ca bhaikṣarato bhavet /",
  "SA22nagpancu:61": "japenmantramabhinnāṅgaṃ sarvakāmopabhogakṛt //",
  "SA22nagpancu:62": "ityuddeśapadam asya nirdeśamāha sandhyāvyākaraṇavyākhyātantre tadavatāryate-",
  "SA22nagpancu:63": "Pk_1.27 pratyuvāca tataḥ śrīmān mahāvairocanaṃ vibhum /",
  "SA22nagpancu:64": "viśvarūpamidaṃ cittaṃ sarvasattvopapattitaḥ //",
  "SA22nagpancu:65": "Pk_1.28 jātaṃ san niḥsvabhāvo 'pi bhāvākhyaṃ tu pratītyataḥ /",
  "SA22nagpancu:66": "kṛtvā cānubhavaṃ samyag bodhicittaṃ khatulyakam //",
  "SA22nagpancu:67": "Pk_1.29 jagadarthaṃ vidhātuṃ ca taddeśayottame jane /",
  "SA22nagpancu:68": "sādhanopāyitāmātraṃ jñātvā tantre vipañcitam //",
  "SA22nagpancu:69": "Pk_1.30 ācāryā vayamityevaṃ vadantyāgāmikā vibho /",
  "SA22nagpancu:70": "yad vākyaṃ mametyevamuktvā kṣipanti bāliśāḥ /",
  "SA22nagpancu:71": "sandhyāya bodhicittaṃ te na vidanti yathārthataḥ //",
  "SA22nagpancu:72": "Pk_1.31 yathedaṃ bhagavān svāmī mahāvairocano vibhuḥ /",
  "SA22nagpancu:73": "triṣkṛtvā sādhuvacanaṃ vajrapāṇiṃ vadedidam //",
  "SA22nagpancu:74": "Pk_1.32 kathayamāmi prabhedena nirvikalpārthatattvataḥ /",
  "SA22nagpancu:75": "pravyāhāropalambhākhyaṃ sāṅketaṃ pāramārthikam //",
  "SA22nagpancu:76": "Pk_1.33 pravyāhāro hi sāmānyaṃ buddharūpopalambhakam /",
  "SA22nagpancu:77": "sāṅketaṃ mantratattvākhyaṃ tathatā pāramārthikam //",
  "SA22nagpancu:78": "Pk_1.34 ekādirnavamadhye tu daśabhiryo na badhyate /",
  "SA22nagpancu:79": "tamabaddhaṃ vijānīyāt sa vetti parasampadam //",
  "SA22nagpancu:80": "Pk_1.35 svaravyañcanavarṇāśca navasaṃkhyānuvartinaḥ /",
  "SA22nagpancu:81": "' abaddhānyonyasaṃyoogād yo vetti sa jagadguruḥ //",
  "SA22nagpancu:82": "Pk_1.36 bhūtāntena samāyuktaṃ kalādiṣoḍaśe sthitam /",
  "SA22nagpancu:83": "pañcapañcakasaṃyuktaṃ catustrayaniyojitam //",
  "SA22nagpancu:84": "Pk_1.37 sānusvāraṃ sadīrghaṃ na guṇasaṃyolopavat /",
  "SA22nagpancu:85": "hrasvaṃ samastavākyaṃ syānna cānekaṃ na caikakam //",
  "SA22nagpancu:86": "Pk_1.38 ye varṇāḥ pṛṣṭhataḥ proktā abhimukhāśca ye punaḥ /",
  "SA22nagpancu:87": "strī-puṃ-napuṃsakāste ca dhātvādiparikalpitāḥ //",
  "SA22nagpancu:88": "Pk_1.39 adha-ūrdhvasamāyuktaṃ jñātvā buddhyā niyojayet /",
  "SA22nagpancu:89": "pravyāhāramidaṃ mantraṃ niḥsvabhāvasvabhāvajam //",
  "SA22nagpancu:90": "Pk_1.40 tataḥ pariṇataṃ rūpaṃ yaddevatopalambhikam /",
  "SA22nagpancu:91": "sāṅketikaṃ tritattvasthaṃ prakṛtijāpalapakṣaṇam //",
  "SA22nagpancu:92": "Pk_1.41 akāroddeśakaṃ jñānaṃ buddhasya hṛdayaṃ bhavet /",
  "SA22nagpancu:93": "oṃkāraḥ saṃsṛjet sattvān buddharūpāgrakalpitān //",
  "SA22nagpancu:94": "Pk_1.42 hūṃkāraḥsaṃharet sattvān āḥkāraḥ sthāpako bhavet /",
  "SA22nagpancu:95": "praveśaśva sthitiścaiva vyutthānaṃ ca krameṇa ca //",
  "SA22nagpancu:96": "Pk_1.43 japen mantramabhinnāṅgaṃ prajñopāyapade sthitaḥ /",
  "SA22nagpancu:97": "pāṇḍarādijapaḥ praktaḥ pañcaviṃśacchatadvayam //",
  "SA22nagpancu:98": "caturbhirguṇitaṃ samyak caturyogaśataṃ nava /",
  "SA22nagpancu:99": "Pk_1.44 caturbhirguṇitaṃ samyak caturyogaśataṃ nava /",
  "SA22nagpancu:100": "navaśataṃ tu yad dṛṣṭaṃ caturviṃśatparikramaiḥ /",
  "SA22nagpancu:101": "pratyutpādād bhavet tatra dvyayutaṃ śataṣoḍaśam //",
  "SA22nagpancu:102": "idamevādhyātmikavelāyāṃ dyotayannāha samājottare-",
  "SA22nagpancu:103": "Pk_1.45 vidyānayavidhānena catuḥsandhyāprayogataḥ /",
  "SA22nagpancu:104": "japenmantramabhinnāṅgaṃ lakṣamakṣarasaṃkhyayā //",
  "SA22nagpancu:105": "Pk_1.46 bāhyajāpaṃ tyajed yogī bhāvanāyāntarāyikam /",
  "SA22nagpancu:106": "mantrārtho bhagavān vajrī vajrātmātra kathaṃ japet //",
  "SA22nagpancu:107": "Pk_1.47 hastinaṃ labhate sadyo mṛgayeddhastinaḥ padam /",
  "SA22nagpancu:108": "mantramūrtiḥ svayaṃ sākṣāt kimanyattu gaveṣate //",
  "SA22nagpancu:109": "Pk_1.48 api ca vajradhṛk kaścit trisaṃyogānvito naraḥ /",
  "SA22nagpancu:110": "āvāhanavisarjanaṃ syāt tathā sthāpanameva ca //",
  "SA22nagpancu:111": "Pk_1.49 āvāhanaṃ praveśena tvaritena visarjanam /",
  "SA22nagpancu:112": "vāṣpeṇa sthāpanaṃ tat syād viśvastāt siddhiruttamā //",
  "SA22nagpancu:113": "Pk_1.50 tvarite nibandhake vāṣpe mantraniyojanā kathitā /",
  "SA22nagpancu:114": "karṇamūle tu śiṣyāyācāryeṇa suprayatnataḥ //",
  "SA22nagpancu:115": "Pk_1.51 atha yogeśvarāṇāṃ tu divyopāyaḥ pradarśitaḥ /",
  "SA22nagpancu:116": "guhyākṣaraṃ pravakṣyāmi yogasiddhiphalapradam //",
  "SA22nagpancu:117": "Pk_1.52 yena cintitamātreṇa yoginaḥ syurvarapradāḥ /",
  "SA22nagpancu:118": "ādyakṣaraprayogeṇa ucchavāsaṃ kurute sadā //",
  "SA22nagpancu:119": "Pk_1.53 aṣṭāntena samāyuktamukāreṇa sabindukam /",
  "SA22nagpancu:120": "niśvāsaṃ kurute yogī rucijāptamihocyate //",
  "SA22nagpancu:121": "Pk_1.54 ayutadvayaṃ sahasraṃ ca ṣaṭ śatāni tathaiva ca /",
  "SA22nagpancu:122": "ahorātreṇa yogīndro japasaṃkhyāṃ karoti ca //",
  "SA22nagpancu:123": "Pk_1.55 tadevaṃ guhyasandhyāyāṃ sūkṣmayogaḥ prakāśitaḥ /",
  "SA22nagpancu:124": "dhyānādhyayanavītaṃ tu tathāpi jāpa ucyate //",
  "SA22nagpancu:125": "Pk_1.56 anena vajrajāpena sevāṃ kṛtvā yathāvidhi /",
  "SA22nagpancu:126": "sādhayet sarvakāryāṇi māyopamasamādhinā //",
  "SA22nagpancu:127": "atrāha advayasamatāmahāyogatantre-",
  "SA22nagpancu:128": "Pk_1.57 japitvā mantramatulaṃ sādhayet sādhanātmakaḥ /",
  "SA22nagpancu:129": "sidhyate tasya trailokyaṃ māsaikena na saṃśayaḥ //",
  "SA22nagpancu:130": "Pk_1.58 ṣaḍ lakṣāṇi japitvā tu mantraṃ jñānasamudbhavam /",
  "SA22nagpancu:131": "vajrasattvaṃ namaskṛtya pūrṇamāsyāṃ sa sidhyati //",
  "SA22nagpancu:132": "Pk_1.59 na tasya vratamākhyātaṃ nākṣasūtraṃ na mantrakam /",
  "SA22nagpancu:133": "dhāraṇā homakarmāṇi varjyante ca parāparam //",
  "SA22nagpancu:134": "Pk_1.60 yakārārthena yat kiñcit siddhimicchatā /",
  "SA22nagpancu:135": "rephāditritayenaiva jatatkāryaṃ pravartate //",
  "SA22nagpancu:136": "Pk_1.61 agnivāyavyamāhendravāruṇe pratimaṇḍale /",
  "SA22nagpancu:137": "ardhayāmikavelāyāṃ dvau dvau karmaṇi tiṣṭhataḥ //",
  "SA22nagpancu:138": "Pk_1.62 pūjāprāyo bhavet pūjyo jāpaprāyo viśudhyati /",
  "SA22nagpancu:139": "agnihotraparo bhūtiṃ mokṣaṃ dhyānaparo labhet //",
  "SA22nagpancu:140": "Pk_1.63 jñātvā itthaṃ tato mantrī jagadbālavadācaret /",
  "SA22nagpancu:141": "tataḥ sidhyanti mantrāśca nirvikalpaikadharmataḥ //",
  "SA22nagpancu:142": "mantratattvamidaṃ vyaktaṃ vāgvajrasya prasādhanam /",
  "SA22nagpancu:143": "jñānatrayaprabhedena cittamātre niyojayed // iti // Pk_1. 64 //",
  "SA22nagpancu:144": "Pk_1.65 guroravajñāsuśaṭho 'prasanno mantroddhataḥ pustakadṛṣṭigarvaḥ /",
  "SA22nagpancu:145": "aśraddadhānastvabhiṣekahīno vārtā kramasyāpi ca tasya noktā //",
  "SA22nagpancu:146": "Pk_1.66 yaḥ śraddadhāno gurubhaktiraktaḥ śuśrūṣaṇāyāṃ ca sadābhiyuktaḥ /",
  "SA22nagpancu:147": "grāhyaḥ śrutiṃ naiva dhanaṃ nirīkṣyaṃ gurupradhāno 'ya guruprasādaḥ //",
  "SA22nagpancu:148": "Pk_1.67 girīndramūrdhnaḥ prapatet tu kaścit neccheccyutiṃ tu cyavate tathāpi /",
  "SA22nagpancu:149": "guruprasādāptahitopadeśa icchenna moktaṃ sa tathāpi muktaṃḥ //",
  "SA22nagpancu:150": "// vajrajāpakramaḥ samāptaḥ //",
  "SA22nagpancu:151": "kṛtiriyaṃ śrīnāgārjunapādānāmiti /",
  "SA22nagpancu:152": "granthapramāṇamasya ṣadadhikasaptatiḥ //",
  "SA22nagpancu:153": "prathamaḥ kramaḥ //",
  "SA22nagpancu:154": "[2]",
  "SA22nagpancu:155": "anuttarasandhirityaparanāmā sarvaśuddhiviśuddhikramaḥ dvitīyaḥ",
  "SA22nagpancu:156": "namaḥ śrīvajrasattvāya",
  "SA22nagpancu:157": "Pk_2.1 namaste 'stu namaste 'stu namaste 'stu namo namaḥ /",
  "SA22nagpancu:158": "evaṃ stute namaste 'stu kaḥ stotā kaśca saṃstutaḥ //",
  "SA22nagpancu:159": "Pk_2.2 yathā jalaṃ jale nyastaṃ ghṛtaṃ caiva yathā ghṛte /",
  "SA22nagpancu:160": "svakīyaṃ ca svayaṃ paśyej jñānaṃ yatreha vandanā //",
  "SA22nagpancu:161": "Pk_2.3 kintu sarvajñagatibhirvinā tannopalabhyate /",
  "SA22nagpancu:162": "tamaḥpaṭalasañchannaṃ prasādād dvīpamāpnuyāt //",
  "SA22nagpancu:163": "Pk_2.4 śūnyaṃ ca atiśūnyaṃ ca mahāśunyaṃ tṛtīyakam /",
  "SA22nagpancu:164": "caturthaṃ sarvaśūnyaṃ ca phalahetuprabhedataḥ //",
  "SA22nagpancu:165": "Pk_2.5 prajñopāyasamāyogānniṣpannamupalabdhakam /",
  "SA22nagpancu:166": "upalabdhācca niṣpannāt sarvaśūnyaṃ prabhāsvaram //",
  "SA22nagpancu:167": "Pk_2.6 hetukramaviśuddhaṃ tu vijñānatrayayogataḥ /",
  "SA22nagpancu:168": "śūnyatrayasamāyogāllabhyate 'nuttaraṃ padam //",
  "SA22nagpancu:169": "Pk_2.7 ālokaśśūnyaṃ prajñā ca cittaṃ ca paratantrakam /",
  "SA22nagpancu:170": "tasyedānīṃ pravakṣyāmi prakṛtispharaṇaṃ sphuṭam //",
  "SA22nagpancu:171": "Pk_2.8 virāgo madhyamaścaiva adhimātrastathaiva ca /",
  "SA22nagpancu:172": "manogatāgataṃ caiva śokāditṛtīyaṃ tathā //",
  "SA22nagpancu:173": "Pk_2.9 saumyaṃ vikampo bhītaśca madhyabhīto 'tibhītakaḥ /",
  "SA22nagpancu:174": "tṛṣṇā madhyatṛṣṇā cātitṛosṇoopādānakaṃ tathā //",
  "SA22nagpancu:175": "Pk_2.10 niḥśubhaṃ kṣuttṛṣā caiva vedanā samavedanā /",
  "SA22nagpancu:176": "ativedanā kṣaṇaścaiva vettividdhāraṇāpadam //",
  "SA22nagpancu:177": "Pk_2.11 pratyavekṣaṇaṃ lajjā ca kāruṇyaṃ snehatastrayam /",
  "SA22nagpancu:178": "cakitaṃ saṃśayaścaiva mātsaryaṃ ceti kīrtitāḥ //",
  "SA22nagpancu:179": "Pk_2.12 trayastriṃśat prakṛtayaḥ svasaṃvedyāḥ śarīriṇām /",
  "SA22nagpancu:180": "saṃvṛtisphuṭarupeṇa niśāsaṃjñā pradarśitāḥ //",
  "SA22nagpancu:181": "Pk_2.13 strīsaṃjñā tathā proktā mandākārā tathaiva ca /",
  "SA22nagpancu:182": "vāmasaṃjñā punaścaiva candramaṇḍalapaṅkajam //",
  "SA22nagpancu:183": "Pk_2.14 dṛḍhīkaraṇahetutvāt sabinduḥ prathamaḥ svaraḥ /",
  "SA22nagpancu:184": "niśākarāṃśusaṅkāśa ālokajñānasambhavaḥ //",
  "SA22nagpancu:185": "Pk_2.15 ālokābhāsamityutkam atiśūnyamupāyakam /",
  "SA22nagpancu:186": "parikalpitaṃ tathā proktaṃ proktaṃ caitasikaṃ tathā //",
  "SA22nagpancu:187": "Pk_2.16 rāgo raktaṃ tathā tuṣṭaṃ madhyatuṣṭātituṣṭakam /",
  "SA22nagpancu:188": "harṣaṇaṃ caiva prāmodyaṃ vismayo hasitaṃ tathā //",
  "SA22nagpancu:189": "Pk_2.17 hlādanāliṅganaṃ caiva tathā cumbanacūṣaṇam /",
  "SA22nagpancu:190": "dhairyaṃ vīryaṃ ca mānaśca kartṛhartṛbalāni ca //",
  "SA22nagpancu:191": "Pk_2.18 utsāhaḥ sāhasaṃ caiva tathā cottamasāhasam /",
  "SA22nagpancu:192": "madhyamaṃ sāhasaṃ rādraṃ vilāso vairameva ca //",
  "SA22nagpancu:193": "Pk_2.19 śubhaṃ ca vāk sphuṭā satyamasatyaṃ niścayastathā /",
  "SA22nagpancu:194": "nirupādānadātṛtve codanaṃ śūratā tathā /",
  "SA22nagpancu:195": "Pk_2.20 nirupādānadātṛtve codanaṃ śūratā tathā /",
  "SA22nagpancu:196": "alajjā dhūrtaduṣṭaśca haṭhaḥ kuṭila eva ca /",
  "SA22nagpancu:197": "catvāriṃśat prakṛtayaḥ kṣaṇikāścātiśūnyajjāḥ //",
  "SA22nagpancu:198": "Pk_2.21 divāpuruṣasaṃjñā ca kharākāraśca dakṣiṇaḥ /",
  "SA22nagpancu:199": "sūryamaṇḍalasaṃjñā ca vajrasaṃjñā tathaiva ca //",
  "SA22nagpancu:200": "Pk_2.22 kalā saiva tu vijñeyā bindudvayavibhūṣitā /",
  "SA22nagpancu:201": "divākarāṃśuisaṅkāśā ālokābhāsayogajā //",
  "SA22nagpancu:202": "Pk_2.23 ālokasyopalabdhiśca upalabdhaṃ tathaiva ca /",
  "SA22nagpancu:203": "pariniṣpannakaṃ caiva avidyā caiva nāmataḥ //",
  "SA22nagpancu:204": "Pk_2.24 mahāśūnyapadasyaite paryāyāḥ kathitā jinaiḥ /",
  "SA22nagpancu:205": "madhyarāgakṣaṇaścaiva vismṛtirbhrāntireva ca //",
  "SA22nagpancu:206": "Pk_2.25 tūṣṇīṃbhāvaśca khedaśca ālasyaṃ dandhatā tathā /",
  "SA22nagpancu:207": "avidyāyāḥ kṣaṇāḥ sapta vijñeyāḥ sukṣmayogibhiḥ //",
  "SA22nagpancu:208": "Pk_2.26 na bījaṃ vindusaṃyuktaṃ na vāyurdvāranirgataḥ /",
  "SA22nagpancu:209": "yadālokopalabdhaṃ tu tat pariniṣpannalakṣaṇam //",
  "SA22nagpancu:210": "Pk_2.27 etāḥ prakṛtayaḥ sūkṣmāḥ śataṃ ṣaṣṭyuttaraṃ divā /",
  "SA22nagpancu:211": "rātrau cāpi pravartante vāyuvāhanahetunā //",
  "SA22nagpancu:212": "Pk_2.28 kṣaṇe lave muhūrtte ca nimeṣe mātrake tathā /",
  "SA22nagpancu:213": "kṣaṇa ityacchaṭāvasthā lavaḥ sarṣapavartanam //",
  "SA22nagpancu:214": "Pk_2.29 āśvāsastu muhūrttaṃ syānnimeṣo 'kṣinimeṣaṇam /",
  "SA22nagpancu:215": "mātrā tu hastatālaṃ syāt kṣaṇādīnāṃ tu lakṣaṇam //",
  "SA22nagpancu:216": "Pk_2.30 saṃvittimātrakaṃ jñānamākāśavadalakṣaṇam /",
  "SA22nagpancu:217": "kintu tasya prabhedo 'sti sandhyārātridivātmanā //",
  "SA22nagpancu:218": "Pk_2.31 ālokālokābhāsau ca tathālokopalabdhakam /",
  "SA22nagpancu:219": "cittaṃ trividhamityuktam ādhārastasya kathyate //",
  "SA22nagpancu:220": "Pk_2.32 vāyunā sūkṣmarūpeṇa jñānaṃ saṃmiśratāṃ gatam /",
  "SA22nagpancu:221": "niḥsṛtyendriyamārgemyo viṣayānavalambate //",
  "SA22nagpancu:222": "Pk_2.33 ābhāsena yadā yukto vāyurvāhanatāṃ gataḥ /",
  "SA22nagpancu:223": "tadā tatprakṛtīḥ sarvā astavyastāḥ pravartayet //",
  "SA22nagpancu:224": "Pk_2.34 yatra yatra sthito vāyustāṃ tāṃ prakṛtimudvahet /",
  "SA22nagpancu:225": "yāvat samīraṇotpādo nābhāso niścalo bhavet //",
  "SA22nagpancu:226": "Pk_2.35 ābhāsadvayahetuḥ syādātmabhāvavikalpanā /",
  "SA22nagpancu:227": "ubhayāṃśikameva syād yadālokopalabdhakam //",
  "SA22nagpancu:228": "Pk_2.36 sarvāsāmeva māyānāṃ strīmāyaiva viśiṣyate /",
  "SA22nagpancu:229": "jñānatrayaprabhedo 'yaṃ sphuṭamatraiva lakṣyate //",
  "SA22nagpancu:230": "Pk_2.37 rāgaścaiva virāgaśca dvarorantariti trayam /",
  "SA22nagpancu:231": "dvīndriyasya samāpattyā vajrapadmasamāgamāt //",
  "SA22nagpancu:232": "Pk_2.38 jñānadvayasamāyogaḥ samāpattiḥ prakīrtītā /",
  "SA22nagpancu:233": "jñānadvayasamāpattyā yathoktakaraṇena tu //",
  "SA22nagpancu:234": "Pk_2.39 yajjñānaṃ prāpyate yatnāt tadālokopalabdhakam /",
  "SA22nagpancu:235": "yasya vajrābjasaṃyogaḥ saṃvṛtyā tu na vidyate //",
  "SA22nagpancu:236": "Pk_2.40 sidhyate yogasāmarthyāt sakṛdapyanubhūtavān /",
  "SA22nagpancu:237": "yathā prabhedaṃ vijñāya jñānavṛttiṃ svabhāvataḥ //",
  "SA22nagpancu:238": "Pk_2.41 lakṣayet satataṃ yogī tāmeva prakṛtiṃ punaḥ /",
  "SA22nagpancu:239": "payodharā yathā naike nānāsaṃsthānavarṇakāḥ //",
  "SA22nagpancu:240": "Pk_2.42 udbhūtā gaganābhogāllayaṃ gacchanti tatra vai /",
  "SA22nagpancu:241": "evaṃ prakṛtayaḥ sarvā ābhāsatrayahetukāḥ //",
  "SA22nagpancu:242": "Pk_2.43 nirviśya viṣayān kṛtsnān praviśanti prabhāsvaram /",
  "SA22nagpancu:243": "eṣāṃ svabhāvābijñānadajñānapaṭalāvṛtāḥ //",
  "SA22nagpancu:244": "Pk_2.44 kṛtvā śubhāśubhaṃ karma bhramanti gatipañcake /",
  "SA22nagpancu:245": "ānantaryādikaṃ kṛtvā narakeṣu vipacyate //",
  "SA22nagpancu:246": "Pk_2.45 śubhaṃ dānādikaṃ kṛtvā svargādiṣu mahīyate /",
  "SA22nagpancu:247": "anantajanmasāhasraṃ prāpya caivaṃ punaḥ punaḥ //",
  "SA22nagpancu:248": "Pk_2.46 pūrvakarmavipāko 'yamiti śocati mohataḥ /",
  "SA22nagpancu:249": "prakṛtyābhāsayogena yena kliśyanti jantavaḥ //",
  "SA22nagpancu:250": "Pk_2.47 jñātvā tameva mucyante jñānino bhavapañjarāt /",
  "SA22nagpancu:251": "prajñāsvabhāva evāyaṃ candramaṇḍalakalpanā //",
  "SA22nagpancu:252": "Pk_2.48 cittameva svayaṃ paśyet svameva śaśibimbavat /",
  "SA22nagpancu:253": "atha candraṃ samālambya vajracinhaṃ prakalpayet //",
  "SA22nagpancu:254": "Pk_2.49 upāyasūcakaṃ hyetad vajrādyutpattiyoginām /",
  "SA22nagpancu:255": "candravajrādisaṃyogaścittacaitasasaṅgamaḥ //",
  "SA22nagpancu:256": "Pk_2.50 prajñopāyasamāyogājjāyate devatākṛtiḥ /",
  "SA22nagpancu:257": "caturmudrābhirāmudrya devatāgarvamudvahan //",
  "SA22nagpancu:258": "Pk_2.51 vicaret tu sadā mantrī utpattikramayogavān /",
  "SA22nagpancu:259": "yathoktaṃ śrīsamājādau tatra tatra suvistaram //",
  "SA22nagpancu:260": "Pk_2.52 yāvat syād bhāvanāyogastāvat syādādikarmikaḥ /",
  "SA22nagpancu:261": "pariniṣpannayogasya sūcana kriyate 'dhunā //",
  "SA22nagpancu:262": "Pk_2.53 śūnyatrayaviśuddhiryā prabhāsvaramihocyate /",
  "SA22nagpancu:263": "sarvaśūnyapadaṃ tacca jñānatrayaviśuddhitaḥ //",
  "SA22nagpancu:264": "Pk_2.54 jñānaśuddhipadaṃ tattvaṃ sarvajñatvamanuttaram /",
  "SA22nagpancu:265": "nirvikāraṃ nirābhāsaṃ nirdvandvaṃ paramaṃ śivam //",
  "SA22nagpancu:266": "Pk_2.55 astīti na ca nāstīti na ca vākyagocaram /",
  "SA22nagpancu:267": "ataḥ prabhāsvarāccūddhājjñānatrayasamudbhavaḥ //",
  "SA22nagpancu:268": "Pk_2.56 dvātriṃśallakṣaṇadharo hyaśītivyañcanānvitaḥ /",
  "SA22nagpancu:269": "sarvākāravaropetaḥ sarvajño jāyate tataḥ //",
  "SA22nagpancu:270": "Pk_2.57 tathā coktaṃ mahāyānasūtre lalitavistare /",
  "SA22nagpancu:271": "abhisambodhikāmo 'yaṃ śākyasiṃhastathāgataḥ //",
  "SA22nagpancu:272": "Pk_2.58 mahāśūnyena buddhatvaṃ prāpsyāmītyabhimānataḥ /",
  "SA22nagpancu:273": "nairañcanānadītīre nispādyāsphānakaṃ gataḥ //",
  "SA22nagpancu:274": "Pk_2.59 tilabimbīva sampūrṇāḥ khamadhyasthā jināstadā /",
  "SA22nagpancu:275": "ekasvareṇa taṃ prāhuracchaṭena jinaurasam //",
  "SA22nagpancu:276": "Pk_2.60 aviśuddhamidaṃ dhyānaṃ na caitadiṣṭakāvaham /",
  "SA22nagpancu:277": "prabhāsvaraṃ ātu ālambyamākāśatalavat param //",
  "SA22nagpancu:278": "Pk_2.61 prabhāsvarapade prāpte svecchārūpastu jāyase /",
  "SA22nagpancu:279": "savaiśvaryaṃ tathā prāpya vajrakāye pramodase //",
  "SA22nagpancu:280": "Pk_2.62 evaṃ śrutvā tu taṃ śbdaṃ visarjyāsphānakaṃ tataḥ /",
  "SA22nagpancu:281": "niśārdhasamaye tattvamālambyaiva jinaurasaḥ //",
  "SA22nagpancu:282": "Pk_2.63 ṛjukenaiva kāyena vācāya ṛjureva ca /",
  "SA22nagpancu:283": "sāśano nāśano naiva na maunī nāpyamaunavān //",
  "SA22nagpancu:284": "Pk_2.64 nonmīlitasunetrastu na ca mīlitalocanaḥ /",
  "SA22nagpancu:285": "svacchaṃ vyaktaṃ mahājñānaṃ sarvaśūnyaṃ mahādbhutam //",
  "SA22nagpancu:286": "Pk_2.65 atha paśyati tadvayaktaṃ gurupādaprasādataḥ /",
  "SA22nagpancu:287": "anāgatamatītaṃ ca vartamānaṃ bhavatrayam //",
  "SA22nagpancu:288": "Pk_2.66 tatkṣaṇānnikhilaṃ paśyet prabhāsvaraviśuddhadhṛk /",
  "SA22nagpancu:289": "jalacandramarīcyādimāyāguṇavibhūṣitaḥ //",
  "SA22nagpancu:290": "Pk_2.67 aruṇodgamakāle tu vajropamasamādhinā /",
  "SA22nagpancu:291": "niṣadya bodhimūle tu so 'karonmārabhañcanam //",
  "SA22nagpancu:292": "Pk_2.68 samprāpya śākyanāthena tattvajñānamanuttaram /",
  "SA22nagpancu:293": "jagattrayahitārthāya tadeveha pradarśitam //",
  "SA22nagpancu:294": "Pk_2.69 tattvajñānamiti proktamabhisambodhidarśanam /",
  "SA22nagpancu:295": "pañcānantaryakarmā ca mandapuṇyo 'pi yo naraḥ //",
  "SA22nagpancu:296": "Pk_2.70 guruprasādādāpnoti cintāmaṇirivāparam /",
  "SA22nagpancu:297": "yatheṣṭaṃ kurute caryāṃ saṃbuddho 'yamanāgataḥ //",
  "SA22nagpancu:298": "Pk_2.71 na rāgo na virāgaśca madhyamā nopalabhyate /",
  "SA22nagpancu:299": "na śūnyaṃ nāpi cāśūnyaṃ madhyamā nopalabhyate //",
  "SA22nagpancu:300": "Pk_2.72 sarvabuddhasamāyoga idameva pradarśitam /",
  "SA22nagpancu:301": "trijñānād vyatiriktaṃ yat tattvaṃ sandhyāya bhāṣayā //",
  "SA22nagpancu:302": "Pk_2.73 abhāvetyādigāthābhiḥ paṭale bodhicittake /",
  "SA22nagpancu:303": "śrīsamāje 'pi tat proktamabhisambodhilakṣaṇam //",
  "SA22nagpancu:304": "Pk_2.74 rāgādīnāṃ viśuddhiryā paramādye pradarśitā /",
  "SA22nagpancu:305": "sarvaśūnyaṃ samuddiśya sāpi proktā tathāgataiḥ //",
  "SA22nagpancu:306": "Pk_2.75 nānāsūtreṣu tantreṣu yat tattvamupadarśitam /",
  "SA22nagpancu:307": "sarvaśūnyapadaṃ hyetannānyat tatrābhidhīyate //",
  "SA22nagpancu:308": "Pk_2.76 caturaśītisāhasre dharmaskandhe mahāmuneḥ /",
  "SA22nagpancu:309": "sārāt sārataraṃ proktam abhisambodhilakṣaṇam //",
  "SA22nagpancu:310": "Pk_2.77 jaṭī nagnaśca muṇḍī vā śikhiniḥsaṅgavṛttayaḥ /",
  "SA22nagpancu:311": "taistaiśca vividhairliṅgairabhisambodhikāminaḥ //",
  "SA22nagpancu:312": "Pk_2.78 teṣāṃ tattvavihīnānāṃ vratacaryādikaḥ kramaḥ /",
  "SA22nagpancu:313": "tattvajñānavihīnatvāt tena muktirna labhyate //",
  "SA22nagpancu:314": "Pk_2.79 ādikarmikayogena cāṣṭamīṃ bhūmimāpnuyāt /",
  "SA22nagpancu:315": "ālokatrayadarśī ca daśabhūmyāṃ pratiṣṭhitaḥ //",
  "SA22nagpancu:316": "Pk_2.80 samprāpya hyabhisambodhiṃ śuddhāvāsamupāgataḥ /",
  "SA22nagpancu:317": "buddhakṣetresvavaivartī sarvajña iha janmani //",
  "SA22nagpancu:318": "Pk_2.81 dharmodayābhisambodhiḥ krīḍārāgādivistaraiḥ /",
  "SA22nagpancu:319": "dharmadhātvābhisamabodhiryathālābhaviceṣṭitaiḥ //",
  "SA22nagpancu:320": "Pk_2.82 anutarābhisambodhirabhisambodhiyogataḥ /",
  "SA22nagpancu:321": "prapañcākārādicaryābhirabhyasyantīha yoginaḥ //",
  "SA22nagpancu:322": "Pk_2.83 āḥ kimabhyāsayogena ādiśuddhiḥ svabhāvikā /",
  "SA22nagpancu:323": "prakṛtyaiva hi sā siddhā tathatā na vikalpajā //",
  "SA22nagpancu:324": "Pk_2.84 ya evaṃ kalpayantīha jñānakramamapāsya vai /",
  "SA22nagpancu:325": "tatprabhedamajānānāḥ punaḥ śaikṣā bhavanti te //",
  "SA22nagpancu:326": "Pk_2.85 prakṛtyābhāsabhedajñā caturthaṃ tattvamāśritāḥ /",
  "SA22nagpancu:327": "tridhā nābhyasyate yastu na śīghramāpnuyāt phalam //",
  "SA22nagpancu:328": "Pk_2.86 yathāgnirdārugarbhastho nottiṣṭhenmathanād vinā /",
  "SA22nagpancu:329": "tathābhyāsād binā bodhirjāyate neha janmani //",
  "SA22nagpancu:330": "Pk_2.87 yaḥ śāṭhyabuddhiralaso gurunindakaśca prāptābhiṣeka iti garvitamānasaḥ syāt /",
  "SA22nagpancu:331": "sarvajñatā na sulabheti vihīnacitto doṣān sa paśyati gurorna guṇān varākaḥ //",
  "SA22nagpancu:332": "Pk_2.88 sūśrūṣayā virahito laghu tattvamicchen neti praśstavacanaṃ calayet saroṣaḥ /",
  "SA22nagpancu:333": "dṛṣṭvā sabhāsu gurumasya parāṅmukhastu kuryāt praṇāmamatha tasya rahogatasya //",
  "SA22nagpancu:334": "Pk_2.89 evaṃ ca daurātmyagataṃ kuśiṣyam svaputramapyaurasamāryagarhyam /",
  "SA22nagpancu:335": "vaiśyaṃ tathā pārthivamagrabodhiṃ kuryāt samīpe na hi jātu dhīraḥ //",
  "SA22nagpancu:336": "Pk_2.90 śubhaguṇasusameto jñānavān vīryayukto gurujanamatha bhaktyā vīkṣate buddhatulyam /",
  "SA22nagpancu:337": "adhigatajinadharmaḥ śāsaneṣu prasannaḥ sa iha bhavati pātraṃ tasya kuryāt prasādam //",
  "SA22nagpancu:338": "Pk_2.91 śrutabahutaratantro 'uyāgameṣu pravīṇo gurujanaparicaryāhānyalabdhopadeśaḥ /",
  "SA22nagpancu:339": "svahitamapi sa kartuṃ na prabhuḥ śāstracañcurbhavati tadapi śāstraṃ kevalaṃ khedahetuḥ //",
  "SA22nagpancu:340": "Pk_2.92 atha bhavati sabhāgyaḥ prāptatattvopadeśo jaḍamatirasamartho mīlane 'rthasya yastu /",
  "SA22nagpancu:341": "parahitakṛtabuddhirdeśanāyāṃ pravṛtto vacanaguṇavihīnaḥ so 'pyavajñāmupaiti //",
  "SA22nagpancu:342": "Pk_2.93 śrutabahutaratantro jñānavān ṣaṭpadajñaḥ smṛtimatidhṛtimedhāvīryasampatsametaḥ /",
  "SA22nagpancu:343": "gurucaṇasaparyāprāptatattvopadeśaḥ prabhavati sa hi vaktuṃ tantrarājopadeśam //",
  "SA22nagpancu:344": "Pk_2.94 śrutabahutaratantreṇāyavajriprasādāt sphuṭaviracitavācā bodhimārgaṃ vibhajya /",
  "SA22nagpancu:345": "kuśalamupacittaṃ yacchākyamitreṇa tena prakaṭapaṭuvipākād bodhibhājo bhavantu // iti //",
  "SA22nagpancu:346": "anuttarasandhirityaparanāmā",
  "SA22nagpancu:347": "// sarvaśuddhiviśuddhikramaḥ samāptaḥ //",
  "SA22nagpancu:348": "kṛtiriyaṃ śākyamitrapādānām /",
  "SA22nagpancu:349": "granthapramāṇamasya śatamekam /",
  "SA22nagpancu:350": "dvitīyaḥ kramaḥ /",
  "SA22nagpancu:351": "[3]",
  "SA22nagpancu:352": "svādhiṣṭhānakramaḥ tṛtīyaḥ",
  "SA22nagpancu:353": "namaḥ śrīvajragurave",
  "SA22nagpancu:354": "Pk_3.1 praṇipatya varaṃ vajraṃ vajrasattvādināyakam /",
  "SA22nagpancu:355": "svādhiṣṭhānakramaścaiva vakṣyate kṛpayā mayā //",
  "SA22nagpancu:356": "prathamataraṃ tāvad utpattikramānusāreṇa prāptābhiṣekaścaturvidhatantrābhiprāyajñaḥ prāptakāyavākcittavivekaḥ śrutidharaḥ satyadvayādhimokṣo vajraguruṃ samyag ārādhya,",
  "SA22nagpancu:357": "tataḥ prasannāya gurave mahatīṃ gaṇapūjāṃ kṛtvā ṣoḍaśābdikāṃ mudrāṃ mahāvajragurave datvā,",
  "SA22nagpancu:358": "tadanantaraṃ guruvaktrād āptasvādhiṣṭhānakramopadeśaḥ,",
  "SA22nagpancu:359": "tato mālodakasambuddhavajraghaṇṭādānadarpaṇanāmācāryānujñā ityebhiḥ saha guhyābhiṣekaṃ labdhvā ebhiḥ śāstāraṃ guruṃ stūyātḥ /",
  "SA22nagpancu:360": "Pk_3.2 śauṣīryaṃ nāsti te kāye māṃsāsthirudhiraṃ na ca /",
  "SA22nagpancu:361": "indrāyudhamivākāśe kāyaṃ darśitavānasi //",
  "SA22nagpancu:362": "Pk_3.3 nāmayā nāśuciḥ kāye kṣuttṛṣṇāsambhavo na ca /",
  "SA22nagpancu:363": "tvayā lokānuvṛttyarthaṃ darśitā laukikī kriyā //",
  "SA22nagpancu:364": "Pk_3.4 dakacandravadagrāhya sarvadharmeṣvaniśrita /",
  "SA22nagpancu:365": "anahaṅkāra nirmoha nirālamba namo 'stu te //",
  "SA22nagpancu:366": "Pk_3.5 sadā samāhitaścāsi gacchaṃstiṣṭhan svapaṃstathā /",
  "SA22nagpancu:367": "īrṣyāpatheṣu sarveṣu nirālamba namo 'stu te //",
  "SA22nagpancu:368": "Pk_3.6 vikurvasi mahāṛddhyā māyopamasamādhinā /",
  "SA22nagpancu:369": "nirnānātvaṃ samāpanna nirālamba namostu te //",
  "SA22nagpancu:370": "evaṃ vajraguraṃ sadbhūtaguṇena saṃstutya śravaṇārtham adhyeṣayed anayā gāthayā-",
  "SA22nagpancu:371": "Pk_3.7 sarvajña jñānasandoha bhavacakraviśodhaka /",
  "SA22nagpancu:372": "adya vyākhyānaratnena prasādaṃ kuru me vibho //",
  "SA22nagpancu:373": "Pk_3.8 tvatpādapaṅkajaṃ muktvā nāstyanyaccharaṇaṃ vibho /",
  "SA22nagpancu:374": "tasmāt prasīda buddhāgra jagadvīra mahāmune //",
  "SA22nagpancu:375": "Pk_3.9 evaṃ śrutvā tu tad vākyam adhyeṣaṇaviśāradam /",
  "SA22nagpancu:376": "śiṣyakāruṇyamutpādya svādhiṣṭhānamathārabhet //",
  "SA22nagpancu:377": "Pk_3.10 svādhiṣṭhānakramo nāma saṃvṛteḥ satyadarśanam /",
  "SA22nagpancu:378": "gurupādaprasādena labhyate tacca nānyathā //",
  "SA22nagpancu:379": "Pk_3.11 svādhiṣṭhānakramo yena sādhakena na labhyate /",
  "SA22nagpancu:380": "sūtrāntatantrakalpeṣu vṛthā tasya pariśramaḥ //",
  "SA22nagpancu:381": "Pk_3.12 svādhiṣṭhānakramaṃ labdhvā sarvabuddhāmayaḥ prabhuḥ /",
  "SA22nagpancu:382": "janmanīhaiva buddhatvaṃ niḥsandehaṃ prapadyate //",
  "SA22nagpancu:383": "Pk_3.13 svādhiṣṭhānasamādhiśca prabhāsvarapadaṃ tathā /",
  "SA22nagpancu:384": "satyadvayamiti khyātaṃ phalahetuviśeṣataḥ //",
  "SA22nagpancu:385": "Pk_3.14 svādhiṣṭhānānupūrveṇa prāpyate hi prabhāsvaram /",
  "SA22nagpancu:386": "tasmād vajraguruḥ pūrvaṃ svādhiṣṭhānaṃ pradarśayet //",
  "SA22nagpancu:387": "Pk_3.15 asvatantraṃ jagat sarvaṃ svatantraṃ naiva jāyate /",
  "SA22nagpancu:388": "hetuḥ prabhāsvaraṃ tasya sarvaśūnyaṃ prabhāsvaram //",
  "SA22nagpancu:389": "Pk_3.16 yena cittena bālāśca saṃsāre bandhanaṃ gatāḥ /",
  "SA22nagpancu:390": "yoginastena cittena sugatānāṃ gatiṃ gatāḥ //",
  "SA22nagpancu:391": "Pk_3.17 na cātrotpadyate kaścin maraṇaṃ nāpi kasyacit /",
  "SA22nagpancu:392": "saṃsāra eva jñātavyaścittarūpākṛtiṣṭhitaḥ //",
  "SA22nagpancu:393": "Pk_3.18 vāyuyogād vinā cittasvarūpaṃ naiva gṛhyate /",
  "SA22nagpancu:394": "cittāt prakṛtihetutvāt karmajanmasamudbhavaḥ //",
  "SA22nagpancu:395": "Pk_3.19 tadeva vāyusaṃyuktaṃ vijñānatritayaṃ punaḥ /",
  "SA22nagpancu:396": "jāyate yogināṃ mūrttirmāyādehastaducyate //",
  "SA22nagpancu:397": "Pk_3.20 tasmādeva jagat sarvaṃ māyopama ihocyate /",
  "SA22nagpancu:398": "māyopamasamādhiṣṭhaḥ sarvaṃ paśyati tādṛśam //",
  "SA22nagpancu:399": "Pk_3.21 rūpaṃ ca vedanā caiva saṃjñā saṃskāra eva ca /",
  "SA22nagpancu:400": "vijñānaṃ pañcamaṃ caiva catvāro dhātavastathā //",
  "SA22nagpancu:401": "Pk_3.22 akṣāṇi viṣayāścaiva jñānapañcakameva ca /",
  "SA22nagpancu:402": "adhyātmabāhyato bhinnaṃ sarvaṃ māyaiva nānyathā //",
  "SA22nagpancu:403": "Pk_3.23 darpaṇapratibimbena māyādehaṃ ca lakṣayet /",
  "SA22nagpancu:404": "varṇān indrāyudheneva vyāpitvamudakendunā //",
  "SA22nagpancu:405": "Pk_3.24 darpaṇe vimale vyaktaṃ dṛśyate pratibimbavat /",
  "SA22nagpancu:406": "bhāvābhāvāvinirmukto vajrasattvaḥ sucitritaḥ //",
  "SA22nagpancu:407": "Pk_3.25 sarvākāravaropeto asecanakavigrahaḥ /",
  "SA22nagpancu:408": "darśayet taṃ suśiṣyāya svādhiṣṭhānaṃ taducyate //",
  "SA22nagpancu:409": "Pk_3.26 iyameva hi saṃlakṣyā māyā nirdoṣalakṣaṇā /",
  "SA22nagpancu:410": "māyaiva saṃvṛteḥ satyaṃ kāyaḥ sāmbhogikaśca saḥ //",
  "SA22nagpancu:411": "Pk_3.27 saiva gandharvasattvaḥ syād vajrakāyaḥ sa eva hi /",
  "SA22nagpancu:412": "vajrasattvaḥ svayaṃ tasmāt svasya pūjāṃ pravartayet //",
  "SA22nagpancu:413": "Pk_3.28 ātmā vai sarvabuddhatvaṃ sarvasauritvameva ca /",
  "SA22nagpancu:414": "tasmāt sarvaprayatnena hyātmānaṃ pūjayet sadā //",
  "SA22nagpancu:415": "Pk_3.29 mantramudrāprayogaṃ ca maṇḍalādivikalpanam /",
  "SA22nagpancu:416": "balihomakriryāṃ sarvāṃ kuryān māyopamāṃ sadā //",
  "SA22nagpancu:417": "Pk_3.30 śāntikaṃ pauṣṭikaṃ cāpi tathā vaśyābhicārikam /",
  "SA22nagpancu:418": "ākarṣaṇādi yat sarvaṃ kuryād indrāyudhopamam //",
  "SA22nagpancu:419": "Pk_3.31 śṛṅgārādyupabhogaṃ ca gītavādyādisevanam /",
  "SA22nagpancu:420": "kalāsu ca pravṛttiṃ ca kuryād udakacandravat //",
  "SA22nagpancu:421": "Pk_3.32 rūpe śabde tathā gandhe rase spraṣṭavya eva ca /",
  "SA22nagpancu:422": "cakṣurādipravṛttiṃ ca māyāvad upalakṣayet //",
  "SA22nagpancu:423": "Pk_3.33 bahunātra kimuktena vajrayāne tu tattvataḥ /",
  "SA22nagpancu:424": "yad yad ālambayed yogī tad tad māyaiva kalpayet //",
  "SA22nagpancu:425": "Pk_3.34 darpaṇe pratibimbaṃ ca svapnaṃ māyāṃ ca budbudam /",
  "SA22nagpancu:426": "indrajālaṃ ca sādṛśyaṃ yaḥ paśyed sa prabhuḥ smṛtaḥ //",
  "SA22nagpancu:427": "iti dṛśyate spṛśyate caiva yathā māyā jagat sadā /",
  "SA22nagpancu:428": "na copalambhaḥ saṃvṛtyā māyāvat parikīrtitaḥ //",
  "SA22nagpancu:429": "Pk_3.36 yad yad indriyamārgatvaṃ māyā tattat svabhāvataḥ /",
  "SA22nagpancu:430": "asamāhitayogena sarvaṃ buddhamayaṃ vahet //",
  "SA22nagpancu:431": "Pk_3.37 sarvatra sarvataḥ sarvaṃ sarvathā sarvadā svayam /",
  "SA22nagpancu:432": "sarvabuddhamayaṃ siddhaṃ svamātmānaṃ sa paśyati //",
  "SA22nagpancu:433": "Pk_3.38 gacchaṃstiṣṭhan mahāsattvaḥ sarvasaukhamayaḥ prabhuḥ /",
  "SA22nagpancu:434": "vihārāhārapānādīnākāśāllabhate kṣaṇāt //",
  "SA22nagpancu:435": "Pk_3.39 bhaveyurbhavacchettāraḥ śāstāraḥ pravare jane /",
  "SA22nagpancu:436": "pūjyante sasuraiḥ sarvaiḥ praṇipatya muhurmuhuḥ //",
  "SA22nagpancu:437": "Pk_3.40 yathā śāstari sambaddhe lokayātrāhitaiṣiṇi /",
  "SA22nagpancu:438": "evameva mahāyogī viśvajñānārthasaṅgrahād //",
  "SA22nagpancu:439": "Pk_3.41 nāsti kiñcid asādhyaṃ vai vajrasattvena lakṣitam /",
  "SA22nagpancu:440": "svayaṃ pratyusidhyanti sarvamudrā mahāsukhāḥ //",
  "SA22nagpancu:441": "Pk_3.42 kleśāḥ karmapathā dehaḥ kartāraśca phalaṃ ca vai /",
  "SA22nagpancu:442": "marīcisvapnasaṅkāśā gandharvanagaropamāḥ //",
  "SA22nagpancu:443": "Pk_3.43 imaṃ samādhimajñātvā saṃvṛtāvupalambhataḥ /",
  "SA22nagpancu:444": "jāyante vividhā rogāsteṣāṃ māyā bhiṣagjitam //",
  "SA22nagpancu:445": "Pk_3.44 svādhiṣṭhānopadeśastu yena nāsādyate guroḥ /",
  "SA22nagpancu:446": "śāśvatocchedamālambya sa vaivartī bhavet punaḥ //",
  "SA22nagpancu:447": "Pk_3.45 sarvapūjāṃ parityajya gurupūjāṃ samārabhet /",
  "SA22nagpancu:448": "tena tuṣṭena tallabhyaṃ sarvajñajñānamuttamam //",
  "SA22nagpancu:449": "Pk_3.46 kiṃ tena na kṛtaṃ puṇyaṃ kiṃ vā nopāsitaṃ tapaḥ /",
  "SA22nagpancu:450": "anuttarakṛdācāryavajrasattvaprapūjanāt //",
  "SA22nagpancu:451": "Pk_3.47 yad yadiṣṭataraṃ kiñcid viśiṣṭatarameva ca /",
  "SA22nagpancu:452": "tat taddhi gurave deyaṃ tadevākṣayamicchatā //",
  "SA22nagpancu:453": "Pk_3.48 ācāryo harate pāpam ācāryo harate bhayam /",
  "SA22nagpancu:454": "ācāryastārayet pāraṃ duḥkhārṇavamahābhayāt //",
  "SA22nagpancu:455": "Pk_3.49 yo 'haṅkāra[ma]lāliptaḥ sadbhūtakramadharṣakaḥ /",
  "SA22nagpancu:456": "sāvajñastattvadharmeṣu tasya tattvaṃ na darśayet //",
  "SA22nagpancu:457": "Pk_3.50 satyavāggurubhaktaśca viviktaścaikasandhiokaḥ /",
  "SA22nagpancu:458": "samayācārarakṣī ca kramaṃ tasya pradarśayet //",
  "SA22nagpancu:459": "// svādhiṣṭhānakramastṛtīyaḥ samāptaḥ //",
  "SA22nagpancu:460": "kṛtiriyamācāryanāgārjunapādānām /",
  "SA22nagpancu:461": "granthapramāṇamasya ṣaṭpañcāśat /",
  "SA22nagpancu:462": "[4]",
  "SA22nagpancu:463": "abhisambodhikramaḥ caturthaḥ",
  "SA22nagpancu:464": "namaḥ śrīvajrasattvāya",
  "SA22nagpancu:465": "Pk_4.1 vajrasattvaṃ namaskṛtya sarvaśūnyopadeśakam /",
  "SA22nagpancu:466": "caturtho hyābhisambodhikramo 'yaṃ vakṣyate mayā //",
  "SA22nagpancu:467": "Pk_4.2 asau svayambhūrbhagavān eka evādhidaivataḥ /",
  "SA22nagpancu:468": "upadeśapradānāt tu vajrācāryo 'dhikastataḥ //",
  "SA22nagpancu:469": "Pk_4.3 tatsamārādhanaṃ kṛtvā varṣaṃ māsamathāpi vā /",
  "SA22nagpancu:470": "tasmai tuṣṭāya gurave pūjāṃ kuryāt tu śaktitaḥ //",
  "SA22nagpancu:471": "Pk_4.4 yathāsvabhāvato mudrāṃ nivedyāsmai suśikṣitām /",
  "SA22nagpancu:472": "gaṇamaṇḍalamadhye tu kuryāt pūjāṃ yathāvidhi //",
  "SA22nagpancu:473": "Pk_4.5 tatastuṣṭo mahāyogī pañcakāmopabhogataḥ /",
  "SA22nagpancu:474": "ālokasyodayaṃ kuryāt samāpattividhānataḥ //",
  "SA22nagpancu:475": "Pk_4.6 kalaśādau susaṃsthāpya bodhicittaṃ prayatnataḥ /",
  "SA22nagpancu:476": "ardharātre cābhisiñcet suśiṣyaṃ kṛpayā guruḥ //",
  "SA22nagpancu:477": "Pk_4.7 abhiṣekaṃ tu samprāpya pratyūṣamaye punaḥ /",
  "SA22nagpancu:478": "sampūjyārādhayet stotrairguruṃ śiṣyaṃ kṛtāñjaliḥ //",
  "SA22nagpancu:479": "Pk_4.8 traidhātukavinirmukta ākāśasamatāṃ gataḥ /",
  "SA22nagpancu:480": "nopariṣyasi kāmeṣu nirālamba namo 'stu te //",
  "SA22nagpancu:481": "Pk_4.9 aniḥśrito 'si skandheṣu dhātuṣvāyataneṣu ca /",
  "SA22nagpancu:482": "viparyāsavinirmukta nirālamba namo 'stu te //",
  "SA22nagpancu:483": "Pk_4.10 avikalpitasaṅkalpa apratiṣṭhitamānasa /",
  "SA22nagpancu:484": "acintyamanasikāra nirālamba namo 'stu te //",
  "SA22nagpancu:485": "Pk_4.11 anālayaṃ yathākāśaṃ niṣprapañcaṃ nirañcanam /",
  "SA22nagpancu:486": "ākāśasamacitto 'si nirālamba namo 'stu te //",
  "SA22nagpancu:487": "Pk_4.12 draṣṭukāmo 'bhisambodhiṃ sarvaśūnyasvabhāvikām /",
  "SA22nagpancu:488": "stutvā kṛtāñjaliḥ śiṣyo guraṃ sañcodayet punaḥ //",
  "SA22nagpancu:489": "Pk_4.13 prayaccha me mahānātha abhisambodhidarśanam /",
  "SA22nagpancu:490": "karmajanmavinirmuktam ābhāsatrayavarjitam //",
  "SA22nagpancu:491": "Pk_4.14 prayaccha me mahācārya vajrajñānamanuttaram /",
  "SA22nagpancu:492": "sarvabuddhamahājñānaṃ sarvatāthāgatālayam //",
  "SA22nagpancu:493": "Pk_4.15 prayaccha me mahāvajra kāyavākcittaśodhanam /",
  "SA22nagpancu:494": "anādinidhanaṃ śāntaṃ sarvakleśaviśodhanam //",
  "SA22nagpancu:495": "Pk_4.16 evamārādhito yogī sadbhūtaguṇakīrtanaiḥ /",
  "SA22nagpancu:496": "śiṣye kāruṇyamutpādya kramamevamathārabhet //",
  "SA22nagpancu:497": "Pk_4.17 āloko rātribhāgaḥ sphuṭaravikiraṇaḥ syād divālokabhāsaḥ /",
  "SA22nagpancu:498": "sandhyālokopalabdhaḥ prakṛtibhirasakṛd yujyate svābhiretat /",
  "SA22nagpancu:499": "no rātrirnāpi sandhyā na ca bhavati divā yaḥ prakṛtyā vimuktaḥ",
  "SA22nagpancu:500": "sa syād bodhikṣaṇo 'yaṃ varagurukathito yogināmeva gamyaḥ //",
  "SA22nagpancu:501": "naiśaṃ dhvāntaṃ vinaṣṭaṃ vyapagatamakhilaṃ sāndhyatejastu yasmin",
  "SA22nagpancu:502": "bhāsvānnodeti yāvat kṣaṇa iha vimale darśayed bhūtakoṭim /",
  "SA22nagpancu:503": "Pk_4.18 śiṣyāyācāryamukhyo vinihatatimiro bāhyasambodhidṛṣṭyā /",
  "SA22nagpancu:504": "prāpnotyadhyātmasaukhyaṃ vyapagatakaluṣaṃ buddhabodhiṃ kṣaṇena //",
  "SA22nagpancu:505": "Pk_4.19 anādibhūtaṃ tvathavādibhūtaṃ amadhyabhūtaṃ tvatha madhyabhūtam /",
  "SA22nagpancu:506": "anantabhūtaṃ tvathavāntabhūtaṃ tat sarvaśūnyaṃ pravadanti santaḥ //",
  "SA22nagpancu:507": "Pk_4.20 gamanāgamanaṃ ca yatra nāsti kṣayavṛddhī na cāpyabhāvabhāvau /",
  "SA22nagpancu:508": "ativismayarūpam arūpyavismayaṃ sthitimannāpi na cāpi gatvaram //",
  "SA22nagpancu:509": "Pk_4.21 yadasti-nāstivyavahāramuktaṃ na puṇyarūpaṃ na ca pāparūpam /",
  "SA22nagpancu:510": "na puṇyapāpātmakamagrabhūtaṃ tat sarvaśūnyaṃ pravadanti buddhāḥ //",
  "SA22nagpancu:511": "Pk_4.22 evaṃvidhaṃ tattvamavāpya yogī carācarātmā jagadekabandhuḥ /",
  "SA22nagpancu:512": "yaḥ paryaṭejjñānamayo nṛsiṃhaḥ kṛtsnaṃ jagat so 'vyayakāyalābhī //",
  "SA22nagpancu:513": "Pk_4.23 sa jihyakāyo 'pyavijihyakāyaḥ so 'nāsano 'pyāsanabandhadhīraḥ /",
  "SA22nagpancu:514": "samīlitākṣo 'pi vibuddhanetraḥ samāhitaḥ sanna samāhitau'sau //",
  "SA22nagpancu:515": "Pk_4.24 sa vāgyuto vāgasamanvito 'pi bhogānvitaḥ so 'pi virupavṛttiḥ /",
  "SA22nagpancu:516": "sa lokanāthaḥ parabhṛtyabhūto yastattvavit kṣīṇasamastadoṣaḥ //",
  "SA22nagpancu:517": "Pk_4.25 prāptopadeśakaḥ śiṣyo dvidhā yogamathābhyaset /",
  "SA22nagpancu:518": "piṇḍagrāhakrameṇaiva tathā caivānubhedataḥ //",
  "SA22nagpancu:519": "Pk_4.26 śirasaḥ pādato cāpi yāvaddhṛdayamāgataḥ /",
  "SA22nagpancu:520": "bhūtakoṭiṃ viśed yogī piṇḍagrāha iti smṛtaḥ //",
  "SA22nagpancu:521": "Pk_4.27 sthāvaraṃ jaṅgamaṃ caiva pūrvaṃ kṛtvā prabhāsvaram /",
  "SA22nagpancu:522": "paścāt kuryāt tathātmānam anubhedakramo hyayam //",
  "SA22nagpancu:523": "Pk_4.28 śvāsavāto yathādarśe layaṃ gacchati sarvataḥ /",
  "SA22nagpancu:524": "bhūtakoṭiṃ tathā yogī praviśocca muhurmuhuḥ //",
  "SA22nagpancu:525": "Pk_4.29 gacchaṃstiṣṭhan svapan bhuñjannunmiṣan nimiṣan hasan /",
  "SA22nagpancu:526": "anena dhyānayogena sadā tiṣṭhati tattvavit //",
  "SA22nagpancu:527": "Pk_4.30 sattvārtho 'pi kadācit syāt tattatsārūpyaraśminā /",
  "SA22nagpancu:528": "vāyuvijñānayuktena svādhiṣṭhānakrameṇa tu //",
  "SA22nagpancu:529": "Pk_4.31 yathā nadījalāt svacchānmīnamuttiṣṭhate drutam /",
  "SA22nagpancu:530": "sarvaśūnyāt tathā svacchānmāyājālamudīryate //",
  "SA22nagpancu:531": "Pk_4.32 pañcabuddhakulāyattā mahāmudrādikalpanā /",
  "SA22nagpancu:532": "pañcaraśmisamucchreyā gagane śakracāpavat //",
  "SA22nagpancu:533": "Pk_4.33 mudrābandhaṃ prakuryād vā mantraṃ cāpi japed yadi /",
  "SA22nagpancu:534": "sarvamanyat prakuryācca sarvaśūnyapade sthitaḥ //",
  "SA22nagpancu:535": "Pk_4.34 sarvabhuk sarvapaścaiva sarvavandī ca sarvagaḥ /",
  "SA22nagpancu:536": "sarvakṛt sarvaliṅgī ca sarvaśūnyena sidhyati //",
  "SA22nagpancu:537": "Pk_4.35 prāptopadeśaḥ subhagaḥ suśiṣyo baudhau hi cittaṃ paramārthanāma /",
  "SA22nagpancu:538": "guroḥ sakāśāt punarādadīta kṛtāñjalirdhāritapuṣpahastaḥ //",
  "SA22nagpancu:539": "sarvabhāvavigataṃ skandhadhātvāyatanagrāhyagrāhakavarjitaṃ dharmanairātmyasamatayā svacittam ādyanutpannaṃ śūnyatāsvabhāvamiti /",
  "SA22nagpancu:540": "Pk_4.36 tatastu gurave dadyād dakṣiṇāṃ tvanurūpataḥ /",
  "SA22nagpancu:541": "ratnaṃ gṛhaṃ vā hastyaśvaṃ grāmaṃ vā śayanāsanam //",
  "SA22nagpancu:542": "Pk_4.37 dāsaṃ dāsīṃ priyāṃ bhāryāṃ putrīṃ cāpyativarṇabhām /",
  "SA22nagpancu:543": "ātmānaṃ cāpi yaddadyāt kimanyadavaśiṣyate //",
  "SA22nagpancu:544": "prāptācāryaprasādo vimaladṛḍhamatiḥ sarvabhāvasvabhāvaḥ",
  "SA22nagpancu:545": "svacchaṃ śuddhaṃ susūkṣmaṃ paramaśivamayaṃ buddhanirvāṇadhātum /",
  "SA22nagpancu:546": "Pk_4.38 svacchaṃ śuddhaṃ susūkṣmaṃ paramaśivamayaṃ buddhanirvāṇadhātum /",
  "SA22nagpancu:547": "nirdvandvaṃ nirvikalpaṃ satatasukhamayaṃ bhāvayet tattvayogī",
  "SA22nagpancu:548": "puṇyāpuṇyād vimuktaḥ svayamiha bhagavān jāyate vajrasattvaḥ //",
  "SA22nagpancu:549": "/ paramarahasyasukhābhisambodhikramaścaturthaḥ samāptaḥ //",
  "SA22nagpancu:550": "kṛtiriyam ācāryanāgārjunapādānām /",
  "SA22nagpancu:551": "granthapramāṇamasya ślokāścatvāriṃśat /",
  "SA22nagpancu:552": "[5]",
  "SA22nagpancu:553": "yuganaddhakramaḥ pañcamaḥ",
  "SA22nagpancu:554": "namaḥ śrīvajradharāya",
  "SA22nagpancu:555": "Pk_5.1 phalahetvātmakaṃ nāthaṃ sarvadvandvavivarjitam /",
  "SA22nagpancu:556": "praṇamya likhyate samyag yuganaddhakramottamaḥ //",
  "SA22nagpancu:557": "Pk_5.2 saṃsāro nirvṛtiśceti kalpanādvayavarjanāt /",
  "SA22nagpancu:558": "ekībhāvo bhaved yatra yuganaddhaṃ taducyate //",
  "SA22nagpancu:559": "Pk_5.3 saṅkleśaṃ vyavadānaṃ ca jñātvā tu paramārthataḥ /",
  "SA22nagpancu:560": "ekībhāvaṃ tu yo vettiṃ sa vetti yuganaddhakam //",
  "SA22nagpancu:561": "Pk_5.4 sākārabhāvasaṅkalpaṃ nirākāratvakalpanām /",
  "SA22nagpancu:562": "ekīkṛtya cerad yogī sa vetti yuganaddhakam //",
  "SA22nagpancu:563": "Pk_5.5 grāhyaṃ ca grāhakaṃ caiva dvidhā buddhirna vidyate /",
  "SA22nagpancu:564": "abhinnatā bhaved yatra tadāha yuganaddhakam //",
  "SA22nagpancu:565": "Pk_5.6 śāśvatocchedabuddhī tu yaḥ prahāya pravartate /",
  "SA22nagpancu:566": "yuganaddhakramākhyaṃ vai tattvaṃ vetti sa paṇḍitaḥ //",
  "SA22nagpancu:567": "Pk_5.7 prajñākaruṇayoraikyaṃ jñātvā yatra pravartate /",
  "SA22nagpancu:568": "yuganaddha iti khyātaḥ kramo 'yaṃ buddhagocaraḥ //",
  "SA22nagpancu:569": "Pk_5.8 prajñopāyasamāpattyā jñātvā sarvaṃ samāsataḥ /",
  "SA22nagpancu:570": "yatra sthito mahāyogī tad bhaved yuganaddhakam //",
  "SA22nagpancu:571": "Pk_5.9 yatra sopadhiśeṣaṃ ca tathānupadhiśeṣakam /",
  "SA22nagpancu:572": "ityevaṃ kalpanā nāsti tat taddhi yuganaddhakam //",
  "SA22nagpancu:573": "Pk_5.10 yatra pudgalanairātmyaṃ dharmanairātmyamityapi /",
  "SA22nagpancu:574": "kalpanāyā viviktatvaṃ yuganaddhasya lakṣaṇam //",
  "SA22nagpancu:575": "Pk_5.11 jñātvā krameṇa tattvajñaḥ svādhiṣṭhānaprabhāsvaram /",
  "SA22nagpancu:576": "tayoreva samājaṃ yad yuganaddhakramo hyayam //",
  "SA22nagpancu:577": "Pk_5.12 piṇḍagrāhanubhedābhyāṃ praveśastathatālaye /",
  "SA22nagpancu:578": "utthānaṃ ca tato yatra samantād yuganaddhakam //",
  "SA22nagpancu:579": "Pk_5.13 saṃvṛtiṃ paramārthaṃ ca pṛthag jñātvā vibhāgataḥ /",
  "SA22nagpancu:580": "saṃmīlanaṃ bhaved yatra yuganaddhaṃ taducyate //",
  "SA22nagpancu:581": "Pk_5.14 tathātalambanaṃ naiva vyutthānaṃ yatra naiva hi /",
  "SA22nagpancu:582": "yuganaddhaṃ bhavet tacca yogināṃ padamavyayam //",
  "SA22nagpancu:583": "Pk_5.15 suptaḥ prabuddha ityetadavasthādvayavarjitam /",
  "SA22nagpancu:584": "yuganaddhaṃ vadecchāstā svāpabodhavivarjitam //",
  "SA22nagpancu:585": "Pk_5.16 samādhānāsamādhānaṃ yasya nāstyeva sarvathā /",
  "SA22nagpancu:586": "yuganaddhe sthito yogī bhāvābhāvavivarjitaḥ //",
  "SA22nagpancu:587": "Pk_5.17 asmṛtismṛtinirmuktaḥ satatodayalakṣaṇaḥ /",
  "SA22nagpancu:588": "vicaredicchayā yogī yuganaddhakrame sthitaḥ //",
  "SA22nagpancu:589": "Pk_5.18 rāgārāgavinirmuktaḥ paramānandamūrtimān /",
  "SA22nagpancu:590": "āsaṃsāraṃ sthitiṃ kuryād yuganaddhavibhāvakaḥ //",
  "SA22nagpancu:591": "Pk_5.19 kāryaṃ ca kāraṇaṃ caiva kṛtvābhinnaṃsvabhāvataḥ /",
  "SA22nagpancu:592": "yā sthitiryogināṃ buddhā yuganaddhaṃ vadanti tat //",
  "SA22nagpancu:593": "Pk_5.20 utpattikrama eko 'yam utpannakrama ityapi /",
  "SA22nagpancu:594": "ekatvaṃ tu dvayoryatra yuganaddhastaducyate //",
  "SA22nagpancu:595": "Pk_5.21 devatā pariśuddheyam aśuddheyaṃ bhavediti /",
  "SA22nagpancu:596": "iti yā kalpanābhinnā yatra tad yuganaddhakam //",
  "SA22nagpancu:597": "Pk_5.22 rūpīti cāpyarūpīti kalpanādvayavarjanāt /",
  "SA22nagpancu:598": "yaḥśāntiṃ vetti yogīndraḥ sa prāpto yuganaddhakam //",
  "SA22nagpancu:599": "Pk_5.23 evaṃ vai yaḥ sthito yogī yuganaddhakrame sthitaḥ /",
  "SA22nagpancu:600": "ucyate sa hi sarvajñaḥ tattvadarśī ca viśvadhṛk //",
  "SA22nagpancu:601": "Pk_5.24 māyājālābhisambuddhaḥ saṃsārārṇavapāragaḥ /",
  "SA22nagpancu:602": "kṛtakṛtyo mahāyogī satyadvayanaye sthitaḥ //",
  "SA22nagpancu:603": "etadevādvayaṃ jñānam apratiṣṭhitanirvṛtiḥ /",
  "SA22nagpancu:604": "buddhatvaṃ vajrasattvatvaṃ sarvaiśvaryaṃ tathaiva ca // Pk_5.25 /",
  "SA22nagpancu:605": "Pk_5.26 vajropamasamādhistu niṣpannakrama eva ca /",
  "SA22nagpancu:606": "vajropamasamādhiścāpyadvayaṃ tacca kathyate //",
  "SA22nagpancu:607": "Pk_5.27 anutpādādayaḥ śabdā advayajñānasūcakāḥ /",
  "SA22nagpancu:608": "asyaiva vācakāḥ sarve nānyat tatrābhidhīyate //",
  "SA22nagpancu:609": "Pk_5.28 mahāmudrātmikāṃ siddhiṃ sadasatpakṣavarjitām /",
  "SA22nagpancu:610": "anenaiva gatā buddhā gaṅgāyāḥ sikatopamāḥ //",
  "SA22nagpancu:611": "Pk_5.29 ghaṭamāno mahāyogī yuganaddhapade sthitaḥ /",
  "SA22nagpancu:612": "bhāvayed yuganaddhaṃ tu caryāṃ cāpi tadanvayām //",
  "SA22nagpancu:613": "Pk_5.30 yathātmani tathā śatrau yathā bhāryā tathātmajā /",
  "SA22nagpancu:614": "yathā mātā tathā vaiśyā yathā ḍombī tathā dvijā //",
  "SA22nagpancu:615": "Pk_5.31 yathā vastraṃ tathā carma yathā ratnaṃ tathā tuṣam /",
  "SA22nagpancu:616": "yathā mūtraṃ tathā madyaṃ yathā bhaktaṃ tathā śakṛt //",
  "SA22nagpancu:617": "Pk_5.32 yathā sugandhi karpūraṃ tathā gandhamamedhyajam /",
  "SA22nagpancu:618": "yathā stutikaraṃ vākyaṃ tathā vākyaṃ jugupsitam //",
  "SA22nagpancu:619": "Pk_5.33 yathā rudrastathā vajrī yathā rātrīstathā divā /",
  "SA22nagpancu:620": "yathā svapnaṃ tathā dṛṣṭaṃ yathā naṣṭaṃ tathā sthitam //",
  "SA22nagpancu:621": "Pk_5.34 yathā saukhyaṃ tathā duḥkhaṃ yathā duṣṭastathā sutaḥ /",
  "SA22nagpancu:622": "yathāvīcistathā svargastathā puṇyaṃ tu pāpakam //",
  "SA22nagpancu:623": "Pk_5.35 evaṃ jñātvā cared jñānī nirviśaṅkastu sarvakṛt /",
  "SA22nagpancu:624": "pracchannavratamāsādya sidhyante sarvasampadaḥ //",
  "SA22nagpancu:625": "iti prakāśya puṇyaṃ yat prāptaṃ pañcakramamanuttaram /",
  "SA22nagpancu:626": "anena krīḍatāṃ loko yuganaddhasamādhinā //",
  "SA22nagpancu:627": "yuganaddhakramaḥ pañcamaḥ samāptaḥ //",
  "SA22nagpancu:628": "kṛtiriyam ācāryanāgārjunapādānām /",
  "SA22nagpancu:629": "granthapramāṇamasya ślokāḥ pañcatriṃśat /",
  "SA22nagpancu:630": "// pañcakramaḥ samāptaḥ //",
  "SA22nagpancu:631": "prajñākaruṇayoraikyaṃ jñātvā yatra pravartate /",
  "SA22nagpancu:632": "yuganaddha iti khyātaḥ kramo 'yaṃ buddhagocaraḥ //",
  "SA22nagpancu:633": "(pañcakramaḥ, 5-7)",
  "SA22nagpancu:634": "atyudgāḍharayasthirākṛtighanadhvānabhramanmandara-",
  "SA22nagpancu:635": "kṣubdhadhīradhivīcisañcayagataprāleyapādopamaḥ /",
  "SA22nagpancu:636": "śrīmatpotalake gabhīravivṛtidhvānapratidhvānite",
  "SA22nagpancu:637": "sāndrasvāṃśucayaśriyā valayito lokeśvaraḥ pātu vaḥ //",
  "SA22nagpancu:638": "(subhāṣitaratnakośe vidyākaraḥ)",
  "SA22nagpancu:639": "na satyā nāsatyā na ca tadubhayī nāpyanubhayī",
  "SA22nagpancu:640": "nirullekhā sarvākṛtivaramayī madhyamakadhīḥ /",
  "SA22nagpancu:641": "jinaḥ śāstā saiva sthira-calajagattattvamapi sā",
  "SA22nagpancu:642": "svasaṃvittirdevī jayati sukhavajrapraṇayinī //",
  "SA22nagpancu:643": "(amṛtakaṇikābhidhāyāṃ nāmasaṃgītiṭikāyām, raviśrīḥ)",
  "SA22nagpancu:644": "ye dharmā hetuprabhavā hetusteṣāṃ tathāgato hyavadat /",
  "SA22nagpancu:645": "teṣāṃ ca yo nirodha evaṃvādī mahāśramaṇaḥ //",
  "SA22nagpancu:646": "śubhamastu"
}