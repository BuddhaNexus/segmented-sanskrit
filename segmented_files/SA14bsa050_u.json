{
    "SA14bsa050_u:0_0": "Pāramitāsamāsaḥ",
    "SA14bsa050_u:1_0": "1. dānapāramitāsamāsaḥ",
    "SA14bsa050_u:2_0": "namo buddhāya //",
    "SA14bsa050_u:ps_1.1_0": "tathāgatānāṃ padam ārurukṣurāśritya ratnatrayam ādareṇa /",
    "SA14bsa050_u:ps_1.1_1": "bodhau nidhāyāvicalaṃ manaśca kuryāt parātmavyatihāram ādau //",
    "SA14bsa050_u:ps_1.2_0": "tataḥ paraṃ dānavidhau prayogaḥ kāryastathā lokahitonmukhena /",
    "SA14bsa050_u:ps_1.2_1": "yathā svagātrāṇyapi yācitasya na yogasaṃkocavirūpatā syāt //",
    "SA14bsa050_u:ps_1.3_0": "mātsaryadoṣopacayāya yat syān na tyāgacittaṃ paribṛṃhayed vā /",
    "SA14bsa050_u:ps_1.3_1": "tattyaktumevārhati bodhisattvaḥ parigrahacchadmamayaṃ vighātam //",
    "SA14bsa050_u:ps_1.4_0": "tad bodhisattvaḥ katham ādadīta ratnaṃ dhanaṃ vā divi vāpi rājyam /",
    "SA14bsa050_u:ps_1.4_1": "yat tyāgacittapratipakṣadakṣaṃ saṃbodhimārgāvaraṇaṃ karoti //",
    "SA14bsa050_u:ps_1.5_0": "saṃsmṛtya caryātiśayaṃ munīnāṃ tadunmukhīṃ svāmapi ca pratijñām /",
    "SA14bsa050_u:ps_1.5_1": "parigrahasnehavinigrahārthaṃ kuryād imāṃścetasi sadvitarkān //",
    "SA14bsa050_u:ps_1.6_0": "yadā nisṛṣṭo jagate mayāyaṃ kāyo 'pī tattyāgakṛto 'pi dharmaḥ /",
    "SA14bsa050_u:ps_1.6_1": "bāhye tadā vastuni saṅgacittaṃ na me gajasnānam ivānurūpam //",
    "SA14bsa050_u:ps_1.7_0": "māṃsārthino māṃsamidaṃ harantu majjānamapyuddharaṇāt tadarthī /",
    "SA14bsa050_u:ps_1.7_1": "ahaṃ hi lokārthamidaṃ bibharmi śarīrakaṃ kiṃ bata vastu bāhyam //",
    "SA14bsa050_u:ps_1.8_0": "yathaiva bhaiṣajyamahīruhasya tvakpattrapuṣpādi janā haranti /",
    "SA14bsa050_u:ps_1.8_1": "madīyamete 'paharanti ceti naivaṃ vikalpāḥ samudācaranti //",
    "SA14bsa050_u:ps_1.9_0": "tathaiva lokārthasamudyatena svalpo 'pi kāryo na mayā vikalpaḥ /",
    "SA14bsa050_u:ps_1.9_1": "duḥkhe kṛtaghne satatāśucau ca dehe parasmāyupayujyamāne //",
    "SA14bsa050_u:ps_1.10_0": "ādhyātmike caiva mahījalādye bāhye mahābhūtagaṇe ca tulye /",
    "SA14bsa050_u:ps_1.10_1": "idaṃ mamedaṃ na mameti ko 'yam ajñānapaṅkāṅkavidhirmayāpi //",
    "SA14bsa050_u:ps_1.11_0": "gṛhṇīta gātrāṇyapi me yatheṣṭaṃ mā kārṣurasmin parakīyabuddhim /",
    "SA14bsa050_u:ps_1.11_1": "yuṣmākameva svamidaṃ kimarthaṃ nātmābhimāno mama kaścidatra //",
    "SA14bsa050_u:ps_1.12_0": "ityadbhutā yasya bhavantyabhīkṣṇaṃ saṃbuddhabhāvānuguṇā vitarkāḥ /",
    "SA14bsa050_u:ps_1.12_1": "taṃ bodhisattvātiśayaṃ vadanti buddhā mahāsattvamacintyasattvāḥ //",
    "SA14bsa050_u:ps_1.13_0": "evaṃ sa dānapratipattiśūraḥ karoti kāye 'pi na jātvapekṣām /",
    "SA14bsa050_u:ps_1.13_1": "tasyāprayatnādupayānti śuddhiṃ karmāṇi vākkāyamanomayāni //",
    "SA14bsa050_u:ps_1.14_0": "viśuddhakarmā ca hitaṃ pareṣām āyāsaduḥkhena vinā karoti /",
    "SA14bsa050_u:ps_1.14_1": "itthaṃ sa sattvārthamabhiprayatno nayānaye kauśalamabhyupaiti //",
    "SA14bsa050_u:ps_1.15_0": "bhūyastaraṃ prāpya balaṃ sa dānāt saddharmadānena tataḥ karoti /",
    "SA14bsa050_u:ps_1.15_1": "bhavāndhakāre bhramatāṃ janānāṃ sūryodayāt spaṣṭataraṃ prakāśam //",
    "SA14bsa050_u:ps_1.16_0": "sādhāraṇī lokahitārthasiddhiḥ sarvajñabhāvābhyudayapratiṣṭhā /",
    "SA14bsa050_u:ps_1.16_1": "ato 'sya puṇyākṣayatābhyudeti prabheva bhānorudayasthitasya //",
    "SA14bsa050_u:ps_1.17_0": "ityadbhutā dānamayā guṇaughā ye bodhisattvābharaṇībhavanti /",
    "SA14bsa050_u:ps_1.17_1": "tasmāt tadīyaṃ parikarma cittaṃ dānasya kāruṇyapuraḥsarasya //",
    "SA14bsa050_u:ps_1.18_0": "āyuḥpratībhānabalādi bauddhaṃ niṣpādayeyaṃ jagatāmanena /",
    "SA14bsa050_u:ps_1.18_1": "sattvā mayā cāmiṣasaṃgṛhītāḥ saddharmapātrāṇyapi me bhaveyuḥ //",
    "SA14bsa050_u:ps_1.19_0": "ityannadānaṃ pradadāti vidvān na svargasaṃpattiparigrahāya /",
    "SA14bsa050_u:ps_1.19_1": "pānānyapi kleśatṛṣaḥ śamāya lokasya lokārthacaro dadāti //",
    "SA14bsa050_u:ps_1.20_0": "bauddhasya caivarddhiviceṣṭitasya nirvāṇasaukhyasya ca sarvalokaḥ /",
    "SA14bsa050_u:ps_1.20_1": "lābhī kathaṃ syāditi lokanātho yānaṃ mahāyānaratirdadāti //",
    "SA14bsa050_u:ps_1.21_0": "saṃbuddhavarṇasya ca hemabhāso lajjāmayasyaiva ca bhūṣaṇasya /",
    "SA14bsa050_u:ps_1.21_1": "niṣpattaye vastravidhīnudārān satkṛtya kālānuguṇaṃ dadāti //",
    "SA14bsa050_u:ps_1.22_0": "saṃbodhimaṇḍāsanam āsanāni śayyāśca śayyātrayam īkṣamāṇaḥ /",
    "SA14bsa050_u:ps_1.22_1": "sarvajñacakṣuḥpratilabdhaye ca caityeṣu rathyāsu ca dīpamālām //",
    "SA14bsa050_u:ps_1.23_0": "vādyāni divyaśrutisaṃgrahārthaṃ saṃbuddhaśīlāya ca gandhadānam /",
    "SA14bsa050_u:ps_1.23_1": "sabhāprapārāmavihāragehāñ śaraṇyabhāvābhimukho dadāti //",
    "SA14bsa050_u:ps_1.24_0": "dānaṃ rasānāṃ tu susaṃskṛtāṇāṃ rasārasāgratvaparigrahāya /",
    "SA14bsa050_u:ps_1.24_1": "bhaiṣajyadānānyajarāmaratvaṃ lokān imān prāpayituṃ dadāti //",
    "SA14bsa050_u:ps_1.25_0": "bhujiṣyatāmātmasamaṃ ninīṣurdāśīkṛtān kleśagaṇena lokān /",
    "SA14bsa050_u:ps_1.25_1": "sa dāsadāsyādi sadā dadāti dāsānudāsānaparākariṣyan //",
    "SA14bsa050_u:ps_1.26_0": "dadāti putrān duhitṛḥ priyāśca bodhipriyatvādanavadyadānam /",
    "SA14bsa050_u:ps_1.26_1": "ekāntasaddharmaratipriyaśca krīḍāviśeṣān ratihetubhūtān //",
    "SA14bsa050_u:ps_1.27_0": "suvarṇamuktāmaṇividrumādīn dadāti sallakṣaṇasaṃpadartham /",
    "SA14bsa050_u:ps_1.27_1": "ratnapradīptāni ca bhūṣaṇāni citrāṇyanuvyañjanasauṣṭhavāya //",
    "SA14bsa050_u:ps_1.28_0": "dhyānārthamudyānatapovanāni saddharmakoṣāya ca vittakoṣam /",
    "SA14bsa050_u:ps_1.28_1": "munīndrarājyāya dadātyakhinno rājyāni cājñāpanamaṇḍitāni //",
    "SA14bsa050_u:ps_1.29_0": "cakrāṅkitābhyāṃ caraṇottamābhyām saṃbodhimaṇḍākramaṇotsukatvāt /",
    "SA14bsa050_u:ps_1.29_1": "sa nirvikāraścaraṇapradānaṃ lokārthaniṣpattikaro dadāti //",
    "SA14bsa050_u:ps_1.30_0": "duḥkhāpagāyāmatiśīghragāyāṃ magnasya lokasya kathaṃ na dadyām /",
    "SA14bsa050_u:ps_1.30_1": "saddharmahastāniti saṃpradatte hastānvikoṣāmburuhaprakāśān //",
    "SA14bsa050_u:ps_1.31_0": "śraddhendriyādipratipūraṇārthaṃ sa karṇanāsādi dadātyakhinnaḥ /",
    "SA14bsa050_u:ps_1.31_1": "cakṣuśca cakṣurvimalīkariṣyaṃllokasya sarvāvaraṇaprahāṇāt //",
    "SA14bsa050_u:ps_1.32_0": "utkṛtya māṃsāni saśoṇitāni dadāti kāruṇyavaśena nāthaḥ /",
    "SA14bsa050_u:ps_1.32_1": "bhūmyagnivāyvambuvadeva me syāllokopajīvyaḥ katham eṣa kāyaḥ //",
    "SA14bsa050_u:ps_1.33_0": "lokottamajñānasamāpanārthaṃ sa uttamāṅgairapi satkaroti /",
    "SA14bsa050_u:ps_1.33_1": "abhyāgatasyārthijanasya yācñāṃ prāgeva dehāvayavaistadanyaiḥ //",
    "SA14bsa050_u:ps_1.34_0": "majjānamapyadbhutavīraceṣṭo dadāti lokasya kathaṃ na kuryām /",
    "SA14bsa050_u:ps_1.34_1": "tathāgataṃ vigrahamapradhṛṣyaṃ vṛṣṭyāpi vajrojjvalayā patantyā //",
    "SA14bsa050_u:ps_1.35_0": "ityevamādyaṃ satatānavadyaṃ tadbodhisattvāmbudharapramuktam /",
    "SA14bsa050_u:ps_1.35_1": "prahlādya dānāmbu jagatsamagraṃ sarvajñatāsāgaramabhyupaiti //",
    "SA14bsa050_u:ps_1.36_0": "anviṣya bhogānviṣameṇa nāsau dadāti notpīḍanayā parasya /",
    "SA14bsa050_u:ps_1.36_1": "na trāsalajjāpratikārahetorna dakṣinīyān parimārgamāṇaḥ //",
    "SA14bsa050_u:ps_1.37_0": "na ca praṇīte sati rūkṣadānam adakṣiṇīyā iti vāvamanya /",
    "SA14bsa050_u:ps_1.37_1": "vipākakāṅkṣākṛpaṇīkṛtaṃ vā satkārahīnaṃ vijugupsitaṃ vā //",
    "SA14bsa050_u:ps_1.38_0": "naivonnatiṃ śīlavate prayacchan viparyayaṃ gacchati netarasmai /",
    "SA14bsa050_u:ps_1.38_1": "nātmānamutkarṣati naiva nindāṃ karoti so 'nyasya samaprayogaḥ //",
    "SA14bsa050_u:ps_1.39_0": "na cāsya mithyāśayadānamasti naivāstyanadhyāśayadānamasya /",
    "SA14bsa050_u:ps_1.39_1": "na krodhadoṣopahataṃ dadāti naivānutāpaṃ kurute sa dattvā //",
    "SA14bsa050_u:ps_1.40_0": "na ślāghyamāno vipulaṃ dadāti nāślāghyamāno 'nyataraṃ dadāti /",
    "SA14bsa050_u:ps_1.40_1": "na yācakānāmupaghātadānaṃ yad vā bhaved vipratipattihetuḥ //",
    "SA14bsa050_u:ps_1.41_0": "nākāladānaṃ sa dadāti kiṃcid dadāti kāle viṣame 'pi naiva /",
    "SA14bsa050_u:ps_1.41_1": "na devabhāvāya na rājyahetorna hīnayānaspṛhayālubhāvāt //",
    "SA14bsa050_u:ps_1.42_0": "nāsau mukhollokanayā dadāti na kīrtiśabdāya na hāsyahetoḥ /",
    "SA14bsa050_u:ps_1.42_1": "paryāptametacca mameti naivaṃ yadvā vihiṃsāhasitaṃ pareṣām //",
    "SA14bsa050_u:ps_1.43_0": "sarvajñabhāvāpariṇāmitaṃ vā sagarhitaṃ vā sa dadāti naiva /",
    "SA14bsa050_u:ps_1.43_1": "tato 'sya tat pāramitābhidhānaṃ parāṃ viśuddhiṃ samupaiti dānam //",
    "SA14bsa050_u:ps_1.44_0": "dānodbhavaṃ tasya ca puṇyarāśiṃ lokāt samagrādapi piṇḍitāni /",
    "SA14bsa050_u:ps_1.44_1": "puṇyāni naivābhibhavanti yasmāllokottamattvaṃ sa tato 'bhyupaiti //",
    "SA14bsa050_u:ps_1.45_0": "pañcasvabhijñāsu viniścitātmā lokāya yadvarṣati dānavarṣam /",
    "SA14bsa050_u:ps_1.45_1": "samantatastasya kutaḥ pramāṇaṃ parikṣayo vā satatapravṛtteḥ //",
    "SA14bsa050_u:ps_1.46_0": "yadakṣayāṇāṃ jagatāṃ hitāya jñānasya hetuśca yadakṣayasya /",
    "SA14bsa050_u:ps_1.46_1": "traidhātukena kṣayiṇā na tacca saṃlipyate vyomavadambudena //",
    "SA14bsa050_u:ps_1.47_0": "tacchūnyatākārasamāhitaṃ ca nimittadoṣaiḥ parivarjitaṃ ca /",
    "SA14bsa050_u:ps_1.47_1": "akiṃcanakleśaviyogasiddhestenākṣayaṃ tatkathitaṃ munīndraiḥ //",
    "SA14bsa050_u:ps_1.48_0": "asmin punaḥ satpuruṣāvadāne dāne nidāne sukhavistārāṇām /",
    "SA14bsa050_u:ps_1.48_1": "cikīrṣatā yogamanityasaṃjñā bhogeṣu kāryā karuṇā ca loke //",
    "SA14bsa050_u:ps_1.49_0": "bhogānanityānabhivīkṣamānaḥ sātmyaṃ gatāyāṃ ca tataḥ kṛpāyām /",
    "SA14bsa050_u:ps_1.49_1": "sa niścayaṃ gacchati dīyate yad etān madīyāṃ na tu yadgṛhe me //",
    "SA14bsa050_u:ps_1.50_0": "yaddattam asmān na bhayaṃ kadā cid gehe yadasmādbhayamabhyupaiti /",
    "SA14bsa050_u:ps_1.50_1": "sādhāraṇaṃ rakṣyamatarpakaṃ ca datte tu naite prabhavantyanarthāḥ //",
    "SA14bsa050_u:ps_1.51_0": "sukhaṃ paratrāpi karoti dattam ihaiva duḥkhaṃ prakarotyadattam /",
    "SA14bsa050_u:ps_1.51_1": "ulkāsvabhāvaṃ hi dhanaṃ narāṇām atyajyamānaṃ vyasanaṃ dadāti //",
    "SA14bsa050_u:ps_1.52_0": "adīyamānaṃ nidhanaṃ prayāti nidhānatāṃ yāti hi dīyamānam /",
    "SA14bsa050_u:ps_1.52_1": "dhanasya niḥsāralaghoḥ sa sāro yaddīyate lokahitonmukhena //",
    "SA14bsa050_u:ps_1.53_0": "yaddattametadviduṣāṃ praśasyaṃ bālo janastannicayapraśaṃsī /",
    "SA14bsa050_u:ps_1.53_1": "prāyo viyogo hi parigrahebhyo dānādbhavatyabhyudayo yaśaśca //",
    "SA14bsa050_u:ps_1.54_0": "dattaṃ na tatkleśaparigrahāya kleśāya mātsaryamanāryadharmaḥ /",
    "SA14bsa050_u:ps_1.54_1": "yaddīyate satpatha eṣa tasmād ato 'nyathā kāpathamāhurāryāḥ //",
    "SA14bsa050_u:ps_1.55_0": "abhyāgate yācanake ca tena saṃbodhisaṃbhāravivṛddhihetau /",
    "SA14bsa050_u:ps_1.55_1": "tatpreṣyasaṃjñātmani saṃniveśyā kalyāṇamitrapriyatā ca tasmin //",
    "SA14bsa050_u:ps_1.56_0": "mahātmanāṃ yatpratanūbhavanti rāgādayo yācanakānniśamya /",
    "SA14bsa050_u:ps_1.56_1": "tenotsavābhyāgamamapyatītya teṣāṃ priyaṃ yācanakopayānam //",
    "SA14bsa050_u:ps_1.57_0": "sa cetpunaryācanake 'pi labdhe dātuṃ na śaknotyatidurbalatvāt /",
    "SA14bsa050_u:ps_1.57_1": "tenānuneyo madhureṇa sāmnā sa yācakaḥ syānna yathā samanyuḥ //",
    "SA14bsa050_u:ps_1.58_0": "kāryaśca mātsaryavinigrahāya mohaprahāṇāya ca tena yatnaḥ /",
    "SA14bsa050_u:ps_1.58_1": "tathā yathā yācanakaḥ kadā cid vaimukhyadīno na tato vyāpaiti //",
    "SA14bsa050_u:ps_1.59_0": "saṃbodhicittaṃ kuta eva tasya dravye 'pi yo matsaramabhyupaiti /",
    "SA14bsa050_u:ps_1.59_1": "vāsaḥ sucittasya hi nāsti doṣairambhonidhānasya śavairyathaiva //",
    "SA14bsa050_u:ps_1.60_0": "tasmāt tyaktvā sarvataḥ sarvadoṣān bodhiprārthī sarvadā sarvadaḥ syāt /",
    "SA14bsa050_u:ps_1.60_1": "trātuṃ lokānekavīraḥ kva cittaṃ ceṣṭā dainyānūrjiteyaṃ kva caiva //",
    "SA14bsa050_u:ps_1.61_0": "mūlaṃ dānasyāsya saṃbodhicittaṃ tanna tyājyaṃ ditsatā dānamīdṛk /",
    "SA14bsa050_u:ps_1.61_1": "taṃ saṃbuddhāstyāgināmagramāhuryo lokeṣu tyāgamādhitsuragram //",
    "SA14bsa050_u:3_0": "// dānapāramitāsamāsaḥ //",
    "SA14bsa050_u:5_0": "2. śīlapāramitāsamāsaḥ",
    "SA14bsa050_u:ps_2.1_0": "saṃbuddhaśīlābharaṇābhirāmān kartuṃ janānutpatitādareṇa /",
    "SA14bsa050_u:ps_2.1_1": "svameva śīlaṃ pariśodhyamādau śīlaṃ hi śakterbalamādadhāti //",
    "SA14bsa050_u:ps_2.2_0": "loke tathā prema niveśayeta svapne 'pi na droharuciryathā syāt /",
    "SA14bsa050_u:ps_2.2_1": "paropakāraikarasaḥ pareṣāṃ bhogānahīnāmiva na spṛśecca //",
    "SA14bsa050_u:ps_2.3_0": "dvandvapravṛttervinivṛttabuddhiḥ prāgeva dārapraṇayāt parasya /",
    "SA14bsa050_u:ps_2.3_1": "kurvīta lokasya hitārthakartā kāyena ceṣṭāḥ sujanasya ceṣṭāḥ //",
    "SA14bsa050_u:ps_2.4_0": "mādhuryaramyāmapi kālayuktāṃ satyānukūlāmavibhedinīṃ ca /",
    "SA14bsa050_u:ps_2.4_1": "saddharmatattvādhigamāya vāṇīṃ brūyādvipakṣāduparamya tasyāḥ //",
    "SA14bsa050_u:ps_2.5_0": "kāryaṃ prayatnena mayā yadasmai tatsādhanena svayameva labdham /",
    "SA14bsa050_u:ps_2.5_1": "parasya saukhyeṣviti tuṣṭacittaḥ kuryān manonirviṣayāmabhidhyām //",
    "SA14bsa050_u:ps_2.6_0": "mamaiva daurabalyamidaṃ yadeṣa kleśāsvatantraḥ svahitaṃ na vetti /",
    "SA14bsa050_u:ps_2.6_1": "parāparādheṣvapi kārya evaṃ vyāpādavahnipraśamāya yatnaḥ //",
    "SA14bsa050_u:ps_2.7_0": "kudṛṣṭisaṃjñaṃ ca tamaḥpratānaṃ jñānaprakāśairmanaso nirasya /",
    "SA14bsa050_u:ps_2.7_1": "kuryādahāryāṃ naradevavarye bhaktiṃ guṇābhyāsavirūḍhamūlām //",
    "SA14bsa050_u:ps_2.8_0": "svargasya mokṣasya ca satpathebhyo naivoccalet karmapathebhya ebhyaḥ /",
    "SA14bsa050_u:ps_2.8_1": "atra sthitānāṃ hi jagaddhitārthāścintāviśeṣāḥ saphalībhavanti //",
    "SA14bsa050_u:ps_2.9_0": "samāsataḥ śīlamidaṃ vadanti yaḥ saṃvaraḥ kāyavacomanastaḥ /",
    "SA14bsa050_u:ps_2.9_1": "kārtsnyena cātraiva yataḥ sa tasmād etānyayatnena viśodhayecca //",
    "SA14bsa050_u:ps_2.10_0": "hiṃsānivṛttapraṇayo dadāti saumyasvabhāvādabhyaṃ janānām /",
    "SA14bsa050_u:ps_2.10_1": "yā vāsanā doṣakṛtāsya citte tāṃ cāprayatnena samucchinatti //",
    "SA14bsa050_u:ps_2.11_0": "maitrīviśeṣānugate ca citte vairānubandheṣu śamam gateṣu /",
    "SA14bsa050_u:ps_2.11_1": "sukhaprabodhaḥ sukhameva śete kṣīṇāśubhasvapnavikāradoṣaḥ //",
    "SA14bsa050_u:ps_2.12_0": "kurvanti rakṣāṃsyapi cāsya rakṣāṃ na durgatibhyo bhayamabhyupaiti /",
    "SA14bsa050_u:ps_2.12_1": "prāpnoti cārogyaguṇābhirāmamāyuḥ prakṛṣṭaṃ sugatipratiṣṭham //",
    "SA14bsa050_u:ps_2.13_0": "ataśca saṃbodhimupāgatānāṃ tathāgatānāmamitaprayāmam /",
    "SA14bsa050_u:ps_2.13_1": "nirvartate cittavaśānuvarti lokasya saukhyopacayāya vāyuḥ //",
    "SA14bsa050_u:ps_2.14_0": "anādadānastu parasya bhogān āpnoti bhogānmahataḥ paratra /",
    "SA14bsa050_u:ps_2.14_1": "narendradāyādagaṇairahāryān girīniva śvāsanavairahāryān //",
    "SA14bsa050_u:ps_2.15_0": "ācāraśuddhyānugatapriyatvaṃ viśvāsapātratvamihaiva yāti /",
    "SA14bsa050_u:ps_2.15_1": "ataḥ paropakramanirviśaṅko gatipratīghātamupaiti naiva //",
    "SA14bsa050_u:ps_2.16_0": "asārabuddhirdhanavistareṣu bhavatyayatnena viśuddhaśīlaḥ /",
    "SA14bsa050_u:ps_2.16_1": "tasmādupakleśaviśuddhabuddhiranuttarāṃ ca svayameti bodhim //",
    "SA14bsa050_u:ps_2.17_0": "kāmeṣu mithyācaraṇānnivṛtto jitendriyatvāt praśamābhirāmaḥ /",
    "SA14bsa050_u:ps_2.17_1": "prāpnoti lokastutibhiḥ samantāt kīrtiṃ diganteṣu vikīryamāṇam //",
    "SA14bsa050_u:ps_2.18_0": "na cāpi kaṃ citpramadāsu rāgaṃ karoti mātṛriva vīkṣamāṇaḥ /",
    "SA14bsa050_u:ps_2.18_1": "asmācca puṇyopacayān munīndraḥ saṃjāyate vāraṇavastikoṣaḥ //",
    "SA14bsa050_u:ps_2.19_0": "vāco 'nṛtāyāstu nivartamānaḥ prāmodyavāñchāṭhyavimuktacittaḥ /",
    "SA14bsa050_u:ps_2.19_1": "ādeyasiddhyā vacanasya sattvān karoti dharmābhimukhān ayatnāt //",
    "SA14bsa050_u:ps_2.20_0": "divaukasāṃ ca priyatāṃ yadeti satyapriyaścitramidaṃ na tādṛk /",
    "SA14bsa050_u:ps_2.20_1": "devasvabhāvo guṇapakṣapātī pratyakṣiṇastaccariteṣu te ca //",
    "SA14bsa050_u:ps_2.21_0": "pramāṇabhūto bhavati priyaśca yallaukikānāmidamatra citram /",
    "SA14bsa050_u:ps_2.21_1": "prāyeṇa loko hi guṇairdaridraḥ svenānumānena parānminoti //",
    "SA14bsa050_u:ps_2.22_0": "tyaktveva nīlotpalinīvanāni viśeṣadarśī kamalāyamāne /",
    "SA14bsa050_u:ps_2.22_1": "tasyānane saṃśrayamabhyupaiti prahlādano gandhavidhirmanojñaḥ //",
    "SA14bsa050_u:ps_2.23_0": "bhrājiṣṇunā durgatitārakeṇa jñānena paśyaṃśca samāsamāni /",
    "SA14bsa050_u:ps_2.23_1": "sa ātmasākṣī samupaiti lajjāṃ yādṛcchikairapyaśubhairvitarkaiḥ //",
    "SA14bsa050_u:ps_2.24_0": "evaṃ sa śuddhaprakṛtiḥ krameṇa na śaṅkyate 'nyairna ca śaṅkate 'nyān /",
    "SA14bsa050_u:ps_2.24_1": "tato 'sya satyābhyanuvartanī vāgarakṣatāṃ yāti tathāgatatve //",
    "SA14bsa050_u:ps_2.25_0": "kāyaḥ paropakramaṇairabhedyāḥ parairahāryā parivārasaṃpat /",
    "SA14bsa050_u:ps_2.25_1": "paiśūnyamuktasya bhavatyabhedyā śraddhā ca dharme pratipattisārā //",
    "SA14bsa050_u:ps_2.26_0": "maitrīmabhedyāmavisaṃvadantīṃ kṛpāṃ ca lokārthamasaṃtyajantīm /",
    "SA14bsa050_u:ps_2.26_1": "prāpnoti cābhedyatamān munitve janmāntarasthānapi śiṣyasaṃghān //",
    "SA14bsa050_u:ps_2.27_0": "krodhasya sainyāgrarajaḥpratānaṃ saṃkalpacaṇḍānilaviprakīrṇam /",
    "SA14bsa050_u:ps_2.27_1": "yaśovapurdhvaṃsanamityapāsyaṃ maitryambuvāhaiḥ paruṣābhidhānam //",
    "SA14bsa050_u:ps_2.28_0": "asmānnivṛtto madhurairvacobhirlokasya cetāṃsi vaśīkaroti /",
    "SA14bsa050_u:ps_2.28_1": "lokasya ca premṇi virūḍhamūle saivāsya vāggrāhyataratvameti //",
    "SA14bsa050_u:ps_2.29_0": "ataśca lokāñchataśo vinīya teṣāṃ samāvṛtya ca duḥkhamārgam /",
    "SA14bsa050_u:ps_2.29_1": "na durgatiṃ gacchati puṇyakarmā dharmo hi rakṣeha paratra caiva //",
    "SA14bsa050_u:ps_2.30_0": "dūrādapi vyaktapadānunādaḥ śrīmān adūre 'pi sukhasvabhāvaḥ /",
    "SA14bsa050_u:ps_2.30_1": "meghasvanodagratarastato 'sya brahmasvaro vaktram alaṃkaroti //",
    "SA14bsa050_u:ps_2.31_0": "abaddhavākyādvirataḥ priyatvam ekāntato yāti vicakṣaṇānām /",
    "SA14bsa050_u:ps_2.31_1": "satyābhidhāne kramate sabuddhiḥ prāpnoti māhātmyam akṛtrimaṃ ca //",
    "SA14bsa050_u:ps_2.32_0": "asmācca puṇyān munirājabhāve gāmbhīryagūḍhān paripṛcchamānaḥ /",
    "SA14bsa050_u:ps_2.32_1": "praśnānanekānapi caikakāle niḥsaṃśayaṃ vyākurute sa vācā //",
    "SA14bsa050_u:ps_2.33_0": "pretyeha cānarthaphalairavandhyāṃ vandhyāmabhidhyāṃ samapāsya buddhyā /",
    "SA14bsa050_u:ps_2.33_1": "anīrṣyabhāvādatikāṅkṣitāṃ sa prāpnoti vistīrṇatarāṃ samṛddhim //",
    "SA14bsa050_u:ps_2.34_0": "citte viśuddhe ca tadāśrayāṇi vākkāyakarmāṇi śucībhavanti /",
    "SA14bsa050_u:ps_2.34_1": "nabhastale kālaguṇābhirāme tārāgaṇānāmiva maṇḍalāni //",
    "SA14bsa050_u:ps_2.35_0": "puṇyādhipatyātkramate ca buddhistasyopabhogeṣu sadottameṣu /",
    "SA14bsa050_u:ps_2.35_1": "prayāti rājñāmapi saṃmatatvam adhṛṣyatāṃ ca pratigarvitānām //",
    "SA14bsa050_u:ps_2.36_0": "vaikalyamāyānti na cendriyāṇi satkarmanirvṛttabalāni tasya /",
    "SA14bsa050_u:ps_2.36_1": "ataśca lokatrayapūjya ekaḥ śāstā bhavatyaprativartyacakraḥ //",
    "SA14bsa050_u:ps_2.37_0": "vyāpādadāhajvaravipramuktaḥ sādhusvabhāvābhinayo nayena /",
    "SA14bsa050_u:ps_2.37_1": "vyaktīkarotīva manaḥprasādaṃ svasthapraśāntena viceṣṭitena //",
    "SA14bsa050_u:ps_2.38_0": "hiṃsātmake vigrahasaṃhite vā karmaṇyanāryācarite śaṭhe vā /",
    "SA14bsa050_u:ps_2.38_1": "na cāsya buddhiḥ kramate kadācin maitrīsukhāsvādaviśeṣalābhāt //",
    "SA14bsa050_u:ps_2.39_0": "loke vrajatyāryajanena sāmyaṃ saṃmānyate daivatavajjanena /",
    "SA14bsa050_u:ps_2.39_1": "na brahmaloko 'pi ca durlabho 'sya prasnigdhakarmaṇyamanaḥpathasya //",
    "SA14bsa050_u:ps_2.40_0": "hitābhinandī jagatāmayatnāt prasādayatyeva ca mānasāni /",
    "SA14bsa050_u:ps_2.40_1": "ramyaḥ śaratkāla ivāpagānāṃ toyāni meghāgamadūṣitāni //",
    "SA14bsa050_u:ps_2.41_0": "rūpeṇa sarvapriyadarśanena jñānāspadenādbhutaceṣṭitena /",
    "SA14bsa050_u:ps_2.41_1": "ekīkarotīva tato munitve lokasya vijñānapṛthaktvasiddhim //",
    "SA14bsa050_u:ps_2.42_0": "kudṛṣṭipaṅkakramaṇaṃ lasaṃstu prāpnoti kalyāṇahṛdaḥ sahāyān /",
    "SA14bsa050_u:ps_2.42_1": "karmasvako 'stīti ca karma pāpaṃ viśasyamāno 'pi karoti naiva //",
    "SA14bsa050_u:ps_2.43_0": "bhavatyakampyā ca jiṇe 'sya bhaktirnāyasyate kautukamaṅgalaiśca /",
    "SA14bsa050_u:ps_2.43_1": "ārye ca mārge labhate pratiṣṭhāṃ viśeṣagāmitvamato 'bhyupaiti //",
    "SA14bsa050_u:ps_2.44_0": "satkāyadṛṣṭyuccalitaḥ sa yāti na durgatiṃ hetuparikṣayeṇa /",
    "SA14bsa050_u:ps_2.44_1": "jñānena cānāvaraṇena yukto divaḥpṛthivyorvicaratyasaṅgaḥ //",
    "SA14bsa050_u:ps_2.45_0": "pratyekabuddhairapi cānavāptāḥ sarve tato 'syābhimukhībhavanti /",
    "SA14bsa050_u:ps_2.45_1": "jagaddhitārtheṣu vijṛmbhamāṇāḥ sarvajñabhāvāya munīndradharmāḥ //",
    "SA14bsa050_u:ps_2.46_0": "imāṃ vibhūtiṃ guṇaratnacitrāṃ ślāghyāṃ svayaṃgrāhaguṇābhirāmām /",
    "SA14bsa050_u:ps_2.46_1": "ko nāma vidvān na samādadīta viśeṣataḥ sattvahitābhilāṣī //",
    "SA14bsa050_u:ps_2.47_0": "divyābhirāmā manujeṣu saṃpat prakṛṣṭasaukhyaikarasā ca divyā /",
    "SA14bsa050_u:ps_2.47_1": "śīlādyadi syāt kimivātra citraṃ yasmāt prarohantyapi buddhadharmāḥ //",
    "SA14bsa050_u:ps_2.48_0": "śīlacyutastvātmahite 'pyaśaktaḥ kasmin parasyārthavidhau samarthaḥ /",
    "SA14bsa050_u:ps_2.48_1": "tasmād viśeṣeṇa parārthasādhorna nyāyyamasmiñchīthilādaratvam //",
    "SA14bsa050_u:ps_2.49_0": "vivarjayedaṇvapi varjanīyaṃ tasmādbhayaṃ tīvramavekṣamāṇaḥ /",
    "SA14bsa050_u:ps_2.49_1": "na bodhisattvābhyucitaṃ ca śīlaṃ vikhaṇḍayedātmasukhodayena //",
    "SA14bsa050_u:ps_2.50_0": "na cchidradoṣaiḥ parijarjaraṃ vā strīkelisaṃvāhanavīkṣaṇādyaiḥ /",
    "SA14bsa050_u:ps_2.50_1": "na durjanakleśaparigrahād vā kurvīta śīlaṃ śabalaprakāram //",
    "SA14bsa050_u:ps_2.51_0": "kalmāṣadoṣāpagataṃ niṣevyam ekāntaśuklopacayena śīlam /",
    "SA14bsa050_u:ps_2.51_1": "svecchāgatitvācca bhujiṣyavṛttaṃ vidvatpraśaṃsābharaṇānavadyam //",
    "SA14bsa050_u:ps_2.52_0": "samagraśikṣāpadapūraṇācca saṃpūrṇamāmarṣavivarjitaṃ ca /",
    "SA14bsa050_u:ps_2.52_1": "cetoviśuddhipratibimbabhūtaistīvraiḥ parārthaikarasaiḥ prayogaiḥ //",
    "SA14bsa050_u:ps_2.53_0": "smṛtyāśrayāccendriyasaṃvareṇa śīlasya saṃrakṣaṇatatparaḥ syāt /",
    "SA14bsa050_u:ps_2.53_1": "lokasya dauḥśīlyamabhipravṛddhaṃ tamaḥ sahasrāṃśurivāpaneṣyan //",
    "SA14bsa050_u:ps_2.54_0": "duḥkhapratīkāranimittasevyaiḥ kāyavraṇālepanaveṣṭanādyaiḥ /",
    "SA14bsa050_u:ps_2.54_1": "nyāyopalabdhaiḥ parituṣṭacitto 'parānanollokanakātaraḥ syāt //",
    "SA14bsa050_u:ps_2.55_0": "ślāghyeṣu sarveṣvapi vartamānaḥ śīlānukūleṣu guṇodayeṣu /",
    "SA14bsa050_u:ps_2.55_1": "avismitatvādaparādhamānī kīrterbibhīyācca tadudbhavāyāḥ //",
    "SA14bsa050_u:ps_2.56_0": "lābhaprakāro hi guṇaprakāśācchatrutvamabhyeti suhṛnmukhena /",
    "SA14bsa050_u:ps_2.56_1": "saroruhāṇāmiva śītaraśmiḥ śreyaḥ pramāthī śithilavratānām //",
    "SA14bsa050_u:ps_2.57_0": "śīlaṃ guṇābhyāsavidhiṃ vadanti saṃbodhicitte ca guṇāḥ samagrāḥ /",
    "SA14bsa050_u:ps_2.57_1": "abhyasyate tacca kṛpāguṇena kāruṇyaśīlaḥ satataṃ tataḥ syāt //",
    "SA14bsa050_u:ps_2.58_0": "yanniśritaṃ kāmabhave 'pi naiva saṃtiṣṭhate naiva ca rūpadhātau /",
    "SA14bsa050_u:ps_2.58_1": "ārūpyadhātau yadasaṃsthitaṃ ca tattattvataḥ śīlamudāharanti //",
    "SA14bsa050_u:ps_2.59_0": "yo lokadhātuṣvamiteṣu sattvāñchīle pratiṣṭhāpayiṣuḥ samagrān /",
    "SA14bsa050_u:ps_2.59_1": "niṣevate lokahitāya śīlaṃ taducyate pāramiteti tajjñaiḥ //",
    "SA14bsa050_u:ps_2.60_0": "śīlaṃ viśeṣādhigamasya mārgo dāyādyabhūtaṃ karuṇātmakānām /",
    "SA14bsa050_u:ps_2.60_1": "jñānaprakarṣasya śucisvabhāvo naṣṭoddhavā maṇḍanajātiragrā //",
    "SA14bsa050_u:ps_2.61_0": "lokatrayavyāpi manojñāgandhaṃ vilepanaṃ pravrajitāvirodhi /",
    "SA14bsa050_u:ps_2.61_1": "tulyākṛtibhyo 'pi pṛthagjanebhyaḥ śīlaṃ viśeṣaṃ kurute narāṇām //",
    "SA14bsa050_u:ps_2.62_0": "akatthanānāmapi dhīrabhāvād vināpi vāgbhedapariśrameṇa /",
    "SA14bsa050_u:ps_2.62_1": "atrāsanābhyānatasarvalokaṃ tyaktāvalepoddhavamīśvaratvam //",
    "SA14bsa050_u:ps_2.63_0": "apyaprakāśānvayasaṃstavānām akurvatāmapyupakārasāram /",
    "SA14bsa050_u:ps_2.63_1": "niṣkevale śīlavidhau sthitānām asaṃstutānāmapi yannarāṇām //",
    "SA14bsa050_u:ps_2.64_0": "rajāṃsi pādāśrayapāvitāni praṇāmalabdhāni samudvahanti /",
    "SA14bsa050_u:ps_2.64_1": "cūḍāgralagnāni manuṣyadevāḥ śrīmattaraṃ śīlamataḥ kulebhyaḥ //",
    "SA14bsa050_u:ps_2.65_0": "tasmān na durgatibhayena na rājyahetorna svargasaṃpadabhilāṣasamudbhavena /",
    "SA14bsa050_u:ps_2.65_1": "seveta śīlamamalaṃ na hi tattathā syāllokārthasiddhiparamastu bhajeta śīlam //",
    "SA14bsa050_u:6_0": "// śīlapāramitāsamāsaḥ //",
    "SA14bsa050_u:8_0": "3. kṣāntipāramitāsamāsaḥ",
    "SA14bsa050_u:ps_3.1_0": "saṃmohanīṃ manmathapakṣamāyāṃ prāhuḥ sukhāṃ caiva vimokṣamāyām /",
    "SA14bsa050_u:ps_3.1_1": "tasyāṃ na kuryāt kaiva kṣamāyāṃ prayatnamekāntahitakṣamāyām //",
    "SA14bsa050_u:ps_3.2_0": "parāparādheṣu sadānabhijñā vyavasthitiḥ sattvavatāṃ manojñā /",
    "SA14bsa050_u:ps_3.2_1": "guṇābhinirvartitacārusaṃjñā kṣameti lokārthacarī kṛpājñā //",
    "SA14bsa050_u:ps_3.3_0": "parārthamabhyudyatamānasānāṃ dīkṣāṃ titikṣāṃ prathamāṃ vadanti /",
    "SA14bsa050_u:ps_3.3_1": "seturjalānīva hi roṣadoṣaḥ śreyāṃsi lokasya samāvṛṇoti //",
    "SA14bsa050_u:ps_3.4_0": "alaṃkriyā śaktisamanvitānāṃ tapodhanānāṃ balasaṃpadagrā /",
    "SA14bsa050_u:ps_3.4_1": "vyāpādadāvānalavāridhārā pretyeha ca kṣāntiranarthaśāntiḥ //",
    "SA14bsa050_u:ps_3.5_0": "kṣamāmaye varmaṇi sajjanānāṃ vikuṇṭhitā durjanavākyabāṇāḥ /",
    "SA14bsa050_u:ps_3.5_1": "prāyaḥ praśaṃsākusumatvametya tatkīrtimālāvayavā bhavanti //",
    "SA14bsa050_u:ps_3.6_0": "pratikriyā durjanavāgviṣāṇāṃ prahlādanī jñānaniśākarābhā /",
    "SA14bsa050_u:ps_3.6_1": "dhīraprakārā prakṛtiryatīnāṃ kṣāntirguṇānām adhivāsabhūmiḥ //",
    "SA14bsa050_u:ps_3.7_0": "sattvasya gāmbhīryamayasya sāro ghanāgamaḥ krodhanidāghaśāntyai /",
    "SA14bsa050_u:ps_3.7_1": "vyatītavelasya guṇārṇavasya vyāpī svanaḥ kṣāntimayo 'bhyudeti //",
    "SA14bsa050_u:ps_3.8_0": "ā brahmalokādadhirohāṇārthā sopānapaṅktirgatakhedadoṣā /",
    "SA14bsa050_u:ps_3.8_1": "karmāntaśālā guṇaśībharasya rūpasya sallakṣaṇabhūṣaṇasya //",
    "SA14bsa050_u:ps_3.9_0": "unmūlanī vairaphalācitānāṃ kṣamāsariddoṣamahādrumāṇām /",
    "SA14bsa050_u:ps_3.9_1": "saṃbodhicittasya vivardhitasya guṇāmburaśeḥ satatānukūlā //",
    "SA14bsa050_u:ps_3.10_0": "śubhā paratrāpi hite samṛddhirjagaddhitārthasya parā vivṛddhiḥ /",
    "SA14bsa050_u:ps_3.10_1": "śubhasvabhāvātiśayaprasiddhiḥ kṣāntirmanaḥkāyavacoviśuddhiḥ //",
    "SA14bsa050_u:ps_3.11_0": "saṃsāradoṣairna ca cchedameti sattvān kṛpāsnigdhamavekṣamāṇaḥ /",
    "SA14bsa050_u:ps_3.11_1": "satkarmabhirlokahitaiḥ samantād yaśomayatvaṃ vrajatīva loke //",
    "SA14bsa050_u:ps_3.12_0": "na spṛśyate vismayavācyadoṣairjñānāvadānena titikṣureva /",
    "SA14bsa050_u:ps_3.12_1": "anityatākṣāntibalodayācca praharṣamāyāti sukhe 'pi naiva //",
    "SA14bsa050_u:ps_3.13_0": "saṃkocamāyāti na cāyaśobhirvisāriṇā kṣāntibalaśrayeṇa /",
    "SA14bsa050_u:ps_3.13_1": "ataśca śeṣairapi lokadharmairaniśritatvānna sa cāpalīti //",
    "SA14bsa050_u:ps_3.14_0": "tīvraprakārairapi viprakārairna vikriyāṃ yānti satāṃ manāṃsi /",
    "SA14bsa050_u:ps_3.14_1": "dṛḍhābhilāṣāṇi munīndrabhāve kṣāntyā balādhānasusaṃskṛtāni //",
    "SA14bsa050_u:ps_3.15_0": "sa kṣāntidhīreṇa ca mānasena kaṣṭāni saṃdarśayate tapāṃsi /",
    "SA14bsa050_u:ps_3.15_1": "darponnatiṃ tīrthakṛtāṃ manaḥsu nīcaiḥ kariṣyan hitakāmyayaiva //",
    "SA14bsa050_u:ps_3.16_0": "loko 'yamātmābhiniveśasamūḍhaḥ śeṣān parānityabhimanyamānaḥ /",
    "SA14bsa050_u:ps_3.16_1": "tadviprakārairabhibhūtacetāḥ; kṣamāviyogāt parikhedameti //",
    "SA14bsa050_u:ps_3.17_0": "kṛpāsanāthāni satāṃ manāṃsi kṣāntyā kṛtasvastyayanakriyāṇi /",
    "SA14bsa050_u:ps_3.17_1": "naṣṭātmadṛṣṭiṇi parāpakārān na vikriyāṃ yānti guṇānurāgāt //",
    "SA14bsa050_u:ps_3.18_0": "mithyāvikalpo hṛdayajvarasya krodhasya heturdhṛtidurbalānām /",
    "SA14bsa050_u:ps_3.18_1": "samyagvikalpastu samādadhāti kṣāntiprakārāṃ manasaḥ praśāntim //",
    "SA14bsa050_u:ps_3.19_0": "vikalpasanniśrayasaṃśritāyāṃ kṣāntyāṃ na tu syāccalitāvakāśaḥ /",
    "SA14bsa050_u:ps_3.19_1": "pratyūṣavātasphurite 'mbhasīva saṃpūrṇacandrapratibimbalakṣayāḥ //",
    "SA14bsa050_u:ps_3.20_0": "vikalpaśāntiṃ paramārthatastu kṣāntiṃ kṣamātattvavido vadanti /",
    "SA14bsa050_u:ps_3.20_1": "tasmādvikalpopaśame yateta svapnopamaṃ lokamavekṣamāṇaḥ //",
    "SA14bsa050_u:ps_3.21_0": "cakṣuḥ kim ākrośati cakṣuretacchrotrādi vākrośati kiṃ tadādi /",
    "SA14bsa050_u:ps_3.21_1": "yaivaṃ kṣamā sāyatanānvavekṣā na kṣāntireṣā paramārthatastu //",
    "SA14bsa050_u:ps_3.22_0": "vaktā vacaścaitadanityameva śrutirvikalpo 'pi ca yo mamāyam /",
    "SA14bsa050_u:ps_3.22_1": "anityabhāvapravikalpanaiṣā na kṣāntimetām paramāṃ vadanti //",
    "SA14bsa050_u:ps_3.23_0": "kartāpakārasya na kaścidasti naivāsti kaścitkriyāte ca yasya /",
    "SA14bsa050_u:ps_3.23_1": "nairātmasaṃdarśanasiddhireṣā na kṣāntireṣāpi gataprakarṣā //",
    "SA14bsa050_u:ps_3.24_0": "tattatpratītya prabhavanti bhāvā nindāpraśaṃsāsukhaduḥkhasaṃjñāḥ /",
    "SA14bsa050_u:ps_3.24_1": "pratītyasiddheravatārabhūmirna kṣāntiratyantasamāhitaiṣā //",
    "SA14bsa050_u:ps_3.25_0": "yadyesā saṃmohamahāgraheṇa paryastacetā nanu nāhamevam /",
    "SA14bsa050_u:ps_3.25_1": "ityunnate cāvanate ca citte kṣāntiprakarṣasya kuto 'vakāśaḥ //",
    "SA14bsa050_u:ps_3.26_0": "pradhvaṃsinī varṇalavapratiśrudyantrādivaikaikaśa uccarantī /",
    "SA14bsa050_u:ps_3.26_1": "kuryāṃ kathaṃ kasya ca kāṃ ca pīḍām eṣāpi na kṣāntiratiprakṛṣṭā //",
    "SA14bsa050_u:ps_3.27_0": "yadyesā matpāpaparikṣayārthaṃ na vīkṣate svāmapi dharmapīḍām /",
    "SA14bsa050_u:ps_3.27_1": "asmān na kalyāṇataraṃ hi mitram asāvapi kṣāntyupacārā eva //",
    "SA14bsa050_u:ps_3.28_0": "karmasvatāṃ eva hi vīkṣamāṇastitikṣate tadguṇadarśanācca /",
    "SA14bsa050_u:ps_3.28_1": "naivaṃprakārāpi hi naiṣṭhikatvaṃ kṣāntirvikalpopahatā prayāti //",
    "SA14bsa050_u:ps_3.29_0": "anityaduḥkhāśuciniḥsvabhāvatā mama kṣamante na tu tadviparyayāḥ /",
    "SA14bsa050_u:ps_3.29_1": "iyaṃ vipakṣapraśamakṣamā kṣamā dvayapravṛtterna tu pāramārthikī //",
    "SA14bsa050_u:ps_3.30_0": "ayatnatattvārthavicakṣaṇo janaḥ paropakāreṣu yataḥ pravartate /",
    "SA14bsa050_u:ps_3.30_1": "kṣamā na caivaṃ samatāṃ sameti yā yataḥ kṣamaivaṃ na vikalpanakṣayā //",
    "SA14bsa050_u:ps_3.31_0": "nirodham āyānti yadā tvaśeṣatāḥ samādhikanyūnavikalpanakramāḥ /",
    "SA14bsa050_u:ps_3.31_1": "anuttarāṃ kṣāntimamānagocarāṃ vadanti tāmadvāyamārgacāriṇāḥ //",
    "SA14bsa050_u:ps_3.32_0": "svataḥ parasmādubhayādahetuto yathā na bhāvāḥ prabhavanti ke cana /",
    "SA14bsa050_u:ps_3.32_1": "svataḥ parasmād ubhayād ahetutastathā na bhāvā vibhavanti ke cana //",
    "SA14bsa050_u:ps_3.33_0": "naṣṭād anaṣṭād ubhayāc na nobhayān na jātu kāryaṃ khalu vidyate kva cit /",
    "SA14bsa050_u:ps_3.33_1": "tathāpi kāryaṃ samudeti vastuno yetthaṃ kṣamā sā dvayavarjitā kṣamā //",
    "SA14bsa050_u:ps_3.34_0": "sato 'sato vāsti na janma janmanā vinā nirodho 'pi na kasya cit kva cit /",
    "SA14bsa050_u:ps_3.34_1": "svabhāvaśūnyāmiti bhāvakalpanāṃ vipaśyataḥ kṣāntirudeti naiṣṭhikī //",
    "SA14bsa050_u:ps_3.35_0": "avāpya yāṃ vyākriyate sahasraśo jinairasau nāma jino bhaviṣyati /",
    "SA14bsa050_u:ps_3.35_1": "pravartate lokahitakriyāvidhiḥ samāhitasyaiva ca tasya sarvadā //",
    "SA14bsa050_u:ps_3.36_0": "yāvacca bhāvābhiniviṣṭabuddhiratra dvayaṃ tāvadupaiti mohāt /",
    "SA14bsa050_u:ps_3.36_1": "tathānimittaṃ ca vimokṣaheturdure bhavatyasya yathā kṣiteḥ kham //",
    "SA14bsa050_u:ps_3.37_0": "upaiti dharmapraṇidhānakarmasu prabhutvamṛddhāvadhimuktijanmasu /",
    "SA14bsa050_u:ps_3.37_1": "tathā pariṣkāravidhau svacetasi prakarṣiṇi jñānabale tathāyuṣi //",
    "SA14bsa050_u:ps_3.38_0": "avāpya caitadvaśitāmayaṃ dhanaṃ prakṛṣṭaṃ akṣiṣṇu parārthasādhanam /",
    "SA14bsa050_u:ps_3.38_1": "janasya kṛcchreṣu patiṣyataḥ sataḥ sa jāyate dhāraṇakāraṇaṃ vibhuḥ //",
    "SA14bsa050_u:ps_3.39_0": "tasmāt parārthamahatīṃ dhuramudvahadbhiḥ kṣānterupāyavidhireṣa sadānugamyaḥ /",
    "SA14bsa050_u:ps_3.39_1": "atra sthitasya hi bhavanti parārthacittāḥ sarvāḥ; kriyā guṇaphalābharaṇābhirāmāḥ //",
    "SA14bsa050_u:ps_3.40_0": "asyāṃ hi bhaktirapi yā pravirūḍhamūlā tāmabhyasanti munayo munirājabhāve /",
    "SA14bsa050_u:ps_3.40_1": "śraddhānuviddhamanasāṃ na hi dharmamārge dṛṣṭo manoratharathasya yato 'kṣabhaṅgaḥ //",
    "SA14bsa050_u:9_0": "// kṣāntipāramitāsamāsaḥ //",
    "SA14bsa050_u:11_0": "4. vīryapāramitāsamāsaḥ",
    "SA14bsa050_u:ps_4.1_0": "sarvaṃsahe kṣāntibale ca rūḍhe sarvādbhutānyārabhate sa śauryāt /",
    "SA14bsa050_u:ps_4.1_1": "vīryeṇa kāryāntamahābalena yasmāt sa devānapi yātyatītya //",
    "SA14bsa050_u:ps_4.2_0": "sudṛśyapārāṇyapi laukikāni kāryāṇi nirvīryaduruttarāṇi /",
    "SA14bsa050_u:ps_4.2_1": "aprāpyarūpaṃ tu na kiṃ cid asti khedānabhijñena parākrameṇa //",
    "SA14bsa050_u:ps_4.3_0": "ārabdham evotsahate na hīna ārabhya madhyastu viṣādameti /",
    "SA14bsa050_u:ps_4.3_1": "parārtham aśrāntaparākramāste nirvāṇamutsṛjya samārabhante //",
    "SA14bsa050_u:ps_4.4_0": "prāyeṇa dainyopahato jano 'yaṃ svādhīnavīryo 'pi gurusvakāryaḥ /",
    "SA14bsa050_u:ps_4.4_1": "ahīnavīryasya tu merusāro 'pyakhedasādhyaḥ parakāryabhāraḥ //",
    "SA14bsa050_u:ps_4.5_0": "saṃsārakoṭyorubhayoḥ samānaiḥ prayāmasārairdivasairyadi syuḥ /",
    "SA14bsa050_u:ps_4.5_1": "saṃvatsarāstatpracayātidīrghaiḥ kalpaiḥ samudrodakabindutulyaiḥ //",
    "SA14bsa050_u:ps_4.6_0": "utpādayeyaṃ yadi bodhicittam ekaikametena parākrameṇa /",
    "SA14bsa050_u:ps_4.6_1": "saṃbhāraśeṣaṃ cinuyāṃ tathāpi bhūyaḥsamutsāritakhedadainyaḥ //",
    "SA14bsa050_u:ps_4.7_0": "ekaikamevaṃ yadi bodhicittaṃ prāpyeta saṃbhāravidhiśca śeṣaḥ /",
    "SA14bsa050_u:ps_4.7_1": "tathāpi bodhiṃ samudānayeyaṃ kṛpāsamutsāhitadhairyasāraḥ //",
    "SA14bsa050_u:ps_4.8_0": "saṃsāraduḥkhaṃ svamacintayitvā saṃnāhadārḍhyaṃ yadacintyamevam /",
    "SA14bsa050_u:ps_4.8_1": "ādyaṃ samādānamidaṃ vadanti vīravratānāṃ karuṇātmakānām //",
    "SA14bsa050_u:ps_4.9_0": "padbhyāṃ atikramya kukūlakalpāṃ kṛtsnāṃ mahīmāyudhasaṃvṛtāṃ vā /",
    "SA14bsa050_u:ps_4.9_1": "yaddraṣṭum apyutsahate munīndrān pātuṃ śivaṃ dharmarasāyanaṃ vā //",
    "SA14bsa050_u:ps_4.10_0": "saṃsārapaṅkājjanatā mayeyam uddhṛtya nirvāṇasukhe niveṣyā /",
    "SA14bsa050_u:ps_4.10_1": "utkṣepanikṣepavidhau padānāṃ yaccittamevaṃ ca samādadāti //",
    "SA14bsa050_u:ps_4.11_0": "yad vā hitārthaṃ kramate parasya puṇyāni vā lokahitāya cittam /",
    "SA14bsa050_u:ps_4.11_1": "parākramaḥ so 'kṣayavikramāṇāṃ śrīmatsamādānavidhau dvitīyaḥ //",
    "SA14bsa050_u:ps_4.12_0": "puṇyasya cotpādasamānakālaṃ saṃbuddhabhāve pariṇāmanaṃ yat /",
    "SA14bsa050_u:ps_4.12_1": "tadakṣayatvaṃ samudāgamāya śubhaṃ samādānam udāharanti //",
    "SA14bsa050_u:ps_4.13_0": "mahatsu vāmbhaḥsu yathā niṣikto naivodabinduḥ kṣayamabhyupaiti /",
    "SA14bsa050_u:ps_4.13_1": "saṃbuddhabhāve pariṇāmitasya tathaiva puṇyasya na saṃkṣayo 'sti //",
    "SA14bsa050_u:ps_4.14_0": "tathā hi kāruṇyaviśuddhabuddhiḥ sarvajñabhāvāya phalantyamūni /",
    "SA14bsa050_u:ps_4.14_1": "puṇyāni lokasya carācarasyetyevaṃ sa tānyārabhate susattvaḥ //",
    "SA14bsa050_u:ps_4.15_0": "mahātrisāhasragataṃ janaughaṃ nirvāpayedekadine na kaścit /",
    "SA14bsa050_u:ps_4.15_1": "kalpaṃ tathā naiva ca sattvadhātostenāpi kiṃ cit paripācitaṃ syāt //",
    "SA14bsa050_u:ps_4.16_0": "śrutvāpi sattvākṣayatāṃ imāṃ yaḥ sattvānaśeṣān vininīṣureva /",
    "SA14bsa050_u:ps_4.16_1": "viṣādadoṣānavalīḍhavīryaḥ kastasya dūrastha ihārthasāraḥ //",
    "SA14bsa050_u:ps_4.17_0": "yaḥ puṇyarāśirjagatāṃ samagrastāvatpramāṇairdaśabhirjinasya /",
    "SA14bsa050_u:ps_4.17_1": "nivṛttimāgacchati romakūpa ekaika ekaikasujātaromā //",
    "SA14bsa050_u:ps_4.18_0": "śatena bhūyo guṇitena tena puṇyena romāspadasaṃśritena /",
    "SA14bsa050_u:ps_4.18_1": "bhavatyanuvyañjanamekameva śeṣāṇi tasya prabhavanti kāye //",
    "SA14bsa050_u:ps_4.19_0": "tāvadguṇādeva ca puṇyarāśestasmād anuvyañjanasaṃpraviṣṭāt /",
    "SA14bsa050_u:ps_4.19_1": "pratyekaśastasya jinatvaśaṃsi nirvartate lakṣaṇacitrakarma //",
    "SA14bsa050_u:ps_4.20_0": "sallakṣaṇotpattinimittabhūtāt sahasrasaṃkhyāguṇitācca puṇyāt /",
    "SA14bsa050_u:ps_4.20_1": "nirvartate tasya manojñavarṇā saṃpūrṇacandrasphuṭakāntirūrṇā //",
    "SA14bsa050_u:ps_4.21_0": "ūrṇābhinirvṛttikarmaṃ ca puṇyaṃ śatapramāṇairguṇitaṃ sahasraiḥ /",
    "SA14bsa050_u:ps_4.21_1": "karoti tasyānavalokanīyaṃ chattarābhamuṣṇīṣalalāmaśīrṣam //",
    "SA14bsa050_u:ps_4.22_0": "ayaṃ mayā puṇyanidhiḥ parārthaṃ saṃceya ityuttamabodhicitte /",
    "SA14bsa050_u:ps_4.22_1": "vīryonmukhe kena mukhena tasmiṃllayapravṛttirlabhatāṃ praveśam //",
    "SA14bsa050_u:ps_4.23_0": "sarve 'pi sattvā yadi lokadhātau pratyekabuddhaiḥ sadṛśā bhaveyuḥ /",
    "SA14bsa050_u:ps_4.23_1": "jñānena tebhyo 'bhyadhikaprabhāvaḥ kṣāntistha eko 'pi hi bodhisattvaḥ //",
    "SA14bsa050_u:ps_4.24_0": "tathaiva ca kṣāntibalasthitebhyo viśeṣaṃ āyātyavivartanīyaḥ /",
    "SA14bsa050_u:ps_4.24_1": "aśrāntavīryaḥ kuśalaprayoge yallaukike caiva taduttare ca //",
    "SA14bsa050_u:ps_4.25_0": "tebhyaḥ puṇaścādhika eva dūraṃ ya ekajātipratibaddhabodhiḥ /",
    "SA14bsa050_u:ps_4.25_1": "ka eva vādo dṛḍhavīryavatsu ye bodhimūle prathamaṃ niṣaṇṇāḥ //",
    "SA14bsa050_u:ps_4.26_0": "tādṛgvidhajñānaviśuddhipūrṇaḥ syād yadyaśeṣena ca lokadhātuḥ /",
    "SA14bsa050_u:ps_4.26_1": "yāyāt kalāṃ so 'pi na bodhimūle sthitasya mārātikṛtāntyajāteḥ //",
    "SA14bsa050_u:ps_4.27_0": "tādṛgvidhajñānaviśuddhacittāḥ syuryadyaśeṣena ca sarvalokāḥ /",
    "SA14bsa050_u:ps_4.27_1": "balapradeśasya muneratulyāḥ kalāpradeśairapi te samagrāḥ //",
    "SA14bsa050_u:ps_4.28_0": "ityadbhutajñānasamudramekaḥ kṛpātmako nistarituṃ prayāti /",
    "SA14bsa050_u:ps_4.28_1": "avyāhatājñaḥ paracittacāre prajñāvabhāsaṃ ca nabho viśālam //",
    "SA14bsa050_u:ps_4.29_0": "sarveṣu sattveṣu ca tasya mātrā samānahārdā karuṇābhyudeti /",
    "SA14bsa050_u:ps_4.29_1": "saṃbuddhadharmāśca tato 'vaśeṣāstasyādbhutāḥ saṃprabhavantyaśeṣāḥ //",
    "SA14bsa050_u:ps_4.30_0": "ebhiḥ samādānaguṇairupetaḥ śuddhaśravaiḥ pelavasattvasattvaiḥ /",
    "SA14bsa050_u:ps_4.30_1": "aṣṭābhiraṅgairiva tattvamārgo vīryaprakarṣādadhikaṃ vibhāti //",
    "SA14bsa050_u:ps_4.31_0": "vīryaṃ tridhā yaḥ kuśalaprayogastasmācca vākkāyamanoviśeṣāḥ /",
    "SA14bsa050_u:ps_4.31_1": "prasthānaviṣṭhānasamāhitasya vīryaprakarṣasya manomayasya //",
    "SA14bsa050_u:ps_4.32_0": "yo bodhicittapraṇayaḥ samaśca kṛpā ca nairātmagatau kṣamā ca /",
    "SA14bsa050_u:ps_4.32_1": "caturvikalpo janasaṃgrahaśca sarveṣu dharmeṣvanavagrahaśca //",
    "SA14bsa050_u:ps_4.33_0": "saṃsārapaṅke yadakhinnatā ca traidhātukasyaiva ca nopalabdhiḥ /",
    "SA14bsa050_u:ps_4.33_1": "sarvasvadānaṃ na ca tena mānaḥ samagraśikṣasya na śikṣayā ca //",
    "SA14bsa050_u:ps_4.34_0": "parāpakārairavikāri dhairyaṃ cittasya cātyantamavikṣatiryā /",
    "SA14bsa050_u:ps_4.34_1": "ārambhadārḍhayaṃ kuśalakriyāsu prītirvivekaikarasā ca citte //",
    "SA14bsa050_u:ps_4.35_0": "caturvidhadhyānasamāpanaṃ ca cittasya nidhyaptiranātmataśca /",
    "SA14bsa050_u:ps_4.35_1": "atṛptatā ca śrutavistareṇa nyāyapraveśastadavekṣaṇācca //",
    "SA14bsa050_u:ps_4.36_0": "yā deśanā caiva yathāśrutānāṃ jñānaṃ ca dharmānabhilāpyatāyām /",
    "SA14bsa050_u:ps_4.36_1": "pañcasvabhijñāsu ca yatprabhutvam abhyāsamātrā ca taduttarāyām //",
    "SA14bsa050_u:ps_4.37_0": "yadṛddhipādeṣvabhinirhṛtatvaṃ paṭvī na cāyāsamayī kriyā ca /",
    "SA14bsa050_u:ps_4.37_1": "samyakprahāṇeṣu ca yaḥ prayogaḥ śubhāśubhādeva ca yā vimuktiḥ //",
    "SA14bsa050_u:ps_4.38_0": "yatkauśalaṃ cendriyanirṇayeṣu nirindriyān paśyati yacca dharmān /",
    "SA14bsa050_u:ps_4.38_1": "mārgasya saṃbhāravimārgaṇaṃ ca na cāsya kiṃ cid gamanaṃ kutaścit //",
    "SA14bsa050_u:ps_4.39_0": "ityevamādyaṃ pṛthucitravīryaṃ prasthānaviṣṭhānaviśeṣacitram /",
    "SA14bsa050_u:ps_4.39_1": "asyākṣayatvapratipūraṇārthaṃ prasthānakarmaiva viśeṣahetuḥ //",
    "SA14bsa050_u:ps_4.40_0": "nimittakarmasvapi na pravartate vitiṣṭhate jñānamaye ca karmaṇi /",
    "SA14bsa050_u:ps_4.40_1": "kṛpāguṇādyan na jahāti saṃskṛtaṃ na coruvīryo 'pi patatyasaṃskṛte //",
    "SA14bsa050_u:ps_4.41_0": "apūrvadharmaśrutiralparogatā durāsadetvaṃ śrutadharmadhāraṇam /",
    "SA14bsa050_u:ps_4.41_1": "amānuṣebhyo 'pi parigrahodayaḥ samādhigotrapratilambha eva ca //",
    "SA14bsa050_u:ps_4.42_0": "vrajantyavandhyā yadaharniśaṃ kriyā guṇairna hāniṃ yadutpaiti mauśalīm /",
    "SA14bsa050_u:ps_4.42_1": "vivṛddha evotpalavacca yadguṇairmanuṣyadharmādadhikaprayojanaiḥ //",
    "SA14bsa050_u:ps_4.43_0": "yaśo viśālam ca sukhaṃ sukhodayaṃ vinītakārpaṇyamanastvamuttamam /",
    "SA14bsa050_u:ps_4.43_1": "guṇāśca teṣāmiha dṛṣṭadhārmikā bhavanti vīryāditi ko 'tra vismayaḥ //",
    "SA14bsa050_u:ps_4.44_0": "trailokyapūjyamamitoruguṇaṃ saṃbuddhabhāvamapi yānti yadā /",
    "SA14bsa050_u:ps_4.44_1": "vīryavyāpāśrayadṛḍhāḥ puruṣā na syād ataḥ ka iva vīryaparaḥ //",
    "SA14bsa050_u:12_0": "// vīryapāramitāsamāsaḥ //",
    "SA14bsa050_u:14_0": "5. dhyānapāramitāsamāsaḥ",
    "SA14bsa050_u:ps_5.1_0": "atha dhyānavidhau yogaṃ kuryāj jñānavivṛddhaye /",
    "SA14bsa050_u:ps_5.1_1": "sukhaṃ hi kartuṃ lokānāṃ jñānālokādanugraham //",
    "SA14bsa050_u:ps_5.2_0": "prasīdatyadhikaṃ jñānaṃ dhyānānmanasi nirmale /",
    "SA14bsa050_u:ps_5.2_1": "śaradutsāritaghane nabhasīvendumaṇḍalam //",
    "SA14bsa050_u:ps_5.3_0": "viśuddhaśīlaḥ kalyāṇaiḥ sahāyaiḥ sahitairhitaiḥ /",
    "SA14bsa050_u:ps_5.3_1": "alpakṛtyaḥ praśāntātma smṛtyadhiṣṭhānaveṣṭitaḥ //",
    "SA14bsa050_u:ps_5.4_0": "nivasan vṛkṣamūleṣu śādvalāstīrṇabhūmiṣu /",
    "SA14bsa050_u:ps_5.4_1": "anupaskṛtaramyeṣu vanapuṣpasugandhiṣu //",
    "SA14bsa050_u:ps_5.5_0": "dhyānasācivyadhīreṣu saṃtuṣṭajanaveśmasu /",
    "SA14bsa050_u:ps_5.5_1": "jananirghoṣamūkatvād gambhīrāvasthiteṣviva //",
    "SA14bsa050_u:ps_5.6_0": "pratyaraṇyaniviṣṭeṣu śūnyeṣvāyataneṣu vā /",
    "SA14bsa050_u:ps_5.6_1": "kuñjeṣu ca mahīdhrāṇāṃ siṃhanādānunādiṣu //",
    "SA14bsa050_u:ps_5.7_0": "yatra kva cana vā deśe saṃsargakleśavarjite /",
    "SA14bsa050_u:ps_5.7_1": "paryaṅkena sukhāsīnaḥ śarīram ṛju dhārayan //",
    "SA14bsa050_u:ps_5.8_0": "upasthāpya smṛtimayīṃ rakṣāṃ abhimukhīṃ hṛdi /",
    "SA14bsa050_u:ps_5.8_1": "kṛpayā kuvitarkāṇāṃ kṛtvevākṣaṇaghoṣaṇām //",
    "SA14bsa050_u:ps_5.9_0": "prajñāparicayasyāyāṃ kālo me na tu nirvṛteḥ /",
    "SA14bsa050_u:ps_5.9_1": "na hi sattvān anirvāpya svayaṃ nirvātum utsahe //",
    "SA14bsa050_u:ps_5.10_0": "iti lokahitāvekṣī buddhabhāvagataspṛhaḥ /",
    "SA14bsa050_u:ps_5.10_1": "kuryāt sātatyayogena dhyānārambhasamudyamam //",
    "SA14bsa050_u:ps_5.11_0": "na hi viśramya viśramya mathnannagnimavāpnuyāt /",
    "SA14bsa050_u:ps_5.11_1": "sa eva yogo yoge 'pi viśeṣādhigamādṛte //",
    "SA14bsa050_u:ps_5.12_0": "ekatraiva ca badhnīyād dṛḍham ālambane manaḥ /",
    "SA14bsa050_u:ps_5.12_1": "anyānyālambanagrāhaḥ kliśnātyevākulaṃ manaḥ //",
    "SA14bsa050_u:ps_5.13_0": "vidarśanād vīryabalāllīyamānaṃ samuddharet /",
    "SA14bsa050_u:ps_5.13_1": "uddhanyamānaṃ ca manaḥ praśamena nivārayet //",
    "SA14bsa050_u:ps_5.14_0": "samyaggatamupekṣitaṃ samādhibalaniścalam /",
    "SA14bsa050_u:ps_5.14_1": "tatrāpi vā tanmayaḥ syāt sugatajñānalabdhaye //",
    "SA14bsa050_u:ps_5.15_0": "na ca dhyānasukhāsvādaḥ pāratantryamanukramet /",
    "SA14bsa050_u:ps_5.15_1": "na hi svasukhamātrārthamayam ārambhavistaraḥ //",
    "SA14bsa050_u:ps_5.16_0": "śarīrajīvitāpekṣī dainyopahatamānasaḥ /",
    "SA14bsa050_u:ps_5.16_1": "na kuryād vīryaśaithilyamapyādīpte svamūrdhani //",
    "SA14bsa050_u:ps_5.17_0": "lakṣayitvā nimittāni manastasya samādhaye /",
    "SA14bsa050_u:ps_5.17_1": "bhraśyamānaṃ prayuñjīta smṛtyāvahitayā punaḥ //",
    "SA14bsa050_u:ps_5.18_0": "mano nivaraṇebhyaśca vipakṣairvinivartayet /",
    "SA14bsa050_u:ps_5.18_1": "svecchāprayātaṃ dviradam aṅkuśākarṣaṇairiva //",
    "SA14bsa050_u:ps_5.19_0": "atha nīvaraṇavyādhināśaprasvasthamānasaḥ /",
    "SA14bsa050_u:ps_5.19_1": "dāridryādiva nirmukto mahato vyasanādiva //",
    "SA14bsa050_u:ps_5.20_0": "prītiyuktena manasā kāmadoṣān vicārayet /",
    "SA14bsa050_u:ps_5.20_1": "tadviyogopalabhyāṃ ca parāṃ sukhaparamparām //",
    "SA14bsa050_u:ps_5.21_0": "vidyududdyotacapalāḥ phenāṃśukanibhātmakāḥ /",
    "SA14bsa050_u:ps_5.21_1": "svapnavat pelavāsvādā vañcanārthamivoditāḥ //",
    "SA14bsa050_u:ps_5.22_0": "pitṛṇāmapi putreṣu putrāṇāṃ ca pitṛṣvapi /",
    "SA14bsa050_u:ps_5.22_1": "prītisarvasvabhūteṣu suhṛtsu suhṛdāmapi //",
    "SA14bsa050_u:ps_5.23_0": "guṇapracayabaddhasya vyūḍhesu samareṣvapi /",
    "SA14bsa050_u:ps_5.23_1": "darśitasthairyasārasya snehasetorvidāriṇaḥ //",
    "SA14bsa050_u:ps_5.24_0": "iha paryeṣṭiduḥkhasya paratra narakasya ca /",
    "SA14bsa050_u:ps_5.24_1": "hetubhūtā yataḥ kāmāḥ kāmayeta na tān ataḥ //",
    "SA14bsa050_u:ps_5.25_0": "yadāśrayo vitarko 'pi prajñācakṣurnimīlanaḥ /",
    "SA14bsa050_u:ps_5.25_1": "ātmano 'pi parasyāpi vighātāya pravartate //",
    "SA14bsa050_u:ps_5.26_0": "ātmakāmairapi ca ye sarvathāpi vivarjitāḥ /",
    "SA14bsa050_u:ps_5.26_1": "parārthakāmastān kāmāṃstyaktvā kathamanusmaret //",
    "SA14bsa050_u:ps_5.27_0": "tṛptireṣāṃ na saṃprāptyā nāhanyahani sevayā /",
    "SA14bsa050_u:ps_5.27_1": "naiva saṃnicayenāpi ko 'nyo vyādhirataḥ paraḥ //",
    "SA14bsa050_u:ps_5.28_0": "yadāsvādahato naiva svārthamapyavabudhyate /",
    "SA14bsa050_u:ps_5.28_1": "unmattapānapratimān kastān sahṛdayaḥ smaret //",
    "SA14bsa050_u:ps_5.29_0": "ityevaṃ sarvato duṣṭān kāmāṃstasyānupaśyataḥ /",
    "SA14bsa050_u:ps_5.29_1": "tataḥ saṃkucitaṃ cittaṃ naiṣkramye 'bhiprasīdati //",
    "SA14bsa050_u:ps_5.30_0": "vivekajaṃ prītisukhaṃ tataḥ prasrabdhilabdhijam /",
    "SA14bsa050_u:ps_5.30_1": "prāpnoti cittasyaikāgryaṃ prathamadhyānasaṃjñitam //",
    "SA14bsa050_u:ps_5.31_0": "sa vitarkavicārāṇāṃ kāmānāmiva duṣṭatām /",
    "SA14bsa050_u:ps_5.31_1": "puṣyāṃstatpraśamānveṣī samādhiprītijaṃ sukham //",
    "SA14bsa050_u:ps_5.32_0": "adhyātmasaṃprasādācca cittaikāgratayā ca tat /",
    "SA14bsa050_u:ps_5.32_1": "dvitīyaṃ dhyānamityāhuradvitīyā maharṣayaḥ //",
    "SA14bsa050_u:ps_5.33_0": "utplavaṃ manaso dṛṣṭvā prīteratha virajya saḥ /",
    "SA14bsa050_u:ps_5.33_1": "tṛtīyaṃ dhyānamāpnoti smṛtyupekṣāsamanvitam //",
    "SA14bsa050_u:ps_5.34_0": "sukhabhogamapi tyaktvā sukhaduḥkhanirākṛtam /",
    "SA14bsa050_u:ps_5.34_1": "viśuddhaṃ smṛtyupekṣābhyāṃ caturthaṃ dhyānamaśnute //",
    "SA14bsa050_u:ps_5.35_0": "abhijñā labhate pañca sa ca tatrānugāminīḥ /",
    "SA14bsa050_u:ps_5.35_1": "rājyastha iva dharmātmā hrīkīrtiśrīmatidyutīḥ //",
    "SA14bsa050_u:ps_5.36_0": "pratyekajinalabdhāśca śrāvakīyā vyatītya ca /",
    "SA14bsa050_u:ps_5.36_1": "tā bhavantyadhikā dūraṃ parārthasamudāgamāt //",
    "SA14bsa050_u:ps_5.37_0": "sa hi matsariṇastyāge śīle tadvikalānapi /",
    "SA14bsa050_u:ps_5.37_1": "kopanān kṣāntisauratye kusīdān vīryasaṃpadi //",
    "SA14bsa050_u:ps_5.38_0": "vikṣiptacetaso dhyāne prajñāyāṃ tannirākṛtān /",
    "SA14bsa050_u:ps_5.38_1": "niyojayati kāruṇyādaśrāntācāravikramaḥ //",
    "SA14bsa050_u:ps_5.39_0": "ato 'cyutābhirdīptābhirbhābhirlokāvabhāsanam /",
    "SA14bsa050_u:ps_5.39_1": "marīcibhirivādityāḥ kurute 'nantagocaram //",
    "SA14bsa050_u:ps_5.40_0": "atha pāpakṛtaḥ sattvān patato narakādiṣu /",
    "SA14bsa050_u:ps_5.40_1": "kṣīṇapuṇyāyuṣaścaiva devāñchāśvatamāninaḥ //",
    "SA14bsa050_u:ps_5.41_0": "taistairduḥkhaviśeṣaiśca lokaṃ kāraṇayāhatam /",
    "SA14bsa050_u:ps_5.41_1": "tatra divyaprabhāveṇa cakṣuṣā sā vilokayan //",
    "SA14bsa050_u:ps_5.42_0": "tīvramāyāti kāruṇyaṃ kāruṇyān na pramādyati /",
    "SA14bsa050_u:ps_5.42_1": "parārtheṣvapramattaśca yātyacintyaprabhāvatām //",
    "SA14bsa050_u:ps_5.43_0": "athānyalokadhātusthān sampaśyati tathāgatān /",
    "SA14bsa050_u:ps_5.43_1": "buddhakṣetraguṇavyūhān saṃghasyaiva ca saṃpadaḥ //",
    "SA14bsa050_u:ps_5.44_0": "bodhisattvarṣabhāṇāṃ ca viśuddhācāragocaram /",
    "SA14bsa050_u:ps_5.44_1": "sarvalokahitodarkaṃ śrīmaccaritamīkṣate //",
    "SA14bsa050_u:ps_5.45_0": "tatra ca praṇidhistasya sukhenaiva samṛdhyati /",
    "SA14bsa050_u:ps_5.45_1": "parārthapariṇāmācca śīlasyaiva ca saṃpadaḥ //",
    "SA14bsa050_u:ps_5.46_0": "atimānuṣayā śrutyā divyayārthaviśuddhayā /",
    "SA14bsa050_u:ps_5.46_1": "śṛṇvannuccāvacā vāco vidūre 'pyavidūravat //",
    "SA14bsa050_u:ps_5.47_0": "kṛpādūracarairuktāḥ pāruṣyavirasākṣarāḥ /",
    "SA14bsa050_u:ps_5.47_1": "antardīptasya kopāgnerniścarantīrivārciṣaḥ //",
    "SA14bsa050_u:ps_5.48_0": "apsarogītasacivān bhūṣaṇasvanaśībharān /",
    "SA14bsa050_u:ps_5.48_1": "divyatūryaninādāṃśca vināśaikarasānapi //",
    "SA14bsa050_u:ps_5.49_0": "niṣevyamāṇān rāgāndhairamitrānmitrārūpiṇaḥ /",
    "SA14bsa050_u:ps_5.49_1": "vīkṣya vrajati kāruṇyaṃ teṣāṃ vāñcanayā tayā //",
    "SA14bsa050_u:ps_5.50_0": "bhayādduḥkhaviśeṣācca so 'vispaṣṭapadākṣaraiḥ /",
    "SA14bsa050_u:ps_5.50_1": "nārakairārtarasitairhṛdīvābhihatastataḥ //",
    "SA14bsa050_u:ps_5.51_0": "paramālambate vīryaṃ majjāgatamahākṛpaḥ /",
    "SA14bsa050_u:ps_5.51_1": "tīkṣṇāgreṇa pratodena sadaśva iva coditaḥ //",
    "SA14bsa050_u:ps_5.52_0": "nānālokasthitebhyo 'tha jinebhyo dharmadeśanāḥ /",
    "SA14bsa050_u:ps_5.52_1": "śṛṇoti sarvasattvānāṃ nirvāṇakāṅkṣayākṣayāḥ //",
    "SA14bsa050_u:ps_5.53_0": "tataḥ sa paracitteṣu vijñāyānuśayāśayān /",
    "SA14bsa050_u:ps_5.53_1": "puṇyāṅkurān ropayati jñānasādhanavānnavān //",
    "SA14bsa050_u:ps_5.54_0": "smṛtvā pūrvanivāsaṃ ca kalpakoṭisahasraśaḥ /",
    "SA14bsa050_u:ps_5.54_1": "paśyan puṇyāni lokānāṃ tathendriyabalābalam //",
    "SA14bsa050_u:ps_5.55_0": "tadāśrayavaśādṛddhyā so 'nekīkṛtavigrahaḥ /",
    "SA14bsa050_u:ps_5.55_1": "avandhyakathanaṃ yāti yathābhājanadeśanāt //",
    "SA14bsa050_u:ps_5.56_0": "kva cid arkasahasradīptināpyavisaṃvāditakāntisaṃpadā /",
    "SA14bsa050_u:ps_5.56_1": "vapuṣā munirājalakṣaṇaḥ sphuṭacitreṇa samantalakṣmaṇā //",
    "SA14bsa050_u:ps_5.57_0": "janayannayanotsavaṃ nṛṇāṃ vacasā hlādaviśeṣamācaran /",
    "SA14bsa050_u:ps_5.57_1": "sa karotyamṛtaprakāśanaṃ jinabhāvāya jinādhimuktiṣu //",
    "SA14bsa050_u:ps_5.58_0": "praśamottarayā muniśriyā kva cid atyārthaviśiṣṭaceṣṭayā /",
    "SA14bsa050_u:ps_5.58_1": "kurute muniśiṣyarūpabhṛdvinayaṃ tadvinayārhacetasām //",
    "SA14bsa050_u:ps_5.59_0": "abhisāritapādapaṅkajaḥ suracūḍāmaṇibhirmahendravat /",
    "SA14bsa050_u:ps_5.59_1": "dhanado dhanado yathā kva cit kuha cidbrahmavadadbhutadyutiḥ //",
    "SA14bsa050_u:ps_5.60_0": "kva cid unmiṣitatrilocanaḥ śaśīlekhāmalamaulibhūṣaṇaḥ /",
    "SA14bsa050_u:ps_5.60_1": "amarādhipabhāsuradyutirbujagendraśriyamudvahan kva cit //",
    "SA14bsa050_u:ps_5.61_0": "kuliśānalapiṅgalāṅguliḥ kuha cid guhyakarājarājavat /",
    "SA14bsa050_u:ps_5.61_1": "amitājinalakṣmavān kva cid guṇaraśmirmunicandramā iva //",
    "SA14bsa050_u:ps_5.62_0": "sphuṭakaustubharatnaraśmibhirvipuloraḥsthalabhāsuradyutiḥ /",
    "SA14bsa050_u:ps_5.62_1": "garuḍadhvajarājadṛk kva cit kuha ciccaiva halāyudhadyutiḥ //",
    "SA14bsa050_u:ps_5.63_0": "sitaśaktiracintyaśaktimān kuha ciccāruśikhaṇḍivāhanaḥ /",
    "SA14bsa050_u:ps_5.63_1": "udayāstanagendrabhūṣaṇaḥ śaśisūryāmalarūpavān kva cit //",
    "SA14bsa050_u:ps_5.64_0": "kuha cid dhutabhuṅmarutvatāṃ vapuṣānyatra narāśrayāśinām /",
    "SA14bsa050_u:ps_5.64_1": "vāruṇadyutim udvahan kva cit kuha cinmanmathacāruvigrahaḥ //",
    "SA14bsa050_u:ps_5.65_0": "lalitāṃ pramadānarākṛtiṃ naranārīratisaṃgalālasaḥ /",
    "SA14bsa050_u:ps_5.65_1": "kva cid eva tapodhanaśriyaṃ vidadhat kāmaviraktamānasaḥ //",
    "SA14bsa050_u:ps_5.66_0": "hṛdayāni harannṛṇāṃ kva cid guruśiṣyakṣitipālavṛttibhiḥ /",
    "SA14bsa050_u:ps_5.66_1": "narakeṣvapi ca parabhāvato vidadhadduḥkhavimokṣaṇakṣaṇam //",
    "SA14bsa050_u:ps_5.67_0": "jagatām adhimuktivistarairatha so 'nekavidhairviceṣṭitaiḥ /",
    "SA14bsa050_u:ps_5.67_1": "karuṇāguṇasaṃtatastataḥ kurute lokahitaṃ tatastataḥ //",
    "SA14bsa050_u:ps_5.68_0": "samavāpya viśeṣasaṃpadaṃ vipulāṃ dhyānaguṇaśrayādimām /",
    "SA14bsa050_u:ps_5.68_1": "prayateta viśeṣavattaraṃ nidhicihneṣvavisaṃvadatsviva //",
    "SA14bsa050_u:ps_5.69_0": "kuśale sthitirapyanūrjitā kim ahāniḥ śithilavratocitā /",
    "SA14bsa050_u:ps_5.69_1": "prayateta vivṛddhaye tataḥ parihāṇistu viparyayādataḥ //",
    "SA14bsa050_u:ps_5.70_0": "sulabhaśca samādhirudyamād anurakṣā punarasya duṣkarā /",
    "SA14bsa050_u:ps_5.70_1": "sahasā vijigīṣuṇā yathā vijitasya praśamapratikriyā //",
    "SA14bsa050_u:ps_5.71_0": "manasaḥ parivṛttilāghavaṃ paramaṃ tatra na viśvasedataḥ /",
    "SA14bsa050_u:ps_5.71_1": "anavāpya mahīmivācalām acalāṃ bhūmimabhīradurgamām //",
    "SA14bsa050_u:ps_5.72_0": "abhisaṃskṛta[mārgacāriṇaḥ] patanāntā hi samādhivistarāḥ /",
    "SA14bsa050_u:ps_5.72_1": "ata uttamamārgabhāvanām avalambeta vikalpavarjanāt //",
    "SA14bsa050_u:ps_5.73_0": "sucinityasukhātmakalpanaṃ kapaṭam saṃskṛtadambhasaṃbhavām /",
    "SA14bsa050_u:ps_5.73_1": "samavekṣya na bhāvakalpanāpraṇayavyāpṛtamānaso bhavet //",
    "SA14bsa050_u:ps_5.74_0": "viśade 'pyupalambhasaṃbhave vrajati kleśaśaravyatām ataḥ /",
    "SA14bsa050_u:ps_5.74_1": "vyatiyāti tu māragocaraṃ tamanarthaṃ praśamayya sarvathā //",
    "SA14bsa050_u:ps_5.75_0": "na hi niśrayadośaduṣito bhavati dhyānavidhirviśuddhaye /",
    "SA14bsa050_u:ps_5.75_1": "calatānugato hi niśrayaḥ sakhaṭuṅkastata eva kathyate //",
    "SA14bsa050_u:ps_5.76_0": "vyavahāravidhiprasiddhaye pratipattadbhavatīti kathyate /",
    "SA14bsa050_u:ps_5.76_1": "na hi kiṃ cid udeti kutra cit sadasatsaṃbhavayuktyasaṃbhavāt //",
    "SA14bsa050_u:ps_5.77_0": "gaganena samānamānasastribhavādapyu atha vītaniśrayaḥ /",
    "SA14bsa050_u:ps_5.77_1": "avikalpitadhīraceṣṭito vacanenāpratiyatnaśobhinā //",
    "SA14bsa050_u:ps_5.78_0": "kurute sa ca laukikīṃ kriyāṃ jagadekāntahitānuvartinīm /",
    "SA14bsa050_u:ps_5.78_1": "na samādhibalācca hīyate vaśavartitvamavāpya cetasaḥ //",
    "SA14bsa050_u:ps_5.79_0": "tataḥ paraṃ parahitatatparodyataiḥ samādhibhirvidhivihitaprayojanaiḥ /",
    "SA14bsa050_u:ps_5.79_1": "vivardhate ghanasamaye yathodadhiḥ saridvadhūsamupahṛtairnavāmbubhiḥ //",
    "SA14bsa050_u:15_0": "// dhyānapāramitāsamāsaḥ //",
    "SA14bsa050_u:ps_6.1_0": "puṇyāni dānaprabhṛtīnyamūni prajñāsanāthānyadhikaṃ vibhānti /",
    "SA14bsa050_u:ps_6.1_1": "hiraṇmayānīva vibhūṣaṇāni pratyuptaratnadyutibhāsvarāṇi //",
    "SA14bsa050_u:ps_6.2_0": "kriyāsu sāmarthyaguṇaṃ hi teṣāṃ prajñaiva vistāriṇamādadhāti /",
    "SA14bsa050_u:ps_6.2_1": "svārthapravṛttau viśadakramāṇāṃ yathā manaḥsaṃtatirindriyāṇāṃ //",
    "SA14bsa050_u:ps_6.3_0": "kriyāsvayogyāni śarīrayantrāṇyāyurviyuktāni yathā na bhānti /",
    "SA14bsa050_u:ps_6.3_1": "tathaiva kāryāṇi na bhānti loke prajñāviyogena jadīkṛtāni //",
    "SA14bsa050_u:ps_6.4_0": "śraddhādikānāmapi cendriyāṇāṃ prajñāgraṇī buddhirivendriyāṇām /",
    "SA14bsa050_u:ps_6.4_1": "guṇāguṇān vetti hi tatsanāthaḥ kleśakṣaye naipuṇametyataśca //",
    "SA14bsa050_u:ps_6.5_0": "prajñāviyogāt phalalālasānāṃ naiva svatodānaviśuddhirasti /",
    "SA14bsa050_u:ps_6.5_1": "tyāgaṃ parārthaṃ hi vadanti dānaṃ śeṣastu vṛddhyārthamiva prayogaḥ //",
    "SA14bsa050_u:ps_6.6_0": "prajñāsamunmīlitacakṣuṣastu dattvā svamāṃsānyapi bodhisattvāḥ /",
    "SA14bsa050_u:ps_6.6_1": "naivonnatiṃ nāvanatiṃ prayānti bhaiṣajyavṛkṣā iva nirviklapāḥ //",
    "SA14bsa050_u:ps_6.7_0": "evaṃ sa bhūmiṃ prathamāmupaiti lokottarasyārthavidhipratiṣṭhām /",
    "SA14bsa050_u:ps_6.7_1": "akrodhanaḥ prītisamṛddhacetā dānairmahadbhirjagadarthacetāḥ //",
    "SA14bsa050_u:ps_6.8_0": "prāyeṇa yasyāṃ balacakravartī bhavatyasaṃhāryamatiśca bodheḥ /",
    "SA14bsa050_u:ps_6.8_1": "prajñāguṇādeśitasatpatho 'tha karmeṇa bhūmiṃ vimalāmupaiti //",
    "SA14bsa050_u:ps_6.9_0": "yasyāṃ prakṛtyaiva viśuddhaśīlaścaturmahādvīpapatiḥ sa bhūtvā /",
    "SA14bsa050_u:ps_6.9_1": "narendracūḍāmaṇisatkṛtājñaḥ sūryārhatāmeti yathā munīndraḥ //",
    "SA14bsa050_u:ps_6.10_0": "tataḥ paraṃ kāmiṣu daivateṣu loke 'pi ca dvitrisahasrasaṃkhye /",
    "SA14bsa050_u:ps_6.10_1": "aiśvaryamāpnoti tataḥ paraṃ ca bhūmiṃ viśodhya prabhavāṃ prabhāyāḥ //",
    "SA14bsa050_u:ps_6.11_0": "śīlasya śuddhiḥ kuta eva tasya yaḥ prajñayā nāpahṛtāndhakāraḥ /",
    "SA14bsa050_u:ps_6.11_1": "prāyeṇa śīlāni hi tadviyogād āmarṣadoṣaiḥ kaluṣīkriyante //",
    "SA14bsa050_u:ps_6.12_0": "nātmārthamapyasti tu yasya śīlaṃ prājñasya tasyāsti kathaṃ parārtham /",
    "SA14bsa050_u:ps_6.12_1": "yo dṛṣṭadoṣo bhavabandhanānāṃ lokān samastāṃstata ujjihīrṣuḥ //",
    "SA14bsa050_u:ps_6.13_0": "prajñāvipakṣairhṛdi soparāge kṣamāguṇaḥ kena dhṛtiṃ labheta /",
    "SA14bsa050_u:ps_6.13_1": "guṇāguṇāavekṣaṇakātarākṣe khyāto guṇairvīrā iva kṣitīśe //",
    "SA14bsa050_u:ps_6.14_0": "prajñānvitānāṃ tu parāpakārāḥ kṣamāguṇāḥ sthairyakarā bhavanti /",
    "SA14bsa050_u:ps_6.14_1": "bhadrātmakānāmiva vāraṇānāṃ karamāśrayā naikavidhā viṣeṣāḥ //",
    "SA14bsa050_u:ps_6.15_0": "niṣkevalaṃ vīryamapi śramāya prajñāsanāthasya tu tasya kārye /",
    "SA14bsa050_u:ps_6.15_1": "anuttaraḥ siddhiguṇo 'bhyudeti hartā tadutthasya pariśramasya //",
    "SA14bsa050_u:ps_6.16_0": "yasmāt paraṃ sūkṣamataraṃ na kiṃ cid yannaipuṇānāṃ paramaḥ prakarṣaḥ /",
    "SA14bsa050_u:ps_6.16_1": "yatkāmadoṣādibhirāvṛtānāṃ manaḥpathaṃ naiva kadā cideti //",
    "SA14bsa050_u:ps_6.17_0": "tad dhyānamekāntasukhābhirāmaṃ kathaṃ pravekṣyantyastāṃ manāṃsi /",
    "SA14bsa050_u:ps_6.17_1": "sthūlāni doṣopacayairmahadbhiḥ prajñotpathaṃ nyāyamivāśritānī //",
    "SA14bsa050_u:ps_6.18_0": "prajñānirudyogamaterhi dṛṣṭirnāyāti śuddhiṃ tadṛte na śīlam /",
    "SA14bsa050_u:ps_6.18_1": "samyakasmādhis tadṛte na labhyo duḥkhakṣayastadvirahāttathaiva //",
    "SA14bsa050_u:ps_6.19_0": "prājñastu doṣādbhayamīkṣamāṇaḥ sukhānubaddhaṃ ca sukhaṃ guṇebhyaḥ /",
    "SA14bsa050_u:ps_6.19_1": "vihāya doṣāñjagadarthakāmo guṇābhirāmeṇa pathā prayāti //",
    "SA14bsa050_u:ps_6.20_0": "samudyatastena samādhimetya prāpnoti vākkāyamanoviśuddhīḥ /",
    "SA14bsa050_u:ps_6.20_1": "ato 'navadyena balena yuktaḥ pravartate lokahitodayeṣu //",
    "SA14bsa050_u:ps_6.21_0": "dānena cābhīpsitabhūyasaiva priyairadīnairvacanāmṛtaiśca /",
    "SA14bsa050_u:ps_6.21_1": "naiṣkāraṇorjasvalayā ca vṛttyā parārthacaryāsu samaṃ samantāt //",
    "SA14bsa050_u:ps_6.22_0": "sāmānyamartheṣu ca darśayitvā premṇā vaśīkṛtya manāṃsi teṣām /",
    "SA14bsa050_u:ps_6.22_1": "karoti nirvāṇasukhe pratiṣṭhāṃ prajñāguṇāvyāhatadharmacakraḥ //",
    "SA14bsa050_u:ps_6.23_0": "prajñādyarogaiśca balairamībhiradhyāsitaṃ nābhyupayātumīsā /",
    "SA14bsa050_u:ps_6.23_1": "ajīvikādurgatimṛtyunindāśāradyadoṣāśrayaṇī bhayārtiḥ //",
    "SA14bsa050_u:ps_6.24_0": "bhayāni sarvāṇi hi doṣajāni prajñā na doṣaiḥ sahavāsameti /",
    "SA14bsa050_u:ps_6.24_1": "śaradvyapoḍhābhragavākṣapakṣā bhā bhāskarasyeva tamaḥpratānaiḥ //",
    "SA14bsa050_u:ps_6.25_0": "sahasraraśmerudaye 'pi yāni tamāṃsi rundhanti jagadgatāni /",
    "SA14bsa050_u:ps_6.25_1": "nāmaikaśeṣāṇi karoti tāni prajñāprabhāyāḥ prasaraprabhāvaḥ //",
    "SA14bsa050_u:ps_6.26_0": "na tatra bhūyaḥ karaṇīyam asti yatra prabhā sā balatāmupaiti /",
    "SA14bsa050_u:ps_6.26_1": "yugāntakālānalasaṃhṛte hi loke na dagdhavyakathāḥ prathante //",
    "SA14bsa050_u:ps_6.27_0": "jyotīṃṣi sarvāṇyapi saṃhitāni prajñāprabhāṃ nālamathopayātum /",
    "SA14bsa050_u:ps_6.27_1": "atastayā nāsti parātivṛddhirgarīyasī vāparihāṇijātiḥ //",
    "SA14bsa050_u:ps_6.28_0": "saṃpūrṇatāṃ yāti sukhena śikṣā śīlāya cittapraśamāya caiva /",
    "SA14bsa050_u:ps_6.28_1": "prajñābhiyuktasya yatastato 'syāṃ sarvābhisāreṇa parākrameta //",
    "SA14bsa050_u:ps_6.29_0": "yā skandhadhātvāyatanapravṛttau satyāśrayā pratyayitā parīkṣā /",
    "SA14bsa050_u:ps_6.29_1": "kālatraye 'pyeṣa samāsayuktyā prajñāvadātairviṣayapraveśaḥ //",
    "SA14bsa050_u:ps_6.30_0": "kīrtiṃ vitanvanti jinātmajānāṃ prajñāvadātāścaritapradeśāḥ /",
    "SA14bsa050_u:ps_6.30_1": "guṇadvīṣāmapyatiduṣkuhāṇāṃ romāñcitā vismayapāratantryāt //",
    "SA14bsa050_u:ps_6.31_0": "prajñābalaṃ dīptataraprabhāvaṃ nālaṃ prasoḍhuṃ sabalo 'pi māraḥ /",
    "SA14bsa050_u:ps_6.31_1": "prajñāṃśavo vibhramayānti cakṣurna draṣṭum īśo hi yataḥ sa eva //",
    "SA14bsa050_u:ps_6.32_0": "kandarpanārācanipātasāhī prajñāmayaṃ varma vitatya citte /",
    "SA14bsa050_u:ps_6.32_1": "vyūḍhāni rūpaprabhṛtīnyanekānyeko 'pi nirbhīrabhibhūya yāti //",
    "SA14bsa050_u:ps_6.33_0": "adhīrasātmyaṃ bhayaviklavaṃ vā mūḍhocitaṃ śokaparigrahaṃ vā /",
    "SA14bsa050_u:ps_6.33_1": "svalpātmacitteṣvavagāḍhamūlaṃ roṣoparāgaṃ parijihmitaṃ vā //",
    "SA14bsa050_u:ps_6.34_0": "dīneṣu kārpaṇyamalīmasatvaṃ kṛtāspadaṃ rāgiṣu cāpalaṃ vā /",
    "SA14bsa050_u:ps_6.34_1": "tejovihīneṣvalasatvasattvaṃ samuddhateṣvapraśamātmakatvam //",
    "SA14bsa050_u:ps_6.35_0": "tāṃstāṃśca līnānapi doṣaleśān pṛthagvidhiṣvāśrayagahvareṣu /",
    "SA14bsa050_u:ps_6.35_1": "samudbhavantyeva parākaroti prajñā pratijñeva jagaddhitārthā //",
    "SA14bsa050_u:ps_6.36_0": "niveśya doṣakṣayadhīrasaumyāṃ bhavasya tasyopari dṛṣṭilakṣmīm /",
    "SA14bsa050_u:ps_6.36_1": "svayaṃ munīndrairabhiṣicyate yat prahlādinā vyākaraṇāmṛtena //",
    "SA14bsa050_u:ps_6.37_0": "ūrṇāprabhābhiśca mahāmunīnāṃ niśīthacandradyutihāsinībhiḥ /",
    "SA14bsa050_u:ps_6.37_1": "yadājyadhārābhirivādhvaragnirvibhāti mūrdhanyabhiṣicyamānaḥ //",
    "SA14bsa050_u:ps_6.38_0": "avāpya yasmān muniyauvarājyaṃ samaṃ samantād visṛtātmabhāvaḥ /",
    "SA14bsa050_u:ps_6.38_1": "lokasya duḥkhaṃ praśamatyayatnād rajo mahāmegha iva pravṛṣṭaḥ //",
    "SA14bsa050_u:ps_6.39_0": "prajñāprabhāvopanataḥ sa sarvaḥ prabhāvisāraḥ sugatātmajānām /",
    "SA14bsa050_u:ps_6.39_1": "ko vismayo vātra sutapriyāyā mātuḥ samīyādyadiyaṃ vibhūtiḥ //",
    "SA14bsa050_u:ps_6.40_0": "daśaprakāro 'pi yadā munīnāṃ tadāśrayādeva balaprakarṣaḥ /",
    "SA14bsa050_u:ps_6.40_1": "udetyasādhāraṇasundaraśca śeṣo 'pyasaṃkhyo guṇaratnarāśiḥ //",
    "SA14bsa050_u:ps_6.41_0": "śāstrāṇi cakṣuḥpratimāni loke nidhānabhūtāṃśca kalāviśeṣān /",
    "SA14bsa050_u:ps_6.41_1": "mantrān paritrāṇakṛto vicitrān dharmavyavasthāśca pṛthagviśeṣāḥ //",
    "SA14bsa050_u:ps_6.42_0": "paryāyacitraṃ ca vimokṣamārgaṃ tattacca lokasya hitopapādi /",
    "SA14bsa050_u:ps_6.42_1": "yadbodhisattvāḥ pravidarśayanti prajñāprabhāvābhyudayaḥ sa sarvaḥ //",
    "SA14bsa050_u:ps_6.43_0": "divyapratispardhibhirindriyārthairnarendrabhāve 'pi hi bodhisattvāḥ /",
    "SA14bsa050_u:ps_6.43_1": "na yadvirūpāṃ prakṛtiṃ vrajanti prajñā guṇāmātyasanāthatā sā //",
    "SA14bsa050_u:ps_6.44_0": "paropakāraikarasā ca maitrī rāgoparāgaprativarjitā ca /",
    "SA14bsa050_u:ps_6.44_1": "parasya duḥkheṣu parā dayā ca na śokabhārālasatāṃ gatā ca //",
    "SA14bsa050_u:ps_6.45_0": "anuddhātatvaṃ mudite 'pi citte tamonirārambhamupekṣitaṃ ca /",
    "SA14bsa050_u:ps_6.45_1": "te te guṇāś;cābhyadhikaṃ vibhānti prajñāniruddhapratipakṣamārgāḥ //",
    "SA14bsa050_u:ps_6.46_0": "ko nāma lokasya parārthasādhurduḥkhaikahetūni tamāṃsi hanyāt /",
    "SA14bsa050_u:ps_6.46_1": "avyāhatā jñānaśayāśayeṣu prajñā na cet syādatisūryādīptiḥ //",
    "SA14bsa050_u:ps_6.47_0": "tatprāptaye śrutam aśītivikalpacitraṃ saṃceyam āśrayasahaṃ gurumabhyupetya /",
    "SA14bsa050_u:ps_6.47_1": "dvātriṃśatā tadadhigamya vivardhayeta samyaṅmanaḥ samavadhānakṛtairviśeṣaiḥ //",
    "SA14bsa050_u:ps_6.48_0": "alpaśruto 'ndha iva vetti na bhāvanāyā mārgaṃ vicintayati kāni ca tadvihīnaḥ /",
    "SA14bsa050_u:ps_6.48_1": "tasmācchrutaṃ prati yateta tadāśrayā hi prajñā samudbhavati cintanabhāvanābhyām //",
    "SA14bsa050_u:ps_6.49_0": "praśnairavigrahamukhaiśca kathāviśeṣairmīmāṃsayārthagativīkṣaṇayā svayaṃ ca /",
    "SA14bsa050_u:ps_6.49_1": "prajñāvivṛddhimabhitaḥ prayateta nityaṃ dhyānena tadguṇavivṛddhikareṇa caiva //",
    "SA14bsa050_u:ps_6.50_0": "prajñābhyupāyavidhireṣa samāsatastu dhyānaṃ tadarthaniyataḥ śrutivistaraśca /",
    "SA14bsa050_u:ps_6.50_1": "tābhyāṃ samudbhavati hi prabhavo guṇānāṃ prajñāprabhāsamudayo 'gnirivāraṇībhyāṃ //",
    "SA14bsa050_u:ps_6.51_0": "vidvajjanācaritamārgasamāśrayācca saṃmohahetugahanāni vivarjayeta /",
    "SA14bsa050_u:ps_6.51_1": "tairāvṛto na hi vibhātyudayasthito 'pi toyāvalambijaladāntaritaḥ śaśīva //",
    "SA14bsa050_u:ps_6.52_0": "ālasyajṛmbhitamatitvam asatsahāyā nidrānivṛttiraviniścayaśīlatā ca /",
    "SA14bsa050_u:ps_6.52_1": "jñāne muneriva kutūhalitānivṛttirmithyābhimānaparisaṃkucitāśca pṛcchāḥ //",
    "SA14bsa050_u:ps_6.53_0": "dainyena cātmaparitāpasamudbhavena vidvajjanābhigamanādarakātaratvam /",
    "SA14bsa050_u:ps_6.53_1": "mithyāvikalpapaṭutā vitathā ca dṛṣṭirmohāya tatpraśamanāya tu tadvipakṣāḥ //",
    "SA14bsa050_u:ps_6.54_0": "skandheṣu sāyatanadhātuṣu satyayuktyor; hetudbhaveṣu śucayānavinirṇaye ca /",
    "SA14bsa050_u:ps_6.54_1": "dharmeṣu kauśalamaśeṣata eva yacca prajñāprayogaviṣayo 'ṣṭavikalpa eṣaḥ //",
    "SA14bsa050_u:ps_6.55_0": "niḥsāraphenanicayairaviśeṣi rūpaṃ tisro 'pi budbudalavā iva vedanāśca /",
    "SA14bsa050_u:ps_6.55_1": "saṃjñāpi kāmaguṇaviprasṛtān satṛṣṇān bālān mṛgāniva vilobhayate marīciḥ //",
    "SA14bsa050_u:ps_6.56_0": "saṃskārajātirapi tulyaguṇā kadalyā vijñānato 'pi na ca yuktatarāsti māyā /",
    "SA14bsa050_u:ps_6.56_1": "yanniśrayādbhramati naikavikalpaceṣṭaṃ bhūtābhibhūtakuṇapapratimaṃ śarīram //",
    "SA14bsa050_u:ps_6.57_0": "nātmā tadīyamapi cātra na kiṃ cid asti saṃghāta eṣa vividhāśūcisaṃnidhānaḥ /",
    "SA14bsa050_u:ps_6.57_1": "bālān pralambhayata eva ca sattvasaṃjñā svacchandaceṣṭa iva yantravidhau suyukte //",
    "SA14bsa050_u:ps_6.58_0": "ātmā na cakṣurapi ca kṣaṇabhaṅguratvāt tadvan na cakṣuṣi na cātra yathaiva cakṣuḥ /",
    "SA14bsa050_u:ps_6.58_1": "ādhyātmikāyatanaśeṣam aśeṣam evam ātmīyavastuviṣayo 'pi ca tadvivekī //",
    "SA14bsa050_u:ps_6.59_0": "bāhyeṣu dhātuṣu śarīrasamāśritānāṃ nālpo 'pi lakṣaṇavirodhakṛto 'sti bhedaḥ /",
    "SA14bsa050_u:ps_6.59_1": "vijñānadhāturapi ca kṣaṇikaḥ sa nātmā tasmātparo 'pi ca nabhaḥkusumaiḥ samānaḥ //",
    "SA14bsa050_u:ps_6.60_0": "ityetadudbhavati kevalameva duḥkhaṃ tṛṣṇāvimūḍhamanaso vigmāttu tasyāḥ /",
    "SA14bsa050_u:ps_6.60_1": "śāntiḥ parā bhavati tarṣaharastu mārgaḥ śīlaṃ samādhipariśuddhatayā ca dṛṣṭiḥ //",
    "SA14bsa050_u:ps_6.61_0": "tattatpratītya bhavatīti viśuddhadṛṣṭirnāstyasti veti samupaiti sa naiva kiṃ cit /",
    "SA14bsa050_u:ps_6.61_1": "māyāmayaṃ jagadidaṃ pratibhāti tasya tasmāt sukhādiṣu bhavatyavikāradhīraḥ //",
    "SA14bsa050_u:ps_6.62_0": "āsīdbhaviṣyati ca yat tad apīdṛgeva kaḥ saṃbhavo yadasukhaṃ na bhaved bhavebhyaḥ /",
    "SA14bsa050_u:ps_6.62_1": "evaṃ vyatītaviṣayeṣvapi vītarāgo naivābhinandati bhavāṃśca bhaviṣyato 'pi //",
    "SA14bsa050_u:ps_6.63_0": "ākārabhedaparuṣe puruṣo 'parādhī ko nāma gūḍhanakharasphuṭadṛṣṭicihne /",
    "SA14bsa050_u:ps_6.63_1": "tatpraiṣyavṛttikapaṭānyanucintya rajyed viśvāsameva ca yathocitamatra yāyāt //",
    "SA14bsa050_u:ps_6.64_0": "evaṃ vimuktamatirapyanukampakastu kleśāntaraṃ jagadanāthamavekṣamāṇaḥ /",
    "SA14bsa050_u:ps_6.64_1": "hīneṣu niṣpraṇayabuddhirudārabhāvān nirvātumicchati na buddhaguṇānalabdhvā //",
    "SA14bsa050_u:ps_6.65_0": "lokārthasādhanavidhāvasamartharūpaṃ yānadvayaṃ samavādhūya sa pūrvameva /",
    "SA14bsa050_u:ps_6.65_1": "kāruṇyadeśitapatho munirājayānam ātasthivān parahitaikarasasvabhāvam //",
    "SA14bsa050_u:ps_6.66_0": "hīnociteṣu na matirnamati praṇītā saṃtiṣṭhate mahati nāmahatī kadā cit /",
    "SA14bsa050_u:ps_6.66_1": "saṃsyandate śucibhireva śucisvabhāvaṃ tulyaistathānyadapi śāsvata eṣa yogaḥ //",
    "SA14bsa050_u:ps_6.67_0": "svapnopamāni vigaṇayya sukhāsukhāni saṃmohadoṣakṛpaṇāṃ janatāṃ ca teṣu /",
    "SA14bsa050_u:ps_6.67_1": "ātmārtha eva gurutāṃ katham asya yāyād vyāpārabhāramavadhūya parārtharamyam //",
    "SA14bsa050_u:ps_6.68_0": "yaḥ sarvalokahitakāraṇasarvaceṣṭastyaktvātmadṛṣṭiviṣayaṃ vitathābhimānam /",
    "SA14bsa050_u:ps_6.68_1": "sarvatra śāntamatiradvayamārgacārī so 'tyadbhutaścaritanirvṛta eva loke //",
    "SA14bsa050_u:ps_6.69_0": "prajñāviśuddhikaramuttamayānametat sarvajñatā tadudayā hi mahāmunīnām /",
    "SA14bsa050_u:ps_6.69_1": "lokasya yā nayanatāmiva saṃprayāti dīptāṃśumaṇḍalatalotpatitā prabheva //",
    "SA14bsa050_u:ps_6.70_0": "saṃsāradoṣabharanirmathito 'pi naiva prajñāvivecanatayā parikhīdyate yaḥ /",
    "SA14bsa050_u:ps_6.70_1": "nātmābhikhedapariviklavatāṃ sa yāti yānasya buddhaguṇasaṃjananasya loke //",
    "SA14bsa050_u:ps_6.71_0": "paśyanti cābhutamayaṃ sugataprabhāvaṃ romāñcakañcukitasarvaśarīradeśāḥ /",
    "SA14bsa050_u:ps_6.71_1": "tadgāminaṃ pariharanti ca yānamārgaṃ kiṃ nāma kāraṇamṛte śaṭhaceṣṭitebhyaḥ //",
    "SA14bsa050_u:ps_6.72_0": "ko nāma mārakalinānabhibhūtacetāḥ saṃbuddhadharmaguṇaratnanidhānabhūtam /",
    "SA14bsa050_u:ps_6.72_1": "sarvajñayānamapayānam anarthapaṅkād ākroṣṭumarhati na cejjagato 'sya vairam //",
    "SA14bsa050_u:ps_6.73_0": "lokārthasādhanapare jinarājavaṃśe prajñānimīlitanayeṣu pariskhalatsu /",
    "SA14bsa050_u:ps_6.73_1": "cittaṃ narasya karuṇāmṛdu kasya na syāt tanmohadoṣaśamanāya dṛḍhaṃ ca vīryam //",
    "SA14bsa050_u:ps_6.74_0": "prajñāyā janayati yaḥ parāṃ viśuddhiṃ nirmokṣaḥ kathamiva tasya dūrataḥ syāt /",
    "SA14bsa050_u:ps_6.74_1": "naivāsmātparataramasti śīlam anyat tattasmād bhajata vimokṣakāṅkṣiṇo hi //",
    "SA14bsa050_u:17_0": "// prajñāpāramitāsa[māsa]ścāyaṃ pāramitāsamāsaḥ //",
    "SA14bsa050_u:18_0": "viśuddhamaunīndramanastaḍāgaprasūtasūtrāntasaroruhebhyaḥ /",
    "SA14bsa050_u:18_1": "ādāya śurabhramareṇa samyag madhūrjitaṃ pāramitāsamāse //"
}