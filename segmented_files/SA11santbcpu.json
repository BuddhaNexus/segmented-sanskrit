{
  "SA11santbcpu:0": "Pariccheda 1",
  "SA11santbcpu:1": "aum namo buddhāya /",
  "SA11santbcpu:2": "Bca_1.1 sugatān sasutān sadharmakāyān praṇipatyādarato 'khilāṃśca vandyān /",
  "SA11santbcpu:3": "sugatātmajasaṃvarāvatāraṃ kathayiṣyāmi yathāgamaṃ samāsāt //",
  "SA11santbcpu:4": "Bca_1.2 na hi kiṃcidapūrvamatra vācyaṃ na ca saṃgrathanakauśalaṃ mamāsti /",
  "SA11santbcpu:5": "ataeva na me parārthacintā svamano vāsayituṃ kṛtaṃ mamedaṃ //",
  "SA11santbcpu:6": "Bca_1.3 mama tāvadanena yāti vṛddhiṃ kuśalaṃ bhāvayituṃ prasādavegaḥ /",
  "SA11santbcpu:7": "atha matsamadhātureva paśyed aparo 'pyenamato 'pi sārthako 'yaṃ //",
  "SA11santbcpu:8": "Bca_1.4 kṣaṇasaṃpadiyaṃ sudurlabhā pratilabdhā puruṣārthasādhanī /",
  "SA11santbcpu:9": "yadi nātra vicintyate hitaṃ punarapyeṣa samāgamaḥ kutaḥ //",
  "SA11santbcpu:10": "Bca_1.5 rātrau yathā meghaghanāndhakāre vidyutkṣaṇaṃ darśayati prakāśaṃ /",
  "SA11santbcpu:11": "buddhānubhāvena tathā kadācil-lokasya puṇyeṣu matiḥ kṣaṇaṃ syāt //",
  "SA11santbcpu:12": "Bca_1.6 tasmācchubhaṃ durbalameva nityaṃ balaṃ tu pāpasya mahatsughoraṃ /",
  "SA11santbcpu:13": "tajjīyate 'nyena śubhena kena saṃbodhicittaṃ yadi nāma na syāt //",
  "SA11santbcpu:14": "Bca_1.7 kalpānanalpān pravicintayadbhir dṛṣṭaṃ munīndrairhitametadeva /",
  "SA11santbcpu:15": "yataḥ sukhenaiva sukhaṃ pravṛddham utplāvayatyapramitāñjanaughān //",
  "SA11santbcpu:16": "Bca_1.8 bhavaduḥkhaśatāni tartukāmair api sattvavyasanāni hartukāmaiḥ /",
  "SA11santbcpu:17": "bahusaukhyaśatāni bhoktukāmair na vimocyaṃ hi sadaiva bodhicittaṃ //",
  "SA11santbcpu:18": "Bca_1.9 bhavacārakabandhano varākaḥ sugatānāṃ suta ucyate kṣaṇen /",
  "SA11santbcpu:19": "na narāmaralokavandanīyo bhavati smodita eva bodhicitte //",
  "SA11santbcpu:20": "Bca_1.10 aśucipratimāmimāṃ gṛhītvā jinaratnapratimāṃ karotyanarghāṃ /",
  "SA11santbcpu:21": "rasajātamatīva vedhanīyaṃ sudṛḍhaṃ gṛhṇata bodhicittasaṃjñaṃ //",
  "SA11santbcpu:22": "Bca_1.11 suparīkṣitamaprameyadhībhir bahumūlyaṃ jagadekasārthavāhaiḥ /",
  "SA11santbcpu:23": "gatipattanavipravāsaśīlāḥ sudṛḍhaṃ gṛhṇata bodhicittaratnaṃ //",
  "SA11santbcpu:24": "Bca_1.12 kadalīva phalaṃ vihāya yāti kṣayamanyatkuśalaṃ hi sarvameva /",
  "SA11santbcpu:25": "satataṃ phalati kṣayaṃ na yāti prasavatyeva tu bodhicittavṛkṣaḥ //",
  "SA11santbcpu:26": "Bca_1.13 kṛtvāpi pāpāni sudāruṇāni yadāśrayāduttarati kṣaṇena /",
  "SA11santbcpu:27": "śūrāśrayeṇeva mahābhayāni nāśrīyate tatkathamajñasattvaiḥ //",
  "SA11santbcpu:28": "Bca_1.14 yugāntakālānalavanmahānti pāpāni yannirdahati kṣaṇena /",
  "SA11santbcpu:29": "yasyānuśaṃsānamitānuvāca maitreyanāthaḥ sudhanāya dhīmān //",
  "SA11santbcpu:30": "Bca_1.15 tadbodhicittaṃ dvividhaṃ vijñātavyaṃ samāsataḥ /",
  "SA11santbcpu:31": "bodhipraṇidhicittaṃ ca bodhiprasthānameva ca //",
  "SA11santbcpu:32": "Bca_1.16 gantukāmasya gantuśca yathā bhedaḥ pratīyate /",
  "SA11santbcpu:33": "tathā bhedo 'nayorjñeyo yathāsaṃkhyena paṇḍitaiḥ //",
  "SA11santbcpu:34": "Bca_1.17 bodhipraṇidhicittasya saṃsāre 'pi phalaṃ mahat /",
  "SA11santbcpu:35": "na tvavicchinnapuṇyatvaṃ yathā prasthānacetasaḥ //",
  "SA11santbcpu:36": "Bca_1.18 yataḥ prabhṛtyaparyanta-sattvadhātupramokṣaṇe /",
  "SA11santbcpu:37": "samādadāti taccittam anivartyena cetasā //",
  "SA11santbcpu:38": "Bca_1.19 tataḥ prabhṛti suptasya pramattasyāpyanekaśaḥ /",
  "SA11santbcpu:39": "avicchinnāḥ puṇyadhārāḥ pravartante nabhaḥsamāḥ //",
  "SA11santbcpu:40": "Bca_1.20 idaṃ subāhupṛcchāyāṃ sopapattikamuktavān /",
  "SA11santbcpu:41": "hīnādhimuktisattvārthaṃ svayameva tathāgataḥ //",
  "SA11santbcpu:42": "Bca_1.21 śiraḥśūlāni sattvānāṃ nāśayāmīti cintayan /",
  "SA11santbcpu:43": "aprameyeṇa puṇyena gṛhyate sma hitāśayaḥ //",
  "SA11santbcpu:44": "Bca_1.22 kimutāpramitaṃ śūlam ekaikasya jihīrṣataḥ /",
  "SA11santbcpu:45": "aprameyaguṇaṃ sattvam ekaikaṃ ca cikīrṣataḥ //",
  "SA11santbcpu:46": "Bca_1.23 kasya mātuḥ piturvāpi hitāśaṃseyamīdṛśī /",
  "SA11santbcpu:47": "devatānāmṛṣīṇāṃ vā brahmaṇāṃ vā bhaviṣyati //",
  "SA11santbcpu:48": "Bca_1.24 teṣāmeva ca sattvānāṃ svārthe 'pyeṣa manorathaḥ /",
  "SA11santbcpu:49": "notpannapūrvaḥ svapne 'pi parārthe saṃbhavaḥ kutaḥ //",
  "SA11santbcpu:50": "Bca_1.25 sattvaratnaviśeṣo 'yam apūrvo jāyate kathaṃ /",
  "SA11santbcpu:51": "yatparārthāśayo 'nyeṣāṃ na svārthe 'pyupajāyate //",
  "SA11santbcpu:52": "Bca_1.26 jagadānandabījasya jagadduḥkhauṣadhasya ca /",
  "SA11santbcpu:53": "cittaratnasya yatpuṇyaṃ tatkathaṃ hi pramīyatāṃ //",
  "SA11santbcpu:54": "Bca_1.27 hitāśaṃsanamātreṇa buddhapūjā viśiṣyate /",
  "SA11santbcpu:55": "kiṃ punaḥ sarvasattvānāṃ sarvasaukhyārthamudyamāt //",
  "SA11santbcpu:56": "Bca_1.28 duḥkhamevābhidhāvanti duḥkhaniḥsaraṇāśayā /",
  "SA11santbcpu:57": "sukhecchayaiva saṃmohāt svasukhaṃ ghnanti śatruvat //",
  "SA11santbcpu:58": "Bca_1.29 yasteṣāṃ sukharaṅkāṇāṃ pīḍitānāmanekaśaḥ /",
  "SA11santbcpu:59": "tṛptiṃ pūrvasukhaiḥ kuryāt sarvāḥ pīḍāśchinatti ca //",
  "SA11santbcpu:60": "Bca_1.30 nāśayatyapi saṃmohaṃ sādhustena samaḥ kutaḥ /",
  "SA11santbcpu:61": "kuto vā tādṛśaṃ mitraṃ puṇyaṃ vā tādṛśaṃ kutaḥ //",
  "SA11santbcpu:62": "Bca_1.31 kṛte yaḥ pratikurvīta so 'pi tāvatpraśasyate /",
  "SA11santbcpu:63": "avyāpāritasādhustu bodhisattvaḥ kimucyatāṃ //",
  "SA11santbcpu:64": "Bca_1.32 katipayajanasatradāyakaḥ kuśalakṛdityabhipūjyate janaiḥ /",
  "SA11santbcpu:65": "kṣaṇamaśanakamātradānataḥ saparibhavaṃ divasārdhayāpanāt //",
  "SA11santbcpu:66": "Bca_1.33 kimu niravadhisattvasaṃkhyayā niravadhikālamanuprayacchataḥ /",
  "SA11santbcpu:67": "gaganajanaparikṣayākṣayaṃ sakalamanorathasaṃprapūraṇaṃ //",
  "SA11santbcpu:68": "Bca_1.34 iti sattrapatau jinasya puttre kaluṣaṃ sve hṛdaye karoti yaśca /",
  "SA11santbcpu:69": "kaluṣodayasaṃkhyayā sa kalpān narakeṣvāvasatīti nātha āha //",
  "SA11santbcpu:70": "Bca_1.35 atha yasya manaḥ prasādameti prasavettasya tato 'dhikaṃ phalaṃ /",
  "SA11santbcpu:71": "mahatā hi balena pāpakarma jinaputtreṣu śubhaṃ tvayatnataḥ //",
  "SA11santbcpu:72": "Bca_1.36 teṣāṃ śarīrāṇi namaskaromi yatroditaṃ tadvaracittaratnaṃ /",
  "SA11santbcpu:73": "yatrāpakāro 'pi sukhānubandhī sukhākarāṃstān śaraṇaṃ prayāmi //",
  "SA11santbcpu:74": "bodhicaryāvatāre bodhicittānuśaṃsā nāma prathamaḥ paricchedaḥ //",
  "SA11santbcpu:75": "****************************************************************",
  "SA11santbcpu:76": "Pariccheda 2",
  "SA11santbcpu:77": "Bca_2.1 taccittaratnagrahaṇāya samyak pūjāṃ karomyeṣa tathāgatānāṃ /",
  "SA11santbcpu:78": "saddharmaratnasya ca nirmalasya buddhātmajānāṃ ca guṇodadhīnāṃ //",
  "SA11santbcpu:79": "Bca_2.2 yāvanti puṣpāṇi phalāni caiva bhaiṣajyajātāni ca yāni santi /",
  "SA11santbcpu:80": "ratnāni yāvanti ca santi loke jalāni ca svacchamanoramāṇi //",
  "SA11santbcpu:81": "Bca_2.3 mahīdharā ratnamayāstathānye vanapradeśāśca vivekaramyāḥ /",
  "SA11santbcpu:82": "latāḥ sapuṣpābharaṇojjvalāśca drumāśca ye satphalanamraśākhāḥ //",
  "SA11santbcpu:83": "Bca_2.4 devādilokeṣu ca gandhadhūpāḥ kalpadrumā ratnamayāśca vṛkṣāḥ /",
  "SA11santbcpu:84": "sarāṃsi cāmbhoruhabhūṣaṇāni haṃsasvanātyantamanoharāṇi //",
  "SA11santbcpu:85": "Bca_2.5 akṛṣṭajātāni ca śasyajātāny anyāni vā pūjyavibhūṣaṇāni /",
  "SA11santbcpu:86": "ākāśadhātuprasarāvidhīni sarvāṇyapīmānyaparigrahāṇi //",
  "SA11santbcpu:87": "Bca_2.6 ādāya buddhyā munipuṅgavebhyo niryātayāmyeṣa saputrakebhyaḥ /",
  "SA11santbcpu:88": "gṛhṇantu tanme varadakṣiṇīyā mahākṛpā māmanukampamānāḥ //",
  "SA11santbcpu:89": "Bca_2.7 apuṇyavānasmi mahādaridraḥ pūjārthamanyanmama nāsti kiṃcit /",
  "SA11santbcpu:90": "ato mamārthāya parārthacintā gṛhṇantu nāthā idamātmaśaktyā //",
  "SA11santbcpu:91": "Bca_2.8 dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /",
  "SA11santbcpu:92": "parigrahaṃ me kurutāgrasattvāḥ yuṣmāsu dāsatvamupaimi bhaktyā //",
  "SA11santbcpu:93": "Bca_2.9 parigraheṇāsmi bhavatkṛtena nirbhīrbhave sattvahitaṃ karomi /",
  "SA11santbcpu:94": "pūrvaṃ ca pāpaṃ samatikramāmi nānyacca pāpaṃ prakaromi bhūyaḥ //",
  "SA11santbcpu:95": "Bca_2.10 ratnojjvalastambhamanorameṣu muktāmayodbhāsivitānakeṣu /",
  "SA11santbcpu:96": "svacchojjvalasphāṭikakuṭṭimeṣu sugandhiṣu snānagṛheṣu teṣu //",
  "SA11santbcpu:97": "Bca_2.11 manojñagandhodakapuṣpapūrṇaiḥ kumbhairmahāratnamayairanekaiḥ /",
  "SA11santbcpu:98": "snānaṃ karomyeṣa tathāgatānāṃ tadātmajānāṃ ca sagītavādyaṃ //",
  "SA11santbcpu:99": "Bca_2.12 pradhūpitairdhautamalairatulyair varstraiśca teṣāṃ tanumunmṛśāmi /",
  "SA11santbcpu:100": "tataḥ suraktāni sudhūpitāni dadāmi tebhyo varacīvarāṇi //",
  "SA11santbcpu:101": "Bca_2.13 divyairmṛduślakṣṇavicitraśobhair vastrairalaṅkāravaraiśca taistaiḥ /",
  "SA11santbcpu:102": "samantabhadrājitamañjughoṣa-lokeśvarādīnapi maṇḍayāmi //",
  "SA11santbcpu:103": "Bca_2.14 sarvatrisāhasravisārigandhair gandhottamaistānanulepayāmi /",
  "SA11santbcpu:104": "sūttaptasūnmṛṣṭasudhautahema-prabhojjvalānsarvamunīndrakāyān //",
  "SA11santbcpu:105": "Bca_2.15 mandāravendīvaramallikādyaiḥ sarvaiḥ sugandhaiḥ kusumairmanojñaiḥ /",
  "SA11santbcpu:106": "abhyarcayāmyarcyatamānmunīndrān sragbhiśca saṃsthānamanoramābhiḥ //",
  "SA11santbcpu:107": "Bca_2.16 sphītasphuradgandhamanoramaiśca tāndhūpameghairupadhūpayāmi /",
  "SA11santbcpu:108": "bhaujyaiśca svādyairvividhaiśca peyais tebhyo nividyaṃ ca nivedayāmi //",
  "SA11santbcpu:109": "Bca_2.17 ratnapradīpāṃśca nivedayāmi suvarṇapadmeṣu niviṣṭapaṅkvīn /",
  "SA11santbcpu:110": "gandhopalipteṣu ca kuṭṭimeṣu kirāmi puṣpaprakarānmanojñān //",
  "SA11santbcpu:111": "Bca_2.18 pralambamuktāmaṇihāraśobhān ābhāsvarāndigmukhamaṇḍanāṃstān /",
  "SA11santbcpu:112": "vimānameghān stutigītaramyān maitrīmayebhyo 'pi nivedayāmi //",
  "SA11santbcpu:113": "Bca_2.19 suvarṇadaṇḍaiḥ kamanīyarūpaiḥ saṃsaktamuktāni samucchritāni /",
  "SA11santbcpu:114": "pradhārayāmyeṣa mahāmunīnāṃ ratnātapatrāṇyatiśobhanāni //",
  "SA11santbcpu:115": "Bca_2.20 ataḥ paraṃ pritaṣṭhantāṃ pūjāmeghā manoramāḥ /",
  "SA11santbcpu:116": "tūryasaṅgītimeghāśca sarvasattvapraharṣaṇāḥ //",
  "SA11santbcpu:117": "Bca_2.21 sarvasaddharmaratneṣu caityeṣu pratimāsu ca /",
  "SA11santbcpu:118": "puṣparatnādivarṣāśca pravarttantāṃ nirantaram //",
  "SA11santbcpu:119": "Bca_2.22 mañjughoṣaprabhṛtayaḥ pūjayanti yathā jinān /",
  "SA11santbcpu:120": "tathā tathāgatānnāthān saputrānpūjayāmyaham //",
  "SA11santbcpu:121": "Bca_2.23 svarāṅgasāgaraiḥ stotraiḥ staumi cāhaṃ guṇodadhīn /",
  "SA11santbcpu:122": "stutisaṅgītimeghāśca saṃbhavantveṣvananyathā //",
  "SA11santbcpu:123": "Bca_2.24 sarvakṣetrāṇusaṃkhyaiśca praṇāmaiḥ praṇamāmyahaṃ /",
  "SA11santbcpu:124": "sarvatrādhvagatānbuddhān sahadharmagaṇottamān //",
  "SA11santbcpu:125": "Bca_2.25 sarcacaityāni vande 'haṃ bodhisattvāśrayāṃstathā /",
  "SA11santbcpu:126": "namaḥ karomyupādhyāyān abhivandyānyatīṃstathā //",
  "SA11santbcpu:127": "Bca_2.26 buddhaṃ gacchāmi śaraṇaṃ yāvadābodhimaṇḍataḥ /",
  "SA11santbcpu:128": "dharmaṃ gacchāmi śaraṇaṃ bodhisattvagaṇaṃ tathā //",
  "SA11santbcpu:129": "Bca_2.27 vijñāpayāmi saṃbuddhān sarvadikṣu vyavasthitān /",
  "SA11santbcpu:130": "mahākāruṇikāṃścāpi bodhisattvānkṛtāñjaliḥ //",
  "SA11santbcpu:131": "Bca_2.28 anādimati saṃsāre janmanyatraiva vā punaḥ /",
  "SA11santbcpu:132": "yanmayā paśunā pāpaṃ kṛtaṃ kāritameva vā //",
  "SA11santbcpu:133": "Bca_2.29 yaccānumoditaṃ kiṃcid ātmaghātāya mohataḥ /",
  "SA11santbcpu:134": "tadatyayaṃ deśayāmi paścāttāpena tāpitaḥ //",
  "SA11santbcpu:135": "Bca_2.30 ratnatraye 'pakāro yo mātāpitṛṣu vā mayā /",
  "SA11santbcpu:136": "guruṣvanyeṣu vā kṣepāt kāyavāgbuddhibhiḥ kṛtaḥ //",
  "SA11santbcpu:137": "Bca_2.31 anekadoṣaduṣṭena mayā pāpena nāyakāḥ /",
  "SA11santbcpu:138": "yatkṛtaṃ dāruṇaṃ pāpaṃ tatsarvaṃ deśayāmyaham //",
  "SA11santbcpu:139": "Bca_2.32 kathaṃ ca niḥsarāmyasmān nityodvego 'smi nāyakāḥ /",
  "SA11santbcpu:140": "mā bhūnme mṛtyuracirād akṣīṇe pāpasaṃcaye //",
  "SA11santbcpu:141": "Bca_2.33 kathaṃ ca niḥsarāmyasmāt paritrāyata satvaraṃ /",
  "SA11santbcpu:142": "mā mamākṣīṇapāpasya maraṇaṃ śīghrameṣyati //",
  "SA11santbcpu:143": "Bca_2.34 kṛtākṛtāparīkṣo 'yaṃ mṛtyurviśrambhaghātakaḥ /",
  "SA11santbcpu:144": "svasthāsvasthairaviśvāsya ākasmikamahāśaniḥ //",
  "SA11santbcpu:145": "Bca_2.35 priyāpriyanimittena pāpaṃ kṛtamanekadhā /",
  "SA11santbcpu:146": "sarvamutsṛjya gantavyam iti na jñātamīdṛśam //",
  "SA11santbcpu:147": "Bca_2.36 tattatsmaraṇatāṃ yāti yadyadvastvanubhūyate /",
  "SA11santbcpu:148": "svapnānubhūtavatsarvaṃ gataṃ na punarīkṣyate //",
  "SA11santbcpu:149": "Bca_2.37 apriyā na bhaviṣyanti priyo me na bhaviṣyati /",
  "SA11santbcpu:150": "ahaṃ ca na bhaviṣyāmi sarvaṃ ca na bhaviṣyati //",
  "SA11santbcpu:151": "Bca_2.38 ihaiva tiṣṭhatastāvad gatā naike priyāpriyāḥ /",
  "SA11santbcpu:152": "tannimittaṃ tu yatpāpaṃ tatsthitaṃ ghoramagrataḥ //",
  "SA11santbcpu:153": "Bca_2.39 evamāgantuko 'smīti na mayā pratyavekṣitaṃ /",
  "SA11santbcpu:154": "mohānunayavidvaiṣaiḥ kṛtaṃ pāpamanekadhā //",
  "SA11santbcpu:155": "Bca_2.40 rātrindivamaviśrāmam āyuṣo vardhate vyayaḥ /",
  "SA11santbcpu:156": "āyasya cāgamo nāsti na mariṣyāmi kiṃ nvaham //",
  "SA11santbcpu:157": "Bca_2.41 iha śayyāgatenāpi bandhumadhye 'pi tiṣṭhatā /",
  "SA11santbcpu:158": "mayaivaikena soḍhavyā marmacchedādivedanā //",
  "SA11santbcpu:159": "Bca_2.42 yamadūtairgṛhītasya kuto bandhuḥ kutaḥ suhṛt /",
  "SA11santbcpu:160": "puṇyamekaṃ tadā trāṇaṃ mayā tacca na sevitam //",
  "SA11santbcpu:161": "Bca_2.43 anityajīvitāsaṅgād idaṃ bhayamajānatā /",
  "SA11santbcpu:162": "pramattena mayā nāthā bahu pāpamupārjitam //",
  "SA11santbcpu:163": "Bca_2.44 aṅgacchedārthamapyadya nīyamāno viśuṣyati /",
  "SA11santbcpu:164": "pipāsito dīnadṛṣṭir anyadevekṣate jagat //",
  "SA11santbcpu:165": "Bca_2.45 kiṃ punarbhairavākārair yamadūtairadhiṣṭhitaḥ /",
  "SA11santbcpu:166": "mahātrāsajvaragrastaḥ purīṣotsargaveṣṭitaḥ //",
  "SA11santbcpu:167": "Bca_2.46 kātarairdṛṣṭipātaiśca trāṇānveṣī caturdiśaṃ /",
  "SA11santbcpu:168": "ko me mahābhayādasmāt sādhustrāṇaṃ bhaviṣyati //",
  "SA11santbcpu:169": "Bca_2.47 trāṇaśūnyā diśo dṛṣṭvā punaḥ saṃmohamāgataḥ /",
  "SA11santbcpu:170": "tadāhaṃ kiṃ kariṣyāmi tasminsthāne mahābhaye //",
  "SA11santbcpu:171": "Bca_2.48 adyaiva śaraṇaṃ yāmi jagannāthānmahābalān /",
  "SA11santbcpu:172": "jagadrakṣārthamudyuktān sarvatrāsaharāṃjinān //",
  "SA11santbcpu:173": "Bca_2.49 taiścāpyadhigataṃ dharmaṃ saṃsārabhayanāśanaṃ /",
  "SA11santbcpu:174": "śaraṇaṃ yāmi bhāvena bodhisattvagaṇaṃ tathā //",
  "SA11santbcpu:175": "Bca_2.50 samastabhadrāyātmānaṃ dadāmi bhayavihvalaḥ /",
  "SA11santbcpu:176": "punaśca mañjughoṣāya dadāmyātmānamātmanā //",
  "SA11santbcpu:177": "Bca_2.51 taṃ cāvalokitaṃ nāthaṃ kṛpāvyākulacāriṇaṃ /",
  "SA11santbcpu:178": "viraumyārtaravaṃ bhītaḥ sa māṃ rakṣatu pāpinam //",
  "SA11santbcpu:179": "Bca_2.52 āryamākāśagarbhaṃ ca kṣitigarbhaṃ ca bhāvataḥ /",
  "SA11santbcpu:180": "sarvānmahākṛpāṃścāpi trāṇānveṣī viraumyaham //",
  "SA11santbcpu:181": "Bca_2.53 yaṃ dṛṣṭvaiva ca saṃtrastāḥ palāyante caturdiśaṃ /",
  "SA11santbcpu:182": "yamadūtādayo duṣṭās taṃ namasyāmi vajriṇam //",
  "SA11santbcpu:183": "Bca_2.54 atītya yuṣmadvacanaṃ sāmprataṃ bhayadarśanāt /",
  "SA11santbcpu:184": "śaraṇaṃ yāmi vo bhīto bhayaṃ nāśayata drutam //",
  "SA11santbcpu:185": "Bca_2.55 itvaravyādhibhīto 'pi vaidyavākyaṃ na laṅghayet /",
  "SA11santbcpu:186": "kimu vyādhiśatairgrastaś caturbhiścaturuttaraiḥ //",
  "SA11santbcpu:187": "Bca_2.56 ekenāpi yataḥ sarve jambudvīpagatā narāḥ /",
  "SA11santbcpu:188": "naśyanti yeṣāṃ bhaiṣajyaṃ sarvadikṣu na labhyate //",
  "SA11santbcpu:189": "Bca_2.57 tatra sarvajñavaidyasya sarvaśalyāpahāriṇaḥ /",
  "SA11santbcpu:190": "vākyamullaṅghayāmīti dhiṅmāmatyantamohitam //",
  "SA11santbcpu:191": "Bca_2.58 atyapramattastiṣṭhāmi prapāteṣvitareṣvapi /",
  "SA11santbcpu:192": "kimu yojanasāhastre prapāte dīrghakālike //",
  "SA11santbcpu:193": "Bca_2.59 adyaiva maraṇaṃ neti na yuktā me sukhāsikā /",
  "SA11santbcpu:194": "avaśyameti sā velā na bhaviṣyāmyahaṃ yadā //",
  "SA11santbcpu:195": "Bca_2.60 abhayaṃ kena me dattaṃ niḥsariṣyāmi vā kathaṃ /",
  "SA11santbcpu:196": "avaśyaṃ na bhaviṣyāmi kasmānme susthitaṃ manaḥ //",
  "SA11santbcpu:197": "Bca_2.61 pūrvānubhūtanaṣṭebhyaḥ kiṃ me sāramavasthitaṃ /",
  "SA11santbcpu:198": "yeṣu me 'bhiniviṣṭena gurūṇāṃ laṅghitaṃ vacaḥ //",
  "SA11santbcpu:199": "Bca_2.62 jīvalokamimaṃ tyaktvā bandhūnparicitāṃstathā /",
  "SA11santbcpu:200": "ekākī kvāpi yāsyāmi kiṃ me sarvaiḥ priyāpriyaiḥ //",
  "SA11santbcpu:201": "Bca_2.63 iyameva tu me cintā yuktā rātrindivaṃ sadā /",
  "SA11santbcpu:202": "aśubhānniyataṃ duḥkhaṃ niḥsareyaṃ tataḥ katham //",
  "SA11santbcpu:203": "Bca_2.64 mayā bālena mūḍhena yatkiṃcitpāpamācitaṃ /",
  "SA11santbcpu:204": "prakṛtyā yacca sāvadyaṃ prajñaptyāvadyameva ca //",
  "SA11santbcpu:205": "Bca_2.65 tatsarvaṃ deśayāmyeṣa nāthānāmagrataḥ sthitaḥ /",
  "SA11santbcpu:206": "kṛtāñjalirduḥkhabhītaḥ praṇipatya punaḥ punaḥ //",
  "SA11santbcpu:207": "Bca_2.66 atyayamatyayatvena pratigṛhṇantu nāyakāḥ /",
  "SA11santbcpu:208": "na bhadrakamidaṃ nāthā na karttavyaṃ punarmayā //",
  "SA11santbcpu:209": "iti dvitīyaḥ paricchedaḥ //",
  "SA11santbcpu:210": "****************************************************************",
  "SA11santbcpu:211": "Pariccheda 3",
  "SA11santbcpu:212": "Bca_3.1 apāyaduḥkhaviśrāmaṃ sarvasattvaiḥ kṛtaṃśubhaṃ /",
  "SA11santbcpu:213": "anumode pramodena sukhaṃ tiṣṭhantu duḥkhitāḥ //",
  "SA11santbcpu:214": "Bca_3.2 saṃsāraduḥkhanirmokṣam anumode śarīriṇāṃ /",
  "SA11santbcpu:215": "bodhisattvatvabuddhatvam anumode ca tāyinām //",
  "SA11santbcpu:216": "Bca_3.3 cittotpādasamudrāṃśca sarvasattvasukhāvahān /",
  "SA11santbcpu:217": "sarvasattvahitādhānān anumode ca śāsinām //",
  "SA11santbcpu:218": "Bca_3.4 sarvāsu dikṣu saṃbuddhān prārthayāmi kṛtāñjaliḥ /",
  "SA11santbcpu:219": "dharmapradīpaṃ kurvantu mohādduḥkhaprapātinām //",
  "SA11santbcpu:220": "Bca_3.5 nirvātukāmāṃśca jinān yācayāmi kṛtāñjaliḥ /",
  "SA11santbcpu:221": "kalpānanantāṃstiṣṭhantu mā bhūdandhamidaṃ jagat //",
  "SA11santbcpu:222": "Bca_3.6 evaṃ sarvamidaṃ kṛtvā yanmayāsāditaṃ śubhaṃ /",
  "SA11santbcpu:223": "tena syāṃ sarvasattvānāṃ sarvaduḥkhapraśāntikṛt //",
  "SA11santbcpu:224": "Bca_3.7 glānānāmasmi bhaiṣajyaṃ bhaveyaṃ vaidya eva ca /",
  "SA11santbcpu:225": "tadupasthāyakaścaiva yāvadrogāpunarbhavaḥ //",
  "SA11santbcpu:226": "Bca_3.8 kṣutpipāsāvyathāṃ hanyām annapānapravarṣaṇaiḥ /",
  "SA11santbcpu:227": "durbhikṣāntarakalpeṣu bhaveyaṃ pānabhojanam //",
  "SA11santbcpu:228": "Bca_3.9 daridrāṇāṃ ca sattvānāṃ nidhiḥ syāmahamakṣayaḥ /",
  "SA11santbcpu:229": "nānopakaraṇākārair upatiṣṭheyamagrataḥ //",
  "SA11santbcpu:230": "Bca_3.10 ātmabhāvāṃstathā bhogān sarvatrādhvagataṃ śubhaṃ /",
  "SA11santbcpu:231": "nirapekṣastyajāmyeṣa sarvasattvārthasiddhaye //",
  "SA11santbcpu:232": "Bca_3.11 sarvatyāgaśca nirvāṇaṃ nirvāṇārthi ca me manaḥ /",
  "SA11santbcpu:233": "tyaktavyaṃ cenmayā sarvaṃ varaṃ sattveṣu dīyatāṃ //",
  "SA11santbcpu:234": "Bca_3.12 yathāsukhīkṛtaścātmā mayāyaṃ sarvadehināṃ /",
  "SA11santbcpu:235": "ghnantu nindantu vā nityam ākirantu ca pāṃsubhiḥ //",
  "SA11santbcpu:236": "Bca_3.13 krīḍantu mama kāyena hasantu vilasantu ca /",
  "SA11santbcpu:237": "dattastebhyo mayā kāyaś cintayā kiṃ mayānayā //",
  "SA11santbcpu:238": "Bca_3.14 kārayantu ca karmāṇi yāni teṣāṃ sukhāvahaṃ /",
  "SA11santbcpu:239": "anarthaḥ kasyacinmā bhūn māmālambya kadācana //",
  "SA11santbcpu:240": "Bca_3.15 yeṣāṃ kruddhāprasannā vā māmālambya matirbhavet /",
  "SA11santbcpu:241": "teṣāṃ sa eva hetuḥ syān nityaṃ sarvārthasiddhaye //",
  "SA11santbcpu:242": "Bca_3.16 abhyākhyāsyanti māṃ ye ca ye cānye 'pyapakāriṇaḥ /",
  "SA11santbcpu:243": "utprāsakāstathānye 'pi sarve syurbodhibhāginaḥ //",
  "SA11santbcpu:244": "Bca_3.17 anāthānāmahaṃ nāthaḥ sārthavāhaśca yāyināṃ /",
  "SA11santbcpu:245": "pārepsūnāṃ ca naubhūtaḥ setuḥ saṅkrama eva ca //",
  "SA11santbcpu:246": "Bca_3.18 dīpārthināmahaṃ dīpaḥ śayyā śayyārthināmahaṃ /",
  "SA11santbcpu:247": "dāsārthināmahaṃ dāso bhaveyaṃ sarvadehināṃ //",
  "SA11santbcpu:248": "Bca_3.19 cintāmaṇirbhadraghaṭaḥ siddhavidyā mahauṣadhiḥ /",
  "SA11santbcpu:249": "bhaveyaṃ kalpavṛkṣaśca kāmadhenuśca dehināṃ //",
  "SA11santbcpu:250": "Bca_3.20 pṛthivyādīni bhūtāni niḥśeṣākāśavāsināṃ /",
  "SA11santbcpu:251": "sattvānāmaprameyāṇāṃ yathābhogānyanekadhā //",
  "SA11santbcpu:252": "Bca_3.21 evamākāśaniṣṭhasya sattvadhātoranekadhā /",
  "SA11santbcpu:253": "bhaveyamupajīvyo 'haṃ yāvatsarve na nirvṛtāḥ //",
  "SA11santbcpu:254": "Bca_3.22 yathā gṛhītaṃ sugatair bodhicittaṃ purātanaiḥ /",
  "SA11santbcpu:255": "te bodhisattvaśikṣāyām ānupūrvyā yathā sthitāḥ //",
  "SA11santbcpu:256": "Bca_3.23 tadvadutpādayāmyeṣa bodhicittaṃ jagaddhite /",
  "SA11santbcpu:257": "tadvadeva ca tāḥ śikṣāḥ śikṣiṣyāmi yathākramaṃ //",
  "SA11santbcpu:258": "Bca_3.24 evaṃ gṛhītvā matimān bodhicittaṃ prasādataḥ /",
  "SA11santbcpu:259": "punaḥ pṛṣṭhasya puṣṭyarthaṃ cittamevaṃ praharṣayet //",
  "SA11santbcpu:260": "Bca_3.25 adya me saphalaṃ janma sulabdho mānuṣo bhavaḥ /",
  "SA11santbcpu:261": "adya buddhakule jāto buddhaputro 'smi sāmprataṃ //",
  "SA11santbcpu:262": "Bca_3.26 tathādhunā mayā kāryaṃ svakulocitakāriṇāṃ /",
  "SA11santbcpu:263": "nirmalasya kulasyāsya kalaṅko na bhavedyathā //",
  "SA11santbcpu:264": "Bca_3.27 andhaḥ saṅkarakūṭebhyo yathā ratnamavāpnuyāt /",
  "SA11santbcpu:265": "tathā kathaṃcidapyetad bodhicittaṃ mamoditaṃ //",
  "SA11santbcpu:266": "Bca_3.28 jaganmṛtyuvināśāya jātametadrasāyanaṃ /",
  "SA11santbcpu:267": "jagaddāridryaśamanaṃ nidhānamidamakṣayaṃ //",
  "SA11santbcpu:268": "Bca_3.29 jagadvyādhipraśamanaṃ bhaiṣajyamidamuttamaṃ /",
  "SA11santbcpu:269": "bhavādhvabhramaṇaśrānto jagadviśrāmapādapaḥ //",
  "SA11santbcpu:270": "Bca_3.30 durgatyuttaraṇe setuḥ sāmānyaḥ sarvayāyināṃ /",
  "SA11santbcpu:271": "jagatkleśoṣmaśamana uditaścittacandramāḥ //",
  "SA11santbcpu:272": "Bca_3.31 jagadajñānatimira-protsāraṇamahāraviḥ /",
  "SA11santbcpu:273": "saddharmakṣīramathanān navanītaṃ samutthitaṃ //",
  "SA11santbcpu:274": "Bca_3.32 sukhabhogabubhukṣitasya vā janasārthasya bhavādhvacāriṇaḥ /",
  "SA11santbcpu:275": "sukhasatramidaṃ hyupasthitaṃ sakalābhyāgatasattvatarpaṇaṃ //",
  "SA11santbcpu:276": "Bca_3.33 jagadadya nimantritaṃ mayā sugatatvena sukhena cāntarā /",
  "SA11santbcpu:277": "purataḥ khalu sarvatāyinām abhinandantu surāsurādayaḥ //",
  "SA11santbcpu:278": "bodhicaryāvatāre bodhicittaparigraho nāma tṛtīyaḥ paricchedaḥ //",
  "SA11santbcpu:279": "****************************************************************",
  "SA11santbcpu:280": "Pariccheda 4",
  "SA11santbcpu:281": "Bca_4.1 evaṃ gṛhītvā sudṛḍhaṃ bodhicittaṃ jinātmajaḥ /",
  "SA11santbcpu:282": "śikṣānatikrame yatnaṃ kuryānnityamatandritaḥ //",
  "SA11santbcpu:283": "Bca_4.2 sahasā yatsamārabdhaṃ samyag yadavicāritaṃ /",
  "SA11santbcpu:284": "tatra kuryānnavetyevaṃ pratijñāyāpi yujyate //",
  "SA11santbcpu:285": "Bca_4.3 vicāritaṃ tu yadbuddhair mahāprājñaiśca tatsutaiḥ /",
  "SA11santbcpu:286": "mayāpi ca yathāśakti tatra kiṃ parilambyate //",
  "SA11santbcpu:287": "Bca_4.4 yadicaivaṃ pratijñāya sādhayeyaṃ na karmaṇā /",
  "SA11santbcpu:288": "etāṃ sarvāṃ visaṃvādya kā gatirme bhaviṣyati //",
  "SA11santbcpu:289": "Bca_4.5 manasā cintayitvāpi yo na dadyātpunarnaraḥ /",
  "SA11santbcpu:290": "sa preto bhavatītyuktam alpamātre 'pi vastuni //",
  "SA11santbcpu:291": "Bca_4.6 kimutānuttaraṃ saukhyam uccairuddhuṣya bhāvataḥ /",
  "SA11santbcpu:292": "jagatsarvaṃ visaṃvādya kā gatirme bhaviṣyati //",
  "SA11santbcpu:293": "Bca_4.7 vetti sarvajña evaitām acintyāṃ karmaṇo gatiṃ /",
  "SA11santbcpu:294": "yadbodhicittatyāge 'pi mocayatyeva tānnarān //",
  "SA11santbcpu:295": "Bca_4.8 bodhisattvasya tenaivaṃ sarvāpattirgarīyasī /",
  "SA11santbcpu:296": "yasmādāpadyamāno 'sau sarva sattvārthahānikṛt //",
  "SA11santbcpu:297": "Bca_4.9 yo 'pyanyaḥ kṣaṇamapyasya puṇyavighnaṃ kariṣyati /",
  "SA11santbcpu:298": "tasya durgatiparyanto nāsti sattvārthadhātinaḥ //",
  "SA11santbcpu:299": "Bca_4.10 ekasyāpi hi sattvasya hitaṃ hatvā hato bhavet /",
  "SA11santbcpu:300": "aśeṣākāśaparyanta-vāsināṃ kimu dehināṃ //",
  "SA11santbcpu:301": "Bca_4.11 evamāpattibalato bodhicittabalena ca /",
  "SA11santbcpu:302": "dolāyamānaḥ saṃsāre bhūmiprāptaścirāyate //",
  "SA11santbcpu:303": "Bca_4.12 tasmādyathā pratijñātaṃ sādhanīyaṃ mayādarāt /",
  "SA11santbcpu:304": "nādya cetkriyate yatnas talenāsmi talaṃ gataḥ //",
  "SA11santbcpu:305": "Bca_4.13 aprameyā gatā buddhāḥ sarvasattvagaveṣakāḥ /",
  "SA11santbcpu:306": "naiṣāmahaṃ svadoṣeṇa cikitsāgocaraṃ gataḥ //",
  "SA11santbcpu:307": "Bca_4.14 adyāpi cettathaiva syāṃ yathaivāhaṃ punaḥ punaḥ /",
  "SA11santbcpu:308": "durgativyādhimaraṇa-cchedabhedādyavāpnuyāṃ //",
  "SA11santbcpu:309": "Bca_4.15 kadā tathāgatotpādaṃ śraddhāṃ mānuṣyameva vā /",
  "SA11santbcpu:310": "kuśalābhyāsayogyatvam evaṃ lapsye 'ti durlabhaṃ //",
  "SA11santbcpu:311": "Bca_4.16 ārogyadivasaṃ cedaṃ sabhaktaṃ nirupadravaṃ /",
  "SA11santbcpu:312": "āyuḥ kṣaṇaṃ visaṃvādi kāyo yācitakopamaḥ //",
  "SA11santbcpu:313": "Bca_4.17 nahīdṛśairmaccaritair mānuṣyaṃ labhyate punaḥ /",
  "SA11santbcpu:314": "alabhyamāne mānuṣye pāpameva kutaḥ śubhaṃ //",
  "SA11santbcpu:315": "Bca_4.18 yadā kuśalayogyo 'pi kuśalaṃ na karomyahaṃ /",
  "SA11santbcpu:316": "apāyaduḥkhaiḥ saṃmūḍhaḥ kiṃ kariṣyāmyahaṃ tadā //",
  "SA11santbcpu:317": "Bca_4.19 akurvataśca kuśalaṃ pāpaṃ cāpyupacinvataḥ /",
  "SA11santbcpu:318": "hataḥ sugataśabdo 'pi kalpakoṭiśatairapi //",
  "SA11santbcpu:319": "Bca_4.20 ata evāha bhagavān mānuṣamatidurlabhaṃ /",
  "SA11santbcpu:320": "mahārṇavayugacchidra-kūrmagrīvārpaṇopamaṃ //",
  "SA11santbcpu:321": "Bca_4.21 ekakṣaṇātkṛtātpāpād avīcau kalpamāpsyate /",
  "SA11santbcpu:322": "anādikālopacitāt pāpātkā sugatau kathā //",
  "SA11santbcpu:323": "Bca_4.22 na ca tanmātramevāsau vedayitvā vimucyate /",
  "SA11santbcpu:324": "yasyāttadvedayanneva pāpamanyatprasūyate //",
  "SA11santbcpu:325": "Bca_4.23 nātaḥparā vañcanāsti na ca moho 'styataḥparaḥ /",
  "SA11santbcpu:326": "yadīdṛśaṃ kṣaṇaṃ prāpya nābhyastaṃ kuśalaṃ mayā //",
  "SA11santbcpu:327": "Bca_4.24 yadi caivaṃ vimṛṣyāmi punaḥ sīdāmi mohitaḥ /",
  "SA11santbcpu:328": "śociṣyāmi ciraṃ bhūyo yamadūtaiḥ pracoditaḥ //",
  "SA11santbcpu:329": "Bca_4.25 ciraṃ dhakṣyati me kāyaṃ nārakāgniḥ suduḥsahaḥ /",
  "SA11santbcpu:330": "paścāttāpānalaścittaṃ ciraṃ dhakṣyatiniścitaṃ //",
  "SA11santbcpu:331": "Bca_4.26 kathaṃcidapi saṃprāpto hitabhūmiṃ sudurlabhāṃ /",
  "SA11santbcpu:332": "jānannapi ca nīyo 'haṃ tāneva narakānpunaḥ //",
  "SA11santbcpu:333": "Bca_4.27 atra me cetanā nāsti mantrairiva vimohitaḥ /",
  "SA11santbcpu:334": "na jāne kena muhyāmi ko 'trāntarmama tiṣṭhati //",
  "SA11santbcpu:335": "Bca_4.28 hastapādādirahitās tṛṣṇādveṣādiśatravaḥ /",
  "SA11santbcpu:336": "na śurā na ca te prājñāḥ kathaṃ dāsīkṛto 'smi taiḥ //",
  "SA11santbcpu:337": "Bca_4.29 maccittāvasthitā eva dhnanti māmeva susthitāḥ /",
  "SA11santbcpu:338": "tatrāpyahaṃ na kupyāmi dhigasthānasahiṣṇutāṃ //",
  "SA11santbcpu:339": "Bca_4.30 sarve devā manuṣyāśca yadi syurmama śatravaḥ /",
  "SA11santbcpu:340": "te 'pi nāvīcikaṃ vahniṃ samudānayituṃ kṣamāḥ //",
  "SA11santbcpu:341": "Bca_4.31 merorapi yadāsaṅgān na bhasmāpyupalabhyate /",
  "SA11santbcpu:342": "kṣaṇātkṣipanti māṃ tatra balinaḥ kleśaśatravaḥ //",
  "SA11santbcpu:343": "Bca_4.32 nahi sarvānyaśatrūṇāṃ dīrghamāyurapīdṛśaṃ /",
  "SA11santbcpu:344": "anādyantaṃ mahādīrghaṃ yanmama kleśavairiṇāṃ //",
  "SA11santbcpu:345": "Bca_4.33 sarve hitāya kalpante ānukūlyena sevitāḥ /",
  "SA11santbcpu:346": "sevyamānāstvamī kleśāḥ sutarāṃ duḥkhakārakāḥ //",
  "SA11santbcpu:347": "Bca_4.34 itisatatadīrghavairiṣu vyasanaughaprasavaikahetuṣu /",
  "SA11santbcpu:348": "hṛdaye nivasatsu nirbhayaṃ mama saṃsāraratiḥ kathaṃ bhavet //",
  "SA11santbcpu:349": "Bca_4.35 bhavacārakapālakā ime narakādiṣvapi vadhyaghātakāḥ /",
  "SA11santbcpu:350": "mativeśmani lobhapañjare yadi tiṣṭhati kutaḥ sukhaṃ mama //",
  "SA11santbcpu:351": "Bca_4.36 tasmānna tāvadahamatra dhuraṃ kṣipāmi yāvanna śatrava ime nihatāḥ samakṣaṃ /",
  "SA11santbcpu:352": "khalpe 'pi tāvadapakāriṇi baddharoṣā mānonnatāstamanihatya na yānti nidrāṃ //",
  "SA11santbcpu:353": "Bca_4.37 prakṛtimaraṇaduḥkhitāndhakārān raṇaśirasi prasamaṃ nihantumugrāḥ /",
  "SA11santbcpu:354": "agaṇitaśaraśaktighātaduḥkhā na vimukhatāmupayāntyasādhayitvā //",
  "SA11santbcpu:355": "Bca_4.38 kimuta satatasarvaduḥkhahetūn prakṛtiripūnupahantumudyatasya /",
  "SA11santbcpu:356": "bhavati mama viṣādadainyamadya vyasanaśatairapi kena hetunā vai //",
  "SA11santbcpu:357": "Bca_4.39 akāraṇenaiva ripukṣatāni gātreṣvalaṇkāravadudvahanti /",
  "SA11santbcpu:358": "mahārhasiddhyai tu samudyatasya duḥkhāni kasmānmama bādhakāni //",
  "SA11santbcpu:359": "Bca_4.40 svajīvikāmātranibaddhacittāḥ kaivartacaṇḍālakṛṣīvalādyāḥ /",
  "SA11santbcpu:360": "śītātapādivyasanaṃ sahante jagaddhitārthaṃ na kathaṃ sahe 'ham //",
  "SA11santbcpu:361": "Bca_4.41 daśadigvyomaparyanta-jagatkleśavimokṣaṇe /",
  "SA11santbcpu:362": "pratijñāya mahātmāpi na kleśebhyo vimocitaḥ //",
  "SA11santbcpu:363": "Bca_4.42 ātmapramāṇamajñātvā bruvannunmattakastadā /",
  "SA11santbcpu:364": "anivarttī bhaviṣyāmi tasmātkleśavadhe sadā //",
  "SA11santbcpu:365": "Bca_4.43 atra grahī bhaviṣyāmi baddhavairaśca vigrahī /",
  "SA11santbcpu:366": "anyatra tadvidhātkleśāt kleśaghātānubandhinaḥ //",
  "SA11santbcpu:367": "Bca_4.44 galantvantrāṇi me kāmaṃ śiraḥ patatu nāma me /",
  "SA11santbcpu:368": "na tvevāvanatiṃ yāmi sarvathā kleśavairiṇām //",
  "SA11santbcpu:369": "Bca_4.45 nirvāsitasyāpi tu nāma śatror deśāntare sthānaparigrahaḥ syāt /",
  "SA11santbcpu:370": "yataḥ punaḥ saṃbhṛtaśaktireti na kleśaśatrorgatirīdṛśī tu //",
  "SA11santbcpu:371": "Bca_4.46 kvāsau yāyānmanaḥstho nirastaḥ sthitvā yasminmadvadhārthaṃ yateta /",
  "SA11santbcpu:372": "nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ //",
  "SA11santbcpu:373": "Bca_4.47 na kleśā viṣayeṣu nendriyagaṇe nāpyantarāle sthitā nāto 'nyatra kuhasthitāḥ punarime mathnanti kṛtsnaṃ jagat /",
  "SA11santbcpu:374": "māyaiveyamato vimuñca hṛdayatrāsaṃ bhajasvodyamaṃ prajñārthaṃ kimakāṇḍa eva narakeṣvātmānamābādhase //",
  "SA11santbcpu:375": "Bca_4.48 evaṃ viniścitya karomi yatnaṃ yathoktaśikṣāpratipattihetoḥ /",
  "SA11santbcpu:376": "vaidyopadeśāccalataḥ kuto 'sti bhaiṣajyasādhyasya nirāmayatvam //",
  "SA11santbcpu:377": "bodhicaryāvatāre bodhisattvaśikṣā caturthaḥ paricchedaḥ //",
  "SA11santbcpu:378": "****************************************************************",
  "SA11santbcpu:379": "Pariccheda 5",
  "SA11santbcpu:380": "Bca_5.1 śikṣāṃ rakṣitukāmena cittaṃ rakṣyaṃ prayatnataḥ /",
  "SA11santbcpu:381": "na śikṣā rakṣituṃ śakyā calaṃ cittamarakṣatā //",
  "SA11santbcpu:382": "Bca_5.2 adāntā mattamātaṅgā na kurvantīha tāṃ vyathām /",
  "SA11santbcpu:383": "karoti yāmavīcyādau muktaścittamataṅgajaḥ //",
  "SA11santbcpu:384": "Bca_5.3 baddhaśceccitamātaṅgaḥ smṛtirajjvā samantataḥ /",
  "SA11santbcpu:385": "bhayamastaṃ gataṃ sarvaṃ kṛtsnaṃ kalyāṇamāgatam //",
  "SA11santbcpu:386": "Bca_5.4 byāghrāḥ siṃhā gajā ṛkṣāḥ sarpāḥ sarve ca śatravaḥ /",
  "SA11santbcpu:387": "sarve narakapālāśca ḍākinyo rākṣasāstathā //",
  "SA11santbcpu:388": "Bca_5.5 sarve baddhā bhavantyete cittasyaikasya bandhanāt /",
  "SA11santbcpu:389": "cittasyaikasya damanāt sarve dāntā bhavanti ca //",
  "SA11santbcpu:390": "Bca_5.6 yasmādbhayāni sarvāṇi duḥkhānyapramitāni ca /",
  "SA11santbcpu:391": "cittādeva bhavantīti kathitaṃ tattvavādinā //",
  "SA11santbcpu:392": "Bca_5.7 śastrāṇi kena narake ghaṭitāni prayatnataḥ /",
  "SA11santbcpu:393": "taptāyaḥkuṭṭimaṃ kena kuto jātāśca tāḥ striyaḥ //",
  "SA11santbcpu:394": "Bca_5.8 pāpacittasamudbhūtaṃ tattatsarvaṃ jagau muniḥ /",
  "SA11santbcpu:395": "tasmānna kaścitrailokye cittādanyo bhayānakaḥ //",
  "SA11santbcpu:396": "Bca_5.9 adaridraṃ jagatkṛtvā dānapāramitā yadi /",
  "SA11santbcpu:397": "jagaddaridramadyāpi sā kathaṃ pūrvatāyinām //",
  "SA11santbcpu:398": "Bca_5.10 phalena saha sarvasva-tyāgacittājjane 'khile /",
  "SA11santbcpu:399": "dānapāramitā proktā tasmāt sā cittameva tu //",
  "SA11santbcpu:400": "Bca_5.11 matsyādayaḥ kva nīyantāṃ mārayeyaṃ yato na tān /",
  "SA11santbcpu:401": "labdhe viraticitte tu śīlapāramitā matā //",
  "SA11santbcpu:402": "Bca_5.12 kiyato mārayiṣyāmi durjanān gaganopamān /",
  "SA11santbcpu:403": "mārite krodhacitte tu māritāḥ sarvaśatravaḥ //",
  "SA11santbcpu:404": "Bca_5.13 bhūmiṃ chādayituṃ sarvāṃ kutaścarma bhaviṣyati /",
  "SA11santbcpu:405": "upānaccarmamātreṇa channā bhavati medinī //",
  "SA11santbcpu:406": "Bca_5.14 bāhyā bhāvā mayā tadvac chakyā vārayituṃ na hi /",
  "SA11santbcpu:407": "svacittaṃ vārayiṣyāmi kiṃ mamānyairnivāritaiḥ //",
  "SA11santbcpu:408": "Bca_5.15 sahāpi vākcharīrābhyāṃ mandavṛtterna tatphalam /",
  "SA11santbcpu:409": "yatpaṭorekakasyāpi cittasya brahmatādikam //",
  "SA11santbcpu:410": "Bca_5.16 japāstapāṃsi sarvāṇi dīrghakālakṛtānyapi /",
  "SA11santbcpu:411": "anyacittena mandena vṛthaivetyāha sarvavit //",
  "SA11santbcpu:412": "Bca_5.17 duḥkhaṃ hantuṃ sukhaṃ prāptuṃ te bhramanti mudhāmbare /",
  "SA11santbcpu:413": "yairetaddharmasarvasvaṃ cittaṃ guhyaṃ na bhāvitam //",
  "SA11santbcpu:414": "Bca_5.18 tasmātsvadhiṣṭhitaṃ cittaṃ mayā kāryaṃ surakṣitam /",
  "SA11santbcpu:415": "cittarakṣāvrataṃ muktvā bahubhiḥ kiṃ mama vrataiḥ //",
  "SA11santbcpu:416": "Bca_5.19 yathā capalamadhyastho rakṣati vraṇamādarāt /",
  "SA11santbcpu:417": "evaṃ durjanamadhyastho rakṣeccittavraṇaṃ sadā //",
  "SA11santbcpu:418": "Bca_5.20 vraṇaduḥkhalavādbhīto rakṣati vraṇamādarāt /",
  "SA11santbcpu:419": "saṃghātaparvatāghātād bhītaścittavraṇaṃ na kim //",
  "SA11santbcpu:420": "Bca_5.21 anena hi vihāreṇa viharan durjaneṣvapi /",
  "SA11santbcpu:421": "pramadājanamadhye 'pi yatirdhīro na khaṇḍyate //",
  "SA11santbcpu:422": "Bca_5.22 lābhā naśyantu me kāmaṃ satkāraḥ kāyajīvitam /",
  "SA11santbcpu:423": "naśyatvanyacca kuśalaṃ mā tu cittaṃ kadācana //",
  "SA11santbcpu:424": "Bca_5.23 cittaṃ rakṣitukāmānāṃ mayaiṣa kriyate 'ñjaliḥ /",
  "SA11santbcpu:425": "smṛtiṃ ca saṃprajanyaṃ ca sarvayatnena rakṣata //",
  "SA11santbcpu:426": "Bca_5.24 vyādhyākulo naro yadvan na kṣamaḥ sarvakarmasu /",
  "SA11santbcpu:427": "tathābhyāṃ vyākulaṃ cittaṃ na kṣamaṃ sarvakarmasu //",
  "SA11santbcpu:428": "Bca_5.25 asaṃprajanyacittasya śrutacintitabhāvitam /",
  "SA11santbcpu:429": "sacchidrakumbhajalavan na smṛtāvavatiṣṭhate //",
  "SA11santbcpu:430": "Bca_5.26 aneke śrutavanto 'pi śrāddhā yatnaparā api /",
  "SA11santbcpu:431": "asaṃprajanyadoṣeṇa bhavantyāpattikaśmalāḥ //",
  "SA11santbcpu:432": "Bca_5.27 asaṃprajanyacaureṇa smṛtimoṣānusāriṇā /",
  "SA11santbcpu:433": "upacityāpi puṇyāni muṣitā yānti durgatim //",
  "SA11santbcpu:434": "Bca_5.28 kleśataskarasaṅgho 'yam avatāragaveṣakaḥ /",
  "SA11santbcpu:435": "prāpyāvatāraṃ muṣṇāti hanti sadgatijībitam //",
  "SA11santbcpu:436": "Bca_5.29 tasmātsmṛtirmanodvārān nāpaneyā kadācana /",
  "SA11santbcpu:437": "gatāpi pratyupasthāpyā saṃsmṛtyāpāyikīṃ vyathām //",
  "SA11santbcpu:438": "Bca_5.30 upādhyāyānuśāsinyā bhītyāpyādarakāriṇām /",
  "SA11santbcpu:439": "dhanyānāṃ gurusaṃvāsāt sukaraṃ jāyate smṛtiḥ //",
  "SA11santbcpu:440": "Bca_5.31 buddhāśca bodhisattvāśca sarvatrāvyāhatekṣaṇāḥ /",
  "SA11santbcpu:441": "sarvamevāgratasteṣāṃ teṣāmasmi puraḥ sthitaḥ //",
  "SA11santbcpu:442": "Bca_5.32 iti dhyātvā tathā tiṣṭhet trapādarabhayānvitaḥ /",
  "SA11santbcpu:443": "buddhānusmṛtirapyevaṃ bhavettasya muhurmuhuḥ //",
  "SA11santbcpu:444": "Bca_5.33 saṃprajanyaṃ tadāyāti na ca yātyāgataṃ punaḥ /",
  "SA11santbcpu:445": "smṛtiryadā manodvāre rakṣārthamavatiṣṭhate //",
  "SA11santbcpu:446": "Bca_5.34 pūrvaṃ tāvadidaṃ cittaṃ sadopasthāpyamīdṛśam /",
  "SA11santbcpu:447": "nirindriyeṇeva mayā sthātavyaṃ kāṣṭhavatsadā //",
  "SA11santbcpu:448": "Bca_5.35 niṣphalā netravikṣepā na karttavyāḥ kadācana /",
  "SA11santbcpu:449": "nidhyāyantīva satataṃ kāryā dṛṣṭiradhogatā //",
  "SA11santbcpu:450": "Bca_5.36 dṛṣṭiviśrāmahetostu diśaḥ paśyetkadācana /",
  "SA11santbcpu:451": "ābhāsamātraṃ dṛṣṭvā ca svāgatārthaṃ vilokayet //",
  "SA11santbcpu:452": "Bca_5.37 mārgādau bhayabodhārthaṃ muhuḥ paśyeccaturdiśam /",
  "SA11santbcpu:453": "diśo viśramya vīkṣeta parāvṛtyeva pṛṣṭhataḥ //",
  "SA11santbcpu:454": "Bca_5.38 saredapasaredvāpi puraḥ paścānnirūpya ca /",
  "SA11santbcpu:455": "evaṃ sarvāsvavasthāsu kāryaṃ buddhvā samācaret //",
  "SA11santbcpu:456": "Bca_5.39 kāyenaivamavastheyam ityākṣipya kriyāṃ punaḥ /",
  "SA11santbcpu:457": "kathaṃ kāyaḥ sthita iti draṣṭavyaṃ punarantarā //",
  "SA11santbcpu:458": "Bca_5.40 nirūpyaḥ sarvayatnena cittamattadvipastathā /",
  "SA11santbcpu:459": "dharmacintāmahāstambhe yathā baddho na mucyate //",
  "SA11santbcpu:460": "Bca_5.41 kutra me vartata iti pratyavekṣyaṃ tathā manaḥ /",
  "SA11santbcpu:461": "samādhānadhuraṃ naiva kṣaṇamapyutsṛjedyathā //",
  "SA11santbcpu:462": "Bca_5.42 bhayotsavādisaṃbandhe yadyaśakto yathāsukham /",
  "SA11santbcpu:463": "dānakāle tu śīlasya yasmāduktamupekṣaṇam //",
  "SA11santbcpu:464": "Bca_5.43 yadbuddhvā kartumārabdhaṃ tato 'nyanna vicintayet /",
  "SA11santbcpu:465": "tadeva tāvanniṣpādyaṃ tadgatenāntarātmanā //",
  "SA11santbcpu:466": "Bca_5.44 evaṃ hi sukṛtaṃ sarvam anyathā nobhayaṃ bhavet /",
  "SA11santbcpu:467": "asaṃprajanyakleśo 'pi vṛddhiṃ caivaṃ gamiṣyati //",
  "SA11santbcpu:468": "Bca_5.45 nānāvidhapralāpeṣu vartamāneṣvanekadhā /",
  "SA11santbcpu:469": "kautūhaleṣu sarveṣu hanyādautsukyamāgatam //",
  "SA11santbcpu:470": "Bca_5.46 mṛnmardanatṛṇaccheda-rekhādyaphalamāgatam /",
  "SA11santbcpu:471": "smṛtvā tāthāgatīṃ śikṣāṃ bhītastatkṣaṇamutsṛjet //",
  "SA11santbcpu:472": "Bca_5.47 yadā calitukāmaḥ syād vaktukāmo 'pi vā bhavet /",
  "SA11santbcpu:473": "svacittaṃ pratyavekṣyādau kuryāddhairyeṇa yuktimat //",
  "SA11santbcpu:474": "Bca_5.48 anunītaṃ pratihataṃ yadā paśyetsvakaṃ manaḥ /",
  "SA11santbcpu:475": "na kartavyaṃ na vaktavyaṃ sthātavyaṃ kāṣṭhavattadā //",
  "SA11santbcpu:476": "Bca_5.49 uddhataṃ sopahāsaṃ vā yadā mānamadānvitam /",
  "SA11santbcpu:477": "sotprāsātiśayaṃ vakraṃ vañcakaṃ ca mano bhavet //",
  "SA11santbcpu:478": "Bca_5.50 yadātmotkarṣaṇābhāsaṃ parapaṃsanameva ca /",
  "SA11santbcpu:479": "sādhikṣepaṃ sasaṃrambhaṃ sthātavyaṃ kāṣṭhavattadā //",
  "SA11santbcpu:480": "Bca_5.51 lābhasatkārakīrtyarthi parivārārthi vā punaḥ /",
  "SA11santbcpu:481": "upasthānārthi me cittaṃ tasmāttiṣṭhāmi kāṣṭhavat //",
  "SA11santbcpu:482": "Bca_5.52 parārtharūkṣaṃ svārthārthi pariṣatkāmameva vā /",
  "SA11santbcpu:483": "vaktumicchati me cittaṃ tasmāttiṣṭhāmi kāṣṭhavat //",
  "SA11santbcpu:484": "Bca_5.53 asahiṣṇvalasaṃ bhītaṃ pragalbhaṃ mukharaṃ tathā /",
  "SA11santbcpu:485": "svapakṣābhiniviṣṭaṃ vā tasmāttiṣṭhāmi kāṣṭhavat //",
  "SA11santbcpu:486": "Bca_5.54 evaṃ saṃkliṣṭamālokya niṣphalārambhi vā manaḥ /",
  "SA11santbcpu:487": "nigṛhṇīyād dṛḍhaṃ śūraḥ pratipakṣeṇa tatsadā //",
  "SA11santbcpu:488": "Bca_5.55 suniścitaṃ suprasannaṃ dhīraṃ sādaragauravam /",
  "SA11santbcpu:489": "salajjaṃ sabhayaṃ śāntaṃ parārādhanatatparam //",
  "SA11santbcpu:490": "Bca_5.56 parasparaviruddhābhir bālecchābhirakheditam /",
  "SA11santbcpu:491": "kleśotpādādidaṃ hyetad eṣāmiti dayānvitam //",
  "SA11santbcpu:492": "Bca_5.57 ātmasattvavaśaṃ nityam anavadyeṣu vastuṣu /",
  "SA11santbcpu:493": "nirmāṇamiva nirmānaṃ dhārayāmyeṣa mānasam //",
  "SA11santbcpu:494": "Bca_5.58 cirātprāptaṃ kṣaṇavaraṃ smṛtvā smṛtvā muhurmuhuḥ /",
  "SA11santbcpu:495": "dhārayāmīdṛśaṃ cittam aprakampyaṃ sumeruvat //",
  "SA11santbcpu:496": "Bca_5.59 gṛdhrairāmiṣasaṃgṛddhaiḥ kṛṣyamāṇa itastataḥ /",
  "SA11santbcpu:497": "na karotyanyathā kāyaḥ kasmādatra pratikriyām //",
  "SA11santbcpu:498": "Bca_5.60 rakṣasīmaṃ manaḥ kasmād ātmīkṛtya samucchrayam /",
  "SA11santbcpu:499": "tvattaścetpṛthagevāyaṃ tenātra tava ko vyayaḥ //",
  "SA11santbcpu:500": "Bca_5.61 na svīkaroṣi he mūḍha kāṣṭhaputtalakaṃ śucim /",
  "SA11santbcpu:501": "amedhyaghaṭitaṃ yantraṃ kasmādrakṣasi pūtikam //",
  "SA11santbcpu:502": "Bca_5.62 imaṃ carmapuṭaṃ tāvat svabuddhyaiva pṛthak kuru /",
  "SA11santbcpu:503": "asthipañjarato māṃsaṃ prajñāśastreṇa mocaya //",
  "SA11santbcpu:504": "Bca_5.63 asthīnyapi pṛthak kṛtvā paśya majjānamantataḥ /",
  "SA11santbcpu:505": "kimatra sāramastīti svayameva vicāraya //",
  "SA11santbcpu:506": "Bca_5.64 evamanviṣya yatnena na dṛṣṭaṃ sāramatra te /",
  "SA11santbcpu:507": "adhunā vada kasmāttvaṃ kāyamadyāpi rakṣasi //",
  "SA11santbcpu:508": "Bca_5.65 na khāditavyamaśuci tvayā peyaṃ na śoṇitam /",
  "SA11santbcpu:509": "nāntrāṇi cūṣitavyāni kiṃ kāyena kariṣyasi //",
  "SA11santbcpu:510": "Bca_5.66 yuktaṃ gṛdhraśṛgālāder āhārārthaṃ tu rakṣitum /",
  "SA11santbcpu:511": "karmopakaraṇaṃ tvetan manuṣyāṇāṃ śarīrakam //",
  "SA11santbcpu:512": "Bca_5.67 evaṃ te rakṣataścāpi mṛtyurācchidya nirdayaḥ /",
  "SA11santbcpu:513": "kāyaṃ dāsyati gṛdhrebhyas tadā tvaṃ kiṃ kariṣyasi //",
  "SA11santbcpu:514": "Bca_5.68 na sthāsyatīti bhṛtyāya na vastrādi pradīyate /",
  "SA11santbcpu:515": "kāyo yāsyati khāditvā kasmāttvaṃ kuruṣe vyayam //",
  "SA11santbcpu:516": "Bca_5.69 dattvāsmai vetanaṃ tasmāt svārthaṃ kuru mano 'dhunā /",
  "SA11santbcpu:517": "nahi vaitanikopāttaṃ sarvaṃ tasmai pradīyate //",
  "SA11santbcpu:518": "Bca_5.70 kāye naubuddhimādhāya gatyāgamananiścayāt /",
  "SA11santbcpu:519": "yathākāmaṅgamaṃ kāyaṃ kuru sattvārthasiddhaye //",
  "SA11santbcpu:520": "Bca_5.71 evaṃ vaśīkṛtasvātmā nityaṃ smitamukho bhavet /",
  "SA11santbcpu:521": "tyajed bhṛkuṭisaṅkocaṃ pūrvābhāṣī jagatsuhṛt //",
  "SA11santbcpu:522": "Bca_5.72 saśabdapātaṃ sahasā na pīṭhādīn vinikṣipet /",
  "SA11santbcpu:523": "nāsphālayetkapāṭaṃ ca syānniḥśabdaruciḥ sadā //",
  "SA11santbcpu:524": "Bca_5.73 bako biḍālaścauraśca niḥśabdo nibhṛtaścaran /",
  "SA11santbcpu:525": "prāpnotyabhimataṃ kāryam evaṃ nityaṃ yatiścaret //",
  "SA11santbcpu:526": "Bca_5.74 paracodanadakṣāṇām anadhīṣṭopakāriṇām /",
  "SA11santbcpu:527": "pratīcchecchirasā vākyaṃ sarvaśiṣyaḥ sadā bhavet //",
  "SA11santbcpu:528": "Bca_5.75 subhāṣiteṣu sarveṣu sādhukāramudīrayet /",
  "SA11santbcpu:529": "puṇyakāriṇamālokya stutibhiḥ saṃpraharṣayet //",
  "SA11santbcpu:530": "Bca_5.76 parokṣaṃ ca guṇān brūyād anubrūyācca toṣataḥ /",
  "SA11santbcpu:531": "svavarṇe bhāṣyamāṇe ca bhāvayettadguṇajñatām //",
  "SA11santbcpu:532": "Bca_5.77 sarvārambhā hi tuṣṭyarthāḥ sā vittairapi durlabhā /",
  "SA11santbcpu:533": "bhokṣye tuṣṭisukhaṃ tasmāt paraśramakṛtairguṇaiḥ //",
  "SA11santbcpu:534": "Bca_5.78 na cātra me vyayaḥ kaścit paratra ca mahatsukham /",
  "SA11santbcpu:535": "aprītiduḥkhaṃ dveṣaistu mahadduḥkhaṃ paratra ca //",
  "SA11santbcpu:536": "Bca_5.79 viśvastavinyastapadaṃ vispaṣṭārthaṃ manoramam /",
  "SA11santbcpu:537": "śrutisaukhyaṃ kṛpāmūlaṃ mṛdumandasvaraṃ vadet //",
  "SA11santbcpu:538": "Bca_5.80 ṛju paśyetsadā sattvāṃś cakṣuṣā saṃpibanniva /",
  "SA11santbcpu:539": "etāneva samāśritya buddhatvaṃ me bhaviṣyati //",
  "SA11santbcpu:540": "Bca_5.81 sātatyābhiniveśotthaṃ pratipakṣotthameva ca /",
  "SA11santbcpu:541": "guṇopakārikṣetre ca duḥkhite ca mahacchubham //",
  "SA11santbcpu:542": "Bca_5.82 dakṣa utthānasaṃpannaḥ svayaṅkārī sadā bhavet /",
  "SA11santbcpu:543": "nāvakāśaḥ pradātavyaḥ kasyacitsarvakarmasu //",
  "SA11santbcpu:544": "Bca_5.83 uttarottarataḥ śreṣṭhā dānapāramitādayaḥ /",
  "SA11santbcpu:545": "netarārthaṃ tyajecchreṣṭhām anyatrācārasetutaḥ //",
  "SA11santbcpu:546": "Bca_5.84 evaṃ buddhvā parārtheṣu bhavetsatatamutthitaḥ /",
  "SA11santbcpu:547": "niṣiddhamapyanujñātaṃ kṛpālorarthadarśinaḥ //",
  "SA11santbcpu:548": "Bca_5.85 vinipātagatānātha-bratasthān saṃvibhajya ca /",
  "SA11santbcpu:549": "bhuñjīta madhyamāṃ mātrāṃ tricīvarabahistyajet //",
  "SA11santbcpu:550": "Bca_5.86 saddharmasebakaṃ kāyam itarārthe na pīḍayet /",
  "SA11santbcpu:551": "evameva hi sattvānām āśāmāśu prapūrayet //",
  "SA11santbcpu:552": "Bca_5.87 tyajenna jīvitaṃ tasmād aśuddhe karuṇāśaye /",
  "SA11santbcpu:553": "tulyāśaye tu tattyājyam itthaṃ na parihīyate //",
  "SA11santbcpu:554": "Bca_5.88 dharmaṃ nirgaurave svasthe na śiroveṣṭhite vadet /",
  "SA11santbcpu:555": "sacchatradaṇḍaśastre ca nāvaguṇṭhitamastake //",
  "SA11santbcpu:556": "Bca_5.89 gambhīrodāramalpeṣu na strīṣu puruṣaṃ vinā /",
  "SA11santbcpu:557": "hīnotkṛṣṭeṣu dharmeṣu samaṃ gauravamācaret //",
  "SA11santbcpu:558": "Bca_5.90 nodāradharmapātraṃ ca hīne dharme niyojayet /",
  "SA11santbcpu:559": "na cācāraṃ parityajya sūtramantraiḥ pralobhayet //",
  "SA11santbcpu:560": "Bca_5.91 dantakāṣṭhasya kheṭasya visarjanamapāvṛtam /",
  "SA11santbcpu:561": "neṣṭaṃ jale sthale bhogye mūtrādeścāpi garhitam //",
  "SA11santbcpu:562": "Bca_5.92 mukhapūraṃ na bhuñjīta saśabdaṃ prasṛtānanam /",
  "SA11santbcpu:563": "pralambapādaṃ nāsīta na bāhū mardayetsamam //",
  "SA11santbcpu:564": "Bca_5.93 naikayā'nyastriyā kuryād yānaṃ śayanamāsanam /",
  "SA11santbcpu:565": "lokāprasādakaṃ sarvaṃ dṛṣṭvā pṛṣṭvā ca varjayet //",
  "SA11santbcpu:566": "Bca_5.94 nāṅgulyā kārayetkiṃcid dakṣiṇena tu sādaram /",
  "SA11santbcpu:567": "samastenaiva hastena mārgamapyevamādiśet //",
  "SA11santbcpu:568": "Bca_5.95 na bāhūtkṣepakaṃ kaṃcic chabdayedalpasaṃbhrame /",
  "SA11santbcpu:569": "acchaṭādi tu kartavyam anyathā syādasaṃvṛtaḥ //",
  "SA11santbcpu:570": "Bca_5.96 nāthanirvāṇaśayyāvac chayītepsitayā diśā /",
  "SA11santbcpu:571": "saṃprajāna/llaghūtthānaḥ prāgavaśyaṃ niyogataḥ //",
  "SA11santbcpu:572": "Bca_5.97 ācāro bodhisattvānām aprameya udāhṛtaḥ /",
  "SA11santbcpu:573": "cittaśodhanamācāraṃ niyataṃ tāvadācaret //",
  "SA11santbcpu:574": "Bca_5.98 rātrindivaṃ ca triskandhaṃ trikālaṃ ca pravartayet /",
  "SA11santbcpu:575": "śeṣāpattiśamastena bodhicittajināśrayāt //",
  "SA11santbcpu:576": "Bca_5.99 yā avasthāḥ prapadyeta svayaṃ paravaśo 'pi vā /",
  "SA11santbcpu:577": "tāsvavasthāsu yāḥ śikṣāḥ śikṣettā eva yatnataḥ //",
  "SA11santbcpu:578": "Bca_5.100 na hi tadvidyate kiṃcid yanna śikṣyaṃ jinātmajaiḥ /",
  "SA11santbcpu:579": "na tadasti na yatpuṇyam evaṃ viharataḥ sataḥ //",
  "SA11santbcpu:580": "Bca_5.101 pāramparyeṇa sākṣādvā sattvārthaṃ nānyadācaret /",
  "SA11santbcpu:581": "sattvānāmeva cārthāya sarvaṃ bodhāya nāmayet //",
  "SA11santbcpu:582": "Bca_5.102 sadā kalyāṇamitraṃ ca jīvitārthe 'pi na tyajet /",
  "SA11santbcpu:583": "bodhisattvavratadharaṃ mahāyānārthakovidam //",
  "SA11santbcpu:584": "Bca_5.103 śrīsaṃbhavavimokṣācca śikṣedyadguruvartanam /",
  "SA11santbcpu:585": "etaccānyacca buddhoktaṃ jñeyaṃ sūtrāntavācanāt //",
  "SA11santbcpu:586": "Bca_5.104 śikṣāḥ sūtreṣu dṛśyante tasmātsūtrāṇi vācayet /",
  "SA11santbcpu:587": "ākāśagarbhe sūtre ca mūlāpattīrnirūpayet //",
  "SA11santbcpu:588": "Bca_5.105 śikṣāsamuccayo 'vaśyaṃ draṣṭavyaśca punaḥ punaḥ /",
  "SA11santbcpu:589": "vistareṇa sadācāro yasmāttatra pradarśitaḥ //",
  "SA11santbcpu:590": "Bca_5.106 saṅkṣepeṇāthavā tāvat paśyetsūtrasamuccayam /",
  "SA11santbcpu:591": "āryanāgārjunābaddhaṃ dvitīyaṃ ca prayatnataḥ //",
  "SA11santbcpu:592": "Bca_5.107 yato nivāryate yatra yadeva ca niyujyate /",
  "SA11santbcpu:593": "tallokacittarakṣārthaṃ śikṣāṃ dṛṣṭvā samācaret //",
  "SA11santbcpu:594": "Bca_5.108 etadeva samāsena saṃprajanyasya lakṣaṇam /",
  "SA11santbcpu:595": "yatkāyacittāvasthāyāḥ pratyavekṣā muhurmuhuḥ //",
  "SA11santbcpu:596": "Bca_5.109 kāyenaiva paṭhiṣyāmi vākpāṭhena tu kiṃ bhavet /",
  "SA11santbcpu:597": "cikitsāpāṭhamātreṇa rogiṇaḥ kiṃ bhaviṣyati //",
  "SA11santbcpu:598": "iti bodhicaryāvatāre saṃprajanyarakṣaṇaṃ nāma pañcamaḥ paricchedaḥ //",
  "SA11santbcpu:599": "****************************************************************",
  "SA11santbcpu:600": "Pariccheda 6",
  "SA11santbcpu:601": "Bca_6.1 sarvametatsucaritaṃ dānaṃ sugatapūjanam /",
  "SA11santbcpu:602": "kṛtaṃ kalpasahasrairyat pratighaḥ pratihanti tat //",
  "SA11santbcpu:603": "Bca_6.2 na ca dveṣasamaṃ pāpaṃ na ca kṣāntisamaṃ tapaḥ /",
  "SA11santbcpu:604": "tasmāt kṣāntiṃ prayatnena bhāvayedvividhairnayaiḥ //",
  "SA11santbcpu:605": "Bca_6.3 manaḥ śamaṃ na gṛhṇāti na prītisukhamaśnute /",
  "SA11santbcpu:606": "na nidrāṃ na dhṛtiṃ yāti dveṣaśalye hṛdi sthite //",
  "SA11santbcpu:607": "Bca_6.4 pūjayatyarthamānairyān ye 'pi cainaṃ samāśritāḥ /",
  "SA11santbcpu:608": "te 'pyenaṃ hantumicchanti svāminaṃ dveṣadurbhagam //",
  "SA11santbcpu:609": "Bca_6.5 suhṛdo 'pyudvijante 'smād dadāti na ca sevyate /",
  "SA11santbcpu:610": "saṅkṣepānnāsti tatkiṃcit krodhano yena susthitaḥ //",
  "SA11santbcpu:611": "Bca_6.6 evamādīni duḥkhāni karotītyarisaṃjñayā /",
  "SA11santbcpu:612": "yaḥ krodhaṃ hanti nirbandhāt sa sukhīha paratra ca //",
  "SA11santbcpu:613": "Bca_6.7 aniṣṭakaraṇājjātam iṣṭasya ca vighātanāt /",
  "SA11santbcpu:614": "daurmanasyāśanaṃ prāpya dveṣo dṛpto nihanti mām //",
  "SA11santbcpu:615": "Bca_6.8 tasmādvighātayiṣyāmi tasyāśanamahaṃ ripoḥ /",
  "SA11santbcpu:616": "yasmānna madvadhādanyat kṛtyamasyāsti vairiṇaḥ //",
  "SA11santbcpu:617": "Bca_6.9 atyaniṣṭāgamenāpi na kṣobhyā muditā mayā /",
  "SA11santbcpu:618": "daurmanasye 'pi nāstīṣṭaṃ kuśalaṃ tvavahīyate //",
  "SA11santbcpu:619": "Bca_6.10 yadyastyeva pratīkāro daurmanasyena tatra kim /",
  "SA11santbcpu:620": "atha nāsti pratīkāro daurmanasyena tatra kim //",
  "SA11santbcpu:621": "Bca_6.11 duḥkhaṃ nyakkārapāruṣyam ayaśaścetyanīpsitam /",
  "SA11santbcpu:622": "priyāṇāmātmano vāpi śatroścaitadviparyayāt //",
  "SA11santbcpu:623": "Bca_6.12 kathaṃcillabhyate saukhyaṃ duḥkhaṃ sthitamayantataḥ /",
  "SA11santbcpu:624": "duḥkhenaiva ca niḥsāraś cetastasmāddṛḍhībhava //",
  "SA11santbcpu:625": "Bca_6.13 durgāputrakakarṇāṭā dāhacchedādivedanām /",
  "SA11santbcpu:626": "vṛthā sahante muktyartham ahaṃ kasmāttu kātaraḥ //",
  "SA11santbcpu:627": "Bca_6.14 na kiṃcidasti tadvastu yadabhyāsasya duṣkaram /",
  "SA11santbcpu:628": "tasmānmṛduvyathābhyāsāt soḍhavyāpi mahāvyathā //",
  "SA11santbcpu:629": "Bca_6.15 uddaṃśadaṃśamaśaka-kṣutpipāsādivedanām /",
  "SA11santbcpu:630": "mahatkaṇḍvādiduḥkhaṃ ca kimanarthaṃ na paśyasi //",
  "SA11santbcpu:631": "Bca_6.16 śītoṣṇavṛṣṭivātādhi-vyādhibandhanatāḍanaiḥ /",
  "SA11santbcpu:632": "saukumāryaṃ na kartavyam anyathā vardhate vyathā //",
  "SA11santbcpu:633": "Bca_6.17 kecitsvaśoṇitaṃ dṛṣṭvā vikramante viśeṣataḥ /",
  "SA11santbcpu:634": "paraśoṇitamapyeke dṛṣṭvā mūrcchāṃ vrajanti yat //",
  "SA11santbcpu:635": "Bca_6.18 taccittasya dṛḍhatvena kātaratvena cāgatam /",
  "SA11santbcpu:636": "duḥkhaduryodhanastasmād bhavedabhibhavedvyathām //",
  "SA11santbcpu:637": "Bca_6.19 duḥkhe 'pi naiva cittasya prasādaṃ kṣobhayedbudhaḥ /",
  "SA11santbcpu:638": "saṅgrāmo hi saha kleśair yuddhe ca sulabhā vyathā //",
  "SA11santbcpu:639": "Bca_6.20 urasārātighātān ye pratīcchanto jayantyarīn /",
  "SA11santbcpu:640": "te te vijayinaḥ śūrāḥ śeṣāstu mṛtamārakāḥ //",
  "SA11santbcpu:641": "Bca_6.21 guṇo 'paraśca duḥkhasya yatsaṃvegānmadacyutiḥ /",
  "SA11santbcpu:642": "saṃsāriṣu ca kāruṇyaṃ pāpādbhītirjine spṛhā //",
  "SA11santbcpu:643": "Bca_6.22 pittādiṣu na me kopo mahāduḥkhakareṣvapi /",
  "SA11santbcpu:644": "sacetaneṣu kiṃ kopaḥ te 'pi pratyayakopitāḥ //",
  "SA11santbcpu:645": "Bca_6.23 aniṣyamāṇamapyetac chūlamutpadyate yathā /",
  "SA11santbcpu:646": "aniṣyamāṇo 'pi balāt krodha utpadyate tathā //",
  "SA11santbcpu:647": "Bca_6.24 kupyāmīti na saṃcintya kupyati svecchayā janaḥ /",
  "SA11santbcpu:648": "utpatsya ityabhipretya krodha utpadyate na ca //",
  "SA11santbcpu:649": "Bca_6.25 ye kecidaparādhāstu pāpāni vividhāni ca /",
  "SA11santbcpu:650": "sarvaṃ yatpratyayabalāt svatantraṃ tu na vidyate //",
  "SA11santbcpu:651": "Bca_6.26 na ca pratyayasāmagryā janayāmīti cetanā /",
  "SA11santbcpu:652": "na cāpi janitasyāsti janito 'smīti cetanā //",
  "SA11santbcpu:653": "Bca_6.27 yatpradhānaṃ kilābhīṣṭaṃ yattadātmeti kalpitam /",
  "SA11santbcpu:654": "tadeva hi bhavāmīti na saṃcintyopajāyate //",
  "SA11santbcpu:655": "Bca_6.28 anutpannaṃ hi tannāsti ka icchedbhavituṃ tadā /",
  "SA11santbcpu:656": "viṣayavyāpṛtatvācca niroddhumapi nehate //",
  "SA11santbcpu:657": "Bca_6.29 nityo hyacetanaścātmā vyomavat sphuṭamakriyaḥ /",
  "SA11santbcpu:658": "pratyayāntarasaṅge 'pi nirvikārasya kā kriyā //",
  "SA11santbcpu:659": "Bca_6.30 yaḥ pūrvavatkriyākāle kriyāyāstena kiṃ kṛtam /",
  "SA11santbcpu:660": "tasya kriyeti saṃbandhe katarattannibandhanam //",
  "SA11santbcpu:661": "Bca_6.31 evaṃ paravaśaṃ sarvaṃ yadvaśaṃ so 'pi cāvaśaḥ /",
  "SA11santbcpu:662": "nirmāṇavadaceṣṭeṣu bhāveṣvevaṃ kva kupyate //",
  "SA11santbcpu:663": "Bca_6.32 vāraṇāpi na yuktaivaṃ kaḥ kiṃ vārayatīti cet /",
  "SA11santbcpu:664": "yuktā pratītyatā yasmād duḥkhasyoparatirmatā //",
  "SA11santbcpu:665": "Bca_6.33 tasmādamitraṃ mitraṃ vā dṛṣṭvāpyanyāyakāriṇam /",
  "SA11santbcpu:666": "īdṛśāḥ pratyayā asyety evaṃ matvā sukhī bhavet //",
  "SA11santbcpu:667": "Bca_6.34 yadi tu khecchayā siddhiḥ sarveṣāmeva dehinām /",
  "SA11santbcpu:668": "na bhavetkasyacidduḥkhaṃ na duḥkhaṃ kaścidicchati //",
  "SA11santbcpu:669": "Bca_6.35 pramādādātmanātmānaṃ bādhante kaṇṭakādibhiḥ /",
  "SA11santbcpu:670": "bhaktacchedādibhiḥ kopād durāpastryādilipsayā //",
  "SA11santbcpu:671": "Bca_6.36 udvandhanaprapātaiśca viṣāpathyādibhakṣaṇaiḥ /",
  "SA11santbcpu:672": "nighnanti kecidātmānam apuṇyācaraṇena ca //",
  "SA11santbcpu:673": "Bca_6.37 yadaivaṃ kleśavaśyatvād ghnantyātmānamapi priyam /",
  "SA11santbcpu:674": "tadaiṣāṃ parakāyeṣu parihāraḥ kathaṃ bhavet //",
  "SA11santbcpu:675": "Bca_6.38 kleśonmattīkṛteṣveṣu pravṛtteṣvātmaghātane /",
  "SA11santbcpu:676": "na kevalaṃ dayā nāsti krodha utpadyate katham //",
  "SA11santbcpu:677": "Bca_6.39 yadi svabhāvo bālānāṃ paropadravakāritā /",
  "SA11santbcpu:678": "teṣu kopo na yukto me yathāgnau dahanātmake //",
  "SA11santbcpu:679": "Bca_6.40 atha doṣo 'yamāgantuḥ sattvāḥ prakṛtipeśalāḥ /",
  "SA11santbcpu:680": "yathāpyayuktastatkopaḥ kaṭudhūme yathāmbare //",
  "SA11santbcpu:681": "Bca_6.41 mukhyaṃ daṇḍādikaṃ hitvā prerake yadi kupyate /",
  "SA11santbcpu:682": "dveṣeṇa preritaḥ so 'pi dveṣe dveṣo 'stu me varam //",
  "SA11santbcpu:683": "Bca_6.42 mayāpi pūrvaṃ sattvānām īdṛśyeva vyathā kṛtā /",
  "SA11santbcpu:684": "tasmānme yuktamevaitat sattvopadravakāriṇaḥ //",
  "SA11santbcpu:685": "Bca_6.43 tacchastraṃ mama kāyaśca dvayaṃ duḥkhasya kāraṇam /",
  "SA11santbcpu:686": "tena śastraṃ mayā kāyo gṛhītaḥ kutra kupyate //",
  "SA11santbcpu:687": "Bca_6.44 gaṇḍo 'yaṃ pratimākāro gṛhīto ghaṭṭanāsahaḥ /",
  "SA11santbcpu:688": "tṛṣṇāndhena mayā tatra vyathāyāṃ kutra kupyate //",
  "SA11santbcpu:689": "Bca_6.45 duḥkhaṃ necchāmi duḥkhasya hetumicchāmi bāliśaḥ /",
  "SA11santbcpu:690": "svāparādhāgate duḥkhe kasmādanyatra kupyate //",
  "SA11santbcpu:691": "Bca_6.46 asipatravanaṃ yadvad yathā nārakapakṣiṇaḥ /",
  "SA11santbcpu:692": "matkarmajanitā eva tathedaṃ kutra kupyate //",
  "SA11santbcpu:693": "Bca_6.47 matkarmacoditā eva jātā mayyapakāriṇaḥ /",
  "SA11santbcpu:694": "yena yāsyanti narakān mayaivāmī hatā nanu //",
  "SA11santbcpu:695": "Bca_6.48 etānāśritya me pāpaṃ kṣīyate kṣamato bahu /",
  "SA11santbcpu:696": "māmāśritya tu yāntyete narakān dīrghavedanān //",
  "SA11santbcpu:697": "Bca_6.49 ahamevāpakāryeṣāṃ mamaite copakāriṇaḥ /",
  "SA11santbcpu:698": "kasmādviparyayaṃ kṛtvā khalacetaḥ prakupyasi //",
  "SA11santbcpu:699": "Bca_6.50 bhavenmamāśayaguṇo na yāmi narakānyadi /",
  "SA11santbcpu:700": "eṣāmatra kimāyātaṃ yadyātmā rakṣito mayā //",
  "SA11santbcpu:701": "Bca_6.51 atha pratyapakārī syāṃ tathāpyete na rakṣitāḥ /",
  "SA11santbcpu:702": "hīyate cāpi me caryā tasmānnaṣṭāstapasvinaḥ //",
  "SA11santbcpu:703": "Bca_6.52 mano hantumamūrtatvān na śakyaṃ kenacit kvacit /",
  "SA11santbcpu:704": "śarīrābhiniveśāttu kāyaduḥkhena bādhyate //",
  "SA11santbcpu:705": "Bca_6.53 nyakvāraḥ paruṣaṃ vākyam ayaśaścetyayaṃ gaṇaḥ /",
  "SA11santbcpu:706": "kāyaṃ na bādhate tena cetaḥ kasmātprakupyasi //",
  "SA11santbcpu:707": "Bca_6.54 mayyaprasādo yo 'nyeṣāṃ sa kiṃ māṃ bhakṣayiṣyati /",
  "SA11santbcpu:708": "iha janmāntare vāpi yenāsau me 'nabhīpsitaḥ //",
  "SA11santbcpu:709": "Bca_6.55 lābhāntarāyakāritvād yadyasau me 'nabhīpsitaḥ /",
  "SA11santbcpu:710": "naṅkṣyatīhaiva me lābhaḥ pāpaṃ tu sthāsyati dhruvam //",
  "SA11santbcpu:711": "Bca_6.56 varamadyaiva me mṛtyur na mithyājīvitaṃ ciram /",
  "SA11santbcpu:712": "yasmācciramapi sthitvā mṛtyuduḥkhaṃ tadaiva me //",
  "SA11santbcpu:713": "Bca_6.57 svapne varṣaśataṃ saukhyaṃ bhuktvā yaśca vibudhyate /",
  "SA11santbcpu:714": "muhūrtamaparo yaśca sukhī bhūtvā vibudhyate //",
  "SA11santbcpu:715": "Bca_6.58 nanu nivartate saukhyaṃ dvayorapi bibuddhayoḥ /",
  "SA11santbcpu:716": "saivopamā mṛtyukāle cirajībyalpajīvinoḥ //",
  "SA11santbcpu:717": "Bca_6.59 labdhvāpi ca bahū/llābhān ciraṃ bhuktvā sukhānyapi /",
  "SA11santbcpu:718": "riktahastaśca nagnaśca yāsyāmi muṣito yathā //",
  "SA11santbcpu:719": "Bca_6.60 pāpakṣayaṃ ca puṇyaṃ ca lābhājjīvan karomi cet /",
  "SA11santbcpu:720": "puṇyakṣayaśca pāpaṃ ca lābhārthaṃ krudhyato nanu //",
  "SA11santbcpu:721": "Bca_6.61 yadarthameva jīvāmi tadeva yadi naśyati /",
  "SA11santbcpu:722": "kiṃ tena jīvitenāpi kevalāśubhakāriṇā //",
  "SA11santbcpu:723": "Bca_6.62 avarṇavādini dveṣaḥ sattvānnāśayatīti cet /",
  "SA11santbcpu:724": "parāyaśaskare 'pyevaṃ kopaste kiṃ na jāyate //",
  "SA11santbcpu:725": "Bca_6.63 parāyattāprasādatvād aprasādiṣu te kṣamā /",
  "SA11santbcpu:726": "kleśotpādaparāyatte kṣamā nāvarṇavādini //",
  "SA11santbcpu:727": "Bca_6.64 pratimāstūpasaddharma-nāśakākrośakeṣu ca /",
  "SA11santbcpu:728": "na yujyate mama dveṣo buddhādīnāṃ na hi byathā //",
  "SA11santbcpu:729": "Bca_6.65 gurusālohitādīnāṃ priyāṇāṃ cāpakāriṣu /",
  "SA11santbcpu:730": "pūrvavatpratyayotpādaṃ dṛṣṭvā kopaṃ nivārayet //",
  "SA11santbcpu:731": "Bca_6.66 cetanācetanakṛtā dehināṃ niyatā vyathā /",
  "SA11santbcpu:732": "sā vyathā cetane dṛṣṭā kṣamasvaināṃ vyathāmataḥ //",
  "SA11santbcpu:733": "Bca_6.67 mohādeke 'parādhyanti kupyantyanye 'pi mohitāḥ /",
  "SA11santbcpu:734": "brūmaḥ kameṣu nirdoṣaṃ kaṃ vā brūmo 'parādhinam //",
  "SA11santbcpu:735": "Bca_6.68 kasmādevaṃ kṛtaṃ pūrvaṃ yenaivaṃ bādhyase paraiḥ /",
  "SA11santbcpu:736": "sarve karmaparāyattaḥ ko 'hamatrānyathākṛtau //",
  "SA11santbcpu:737": "Bca_6.69 evaṃ buddhvā tu puṇyeṣu tathā yatnaṃ karomyaham /",
  "SA11santbcpu:738": "yena sarve bhaviṣyanti maitracittāḥ parasparam //",
  "SA11santbcpu:739": "Bca_6.70 dahyamāne gṛhe yadvad agnirgatvā gṛhāntaram /",
  "SA11santbcpu:740": "tṛṇādau yatra sajyeta tadākṛṣyāpanīyate //",
  "SA11santbcpu:741": "Bca_6.71 evaṃ cittaṃ yadāsaṅgād dahyate dveṣavahninā /",
  "SA11santbcpu:742": "tatkṣaṇaṃ tatparityājyaṃ puṇyātmoddāhaśaṅkayā //",
  "SA11santbcpu:743": "Bca_6.72 māraṇīyaḥ kathaṃ chittvā muktaścetkimabhadrakam /",
  "SA11santbcpu:744": "manuṣyaduḥkhairnarakān muktaścetkimabhadrakam //",
  "SA11santbcpu:745": "Bca_6.73 yadyetanmātramevādya duḥkhaṃ soḍhuṃ na pāryate /",
  "SA11santbcpu:746": "tannārakavyathāhetuḥ krodhaḥ kasmānna vāryate //",
  "SA11santbcpu:747": "Bca_6.74 kopārthamevamevāhaṃ narakeṣu sahasraśaḥ /",
  "SA11santbcpu:748": "kārito 'smi na cātmārthaḥ parārtho vā kṛto mayā //",
  "SA11santbcpu:749": "Bca_6.75 na cedaṃ tādṛśaṃ duḥkhaṃ mahārthaṃ ca kariṣyati /",
  "SA11santbcpu:750": "jagadduḥkhahare duḥkhe prītirevātra yujyate //",
  "SA11santbcpu:751": "Bca_6.76 yadi prītisukhaṃ prāptam anyaiḥ stutvā guṇorjitam /",
  "SA11santbcpu:752": "manastvamapi taṃ stutvā kasmādevaṃ na hṛṣyasi //",
  "SA11santbcpu:753": "Bca_6.77 idaṃ ca te hṛṣṭisukhaṃ niravadyaṃ sukhodayam /",
  "SA11santbcpu:754": "na vāritaṃ ca guṇibhiḥ parāvarjanamuttamam //",
  "SA11santbcpu:755": "Bca_6.78 tasyaiva sukhamityevaṃ tavedaṃ yadi na priyam /",
  "SA11santbcpu:756": "bhṛtidānādivirater dṛṣṭādṛṣṭaṃ hataṃ bhavet //",
  "SA11santbcpu:757": "Bca_6.79 svaguṇe kīrtyamāne ca parasaukhyamapīcchasi /",
  "SA11santbcpu:758": "kīrtyamāne paraguṇe svasaukhyamapi necchasi //",
  "SA11santbcpu:759": "Bca_6.80 bodhicittaṃ samutpādya sarvasattvasukhecchayā /",
  "SA11santbcpu:760": "svayaṃ labdhasukheṣvadya kasmātsattveṣu kupyasi //",
  "SA11santbcpu:761": "Bca_6.81 trailokyapūjyaṃ buddhatvaṃ sattvānāṃ kinna vāñchasi /",
  "SA11santbcpu:762": "satkāramitvaraṃ dṛṣṭvā teṣāṃ kiṃ paridahyase //",
  "SA11santbcpu:763": "Bca_6.82 puṣṇāti yastvayā poṣyaṃ tubhyameva dadāti saḥ /",
  "SA11santbcpu:764": "kuṭumbajīvinaṃ lavdhvā na hṛṣyasi prakupyasi //",
  "SA11santbcpu:765": "Bca_6.83 sa kiṃ necchati sattvānāṃ yasteṣāṃ bodhimicchati /",
  "SA11santbcpu:766": "bodhicittaṃ kutastasya yo 'nyasaṃpadi kupyati //",
  "SA11santbcpu:767": "Bca_6.84 yadi tena na tallabdhaṃ sthitaṃ dānapatergṛhe /",
  "SA11santbcpu:768": "sarvathāpi na tatte 'sti dattādattena tena kim //",
  "SA11santbcpu:769": "Bca_6.85 kiṃ vārayatu puṇyāni prasannān svaguṇānatha /",
  "SA11santbcpu:770": "labhamāno na gṛhṇātu vada kena na kupyasi //",
  "SA11santbcpu:771": "Bca_6.86 na kevalaṃ tvamātmānaṃ kṛtapāpaṃ na śocasi /",
  "SA11santbcpu:772": "kṛtapuṇyaiḥ saha spardhām aparaiḥ kartumicchasi //",
  "SA11santbcpu:773": "Bca_6.87 jātaṃ cedapriyaṃ śatros tvattuṣṭhyā kiṃ punarbhavet /",
  "SA11santbcpu:774": "tvadāśaṃsanamātreṇa na cāheturbhaviṣyati //",
  "SA11santbcpu:775": "Bca_6.88 ata tvadicchayā siddhaṃ tadduḥkhe kiṃ sukhaṃ tava /",
  "SA11santbcpu:776": "athāpyartho bhavedevam anarthaḥ konvataḥ paraḥ //",
  "SA11santbcpu:777": "Bca_6.89 etaddhi baḍiśaṃ ghoraṃ kleśabāḍiśikārpitam /",
  "SA11santbcpu:778": "yato narakapālāstvāṃ krītvā pakṣyanti kumbhiṣu //",
  "SA11santbcpu:779": "Bca_6.90 stutiryaśo 'tha satkāro na puṇyāya na cāyuṣe /",
  "SA11santbcpu:780": "na balārthaṃ na cārogye na ca kāyasukhāya me //",
  "SA11santbcpu:781": "Bca_6.91 etāvāṃśca bhavetsvārtho dhīmataḥ svārthavedinaḥ /",
  "SA11santbcpu:782": "madyadyūtādi sevyaṃ syān mānasaṃ sukhamicchatā //",
  "SA11santbcpu:783": "Bca_6.92 yaśo 'rthaṃ hārayantyartham ātmānaṃ mārayantyapi /",
  "SA11santbcpu:784": "kimakṣarāṇi bhakṣyāṇi mṛte kasya ca tatsukham //",
  "SA11santbcpu:785": "Bca_6.93 yathā pāṃśugṛhe bhinne rodityārtaravaṃ śiśuḥ /",
  "SA11santbcpu:786": "tathā stutiyaśohānau svacittaṃ pratibhāti me //",
  "SA11santbcpu:787": "Bca_6.94 śabdastāvadacittatvāt sa māṃ stautītyasaṃbhavaḥ /",
  "SA11santbcpu:788": "paraḥ kila mayi prīta ityetatprītikāraṇam //",
  "SA11santbcpu:789": "Bca_6.95 anyatra mayi vā prītyā kiṃ hi me parakīyayā /",
  "SA11santbcpu:790": "tasyaiva tatprītisukhaṃ bhāgo nālpo 'pi me tataḥ //",
  "SA11santbcpu:791": "Bca_6.96 tatsukhena sukhitvaṃ cet sarvatraiva mamāstu tat /",
  "SA11santbcpu:792": "kasmādanyaprasādena sukhiteṣu na me sukham //",
  "SA11santbcpu:793": "Bca_6.97 tasmādahaṃ stuto 'smīti prītirātmani jāyate /",
  "SA11santbcpu:794": "tatrāpyevamasaṃbandhāt kevalaṃ śiśuceṣṭitam //",
  "SA11santbcpu:795": "Bca_6.98 stutyādayaśca me kṣobhaṃ saṃvegaṃ nāśayantyamī /",
  "SA11santbcpu:796": "guṇavatsu ca mātsaryaṃ saṃpatkopaṃ ca kurvate //",
  "SA11santbcpu:797": "Bca_6.99 tasmātstutyādighātāya mama ye pratyupasthitāḥ /",
  "SA11santbcpu:798": "apāyapātarakṣārthaṃ pravṛttā nanu te mama //",
  "SA11santbcpu:799": "Bca_6.100 muktyarthinaścāyuktaṃ me lābhasatkārabandhanam /",
  "SA11santbcpu:800": "ye mocayanti māṃ bandhād dveṣasteṣu kathaṃ mama //",
  "SA11santbcpu:801": "Bca_6.101 duḥkhaṃ praveṣṭukāmasya ye kapāṭatvamāgatāḥ /",
  "SA11santbcpu:802": "buddhādhiṣṭhānata iva dveṣasteṣu kathaṃ mama //",
  "SA11santbcpu:803": "Bca_6.102 puṇyavighnaḥ kṛto 'nenety atra kopo na yujyate /",
  "SA11santbcpu:804": "kṣāntyā samaṃ tapo nāsti nanvetattadupasthitam //",
  "SA11santbcpu:805": "Bca_6.103 athāhamātmadoṣeṇa na karomi kṣamāmiha /",
  "SA11santbcpu:806": "mayaivātra kṛto vighnaḥ puṇyahetāvupasthite //",
  "SA11santbcpu:807": "Bca_6.104 yo hi yena vinā nāsti yasmiṃśca sati vidyate /",
  "SA11santbcpu:808": "sa eva kāraṇaṃ tasya sa kathaṃ vighna ucyate //",
  "SA11santbcpu:809": "Bca_6.105 na hi kālopapannena dānavighnaḥ kṛto 'rthinā /",
  "SA11santbcpu:810": "na ca pravrājake prāpte pravrajyāvighna ucyate //",
  "SA11santbcpu:811": "Bca_6.106 sulabhā yācakā loke durlabhāstvapakāriṇaḥ /",
  "SA11santbcpu:812": "yato me 'naparādhasya na kaścidaparādhyati //",
  "SA11santbcpu:813": "Bca_6.107 aśramopārjitastasmād nṛhe nidhirivotthitaḥ /",
  "SA11santbcpu:814": "bodhicaryāsahāyatvāt spṛhaṇīyo ripurmama //",
  "SA11santbcpu:815": "Bca_6.108 mayā cānena copāttaṃ tasmādetatkṣamāphalam /",
  "SA11santbcpu:816": "etasmai prathamaṃ deyam etatpūrvā kṣamā yataḥ //",
  "SA11santbcpu:817": "Bca_6.109 kṣamāsiddhyāśayo nāsya tena pūjyo na cedariḥ /",
  "SA11santbcpu:818": "siddhiheturucito 'pi saddharmaḥ pūjyate katham //",
  "SA11santbcpu:819": "Bca_6.110 apakārāśayo 'syeti śatruryadi na pūjyate /",
  "SA11santbcpu:820": "anyathā me kathaṃ kṣāntir bhiṣajīva hitodyate //",
  "SA11santbcpu:821": "Bca_6.111 tadduṣṭāśayamevātaḥ pratītyotpadyate kṣamā /",
  "SA11santbcpu:822": "sa evātaḥ kṣamāhetuḥ pūjyaḥ saddharmavanmayā //",
  "SA11santbcpu:823": "Bca_6.112 sattvakṣetraṃ jinakṣetram ityato muninoditam /",
  "SA11santbcpu:824": "etānārādhya bahavaḥ saṃpatpāraṃ yato gatāḥ //",
  "SA11santbcpu:825": "Bca_6.113 sattvebhyaśca jinebhyaśca buddhadharmāgame same /",
  "SA11santbcpu:826": "jineṣu gauravaṃ yadvan na sattveṣviti kaḥ kramaḥ //",
  "SA11santbcpu:827": "Bca_6.114 āśayasya ca māhātmyaṃ na svataḥ kiṃ tu kāryataḥ /",
  "SA11santbcpu:828": "samaṃ ca tena māhātmyaṃ sattvānāṃ tena te samāḥ //",
  "SA11santbcpu:829": "Bca_6.115 maitryāśayaśca yatpūjyaḥ sattvamāhātmyameva tat /",
  "SA11santbcpu:830": "buddhaprasādādyatpuṇyaṃ buddhamāhātmyameva tat //",
  "SA11santbcpu:831": "Bca_6.116 buddhadharmāgamāṃśena tasmātsattvā jinaiḥ samāḥ /",
  "SA11santbcpu:832": "na tu buddhaiḥ samāḥ kecid anantāṃśairguṇārṇavaiḥ //",
  "SA11santbcpu:833": "Bca_6.117 guṇasāraikarāśīnāṃ guṇo 'ṇurapi cetkvacit /",
  "SA11santbcpu:834": "dṛśyate tasya pūjārthaṃ trailokyamapi na kṣamam //",
  "SA11santbcpu:835": "Bca_6.118 buddhadharmodayāṃśastu śreṣṭhaḥ sattveṣu vidyate /",
  "SA11santbcpu:836": "etadaṃśānurūpyeṇa sattvapūjā kṛtā bhavet //",
  "SA11santbcpu:837": "Bca_6.119 kiṃ ca niśchadmabandhūnām aprameyopakāriṇām /",
  "SA11santbcpu:838": "sattvārādhanamutsṛjya niṣkṛtiḥ kā parā bhavet //",
  "SA11santbcpu:839": "Bca_6.120 bhindanti dehaṃ praviśantyavīcīṃ yeṣāṃ kṛte tatra kṛte kṛtaṃ syāt /",
  "SA11santbcpu:840": "mahāpakāriṣvapi tena sarva-kalyāṇamevācaraṇīyameṣu //",
  "SA11santbcpu:841": "Bca_6.121 svayaṃ mama svāmina eva tāvat tadarthamātmanyapi nirvyapekṣāḥ /",
  "SA11santbcpu:842": "ahaṃ kathaṃ svāmiṣu teṣu teṣu karomi mānaṃ na tu dāsabhāvam //",
  "SA11santbcpu:843": "Bca_6.122 yeṣāṃ sukhe yānti mudaṃ munīndrā yeṣāṃ vyathāyāṃ praviśanti manyum /",
  "SA11santbcpu:844": "tattoṣaṇātsarvamunīndratuṣṭis tatrāpakāre 'pakṛtaṃ munīnām //",
  "SA11santbcpu:845": "Bca_6.123 ādīptakāyasya yathā samantān na sarvakāmairapi saumanasyam /",
  "SA11santbcpu:846": "sattvavyathāyāmapi tadvadeva na prītyupāyo 'sti dayāmayānām //",
  "SA11santbcpu:847": "Bca_6.124 tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /",
  "SA11santbcpu:848": "tadadya pāpaṃ pratideśayāmi yatkheditāstanmunayaḥ kṣamantām //",
  "SA11santbcpu:849": "Bca_6.125 ārādhanāyādya tathāgatānāṃ sarvātmanā dāsyamupaimi loke /",
  "SA11santbcpu:850": "kurvantu me mūrdhni padaṃ janaughā vighnantu vā tuṣyatu lokanāthaḥ //",
  "SA11santbcpu:851": "Bca_6.126 ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo 'sti /",
  "SA11santbcpu:852": "dṛśyanta ete nanu sattvarūpās ta eva nāthāḥ kimanādaro 'tra //",
  "SA11santbcpu:853": "Bca_6.127 tathāgatārādhanametadeva svārthasya saṃsādhanametadeva /",
  "SA11santbcpu:854": "kokasya duḥkhāpahametadeva tasmānmamāstu vratametadeva //",
  "SA11santbcpu:855": "Bca_6.128 yathaiko rājapuruṣaḥ pramathnāti mahājanam /",
  "SA11santbcpu:856": "vikartuṃ naiva śaknoti dīrghadarśī mahājanaḥ //",
  "SA11santbcpu:857": "Bca_6.129 yasmānnaiva sa ekākī tasya rājabalaṃ balam /",
  "SA11santbcpu:858": "tathā na durbalaṃ kaṃcid aparāddhaṃ vimānayet //",
  "SA11santbcpu:859": "Bca_6.130 yasmānnarakapālāśca kṛpāvantaśca tadbalam /",
  "SA11santbcpu:860": "tasmādārādhayetsattvān bhṛtyaścaṇḍanṛpaṃ yathā //",
  "SA11santbcpu:861": "Bca_6.131 kupitaḥ kiṃ nṛpaḥ kuryād yena syānnarakavyathā /",
  "SA11santbcpu:862": "yatsattvadaurmanasyena kṛtena hyanubhūyate //",
  "SA11santbcpu:863": "Bca_6.132 tuṣṭaḥ kiṃ nṛpatirdadyād yadbuddhatvasamaṃ bhavet /",
  "SA11santbcpu:864": "yatsattvasaumanasyena kṛtena hyanubhūyate //",
  "SA11santbcpu:865": "Bca_6.133 āstāṃ bhaviṣyadbuddhatvaṃ sattvārādhanasaṃbhavam /",
  "SA11santbcpu:866": "ihaiva saubhāgyayaśaḥ sausthityaṃ kiṃ na paśyasi //",
  "SA11santbcpu:867": "Bca_6.134 prāsādikatvamārogyaṃ prāmodyaṃ cirajīvitam /",
  "SA11santbcpu:868": "cakravartisukhaṃ sphītaṃ kṣamī prāpnoti saṃsaran //",
  "SA11santbcpu:869": "bodhicaryāvatāre kṣāntipāramitā ṣaṣṭhaḥ paricchedaḥ //",
  "SA11santbcpu:870": "****************************************************************",
  "SA11santbcpu:871": "Pariccheda 7",
  "SA11santbcpu:872": "Bca_7.1 evaṃ kṣamo bhajedvīryaṃ vīrye bodhiryataḥ sthitā /",
  "SA11santbcpu:873": "na hi vīryaṃ vinā puṇyaṃ yathā vāyuṃ vināgatiḥ //",
  "SA11santbcpu:874": "Bca_7.2 kiṃ vīryaṃ kuśalotsāhas tadvipakṣaḥ ka ucyate /",
  "SA11santbcpu:875": "ālasyaṃ kutsitāsaktir viṣādātmāvamanyanā //",
  "SA11santbcpu:876": "Bca_7.3 avyāpārasukhāsvāda-nidrāpāśrayatṛṣṇayā /",
  "SA11santbcpu:877": "saṃsāraduḥkhānudvegād ālasyamupajāyate //",
  "SA11santbcpu:878": "Bca_7.4 kleśavāgurikāghrātaḥ praviṣṭo janmavāgurām /",
  "SA11santbcpu:879": "kimadyāpi na jānāsi mṛtyorvadanamāgataḥ //",
  "SA11santbcpu:880": "Bca_7.5 svayūthyānmāryamāṇāṃstvaṃ krameṇaiva na paśyasi /",
  "SA11santbcpu:881": "tathāpi nidrāṃ yāsyeva caṇḍālamahiṣo yathā //",
  "SA11santbcpu:882": "Bca_7.6 yamenodvīkṣyamāṇasya baddhamārgasya sarvataḥ /",
  "SA11santbcpu:883": "kathaṃ te rocate bhoktuṃ kathaṃ nidrā kathaṃ ratiḥ //",
  "SA11santbcpu:884": "Bca_7.7 yāvatsaṃbhṛtasaṃbhāraṃ maraṇaṃ śīghrameṣyati /",
  "SA11santbcpu:885": "saṃtyajyāpi tadālasyam akāle kiṃ kariṣyasi //",
  "SA11santbcpu:886": "Bca_7.8 idaṃ na prāptamārabdham idamardhakṛtaṃ sthitam /",
  "SA11santbcpu:887": "akasmānmṛtyurāyāto hā hato 'smīti cintayan //",
  "SA11santbcpu:888": "Bca_7.9 śokavegasamucchūna-sāśruraktekṣaṇānanān /",
  "SA11santbcpu:889": "bandhūn nirāśān saṃpaśyan yamadūtamukhāni ca //",
  "SA11santbcpu:890": "Bca_7.10 svapāpasmṛtisaṃtaptaḥ śṛṇvannādāṃśca nārakān /",
  "SA11santbcpu:891": "trāsoccāraviliptāṅgo vihvalaḥ kiṃ kariṣyasi //",
  "SA11santbcpu:892": "Bca_7.11 jīvamatsya ivāsmīti yuktaṃ bhayamihaiva te /",
  "SA11santbcpu:893": "kiṃ punaḥ kṛtapāpasya tīvrānnarakaduḥkhataḥ //",
  "SA11santbcpu:894": "Bca_7.12 spṛṣṭa uṣṇodakenāpi sukumāra pratapyase /",
  "SA11santbcpu:895": "kṛtvā ca nārakaṃ karma kimevaṃ svasthamāsyate //",
  "SA11santbcpu:896": "Bca_7.13 nirudyamaphalākāṅkṣin sukumāra bahuvyatha /",
  "SA11santbcpu:897": "mṛtyugrasto 'marākāra hā duḥkhita vihanyase //",
  "SA11santbcpu:898": "Bca_7.14 mānuṣyaṃ nāvamāsādya tara duḥkhamahānadīm /",
  "SA11santbcpu:899": "mūḍha kālo na nidrāyā iyaṃ naurdurlabhā punaḥ //",
  "SA11santbcpu:900": "Bca_7.15 muktvā dharmaratiṃ śreṣṭhām anantaratisaṃtatim /",
  "SA11santbcpu:901": "ratirauddhatyahāsādau duḥkhahetau kathaṃ tava //",
  "SA11santbcpu:902": "Bca_7.16 aviṣādabalavyūha-tātparyātmavidheyatā /",
  "SA11santbcpu:903": "parātmasamatā caiva parātmaparivartanam //",
  "SA11santbcpu:904": "Bca_7.17 naivāvasādaḥ kartavyaḥ kuto me bodhirityataḥ /",
  "SA11santbcpu:905": "yasmāttathāgataḥ satyaṃ satyavādīdamuktavān //",
  "SA11santbcpu:906": "Bca_7.18 te 'pyāsan daṃśamaśakā makṣikāḥ kṛmayastathā /",
  "SA11santbcpu:907": "yairutsāhavaśāt prāptā durāpā bodhiruttamā //",
  "SA11santbcpu:908": "Bca_7.19 kimutāhaṃ naro jātyā śakto jñātuṃ hitāhitam /",
  "SA11santbcpu:909": "sarvajñanītyanutsargād bodhiṃ kiṃ nāpnuyāmaham //",
  "SA11santbcpu:910": "Bca_7.20 athāpi hastapādādi dātavyamiti me bhayam /",
  "SA11santbcpu:911": "gurulāghavamūḍhatvaṃ tanme syādavicārataḥ //",
  "SA11santbcpu:912": "Bca_7.21 chettavyaścāsmi bhettavyo dāhyaḥ pāṭyo 'pyanekaśaḥ /",
  "SA11santbcpu:913": "kalpakoṭīrasaṃkhyeyā na ca bodhirbhaviṣyati //",
  "SA11santbcpu:914": "Bca_7.22 idaṃ tu me parimitaṃ duḥkhaṃ saṃbodhisādhanam /",
  "SA11santbcpu:915": "naṣṭaśalyavyathāpohe tadutpādanaduḥkhavat //",
  "SA11santbcpu:916": "Bca_7.23 sarve 'pi vaidyāḥ kurvanti kriyāduḥkhairarogatām /",
  "SA11santbcpu:917": "tasmādbahūni duḥkhāni hantuṃ soḍhavyamalpakam //",
  "SA11santbcpu:918": "Bca_7.24 kriyāmimāmapyucitāṃ varavaidyo na dattavān /",
  "SA11santbcpu:919": "madhureṇopacāreṇa cikitsati mahāturān //",
  "SA11santbcpu:920": "Bca_7.25 ādau śākādidāne 'pi niyojayati nāyakaḥ /",
  "SA11santbcpu:921": "tatkaroti kramātpaścād yatsvamāṃsānyapi tyajet //",
  "SA11santbcpu:922": "Bca_7.26 yadā śākeṣviva prajñā svamāṃse 'pyupajāyate /",
  "SA11santbcpu:923": "māṃsāsthi tyajatastasya tadā kiṃ nāma duṣkaram //",
  "SA11santbcpu:924": "Bca_7.27 na duḥkhī tyaktapāpatvāt paṇḍitatvānna durmanāḥ /",
  "SA11santbcpu:925": "mithyākalpanayā citte pāpātkāye yato vyathā //",
  "SA11santbcpu:926": "Bca_7.28 puṇyena kāyaḥ sukhitaḥ pāṇḍityena manaḥ sukhi /",
  "SA11santbcpu:927": "tiṣṭhan parārthaṃ saṃsāre kṛpāluḥ kena khidyate //",
  "SA11santbcpu:928": "Bca_7.29 kṣapayan pūrvapāpāni pratīcchan puṇyasāgarān /",
  "SA11santbcpu:929": "bodhicittabalādeva śrāvakebhyo 'pi śīghragaḥ //",
  "SA11santbcpu:930": "Bca_7.30 evaṃ sukhātsukhaṃ gacchan ko viṣīdetsacetanaḥ /",
  "SA11santbcpu:931": "bodhicittarathaṃ prāpya sarvakhedaśramāpaham //",
  "SA11santbcpu:932": "Bca_7.31 chandasthāmaratimukti-balaṃ sattvārthasiddhaye /",
  "SA11santbcpu:933": "chandaṃ duḥkhabhayātkuryād anuśaṃsāṃśca bhāvayan //",
  "SA11santbcpu:934": "Bca_7.32 evaṃ vipakṣamunmūlya yatetotsāhavṛddhaye /",
  "SA11santbcpu:935": "chandamānaratityāga-tātparyavaśitābalaiḥ //",
  "SA11santbcpu:936": "Bca_7.33 aprameyā mayā doṣā hantavyāḥ svaparātmanoḥ /",
  "SA11santbcpu:937": "ekaikasyāpi doṣasya yatra kalpārṇavaiḥ kṣayaḥ //",
  "SA11santbcpu:938": "Bca_7.34 tatra doṣakṣayārambhe leśo 'pi mama nekṣyate /",
  "SA11santbcpu:939": "aprameyavyathābhājye noraḥ sphuṭati me katham //",
  "SA11santbcpu:940": "Bca_7.35 guṇā mayārjanīyāśca bahavaḥ svaparātmanoḥ /",
  "SA11santbcpu:941": "tatraikaikaguṇābhyāso bhavetkalpārṇavairna vā //",
  "SA11santbcpu:942": "Bca_7.36 guṇaleśe 'pi nābhyāso mama jātaḥ kadācana /",
  "SA11santbcpu:943": "vṛthā nītaṃ mayā janma kathaṃcillabdhamadbhutam //",
  "SA11santbcpu:944": "Bca_7.37 na prāptaṃ bhagavatpūjā-mahotsavasukhaṃ mayā /",
  "SA11santbcpu:945": "na kṛtā śāsane kārā daridrāśā na pūritā //",
  "SA11santbcpu:946": "Bca_7.38 bhītebhyo nābhayaṃ dattam ārtā na sukhinaḥ kṛtāḥ /",
  "SA11santbcpu:947": "duḥkhāya kevalaṃ mātur gato 'smi garbhaśalyatām //",
  "SA11santbcpu:948": "Bca_7.39 dharmacchandaviyogena paurvikeṇa mamādhunā /",
  "SA11santbcpu:949": "vipattirīdṛśī jātā ko dharme chandamutsṛjet //",
  "SA11santbcpu:950": "Bca_7.40 kuśalānāṃ ca sarveṣāṃ chandaṃ mūlaṃ munirjagau /",
  "SA11santbcpu:951": "tasyāpi mūlaṃ satataṃ vipākaphalabhāvanā //",
  "SA11santbcpu:952": "Bca_7.41 duḥkhāni daurmanasyāni bhayāni vividhāni ca /",
  "SA11santbcpu:953": "abhilāṣavighātāśca jāyante pāpakāriṇām //",
  "SA11santbcpu:954": "Bca_7.42 manorathaḥ śubhakṛtāṃ yatra yatraiva gacchati /",
  "SA11santbcpu:955": "tatra tatraiva tatpuṇyaiḥ phalārgheṇābhipūjyate //",
  "SA11santbcpu:956": "Bca_7.43 pāpakārisukhecchā tu yatra yatraiva gacchati /",
  "SA11santbcpu:957": "tatra tatraiva tatpāpair duḥkhaśastrairvihanyate //",
  "SA11santbcpu:958": "Bca_7.44 vipulasugandhiśītalasaroruhagarbhagatā madhurajinasvarāśanakṛtopacitadyutayaḥ /",
  "SA11santbcpu:959": "munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ //",
  "SA11santbcpu:960": "Bca_7.45 yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ /",
  "SA11santbcpu:961": "jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ //",
  "SA11santbcpu:962": "Bca_7.46 tasmātkāryaḥ śubhacchando bhāvayitvaivamādarāt /",
  "SA11santbcpu:963": "vajradhvajasya vidhinā mānaṃ tvārabhya bhāvayet //",
  "SA11santbcpu:964": "Bca_7.47 pūrvaṃ nirūpya sāmagrīm ārabhennārabheta vā /",
  "SA11santbcpu:965": "anārambho varaṃ nāma na tvārabhya nivartanam //",
  "SA11santbcpu:966": "Bca_7.48 janmāntare 'pi so 'bhyāsaḥ pāpādduḥkhaṃ ca vardhate /",
  "SA11santbcpu:967": "anyacca kāryakālaṃ ca hīnaṃ tacca na sādhitam //",
  "SA11santbcpu:968": "Bca_7.49 triṣu māno vidhātavyaḥ karmopakleśaśaktiṣu /",
  "SA11santbcpu:969": "mayaivaikena kartavyam ityeṣā karmamānitā //",
  "SA11santbcpu:970": "Bca_7.50 kleśasvatantro loko 'yaṃ na kṣamaḥ svārthasādhane /",
  "SA11santbcpu:971": "tasmānmayaiṣāṃ kartavyaṃ nāśakto 'haṃ yathā janaḥ //",
  "SA11santbcpu:972": "Bca_7.51 nīcaṃ karma karotyanyaḥ kathaṃ mayyapi tiṣṭhati /",
  "SA11santbcpu:973": "mānāccenna karomyetan māno naśyatu me varam //",
  "SA11santbcpu:974": "Bca_7.52 mṛtaṃ duṇḍubhamāsādya kāko 'pi garuḍāyate /",
  "SA11santbcpu:975": "āpadābādhate 'lpāpi mano me yadi durbalam //",
  "SA11santbcpu:976": "Bca_7.53 viṣādakṛtaniśceṣṭa āpadaḥ sukarā nanu /",
  "SA11santbcpu:977": "vyutthitaśceṣṭamānastu mahatāmapi durjayaḥ //",
  "SA11santbcpu:978": "Bca_7.54 tasmāddṛḍhena cittena karomyāpadamāpadaḥ /",
  "SA11santbcpu:979": "trailokyavijigīṣutvaṃ hāsyamāpajjitasya me //",
  "SA11santbcpu:980": "Bca_7.55 mayā hi sarvaṃ jetavyam ahaṃ jeyo na kenacit /",
  "SA11santbcpu:981": "mayaiṣa māno voḍhavyo jinasiṃhasuto hyaham //",
  "SA11santbcpu:982": "Bca_7.56 ye sattvā mānavijitā varākāste na māninaḥ /",
  "SA11santbcpu:983": "mānī śatruvaśaṃ naiti mānaśatruvaśāśca te //",
  "SA11santbcpu:984": "Bca_7.57 mānena durgatiṃ nītā mānuṣye 'pi hatotsavāḥ /",
  "SA11santbcpu:985": "parapiṇḍāśino dāsā mūrkhā durdarśanāḥ kṛśāḥ //",
  "SA11santbcpu:986": "Bca_7.58 sarvataḥ paribhūtāśca mānastabdhāstapasvinaḥ /",
  "SA11santbcpu:987": "te 'pi cenmānināṃ madhye dīnāstu vada kīdṛśāḥ //",
  "SA11santbcpu:988": "Bca_7.59 te mānino vijayinaśca ta eva śūrā ye mānaśatruvijayāya vahanti mānam /",
  "SA11santbcpu:989": "ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti //",
  "SA11santbcpu:990": "Bca_7.60 saṃkleśapakṣamadhyastho bhaveddṛptaḥ sahasraśaḥ /",
  "SA11santbcpu:991": "duryodhanaḥ kleśagaṇaiḥ siṃho mṛgagaṇairiva //",
  "SA11santbcpu:992": "Bca_7.61 mahatsvapi hi kṛcchreṣu na rasaṃ cakṣurīkṣate /",
  "SA11santbcpu:993": "evaṃ kṛcchramapi prāpya na kleśavaśago bhavet //",
  "SA11santbcpu:994": "Bca_7.62 yadevāpadyate karma tatkarmavyasanī bhavet /",
  "SA11santbcpu:995": "tatkarmaśauṇḍo 'tṛptātmā krīḍāphalasukhepsuvat //",
  "SA11santbcpu:996": "Bca_7.63 sukhārthaṃ kriyate karma tathāpi syānna vā sukham /",
  "SA11santbcpu:997": "karmaiva tu sukhaṃ yasya niṣkarmā sa sukhī katham //",
  "SA11santbcpu:998": "Bca_7.64 kāmairna tṛptiḥ saṃsāre kṣuradhārāmadhūpamaiḥ /",
  "SA11santbcpu:999": "puṇyāmṛtaiḥ kathaṃ tṛptir vipākamadhuraiḥ śivaiḥ //",
  "SA11santbcpu:1000": "Bca_7.65 tasmātkarmāvasāne 'pi nimajjettatra karmaṇi /",
  "SA11santbcpu:1001": "yathā madhyāhnasaṃtapta ādau prāptasarāḥ karī //",
  "SA11santbcpu:1002": "Bca_7.66 balanāśānubandhe tu punaḥ kartuṃ parityajet /",
  "SA11santbcpu:1003": "susamāptaṃ ca tanmuñced uttarottaratṛṣṇayā //",
  "SA11santbcpu:1004": "Bca_7.67 kleśaprahārān saṃrakṣet kleśāṃśca prahareddṛḍham /",
  "SA11santbcpu:1005": "khaḍgayuddhamivāpannaḥ śikṣitenāriṇā saha //",
  "SA11santbcpu:1006": "Bca_7.68 tatra khaḍgaṃ yathā bhraṣṭaṃ gṛhṇīyātsabhayastvaram /",
  "SA11santbcpu:1007": "smṛtikhaḍgaṃ tathā bhraṣṭaṃ gṛhṇīyānnarakān smaran //",
  "SA11santbcpu:1008": "Bca_7.69 viṣaṃ rudhiramāsādya prasarpati yathā tanau /",
  "SA11santbcpu:1009": "tathaiva cchidramāsādya doṣaścitte prasarpati //",
  "SA11santbcpu:1010": "Bca_7.70 tailapātradharo yadvad asihastairadhiṣṭhitaḥ /",
  "SA11santbcpu:1011": "skhalite maraṇatrāsāt tatparaḥ syāttathā vratī //",
  "SA11santbcpu:1012": "Bca_7.71 tasmādutsaṅgage sarpe yathottiṣṭhati satvaram /",
  "SA11santbcpu:1013": "nidrālasyāgame tadvat pratikurvīta satvaram //",
  "SA11santbcpu:1014": "Bca_7.72 ekaikasmiṃśchale suṣṭhu paritapya vicintayet /",
  "SA11santbcpu:1015": "kathaṃ karomi yenedaṃ punarme na bhavediti //",
  "SA11santbcpu:1016": "Bca_7.73 saṃsargaṃ karma vā prāptam icchedetena hetunā /",
  "SA11santbcpu:1017": "kathaṃ nāmāsvavasthāsu smṛtyabhyāso bhavediti //",
  "SA11santbcpu:1018": "Bca_7.74 laghuṃ kuryāttathātmānam apramādakathāṃ smaran /",
  "SA11santbcpu:1019": "karmāgamādyathā pūrvaṃ sajjaḥ sarvatra vartate //",
  "SA11santbcpu:1020": "Bca_7.75 yathaiva tūlakaṃ vāyor gamanāgamane vaśam /",
  "SA11santbcpu:1021": "tathotsāhavaśaṃ yāyād ṛddhiścaivaṃ samṛdhyati //",
  "SA11santbcpu:1022": "bodhicaryāvatāre vīryapāramitā nāma saptamaḥ paricchedaḥ //",
  "SA11santbcpu:1023": "****************************************************************",
  "SA11santbcpu:1024": "Pariccheda 8",
  "SA11santbcpu:1025": "Bca_8.1 vardhayitvaivamutsāhaṃ samādhau sthāpayenmanaḥ /",
  "SA11santbcpu:1026": "vikṣiptacittastu naraḥ kleśadaṃṣṭrāntare sthitaḥ //",
  "SA11santbcpu:1027": "Bca_8.2 kāyacittavivekena vikṣepasya na saṃbhavaḥ /",
  "SA11santbcpu:1028": "tasmāllokaṃ parityajya vitarkān parivarjayet //",
  "SA11santbcpu:1029": "Bca_8.3 snehānna tyajyate loko lābhādiṣu ca tṛṣṇayā /",
  "SA11santbcpu:1030": "tasmādetatparityāge vidvānevaṃ vibhāvayet //",
  "SA11santbcpu:1031": "Bca_8.4 śamathena vipaśyanāsuyuktaḥ kurute kleśavināśamityavetya /",
  "SA11santbcpu:1032": "śamathaḥ prathamaṃ gaveṣaṇīyaḥ sa ca loke nirapekṣayābhiratyā //",
  "SA11santbcpu:1033": "Bca_8.5 kasyānityeṣvanityasya sneho bhavitumarhati /",
  "SA11santbcpu:1034": "yena janmasahasrāṇi draṣṭavyo na punaḥ priyaḥ //",
  "SA11santbcpu:1035": "Bca_8.6 apaśyannaratiṃ yāti samādhau na ca tiṣṭhati /",
  "SA11santbcpu:1036": "na ca tṛpyati dṛṣṭvāpi pūrvavad bādhyate tṛṣā //",
  "SA11santbcpu:1037": "Bca_8.7 na paśyati yathābhūtaṃ saṃvegādavahīyate /",
  "SA11santbcpu:1038": "dahyate tena śokena priyasaṃgamakāṅkṣayā //",
  "SA11santbcpu:1039": "Bca_8.8 taccintayā mudhā yāti hrasvamāyurmuhurmuhuḥ /",
  "SA11santbcpu:1040": "aśāśvatena mitrena dharmo bhraśyati śāśvataḥ //",
  "SA11santbcpu:1041": "Bca_8.9 bālaiḥ sabhāgacarito niyataṃ yāti durgatim /",
  "SA11santbcpu:1042": "neṣyate viṣabhāgaśca kiṃ prāptaṃ bālasaṃgamāt //",
  "SA11santbcpu:1043": "Bca_8.10 kṣaṇād bhavanti suhṛdo bhavanti ripavaḥ kṣaṇāt /",
  "SA11santbcpu:1044": "toṣasthāne prakupyanti durārādhāḥ pṛthagjanāḥ //",
  "SA11santbcpu:1045": "Bca_8.11 hitamuktāḥ prakupyanti vārayanti ca māṃ hitāt /",
  "SA11santbcpu:1046": "atha na śrūyate teṣāṃ kupitā yānti durgatim //",
  "SA11santbcpu:1047": "Bca_8.12 īrṣyotkṛṣṭāt samādvandvo hīnānmānaḥ stutermadaḥ /",
  "SA11santbcpu:1048": "avarṇāt pratighaśceti kadā bālāddhitaṃ bhavet //",
  "SA11santbcpu:1049": "Bca_8.13 ātmotkarṣaḥ parāvarṇaḥ saṃsāraratisaṃkathā /",
  "SA11santbcpu:1050": "ityādyavaśyamaśubhaṃ kiṃcidbālasya bālataḥ //",
  "SA11santbcpu:1051": "Bca_8.14 evaṃ tasyāpi tatsaṅgāt tenānarthasamāgamaḥ /",
  "SA11santbcpu:1052": "ekākī vihariṣyāmi sukhamakliṣṭamānasaḥ //",
  "SA11santbcpu:1053": "Bca_8.15 bālāddūraṃ palāyeta prāptamārādhayet priyaiḥ /",
  "SA11santbcpu:1054": "na saṃstavānubandhena kiṃtūdāsīnasādhuvat //",
  "SA11santbcpu:1055": "Bca_8.16 dharmārthamātramādāya bhṛṅgavat kusumānmadhu /",
  "SA11santbcpu:1056": "apūrva iva sarvatra vihariṣyāmyasaṃstutaḥ //",
  "SA11santbcpu:1057": "Bca_8.17 lābhī ca satkṛtaścāham icchanti bahavaśca mām /",
  "SA11santbcpu:1058": "iti martyasya saṃprāptān maraṇājjāyate bhayam //",
  "SA11santbcpu:1059": "Bca_8.18 yatra tatra ratiṃ yāti manaḥ sukhābhimohitam /",
  "SA11santbcpu:1060": "tattatsahasraguṇitaṃ duḥkhaṃ bhūtvopatiṣṭhati //",
  "SA11santbcpu:1061": "Bca_8.19 tasmāt prājño na tamicched icchāto jāyate bhayam /",
  "SA11santbcpu:1062": "svayameva ca yātyetad dhairyaṃ kṛtvā pratīkṣatām //",
  "SA11santbcpu:1063": "Bca_8.20 bahavo lābhino 'bhūvan bahavaśca yaśasvinaḥ /",
  "SA11santbcpu:1064": "saha lābhayaśobhiste na jñātāḥ kva gatā iti //",
  "SA11santbcpu:1065": "Bca_8.21 māmevānye jugupsanti kiṃ prahṛṣyāmyahaṃ stutaḥ /",
  "SA11santbcpu:1066": "māmevānye praśaṃsanti kiṃ viṣīdāmi ninditaḥ //",
  "SA11santbcpu:1067": "Bca_8.22 nānādhimuktikāḥ sattvā jinairapi na toṣitāḥ /",
  "SA11santbcpu:1068": "kiṃ punarmādṛśairajñais tasmāt kiṃ kokacintayā //",
  "SA11santbcpu:1069": "Bca_8.23 nindantyalābhinaṃ sattvam avadhyāyanti lābhinam /",
  "SA11santbcpu:1070": "prakṛtyā duḥkhasaṃvāsaiḥ kathaṃ tairjāyate ratiḥ //",
  "SA11santbcpu:1071": "Bca_8.24 na bālaḥ kasyacinmitram iti coktaṃ tathāgataiḥ /",
  "SA11santbcpu:1072": "na svārthena vinā prītir yasmādbālasya jāyate //",
  "SA11santbcpu:1073": "Bca_8.25 svārthadvāreṇa yā prītir ātmārthaṃ prītireva sā /",
  "SA11santbcpu:1074": "dravyanāśe yathodvegaḥ sukhahānikṛto hi saḥ //",
  "SA11santbcpu:1075": "Bca_8.26 nāvadhyāyanti taravo na cārādhyāḥ prayatnataḥ /",
  "SA11santbcpu:1076": "kadā taiḥ sukhasaṃvāsaiḥ saha vāso bhavenmama //",
  "SA11santbcpu:1077": "Bca_8.27 śūnyadevakule sthitvā vṛkṣamūle guhāsu vā /",
  "SA11santbcpu:1078": "kadānapekṣo yāsyāmi pṛṣṭhato 'navalokayan //",
  "SA11santbcpu:1079": "Bca_8.28 amameṣu pradeśeṣu vistīrṇeṣu svabhāvataḥ /",
  "SA11santbcpu:1080": "svacchandacāryanilayo vihariṣyāmyahaṃ kadā //",
  "SA11santbcpu:1081": "Bca_8.29 mṛtpātramātravibhavaś caurāsaṃbhogacīvaraḥ /",
  "SA11santbcpu:1082": "nirbhayo vihariṣyāmi kadā kāyamagopayan //",
  "SA11santbcpu:1083": "Bca_8.30 kāyabhūmiṃ nijāṃ gatvā kaṅkālairaparaiḥ saha /",
  "SA11santbcpu:1084": "svakāyaṃ tulayiṣyāmi kadā śatanadharmiṇam //",
  "SA11santbcpu:1085": "Bca_8.31 ayameva hi kāyo me evaṃ pūtirbhaviṣyati /",
  "SA11santbcpu:1086": "śṛgālā api yadgandhān nopasarpeyurantikam //",
  "SA11santbcpu:1087": "Bca_8.32 asyaikasyāpi kāyasya sahajā asthikhaṇḍakāḥ /",
  "SA11santbcpu:1088": "pṛthak pṛthaggamiṣyanti kimutānyaḥ priyo janaḥ //",
  "SA11santbcpu:1089": "Bca_8.33 eka utpadyate jantur mriyate caika eva hi /",
  "SA11santbcpu:1090": "nānyasya tadvyathābhāgaḥ kiṃ priyairvighnakārakaiḥ //",
  "SA11santbcpu:1091": "Bca_8.34 adhvānaṃ pratipannasya yathāvāsaparigrahaḥ /",
  "SA11santbcpu:1092": "tathā bhavādhvagasyāpi janmāvāsaparigrahaḥ //",
  "SA11santbcpu:1093": "Bca_8.35 caturbhiḥ puruṣairyāvat sa na nirdhāryate tataḥ /",
  "SA11santbcpu:1094": "āśocyamāno lokena tāvadeva vanaṃ vrajet //",
  "SA11santbcpu:1095": "Bca_8.36 asaṃstavāvirodhābhyām eka eva śarīrakaḥ /",
  "SA11santbcpu:1096": "pūrvameva mṛto loke mriyamāṇo na śocati //",
  "SA11santbcpu:1097": "Bca_8.37 na cāntikacarāḥ kecic chocantaḥ kurvate vyathām /",
  "SA11santbcpu:1098": "buddhādyanusmṛtiṃ cāsya vikṣipanti na kecana //",
  "SA11santbcpu:1099": "Bca_8.38 tasmādekākitā ramyā nirāyāsā śivodayā /",
  "SA11santbcpu:1100": "sarvavikṣepaśamanī sevitavyā mayā sadā //",
  "SA11santbcpu:1101": "Bca_8.39 sarvānyacintānirmuktaḥ svacittaikāgramānasaḥ /",
  "SA11santbcpu:1102": "samādhānāya cittasya prayatiṣye damāya ca //",
  "SA11santbcpu:1103": "Bca_8.40 kāmā hyanarthajanakā iha loke paratra ca /",
  "SA11santbcpu:1104": "iha bandhavadhacchedair narakādau paratra ca //",
  "SA11santbcpu:1105": "Bca_8.41 yadarthaṃ dūtadūtīnāṃ kṛtāñjaliranekadhā /",
  "SA11santbcpu:1106": "na ca pāpamakīrttirvā yadarthaṃ gaṇitā purā //",
  "SA11santbcpu:1107": "Bca_8.42 prakṣiptaśca bhaye 'pyātmā draviṇaṃ ca vyayīkṛtam /",
  "SA11santbcpu:1108": "yānyeva ca pariṣvajya vabhūvottamanirvṛtāḥ //",
  "SA11santbcpu:1109": "Bca_8.43 tānyevāsthīni nānyāni svādhīnānyamamāni ca /",
  "SA11santbcpu:1110": "prakāmaṃ saṃpariṣvajya kiṃ na gacchasi nirvṛtim //",
  "SA11santbcpu:1111": "Bca_8.44 unnāmyamānaṃ yatnād yan nīyamānamadho hriyā /",
  "SA11santbcpu:1112": "purā dṛṣṭamadṛṣṭaṃ vā mukhaṃ jālikayāvṛtam //",
  "SA11santbcpu:1113": "Bca_8.45 tanmukhaṃ tūtparikleśam asahadbhirivādhunā /",
  "SA11santbcpu:1114": "gṛdhrairvyaktīkṛtaṃ paśya kimidānīṃ palāyase //",
  "SA11santbcpu:1115": "Bca_8.46 paracakṣurnipātebhyo 'pyāsīdyatparirakṣitam /",
  "SA11santbcpu:1116": "tadadya bhakṣitaṃ yāvat kimīrṣyālo na rakṣasi //",
  "SA11santbcpu:1117": "Bca_8.47 māṃsocchrayamimaṃ dṛṣṭvā gṛdhrairanyaiśca bhakṣitam /",
  "SA11santbcpu:1118": "āhāraḥ pūjyate 'nyeṣāṃ srakcandanavibhūṣaṇaiḥ //",
  "SA11santbcpu:1119": "Bca_8.48 niścalādapi te trāsaḥ kaṅkālādevamīkṣitāt /",
  "SA11santbcpu:1120": "vetāḍeneva kenāpi cālyamānād bhayaṃ na kim //",
  "SA11santbcpu:1121": "Bca_8.49 ekasmādaśanādeṣāṃ lālāmedhyaṃ ca jāyate /",
  "SA11santbcpu:1122": "tatrāmedhyamaniṣṭaṃ te lālāpānaṃ kathaṃ priyam //",
  "SA11santbcpu:1123": "Bca_8.50 tūlagarbhairmṛdusparśai ramante nopadhānakaiḥ /",
  "SA11santbcpu:1124": "durgandhaṃ na sravantīti kāmino 'medhyamohitāḥ //",
  "SA11santbcpu:1125": "Bca_8.51 yatra cchanne 'pyayaṃ rāgas tadacchannaṃ kimapriyam /",
  "SA11santbcpu:1126": "na cetprayojanaṃ tena kasmācchannaṃ vimṛdyate //",
  "SA11santbcpu:1127": "Bca_8.52 yadi te nāśucau rāgaḥ kasmādāliṅgase 'param /",
  "SA11santbcpu:1128": "māṃsakardamasaṃliptaṃ snāyubaddhāsthipañjaram //",
  "SA11santbcpu:1129": "Bca_8.53 svameva bahvamedhyaṃ te tenaiva dhṛtimācara /",
  "SA11santbcpu:1130": "amedhyabhastrāmaparāṃ gūthaghasmara vismara //",
  "SA11santbcpu:1131": "Bca_8.54 māṃsapriyo 'hamasyeti draṣṭuṃ spraṣṭuṃ ca vāñchasi /",
  "SA11santbcpu:1132": "acetanaṃ svabhāvena māṃsaṃ tvaṃ kathamicchasi //",
  "SA11santbcpu:1133": "Bca_8.55 yadicchasi na taccittaṃ draṣṭuṃ spraṣṭuṃ ca śakyate /",
  "SA11santbcpu:1134": "yacca śakyaṃ na tadvetti kiṃ tadāliṅgase mudhā //",
  "SA11santbcpu:1135": "Bca_8.56 nāmedhyamayamanyasya kāyaṃ vetsītyanadbhutam /",
  "SA11santbcpu:1136": "svāmedhyamayameva tvaṃ taṃ nāvaiṣīti vismayaḥ //",
  "SA11santbcpu:1137": "Bca_8.57 vighanārkāṃśuvikacaṃ muktvā taruṇapaṅkajam /",
  "SA11santbcpu:1138": "amedhyaśauṇḍacittasya kā ratirgūthapañjare //",
  "SA11santbcpu:1139": "Bca_8.58 mṛdādyamedhyaliptatvād yadi na spraṣṭumicchasi /",
  "SA11santbcpu:1140": "yatastannirgataṃ kāyāt taṃ spraṣṭuṃ kathamicchasi //",
  "SA11santbcpu:1141": "Bca_8.59 yadi te nāśucau rāgaḥ kasmādāliṅgase param /",
  "SA11santbcpu:1142": "amedhyakṣetrasaṃbhūtaṃ tadbījaṃ tena vardhitam //",
  "SA11santbcpu:1143": "Bca_8.60 amedhyabhavamalpatvān na vāñchasyaśuciṃ kṛmim /",
  "SA11santbcpu:1144": "bahvamedhyamayaṃ kāyam amedhyajamapīcchasi //",
  "SA11santbcpu:1145": "Bca_8.61 na kevalamamedhyatvam ātmīyaṃ na jugupsasi /",
  "SA11santbcpu:1146": "amedhyabhāṇḍānaparān gūthaghasmara vāñchasi //",
  "SA11santbcpu:1147": "Bca_8.62 karpūrādiṣu hṛdyeṣu śālyannavyañjaneṣu vā /",
  "SA11santbcpu:1148": "mukhakṣiptavisṛṣṭeṣu bhūmirapyaśucirmatā //",
  "SA11santbcpu:1149": "Bca_8.63 yadi pratyakṣamapyetad amedhyaṃ nādhimucyase /",
  "SA11santbcpu:1150": "śmaśāne patitān ghorān kāyān paśyāparānapi //",
  "SA11santbcpu:1151": "Bca_8.64 carmaṇyutpāṭite yasmād bhayamutpadyate mahat /",
  "SA11santbcpu:1152": "kathaṃ jñātvāpi tatraiva punarutpadyate ratiḥ //",
  "SA11santbcpu:1153": "Bca_8.65 kāye nyasto 'pyasau gandhaś candanādeva nānyataḥ /",
  "SA11santbcpu:1154": "anyadīyena gandhena kasmādanyatra rajyate //",
  "SA11santbcpu:1155": "Bca_8.66 yadi svabhāvadaurgandhyād rāgo nātra śivaṃ nanu /",
  "SA11santbcpu:1156": "kimanartharucirlokas taṃ gandhenānulimpati //",
  "SA11santbcpu:1157": "Bca_8.67 kāyasyātra kimāyātaṃ sugandhi yadi candanam /",
  "SA11santbcpu:1158": "anyadīyena gandhena kasmādanyatra rajyate //",
  "SA11santbcpu:1159": "Bca_8.68 yadi keśanakhairdīrghair dantaiḥ samalapāṇḍuraiḥ /",
  "SA11santbcpu:1160": "malapaṅkadharo nagnaḥ kāyaḥ prakṛtibhīṣaṇaḥ //",
  "SA11santbcpu:1161": "Bca_8.69 sa kiṃ saṃskriyate yatnād ātmaghātāya śastravat /",
  "SA11santbcpu:1162": "ātmavyāmohanodyuktair unmattairākulā mahī //",
  "SA11santbcpu:1163": "Bca_8.70 kaṅkālān katiciddṛṣṭvā śmaśāne kila te ghṛṇā /",
  "SA11santbcpu:1164": "grāmaśmaśāne ramase calatkaṅkālasaṃkule //",
  "SA11santbcpu:1165": "Bca_8.71 evaṃ cāmedhyamapyetad vinā mūlyaṃ na labhyate /",
  "SA11santbcpu:1166": "tadarthamarjanāyāso narakādiṣu ca vyathā //",
  "SA11santbcpu:1167": "Bca_8.72 śiśornārjanasāmarthyaṃ kenāsau yauvane sukhī /",
  "SA11santbcpu:1168": "yātyarjanena tāruṇyaṃ vṛddhaḥ kāmaiḥ karoti kim //",
  "SA11santbcpu:1169": "Bca_8.73 keciddināntavyāpāraiḥ pariśrāntāḥ kukāminaḥ /",
  "SA11santbcpu:1170": "gṛhamāgatya sāyāhne śerate sma mṛtā iva //",
  "SA11santbcpu:1171": "Bca_8.74 daṇḍayātrābhirapare pravāsakleśaduḥkhitāḥ /",
  "SA11santbcpu:1172": "vatsarairapi nekṣante putradārāṃstadarthinaḥ //",
  "SA11santbcpu:1173": "Bca_8.75 yadarthamiva vikrīta ātmā kāmavimohitaiḥ /",
  "SA11santbcpu:1174": "tanna prāptaṃ mudhaivāyur nītaṃ tu parakarmaṇā //",
  "SA11santbcpu:1175": "Bca_8.76 vikrītasvātmabhāvānāṃ sadā preṣaṇakāriṇām /",
  "SA11santbcpu:1176": "prasūyante striyo 'nyeṣām aṭavīviṭapādiṣu //",
  "SA11santbcpu:1177": "Bca_8.77 raṇaṃ jīvitasaṃdehaṃ viśanti kila jīvitam /",
  "SA11santbcpu:1178": "mānārthaṃ dāsatāṃ yānti mūḍhāḥ kāmaviḍambitāḥ //",
  "SA11santbcpu:1179": "Bca_8.78 chidyante kāminaḥ kecid anye śūlasamarpitāḥ /",
  "SA11santbcpu:1180": "dṛśyante dahyamānāśca hanyamānāśca śaktibhiḥ //",
  "SA11santbcpu:1181": "Bca_8.79 arjanarakṣaṇanāśaviṣādair arthamanarthamanantamavaihi /",
  "SA11santbcpu:1182": "vyagratayā dhanasaktamatīnāṃ nāvasaro bhavaduḥkhavimukteḥ //",
  "SA11santbcpu:1183": "Bca_8.80 evamādīnavo bhūyān alpāsvādastu kāminām /",
  "SA11santbcpu:1184": "śakaṭaṃ vahato yadvat paśorghāsalavagrahaḥ //",
  "SA11santbcpu:1185": "Bca_8.81 tasyāsvādalavasyārthe yaḥ paśorapyadurlabhaḥ /",
  "SA11santbcpu:1186": "hatā daivahateneyaṃ kṣaṇasaṃpatsudurlabhā //",
  "SA11santbcpu:1187": "Bca_8.82 avaśyaṃ ganturalpasya narakādiprapātinaḥ /",
  "SA11santbcpu:1188": "kāyasyārthe kṛto yo 'yaṃ sarvakālaṃ pariśramaḥ //",
  "SA11santbcpu:1189": "Bca_8.83 tataḥ koṭiśatenāpi śramabhāgena buddhatā /",
  "SA11santbcpu:1190": "caryāduḥkhānmahadduḥkhaṃ sā ca bodhirna kāminām //",
  "SA11santbcpu:1191": "Bca_8.84 na śastraṃ na viṣaṃ nāgnir na prapāto na vairiṇaḥ /",
  "SA11santbcpu:1192": "kāmānāmupamāṃ yānti narakādivyathāsmṛteḥ //",
  "SA11santbcpu:1193": "Bca_8.85 evamudvijya kāmebhyo viveke janayedratim /",
  "SA11santbcpu:1194": "kalahāyāsaśūnyāsu śāntāsu vanabhūmiṣu //",
  "SA11santbcpu:1195": "Bca_8.86 dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /",
  "SA11santbcpu:1196": "niḥśabdasaumyavanamārutavījyamānaiḥ caṃkramyate parahitāya vicintyate ca //",
  "SA11santbcpu:1197": "Bca_8.87 vihṛtya yatra kvacidiṣṭakālaṃ śūnyālaye vṛkṣatale guhāsu /",
  "SA11santbcpu:1198": "parigraharakṣaṇakhedamuktaḥ caratyapekṣāvirato yatheṣṭam //",
  "SA11santbcpu:1199": "Bca_8.88 svacchandacāryanilayaḥ pratibaddho na kasyacit /",
  "SA11santbcpu:1200": "yatsaṃtoṣasukhaṃ bhuṅkte tadindrasyāpi durlabham //",
  "SA11santbcpu:1201": "Bca_8.89 evamādibhirākārair vivekaguṇabhāvanāt /",
  "SA11santbcpu:1202": "upaśāntavitarkaḥ san bodhicittaṃ tu bhāvayet //",
  "SA11santbcpu:1203": "Bca_8.90 parātmasamatāmādau bhāvayedevamādarāt /",
  "SA11santbcpu:1204": "samaduḥkhasukhāḥ sarve pālanīyā mayātmavat //",
  "SA11santbcpu:1205": "Bca_8.91 hastādibhedena bahuprakāraḥ kāyo yathaikaḥ paripālanīyaḥ /",
  "SA11santbcpu:1206": "tathā jagadbhinnamabhinnaduḥkha-sukhātmakaṃ sarvamidaṃ tathaiva //",
  "SA11santbcpu:1207": "Bca_8.92 yadyapyanyeṣu deheṣu madduḥkhaṃ na prabādhate /",
  "SA11santbcpu:1208": "tathāpi tadduḥkhameva mamātmasnehaduḥsaham //",
  "SA11santbcpu:1209": "Bca_8.93 tathā yadyapyasaṃvedyam anyadduḥkhaṃ mayātmanā /",
  "SA11santbcpu:1210": "tathāpi tasya tadduḥkham ātmasnehena duḥsaham //",
  "SA11santbcpu:1211": "Bca_8.94 mayānyaduḥkhaṃ hantavyaṃ duḥkhatvādātmaduḥkhavat /",
  "SA11santbcpu:1212": "anugrāhyā mayānye 'pi sattvatvādātmasattvavat //",
  "SA11santbcpu:1213": "Bca_8.95 yadā mama pareṣāṃ ca tulyameva sukhaṃ priyam /",
  "SA11santbcpu:1214": "tadātmanaḥ ko viśeṣo yenātraiva sukhodyamaḥ //",
  "SA11santbcpu:1215": "Bca_8.96 yadā mama pareṣāṃ ca bhayaṃ duḥkhaṃ ca na priyam /",
  "SA11santbcpu:1216": "tadātmanaḥ ko viśeṣo yattaṃ rakṣāmi netaram //",
  "SA11santbcpu:1217": "Bca_8.97 tadduḥkhena na me bādhety ato yadi na rakṣyate /",
  "SA11santbcpu:1218": "nāgāmikāyaduḥkhānme bādhā tatkena rakṣyate //",
  "SA11santbcpu:1219": "Bca_8.98 ahameva tadāpīti mithyeyaṃ pratikalpanā /",
  "SA11santbcpu:1220": "anya eva mṛto yasmād anya eva prajāyate //",
  "SA11santbcpu:1221": "Bca_8.99 yadi yasyaiva yadduḥkhaṃ rakṣyaṃ tasyaiva tanmatam /",
  "SA11santbcpu:1222": "pādaduḥkhaṃ na hastasya kasmāt tattena rakṣyate //",
  "SA11santbcpu:1223": "Bca_8.100 ayuktamapi cedetad ahaṃkārātpravartate /",
  "SA11santbcpu:1224": "yadayuktaṃ nivartyaṃ tat svamanyacca yathābalam //",
  "SA11santbcpu:1225": "Bca_8.101 saṃtānaḥ samudāyaśca paṅktisenādivanmṛṣā /",
  "SA11santbcpu:1226": "yasya duḥkhaṃ sa nāstyasmāt kasya tat svaṃ bhaviṣyati //",
  "SA11santbcpu:1227": "Bca_8.102 asvāmikāni duḥkhāni sarvāṇyevāviśeṣataḥ /",
  "SA11santbcpu:1228": "duḥkhatvādeva vāryāṇi niyamastatra kiṃkṛtaḥ //",
  "SA11santbcpu:1229": "Bca_8.103 duḥkhaṃ kasmānnivāryaṃ cet sarveṣāmavivādataḥ /",
  "SA11santbcpu:1230": "vāryaṃ cetsarvamapyevaṃ na cedātmani sarvavat //",
  "SA11santbcpu:1231": "Bca_8.104 kṛpayā bahu duḥkhaṃ cet kasmādutpadyate balāt /",
  "SA11santbcpu:1232": "jagadduḥkhaṃ nirūpyedaṃ kṛpāduḥkhaṃ kathaṃ bahu //",
  "SA11santbcpu:1233": "Bca_8.105 bahūnāmekaduḥkhena yadi duḥkhaṃ vigacchati /",
  "SA11santbcpu:1234": "utpādyameva tadduḥkhaṃ sadayena parātmanoḥ //",
  "SA11santbcpu:1235": "Bca_8.106 ataḥ supuṣpacandreṇa jānatāpi nṛpāpadam /",
  "SA11santbcpu:1236": "ātmaduḥkhaṃ na nihataṃ bahūnāṃ duḥkhināṃ vyayāt //",
  "SA11santbcpu:1237": "Bca_8.107 evaṃ bhāvitasaṃtānāḥ paraduḥkhasamapriyāḥ /",
  "SA11santbcpu:1238": "avīcimavagāhante haṃsāḥ padmavanaṃ yathā //",
  "SA11santbcpu:1239": "Bca_8.108 mucyamāneṣu sattveṣu ye te prāmodyasāgarāḥ /",
  "SA11santbcpu:1240": "taireva nanu paryāptaṃ mokṣeṇārasikena kim //",
  "SA11santbcpu:1241": "Bca_8.109 ataḥ parārthaṃ kṛtvāpi na mado na ca vismayaḥ /",
  "SA11santbcpu:1242": "na vipākaphalākāṅkṣā parārthaikāntatṛṣṇayā //",
  "SA11santbcpu:1243": "Bca_8.110 tasmādyathāntaśo 'varṇād ātmānaṃ gopayāmyaham /",
  "SA11santbcpu:1244": "rakṣācittaṃ dayācittaṃ karomyevaṃ pareṣvapi //",
  "SA11santbcpu:1245": "Bca_8.111 abhyāsādanyadīyeṣu śukraśoṇitabinduṣu /",
  "SA11santbcpu:1246": "bhavatyahamiti jñānam asatyapi hi vastuni //",
  "SA11santbcpu:1247": "Bca_8.112 tathākāyo 'nyadīyo 'pi kimātmeti na gṛhyate /",
  "SA11santbcpu:1248": "paratvaṃ tu svakāyasya sthitameva na duṣkaram //",
  "SA11santbcpu:1249": "Bca_8.113 jñātvā sadoṣamātmānaṃ parānapi guṇodadhīn /",
  "SA11santbcpu:1250": "ātmabhāvaparityāgaṃ parādānaṃ ca bhāvayet //",
  "SA11santbcpu:1251": "Bca_8.114 kāyasyāvayavatvena yathābhīṣṭāḥ karādayaḥ /",
  "SA11santbcpu:1252": "jagato 'vayavatvena tathā kasmānna dehinaḥ //",
  "SA11santbcpu:1253": "Bca_8.115 yathātmabuddhirabhyāsāt svakāye 'smin nirātmake /",
  "SA11santbcpu:1254": "pareṣvapi tathātmatvaṃ kimabhyāsānna jāyate //",
  "SA11santbcpu:1255": "Bca_8.116 evaṃ parārthaṃ kṛtvāpi na mado na ca vismayaḥ /",
  "SA11santbcpu:1256": "ātmānaṃ bhojayitvaiva phalāśā na ca jāyate //",
  "SA11santbcpu:1257": "Bca_8.117 tasmādyathārtiśokāder ātmānaṃ goptumicchasi /",
  "SA11santbcpu:1258": "rakṣācittaṃ dayācittaṃ jagatyabhyasyatāṃ tathā //",
  "SA11santbcpu:1259": "Bca_8.118 adhyatiṣṭhadatho nāthaḥ scanāmāpyavalokitaḥ /",
  "SA11santbcpu:1260": "parṣacchāradyabhayamapy apanetuṃ janasya hi //",
  "SA11santbcpu:1261": "Bca_8.119 duṣkarānna nivarteta yasmādabhyāsaśaktitaḥ /",
  "SA11santbcpu:1262": "yasyaiva śravaṇāttrāsas tenaiva na vinā ratiḥ //",
  "SA11santbcpu:1263": "Bca_8.120 ātmānaṃ ca parāṃścaiva yaḥ śīghraṃ trātumicchati /",
  "SA11santbcpu:1264": "sa caretparamaṃ guhyaṃ parātmaparivartanam //",
  "SA11santbcpu:1265": "Bca_8.121 yasminnātmanyatisnehād alpādapi bhayādbhayam /",
  "SA11santbcpu:1266": "na dviṣetkastamātmānaṃ śatruvadyo bhayāvahaḥ //",
  "SA11santbcpu:1267": "Bca_8.122 yo mandya kṣutpipāsādi-pratīkāracikīrṣayā /",
  "SA11santbcpu:1268": "pakṣimatsyamṛgān hanti paripanthaṃ ca tiṣṭhati //",
  "SA11santbcpu:1269": "Bca_8.123 yo lābhasatkriyāhetoḥ pitarāvapi mārayet /",
  "SA11santbcpu:1270": "ratnatrayasvamādadyād yenāvīcīndhano bhavet //",
  "SA11santbcpu:1271": "Bca_8.124 kaḥ paṇḍitastamātmānam icchedrakṣet prapūjayet /",
  "SA11santbcpu:1272": "na paśyecchatruvaccainaṃ kaścainaṃ pratimānayet //",
  "SA11santbcpu:1273": "Bca_8.125 yadi dāsyāmi kiṃ bhokṣya ityātmārthe piśācatā /",
  "SA11santbcpu:1274": "yadi bhokṣye kiṃ dadāmīti parārthe devarājatā //",
  "SA11santbcpu:1275": "Bca_8.126 ātmārthaṃ pīḍayitvānyaṃ narakādiṣu pacyate /",
  "SA11santbcpu:1276": "ātmānaṃ pīḍayitvā tu parārthaṃ sarvasaṃpadaḥ //",
  "SA11santbcpu:1277": "Bca_8.127 durgatirnīcatā maurkhyaṃ yayaivātmonnatīcchayā /",
  "SA11santbcpu:1278": "tāmevānyatra saṃkrāmya sugatiḥ satkṛtirmatiḥ //",
  "SA11santbcpu:1279": "Bca_8.128 ātmārthaṃ paramājñapya dāsatvādyanubhūyate /",
  "SA11santbcpu:1280": "parārthaṃ tvenamājñapya svāmitvādyanubhūyate //",
  "SA11santbcpu:1281": "Bca_8.129 ye kecid duḥkhitā loke sarve te svasukhecchayā /",
  "SA11santbcpu:1282": "ye kecit sukhitā loke sarve te 'nyasukhecchayā //",
  "SA11santbcpu:1283": "Bca_8.130 bahunā vā kimuktena dṛśyatāmidamantaram /",
  "SA11santbcpu:1284": "svārthārthinaśca bālasya muneścānyārthakāriṇaḥ //",
  "SA11santbcpu:1285": "Bca_8.131 na nāma sādhyaṃ buddhatvaṃ saṃsāre 'pi kutaḥ sukham /",
  "SA11santbcpu:1286": "svasukhasyānyaduḥkhena parivartamakurvataḥ //",
  "SA11santbcpu:1287": "Bca_8.132 āstāṃ tāvatparo loko dṛṣṭo 'pyartho na sidhyati /",
  "SA11santbcpu:1288": "bhṛtyasyākurvataḥ karma svāmino 'dadato bhṛtim //",
  "SA11santbcpu:1289": "Bca_8.133 tyaktvānyo 'nyasukhotpādaṃ dṛṣṭādṛṣṭasukhotsavam /",
  "SA11santbcpu:1290": "anyo 'nyaduḥkhanādghoraṃ duḥkhaṃ gṛhṇanti mohitāḥ //",
  "SA11santbcpu:1291": "Bca_8.134 upadravā ye ca bhavanti koke yāvanti duḥkhāni bhayāni caiva /",
  "SA11santbcpu:1292": "sarvāṇi tānyātmaparigraheṇa tatkiṃ mamānena parigraheṇa //",
  "SA11santbcpu:1293": "Bca_8.135 ātmānamaparityajya duḥkhaṃ tyaktuṃ na śakyate /",
  "SA11santbcpu:1294": "yathāgnimaparityajya dāhaṃ tyaktuṃ na śakyate //",
  "SA11santbcpu:1295": "Bca_8.136 tasmātsvaduḥkhaśāntyarthaṃ paraduḥkhaśamāya ca /",
  "SA11santbcpu:1296": "dadāmyanyebhya ātmānaṃ parān gṛhṇāmi cātmavat //",
  "SA11santbcpu:1297": "Bca_8.137 anyasaṃbaddhamasmīti niścayaṃ kuru me manaḥ /",
  "SA11santbcpu:1298": "sarvasattvārthamutsṛjya nānyaccintyaṃ tvayādhunā //",
  "SA11santbcpu:1299": "Bca_8.138 na yuktaṃ svārthadṛṣṭyādi tadīyaiścakṣurādibhiḥ /",
  "SA11santbcpu:1300": "na yuktaṃ syandituṃ svārtham anyadīyaiḥ karādibhiḥ //",
  "SA11santbcpu:1301": "Bca_8.139 tena sattvaparo bhūtvā kāye 'sminyadyadīkṣase /",
  "SA11santbcpu:1302": "tattadevāpahṛtyāsmāt parebhyo hitamācara //",
  "SA11santbcpu:1303": "Bca_8.140 hīnādiṣvātmatāṃ kṛtvā paratvamapi cātmani /",
  "SA11santbcpu:1304": "bhāvayerṣyāṃ ca mānaṃ ca nirvikalpyena cetasā //",
  "SA11santbcpu:1305": "Bca_8.141 eṣa satkriyate nāhaṃ lābhī nāhamayaṃ yathā /",
  "SA11santbcpu:1306": "stūyate 'yamahaṃ nindyo duḥkhito 'hamayaṃ sukhī //",
  "SA11santbcpu:1307": "Bca_8.142 ahaṃ karomi karmāṇi tiṣṭhatyeṣa tu susthitaḥ /",
  "SA11santbcpu:1308": "ayaṃ kila mahā/lloke nīco 'haṃ kila nirguṇaḥ //",
  "SA11santbcpu:1309": "Bca_8.143 kiṃ nirguṇena kartavyaṃ sarvasyātmā guṇānvitaḥ /",
  "SA11santbcpu:1310": "santi te yeṣvahaṃ nīcaḥ santi te yeṣvahaṃ varaḥ //",
  "SA11santbcpu:1311": "Bca_8.144 śīladṛṣṭivipattyādi-kleśaśaktyā na madvaśāt /",
  "SA11santbcpu:1312": "cikitsyo 'haṃ yathāśakti pīḍāpyaṅgīkṛtā mayā //",
  "SA11santbcpu:1313": "Bca_8.145 athāhamacikitsyo 'sya kasmānmāmavamanyate /",
  "SA11santbcpu:1314": "kiṃ mamaitadguṇaiḥ kṛtyam ātmā tu guṇavānayam //",
  "SA11santbcpu:1315": "Bca_8.146 durgativyāḍavaktrasthe- -naivāsya karuṇā jane /",
  "SA11santbcpu:1316": "aparān guṇamānena paṇḍitān vijigīṣate //",
  "SA11santbcpu:1317": "Bca_8.147 samamātmānamālokya yataḥ svādhikyavṛddhaye /",
  "SA11santbcpu:1318": "kalahenāpi saṃsādhyaṃ lābhasatkāramātmanaḥ //",
  "SA11santbcpu:1319": "Bca_8.148 api sarvatra me loke bhaveyuḥ prakaṭāḥ guṇāḥ /",
  "SA11santbcpu:1320": "api nāma guṇā ye 'sya na śroṣyantyapi kecana //",
  "SA11santbcpu:1321": "Bca_8.149 chādyerannapi me doṣāḥ syānme pūjāsya no bhavet /",
  "SA11santbcpu:1322": "sulabdhā adya me lābhāḥ pūjito 'hamayaṃ na tu //",
  "SA11santbcpu:1323": "Bca_8.150 paśyāmo muditāstāvac cirādenaṃ khalīkṛtam /",
  "SA11santbcpu:1324": "hāsyaṃ janasya sarvasya nindyamānamitastataḥ //",
  "SA11santbcpu:1325": "Bca_8.151 asyāpi hi varākasya spardhā kila mayā saha /",
  "SA11santbcpu:1326": "kimasya śrutametāvat prajñārūpaṃ kulaṃ dhanam //",
  "SA11santbcpu:1327": "Bca_8.152 evamātmaguṇāñśrutvā kīrtyamānānitastataḥ /",
  "SA11santbcpu:1328": "saṃjātapulako hṛṣṭaḥ paribhokṣye sukhotsavam //",
  "SA11santbcpu:1329": "Bca_8.153 yadyapyasya bhavellābho grāhyo 'smābhirasau balāt /",
  "SA11santbcpu:1330": "datvāsmai yāpanāmātram asmatkarma karoti cet //",
  "SA11santbcpu:1331": "Bca_8.154 sukhācca cyāvanīyo 'yaṃ yojyo 'smadvyathayā sadā /",
  "SA11santbcpu:1332": "anena śataśaḥ sarve saṃsāravyathitā vayam //",
  "SA11santbcpu:1333": "Bca_8.155 aprameyā gatāḥ kalpāḥ svārthaṃ jijñāsatastava /",
  "SA11santbcpu:1334": "śrameṇa mahatānena duḥkhameva tvayārjitam //",
  "SA11santbcpu:1335": "Bca_8.156 madvijñaptyā tathātrāpi pravartasvāvicārataḥ /",
  "SA11santbcpu:1336": "drakṣyasyetadguṇān paścād bhūtaṃ hi vacanaṃ muneḥ //",
  "SA11santbcpu:1337": "Bca_8.157 abhaviṣyadidaṃ karma kṛtaṃ pūrvaṃ yadi tvayā /",
  "SA11santbcpu:1338": "bauddhaṃ saṃpatsukhaṃ muktvā nābhaviṣyadiyaṃ daśā //",
  "SA11santbcpu:1339": "Bca_8.158 tasmādyathānyadīyeṣu śukraśoṇitabinduṣu /",
  "SA11santbcpu:1340": "cakartha tvamahaṃkāraṃ tathānyeṣvapi bhāvaya //",
  "SA11santbcpu:1341": "Bca_8.159 anyadīyaścaro bhūtvā kāye 'smin yadyadīkṣase /",
  "SA11santbcpu:1342": "tattadevāpahṛtyarthaṃ parebhyo hitamācara //",
  "SA11santbcpu:1343": "Bca_8.160 ayaṃ susthaḥ paro duḥstho nīcairanyo 'yamuccakaiḥ /",
  "SA11santbcpu:1344": "paraḥ karotyayaṃ neti kuruṣverṣyāṃ tvamātmani //",
  "SA11santbcpu:1345": "Bca_8.161 sukhācca cyāvayātmānaṃ paraduḥkhe niyojaya /",
  "SA11santbcpu:1346": "kadāyaṃ kiṃ karotīti chalamasya nirūpaya //",
  "SA11santbcpu:1347": "Bca_8.162 anyenāpi kṛtaṃ doṣaṃ pātayāsyaiva mastake /",
  "SA11santbcpu:1348": "alpamapyasya doṣaṃ ca prakāśaya mahāmuneḥ //",
  "SA11santbcpu:1349": "Bca_8.163 anyādhikayaśovādair yaśo 'sya malinīkuru /",
  "SA11santbcpu:1350": "nikṛṣṭadāsavaccainaṃ sattvakāryeṣu vāhaya //",
  "SA11santbcpu:1351": "Bca_8.164 nāgantukaguṇāṃśena stutyo doṣamayo hyayam /",
  "SA11santbcpu:1352": "yathā kaścinna jānīyād guṇamasya tathā kuru //",
  "SA11santbcpu:1353": "Bca_8.165 saṃkṣepād yadyadātmārthe pareṣvapakṛtaṃ tvayā /",
  "SA11santbcpu:1354": "tattadātmani sattvārthe vyasanaṃ vinipātaya //",
  "SA11santbcpu:1355": "Bca_8.166 naivotsāho 'sya dātavyo yenāyaṃ mukharo bhavet /",
  "SA11santbcpu:1356": "sthāpyo navabadhūvṛttau hrīto bhīto 'tha saṃvṛtaḥ //",
  "SA11santbcpu:1357": "Bca_8.167 evaṃ kuruṣva tiṣṭhaivaṃ na kartavyamidaṃ tvayā /",
  "SA11santbcpu:1358": "evameṣaḥ vaśaḥ kāryo nigrāhyastadatikrame //",
  "SA11santbcpu:1359": "Bca_8.168 athaivamucyamāne 'pi cittaṃ nedaṃ kariṣyasi /",
  "SA11santbcpu:1360": "tvāmeva nigrahīṣyāmi sarvadoṣāstadāśritāḥ //",
  "SA11santbcpu:1361": "Bca_8.169 kva yāsyasi mayā dṛṣṭaḥ sarvadarpānnihanmi te /",
  "SA11santbcpu:1362": "anyo 'sau pūrvakaḥ kālas tvayā yatrāsmi nāśitaḥ //",
  "SA11santbcpu:1363": "Bca_8.170 adyāpyasti mama svārtha ityāśāṃ tyaja sāṃpratam /",
  "SA11santbcpu:1364": "tvaṃ vikrīto mayānyeṣu bahukhedamacintayan //",
  "SA11santbcpu:1365": "Bca_8.171 tvāṃ sattveṣu na dāsyāmi yadi nāma pramādataḥ /",
  "SA11santbcpu:1366": "tvaṃ māṃ narakapāleṣu pradāsyasi na saṃśayaḥ //",
  "SA11santbcpu:1367": "Bca_8.172 evaṃ cānekadhā datvā tvayāhaṃ vyathitaściram /",
  "SA11santbcpu:1368": "nihanmi svārthaceṭaṃ tvāṃ tāni vairāṇyanusmaran //",
  "SA11santbcpu:1369": "Bca_8.173 na kartavyātmani prītir yadyātmaprītirasti te /",
  "SA11santbcpu:1370": "yadyātmā rakṣitavyo 'yaṃ rakṣitavyo na yujyate //",
  "SA11santbcpu:1371": "Bca_8.174 yathā yathāsya kāyasya kriyate paripālanam /",
  "SA11santbcpu:1372": "sukumārataro bhūtvā patatyeva tathā tathā //",
  "SA11santbcpu:1373": "Bca_8.175 asyaivaṃ patitasyāpi sarvāpīyaṃ vasundharā /",
  "SA11santbcpu:1374": "nālaṃ pūrayituṃ vāñchāṃ tatko 'syecchāṃ kariṣyati //",
  "SA11santbcpu:1375": "Bca_8.176 aśakyamicchataḥ kleśa āśābhaṅgaśca jāyate /",
  "SA11santbcpu:1376": "nirāśo yastu sarvatra tasya saṃpadajīrṇikā //",
  "SA11santbcpu:1377": "Bca_8.177 tasmānna prasaro deyaḥ kāyasyecchābhivṛddhaye /",
  "SA11santbcpu:1378": "bhadrakaṃ nāma tadvastu yadiṣṭatvānna gṛhyate //",
  "SA11santbcpu:1379": "Bca_8.178 bhasmaniṣṭhāvasāno 'yaṃ niśceṣṭānyena cālyate /",
  "SA11santbcpu:1380": "aśucipratimā ghorā kasmādatra mamāgrahaḥ //",
  "SA11santbcpu:1381": "Bca_8.179 kiṃ mamānena yantreṇa jīvinā vā mṛtena vā /",
  "SA11santbcpu:1382": "loṣṭrādeḥ ko viśeṣo 'sya hāhaṃkāraṃ na naśyasi //",
  "SA11santbcpu:1383": "Bca_8.180 śarīrapakṣapātena vṛthā duḥkhamupārjyate /",
  "SA11santbcpu:1384": "kimasya kāṣṭhatulyasya dveṣeṇānunayena vā //",
  "SA11santbcpu:1385": "Bca_8.181 mayā vā pālitasyaivaṃ gṛdhrādyairbhakṣitasya vā /",
  "SA11santbcpu:1386": "na ca sneho na ca dveṣas tasmāt snehaṃ karomi kim //",
  "SA11santbcpu:1387": "Bca_8.182 roṣo yasya khalīkārāt toṣo yasya ca pūjayā /",
  "SA11santbcpu:1388": "sa eva cenna jānāti śramaḥ kasya kṛtena me //",
  "SA11santbcpu:1389": "Bca_8.183 imaṃ ye kāyamicchanti te 'pi me suhṛdaḥ kila /",
  "SA11santbcpu:1390": "sarve svakāyamicchanti te 'pi kasmānna me priyāḥ //",
  "SA11santbcpu:1391": "Bca_8.184 tasmānmayānapekṣeṇa kāyastyakto jagaddhite /",
  "SA11santbcpu:1392": "ato 'yaṃ bahudoṣo 'pi dhāryate karmabhāṇḍavat //",
  "SA11santbcpu:1393": "Bca_8.185 tenālaṃ lokacaritaiḥ paṇḍitānanuyāmyaham /",
  "SA11santbcpu:1394": "apramādakathāṃ smṛtvā styānamiddhaṃ nivārayan //",
  "SA11santbcpu:1395": "Bca_8.186 tasmādāvaraṇaṃ hantuṃ samādhānaṃ karomyaham /",
  "SA11santbcpu:1396": "vimārgāccittamākṛṣya svālambananirantaram //",
  "SA11santbcpu:1397": "bodhicaryāvatāre dhyānapāramitā aṣṭamaḥ paricchedaḥ //",
  "SA11santbcpu:1398": "****************************************************************",
  "SA11santbcpu:1399": "Pariccheda 9",
  "SA11santbcpu:1400": "Bca_9.1 imaṃ parikaraṃ sarvaṃ prajñārthaṃ hi munirjagau /",
  "SA11santbcpu:1401": "tasmādutpādayet prajñāṃ duḥkhanivṛttikāṅkṣayā //",
  "SA11santbcpu:1402": "Bca_9.2 saṃvṛtiḥ paramārthaśca satyadvayamidaṃ mataṃ /",
  "SA11santbcpu:1403": "buddheragocarastattvaṃ buddhiḥ saṃvṛtirucyate //",
  "SA11santbcpu:1404": "Bca_9.3 tatra loko dvidhā dṛṣṭo yogī prākṛtakastathā /",
  "SA11santbcpu:1405": "tatra prākṛtako loko yogilokena bādhyate //",
  "SA11santbcpu:1406": "Bca_9.4 bādhyante dhīviśeṣeṇa yogino 'pyuttarottaraiḥ /",
  "SA11santbcpu:1407": "dṛṣṭāntenobhayeṣṭena kāryārthamavicārataḥ //",
  "SA11santbcpu:1408": "Bca_9.5 lokena bhāvā dṛśyante kalpyante cāpi tattvataḥ /",
  "SA11santbcpu:1409": "na tu māyāvadityatra vivādo yogilokayoḥ //",
  "SA11santbcpu:1410": "Bca_9.6 pratyakṣamapi rūpādi prasiddhyā na pramāṇataḥ /",
  "SA11santbcpu:1411": "aśucyādiṣu śucyādi-prasiddhiriva sā mṛṣā //",
  "SA11santbcpu:1412": "Bca_9.7 lokāvatāraṇārthaṃ ca bhāvā nāthena deśitāḥ /",
  "SA11santbcpu:1413": "tattvataḥ kṣaṇikā naite saṃvṛtyā cedvirudhyate //",
  "SA11santbcpu:1414": "Bca_9.8 na doṣo yogisaṃvṛtyā lokātte tattvadarśinaḥ /",
  "SA11santbcpu:1415": "anyathā lokabādhā syād aśucistrīnirūpaṇe //",
  "SA11santbcpu:1416": "Bca_9.9 māyopamājjināt puṇyaṃ sadbhāve 'pi kathaṃ yathā /",
  "SA11santbcpu:1417": "yadi māyopamaḥ sattvaḥ kiṃ punarjāyate mṛtaḥ //",
  "SA11santbcpu:1418": "Bca_9.10 yāvatpratyayasāmagrī tāvanmāyāpi vartate /",
  "SA11santbcpu:1419": "dīrghasaṃtānamātreṇa kathaṃ sattvo 'sti satyataḥ //",
  "SA11santbcpu:1420": "Bca_9.11 māyāpuruṣaghātādau cittābhāvānna pāpakaṃ /",
  "SA11santbcpu:1421": "cittamāyāsamete tu pāpapuṇyasamudbhavaḥ //",
  "SA11santbcpu:1422": "Bca_9.12 mantrādīnāmasāmarthyān na māyācittasaṃbhavaḥ /",
  "SA11santbcpu:1423": "sāpi nānāvidhā māyā nānāpratyayasaṃbhavā //",
  "SA11santbcpu:1424": "Bca_9.13 naikasya sarvasāmarthyaṃ pratyayasyāsti kutracit /",
  "SA11santbcpu:1425": "nirvṛtaḥ paramārthena saṃvṛtyā yadi saṃsaret //",
  "SA11santbcpu:1426": "Bca_9.14 buddho 'pi saṃsaredevaṃ tataḥ kiṃ bodhicaryayā /",
  "SA11santbcpu:1427": "pratyayānāmanucchede māyāpyucchidyate na hi //",
  "SA11santbcpu:1428": "Bca_9.15 pratyayānāṃ tu vicchedāt saṃvṛtyāpi na saṃbhavaḥ /",
  "SA11santbcpu:1429": "yadā na bhrāntirapyasti māyā kenopalabhyate //",
  "SA11santbcpu:1430": "Bca_9.16 yadā māyaiva te nāsti tadā kimupalabhyate /",
  "SA11santbcpu:1431": "cittasyaiva sa ākāro yadyapyanyo 'sti tattvataḥ //",
  "SA11santbcpu:1432": "Bca_9.17 cittameva yadā māyā tadā kiṃ kena dṛśyate /",
  "SA11santbcpu:1433": "uktaṃ ca lokanāthena cittaṃ cittaṃ na paśyati //",
  "SA11santbcpu:1434": "Bca_9.18 na cchinatti yathātmānam asidhārā tathā manaḥ /",
  "SA11santbcpu:1435": "ātmabhāvaṃ yathā dīpaḥ saṃprakāśayatīti cet //",
  "SA11santbcpu:1436": "Bca_9.19 naiva prakāśyate dīpo yasmānna tamasāvṛtaḥ /",
  "SA11santbcpu:1437": "na hi sphaṭikavannīlaṃ nīlatve 'nyamapekṣate //",
  "SA11santbcpu:1438": "Bca_9.20 tathā kiṃcit parāpekṣam anapekṣaṃ ca dṛśyate /",
  "SA11santbcpu:1439": "anīlatve na tannīlaṃ kuryādātmānamātmanā //",
  "SA11santbcpu:1440": "Bca_9.21 nīlameva hi ko nīlaṃ kuryādātmānamātmanā /",
  "SA11santbcpu:1441": "anīlatve na tannīlaṃ kuryādātmānamātmanā //",
  "SA11santbcpu:1442": "Bca_9.22 dīpaḥ prakāśata iti jñātvā jñānena kathyate /",
  "SA11santbcpu:1443": "buddhiḥ prakāśata iti jñātvedaṃ kena kathyate //",
  "SA11santbcpu:1444": "Bca_9.23 prakāśā vāprakāśā vā yadā dṛṣṭā na kenacit /",
  "SA11santbcpu:1445": "vandhyāduhitṛlīleva kathyamānāpi sā mudhā //",
  "SA11santbcpu:1446": "Bca_9.24 yadi nāsti svasaṃvittir vijñānaṃ smaryate katham /",
  "SA11santbcpu:1447": "anyānubhūte saṃbandhāt smṛtirākhuviṣaṃ yathā //",
  "SA11santbcpu:1448": "Bca_9.25 pratyayāntarayuktasya darśanāt svaṃ prakāśate /",
  "SA11santbcpu:1449": "siddhāñjanavidherdṛṣṭo ghaṭo naivāñjanaṃ bhavet //",
  "SA11santbcpu:1450": "Bca_9.26 yathā dṛṣṭaṃ śrutaṃ jñātaṃ naiveha pratiṣidhyate /",
  "SA11santbcpu:1451": "satyataḥ kalpanā tvatra duḥkhaheturnivāryate //",
  "SA11santbcpu:1452": "Bca_9.27 cittādanyā na māyā cen nāpyananyeti kalpyate /",
  "SA11santbcpu:1453": "vastu cet sā kathaṃ nānyān anyā cennāsti vastutaḥ //",
  "SA11santbcpu:1454": "Bca_9.28 asatyapi yathā māyā dṛśyā draṣṭṛ tathā manaḥ /",
  "SA11santbcpu:1455": "vastvāśrayaścet saṃsāraḥ so 'nyathākāśavadbhavet //",
  "SA11santbcpu:1456": "Bca_9.29 vastvāśrayeṇābhāvasya kriyāvattvaṃ kathaṃ bhavet /",
  "SA11santbcpu:1457": "asatsahāyamekaṃ hi cittamāpadyate tava //",
  "SA11santbcpu:1458": "Bca_9.30 grāhyamuktaṃ yadā cittaṃ tadā sarve tathāgatāḥ /",
  "SA11santbcpu:1459": "evaṃ ca ko guṇo labdhaś cittamātre 'pi kalpite //",
  "SA11santbcpu:1460": "Bca_9.31 māyopamatve 'pi jñāte kathaṃ kleśo nivartate /",
  "SA11santbcpu:1461": "yadā māyāstriyāṃ rāgas tatkarturapi jāyate //",
  "SA11santbcpu:1462": "Bca_9.32 aprahīṇā hi tatkartur jñeyasaṃkleśavāsanā /",
  "SA11santbcpu:1463": "taddṛṣṭikāle tasyāto durbalā śūnyavāsanā //",
  "SA11santbcpu:1464": "Bca_9.33 śūnyatāvāsanādhānād dhīyate bhāvavāsanā /",
  "SA11santbcpu:1465": "kiṃcinnāstīti cābhyāsāt sāpi paścāt prahīyate //",
  "SA11santbcpu:1466": "Bca_9.34 yadā na labhyate bhāvo yo nāstīti prakalpyate /",
  "SA11santbcpu:1467": "tadā nirāśrayo 'bhāvaḥ kathaṃ tiṣṭhenmateḥ puraḥ //",
  "SA11santbcpu:1468": "Bca_9.35 yadā na bhāvo nābhāvo mateḥ saṃtiṣṭhate puraḥ /",
  "SA11santbcpu:1469": "tadānyagatyabhāvena nirālambā praśāmyate //",
  "SA11santbcpu:1470": "Bca_9.36 cintāmaṇiḥ kalpatarur yathecchāparipūraṇaḥ /",
  "SA11santbcpu:1471": "vineyapraṇidhānābhyāṃ jinabimbaṃ tathekṣyate //",
  "SA11santbcpu:1472": "Bca_9.37 yathā gāruḍikaḥ stambhaṃ sādhayitvā vinaśyati /",
  "SA11santbcpu:1473": "sa tasmiṃściranaṣṭe 'pi viṣādīnupaśāmayet //",
  "SA11santbcpu:1474": "Bca_9.38 bodhicaryānurūpyeṇa jinastambho 'pi sādhitaḥ /",
  "SA11santbcpu:1475": "karoti sarvakāryāṇi bodhisattve 'pi nirvṛte //",
  "SA11santbcpu:1476": "Bca_9.39 acittake kṛtā pūjā kathaṃ phalavatī bhavet /",
  "SA11santbcpu:1477": "tulyaiva paṭhyate yasmāt tiṣṭhato nirvṛtasya ca //",
  "SA11santbcpu:1478": "Bca_9.40 āgamācca phalaṃ tatra saṃvṛtyā tattvato 'pi vā /",
  "SA11santbcpu:1479": "satyabuddhe kṛtā pūjā saphaleti kathaṃ yathā //",
  "SA11santbcpu:1480": "Bca_9.41 satyadarśanato muktiḥ śūnyatādarśanena kim /",
  "SA11santbcpu:1481": "na vinānena mārgeṇa bodhirityāgamo yataḥ //",
  "SA11santbcpu:1482": "Bca_9.42 nanvasiddhaṃ mahāyānaṃ kathaṃ siddhastvadāgamaḥ /",
  "SA11santbcpu:1483": "yasmādubhayasiddho 'sau na siddho 'sau tavāditaḥ //",
  "SA11santbcpu:1484": "Bca_9.43 yatpratyayā ca tatrāsthā mahāyāne 'pi tāṃ kuru /",
  "SA11santbcpu:1485": "anyobhayeṣṭasatyatve vedāderapi satyatā //",
  "SA11santbcpu:1486": "Bca_9.44 savivādaṃ mahāyānam iti cedāgamaṃ tyaja /",
  "SA11santbcpu:1487": "tīrthikaiḥ savivādatvāt svaiḥ paraiścāgamāntaram //",
  "SA11santbcpu:1488": "Bca_9.45 śāsanaṃ bhikṣutāmūlaṃ bhikṣutaiva ca duḥkhitā /",
  "SA11santbcpu:1489": "sāvalambanacittānāṃ nirvāṇamapi duḥsthitam //",
  "SA11santbcpu:1490": "Bca_9.46 kleśaprahāṇānmuktiścet tadanantaramastu sā /",
  "SA11santbcpu:1491": "dṛṣṭaṃ ca teṣu sāmarthyaṃ niḥkleśasyāpi karmaṇaḥ //",
  "SA11santbcpu:1492": "Bca_9.47 tṛṣṇā tāvadupādānaṃ nāsti cet saṃpradhāryate /",
  "SA11santbcpu:1493": "kimakliṣṭāpi tṛṣṇaiṣāṃ nāsti saṃmohavat satī //",
  "SA11santbcpu:1494": "Bca_9.48 vedanāpratyayā tṛṣṇā vedanaiṣāṃ ca vidyate /",
  "SA11santbcpu:1495": "sālambanena cittena sthātavyaṃ yatra tatra vā //",
  "SA11santbcpu:1496": "Bca_9.49 vinā śūnyatayā cittaṃ baddhamutpadyate punaḥ /",
  "SA11santbcpu:1497": "yathāsaṃjñisamāpattau bhāvayettena śūnyatām //",
  "SA11santbcpu:1498": "Bca_9.50 yatsūtre 'vataredvākyaṃ taccedbuddhoktamiṣyate /",
  "SA11santbcpu:1499": "mahāyānaṃ bhavatsūtraiḥ prāyastulyaṃ na kiṃ matam //",
  "SA11santbcpu:1500": "Bca_9.51 ekenāgamyamānena sakalaṃ yadi doṣavat /",
  "SA11santbcpu:1501": "ekena sūtratulyena kiṃ na sarvaṃ jinoditam //",
  "SA11santbcpu:1502": "Bca_9.52 mahākāśyapamukhyaiśca yadvākyaṃ nāvagāhyate /",
  "SA11santbcpu:1503": "tattvayānavabuddhatvād agrāhyaṃ kaḥ kariṣyati //",
  "SA11santbcpu:1504": "Bca_9.53 saktitrāsāttvanirmuktyā saṃsāre sidhyati sthitiḥ /",
  "SA11santbcpu:1505": "mohena duḥkhināmarthe śūnyatāyā idaṃ phalam //",
  "SA11santbcpu:1506": "Bca_9.54 tadevaṃ śūnyatāpakṣe dūṣaṇaṃ nopapadyate /",
  "SA11santbcpu:1507": "tasmānnirvicikitsena bhāvanīyaiva śūnyatā //",
  "SA11santbcpu:1508": "Bca_9.55 kleśajñeyāvṛtitamaḥ pratipakṣo hi śūnyatā /",
  "SA11santbcpu:1509": "śīghraṃ sarvajñatākāmo na bhāvayati tāṃ katham //",
  "SA11santbcpu:1510": "Bca_9.56 yadduḥkhajananaṃ vastu trāsastasmāt prajāyatām /",
  "SA11santbcpu:1511": "śūnyatā duḥkhaśamanī tataḥ kiṃ jāyate bhayam //",
  "SA11santbcpu:1512": "Bca_9.57 yatastato vāstu bhayaṃ yadyahaṃ nāma kiṃcana /",
  "SA11santbcpu:1513": "ahameva na kiṃcicced bhayaṃ kasya bhaviṣyati //",
  "SA11santbcpu:1514": "Bca_9.58 dantakeśanakhā nāhaṃ nāsthi nāpyasmi śoṇitam /",
  "SA11santbcpu:1515": "na śiṃghānaṃ na ca śleṣmā na pūyaṃ lasikāpi vā //",
  "SA11santbcpu:1516": "Bca_9.59 nāhaṃ vasā na ca svedo na medo 'ntrāṇi nāpyaham /",
  "SA11santbcpu:1517": "na cāhamantranirguṇḍī gūthamūtramahaṃ na ca //",
  "SA11santbcpu:1518": "Bca_9.60 nāhaṃ māṃsaṃ na ca snāyur noṣmā vāyurahaṃ na ca /",
  "SA11santbcpu:1519": "na ca chidrāṇyahaṃ nāpi ṣaḍvijñānāni sarvathā //",
  "SA11santbcpu:1520": "Bca_9.61 śabdajñānaṃ yadi tadā śabdo gṛhyeta sarvadā /",
  "SA11santbcpu:1521": "jñeyaṃ vinā tu kiṃ vetti yena jñānaṃ nirucyate //",
  "SA11santbcpu:1522": "Bca_9.62 ajānānaṃ yadi jñānaṃ kāṣṭhaṃ jñānaṃ prasajyate /",
  "SA11santbcpu:1523": "tenāsaṃnihitajñeyaṃ jñānaṃ nāstīti niścayaḥ //",
  "SA11santbcpu:1524": "Bca_9.63 tadeva rūpaṃ jānāti tadā kiṃ na śṛṇotyapi /",
  "SA11santbcpu:1525": "śabdasyāsaṃnidhānāccet tatastajjñānamapyasat //",
  "SA11santbcpu:1526": "Bca_9.64 śabdagrahaṇarūpaṃ yat tadrūpagrahaṇaṃ katham /",
  "SA11santbcpu:1527": "ekaḥ pitā ca putraśca kalpyate na tu tattvataḥ //",
  "SA11santbcpu:1528": "Bca_9.65 sattvaṃ rajastamo vāpi na putro na pitā yataḥ /",
  "SA11santbcpu:1529": "śabdagrahaṇayuktastu svabhāvastasya nekṣyate //",
  "SA11santbcpu:1530": "Bca_9.66 tadevānyena rūpeṇa naṭavatso 'pyaśāśvataḥ /",
  "SA11santbcpu:1531": "sa evānyasvabhāvaśced apūrveyaṃ tadekatā //",
  "SA11santbcpu:1532": "Bca_9.67 anyadrūpamasatyaṃ cen nijaṃ tadrūpamucyatām /",
  "SA11santbcpu:1533": "jñānatā cettataḥ sarva-puṃsāmaikyaṃ prasajyate //",
  "SA11santbcpu:1534": "Bca_9.68 cetanācetane caikyaṃ tayoryenāstitā samā /",
  "SA11santbcpu:1535": "viśeṣaśca yadā mithyā kaḥ sādṛśyāśrayastadā //",
  "SA11santbcpu:1536": "Bca_9.69 acetanaśca naivāham acaitanyātpaṭādivat /",
  "SA11santbcpu:1537": "atha jñaścetanāyogād ajño naṣṭaḥ prasajyate //",
  "SA11santbcpu:1538": "Bca_9.70 athāvikṛta evātmā caitanyenāsya kiṃ kṛtam /",
  "SA11santbcpu:1539": "ajñasya niṣkriyasyaivam ākāśasyātmatā matā //",
  "SA11santbcpu:1540": "Bca_9.71 na karmaphalasaṃbandho yuktaścedātmanā vinā /",
  "SA11santbcpu:1541": "karma kṛtvā vinaṣṭe hi phalaṃ kasya bhaviṣyati //",
  "SA11santbcpu:1542": "Bca_9.72 dvayorapyāvayoḥ siddhe bhinnādhāre kriyāphale /",
  "SA11santbcpu:1543": "nirvyāpāraśca tatrātmety atra vādo vṛthā nanu //",
  "SA11santbcpu:1544": "Bca_9.73 hetumān phalayogīti dṛśyate naiṣa saṃbhavaḥ /",
  "SA11santbcpu:1545": "saṃtānasyaikyamāśritya kartā bhokteti deśitam //",
  "SA11santbcpu:1546": "Bca_9.74 atītānāgataṃ cittaṃ nāhaṃ taddhi na vidyate /",
  "SA11santbcpu:1547": "athotpannamahaṃ cittaṃ naṣṭe 'sminnāstyahaṃ punaḥ //",
  "SA11santbcpu:1548": "Bca_9.75 yathaiva kadalīstambho na kaścid bhāgaśaḥ kṛtaḥ /",
  "SA11santbcpu:1549": "tathāhamapyasadbhūto mṛgyamāṇo vicārataḥ //",
  "SA11santbcpu:1550": "Bca_9.76 yadi sattvo na vidyeta kasyopari kṛpeti cet /",
  "SA11santbcpu:1551": "kāryārthamabhyupetena yo mohena prakalpitaḥ //",
  "SA11santbcpu:1552": "Bca_9.77 kāryaṃ kasya na cetsattvaḥ satyamīhā tu mohataḥ /",
  "SA11santbcpu:1553": "duḥkhavyupaśamārthaṃ tu kāryamoho na vāryate //",
  "SA11santbcpu:1554": "Bca_9.78 duḥkhaheturahaṃkāra ātmamohāttu vardhate /",
  "SA11santbcpu:1555": "tato 'pi na nivartyaścet varaṃ nairātmyabhāvanā //",
  "SA11santbcpu:1556": "Bca_9.79 kāyo na pādau na jaṅghā norū kāyaḥ kaṭirna ca /",
  "SA11santbcpu:1557": "nodaraṃ nāpyayaṃ pṛṣṭhaṃ noro bāhū na cāpi saḥ //",
  "SA11santbcpu:1558": "Bca_9.80 na hastau nāpyayaṃ pārśvau na kakṣau nāṃsalakṣaṇaḥ /",
  "SA11santbcpu:1559": "na grīvā na śiraḥ kāyaḥ kāyo 'tra kataraḥ punaḥ //",
  "SA11santbcpu:1560": "Bca_9.81 yadi sarveṣu kāyo 'tham ekadeśena vartate /",
  "SA11santbcpu:1561": "aṃśā aṃśeṣu vartante sa ca kutra svayaṃ sthitaḥ //",
  "SA11santbcpu:1562": "Bca_9.82 sarvātmanā cetsarvatra sthitaḥ kāyaḥ karādiṣu /",
  "SA11santbcpu:1563": "kāyāstāvanta eva syur yāvantaste karādayaḥ //",
  "SA11santbcpu:1564": "Bca_9.83 naivāntarna bahiḥ kāyaḥ kathaṃ kāyaḥ karādiṣu /",
  "SA11santbcpu:1565": "karādibhyaḥ pṛthag nāsti kathaṃ nu khalu vidyate //",
  "SA11santbcpu:1566": "Bca_9.84 tannāsti kāyo mohāttu kāyabuddhiḥ karādiṣu /",
  "SA11santbcpu:1567": "saṃniveśaviśeṣeṇa sthānau puruṣabuddhivat //",
  "SA11santbcpu:1568": "Bca_9.85 yāvatpratyayasāmagrī tāvatkāyaḥ pumāniva /",
  "SA11santbcpu:1569": "evaṃ karādau sā yāvat tāvatkāyo 'tra dṛśyate //",
  "SA11santbcpu:1570": "Bca_9.86 evamaṅgulipuñjatvāt pādo 'pi kataro bhavet /",
  "SA11santbcpu:1571": "so 'pi parvasamūhatvāt parvāpi svāṃśabhedataḥ //",
  "SA11santbcpu:1572": "Bca_9.87 aṃśā apyaṇubhedena so 'pyaṇurdigvibhāgataḥ /",
  "SA11santbcpu:1573": "digvibhāgo niraṃśatvād ākāśaṃ tena nāstyaṇuḥ //",
  "SA11santbcpu:1574": "Bca_9.88 evaṃ svapnopame rūpe ko rajyeta vicārakaḥ /",
  "SA11santbcpu:1575": "kāyaścaivaṃ yadā nāsti tadā kā strī pumāṃśca kaḥ //",
  "SA11santbcpu:1576": "Bca_9.89 yadyasti duḥkhaṃ tattvena prahṛṣṭān kiṃ na bādhate /",
  "SA11santbcpu:1577": "śokādyārtāya mṛṣṭādi sukhaṃ cetkiṃ na rocate //",
  "SA11santbcpu:1578": "Bca_9.90 balīyasābhibhūtatvād yadi tannānubhūyate /",
  "SA11santbcpu:1579": "vedanātvaṃ kathaṃ tasya yasya nānubhavātmatā //",
  "SA11santbcpu:1580": "Bca_9.91 asti sūkṣmatayā duḥkhaṃ sthaulyaṃ tasya hṛtaṃ nanu /",
  "SA11santbcpu:1581": "tuṣṭimātrā'parā cetsyāt tasmātsāpyasya sūkṣmatā //",
  "SA11santbcpu:1582": "Bca_9.92 viruddhapratyayotpattau duḥkhasyānudayo yadi /",
  "SA11santbcpu:1583": "kalpanābhiniveśo hi vedanetyāgataṃ nanu //",
  "SA11santbcpu:1584": "Bca_9.93 ata eva vicāro 'yaṃ pratipakṣo 'sya bhāvyate /",
  "SA11santbcpu:1585": "vikalpakṣetrasaṃbhūta-dhyānāhārā hi yoginaḥ //",
  "SA11santbcpu:1586": "Bca_9.94 sāntarāvindriyārthau cet saṃsargaḥ kuta etayoḥ /",
  "SA11santbcpu:1587": "nirantaratve 'pyekatvaṃ kasya kenāstu saṃgatiḥ //",
  "SA11santbcpu:1588": "Bca_9.95 nāṇoraṇau praveśo 'sti nirākāśaḥ samaśca saḥ /",
  "SA11santbcpu:1589": "apraveśe na miśratvam amiśratve na saṃgatiḥ //",
  "SA11santbcpu:1590": "Bca_9.96 niraṃśasya ca saṃsargaḥ kathaṃ nāmopapadyate /",
  "SA11santbcpu:1591": "saṃsarge ca niraṃśatvaṃ yadi dṛṣṭaṃ nidarśaya //",
  "SA11santbcpu:1592": "Bca_9.97 vijñānasya tvamūrtasya saṃsargo naiva yujyate /",
  "SA11santbcpu:1593": "samūhasyāpyavastutvād yathā pūrvaṃ vicāritam //",
  "SA11santbcpu:1594": "Bca_9.98 tadevaṃ sparśanābhāve vedanāsaṃbhavaḥ kutaḥ /",
  "SA11santbcpu:1595": "kimarthamayamāyāsaḥ bādhā kasya kuto bhavet //",
  "SA11santbcpu:1596": "Bca_9.99 yadā na vedakaḥ kaścid vedanā ca na vidyate /",
  "SA11santbcpu:1597": "tadāvasthāmimāṃ dṛṣṭvā tṛṣṇe kiṃ na vidīryase //",
  "SA11santbcpu:1598": "Bca_9.100 dṛśyate spṛśyate cāpi svapnamāyopamātmanā /",
  "SA11santbcpu:1599": "cittena sahajātatvād vedanā tena nekṣyate //",
  "SA11santbcpu:1600": "Bca_9.101 pūrvaṃ paścācca jātena smaryate nānubhūyate /",
  "SA11santbcpu:1601": "svātmānaṃ nānubhavati na cānyenānubhūyate //",
  "SA11santbcpu:1602": "Bca_9.102 na cāsti vedakaḥ kaścid vedanāto na tattvataḥ /",
  "SA11santbcpu:1603": "nirātmake kalāpe 'smin ka eva bādhyate 'nayā //",
  "SA11santbcpu:1604": "Bca_9.103 nendriyeṣu na rūpādau nāntarāle manaḥ sthitam /",
  "SA11santbcpu:1605": "nāpyantarna bahiścittam anyatrāpi na labhyate //",
  "SA11santbcpu:1606": "Bca_9.104 yanna kāye na cānyatra na miśraṃ na pṛthak kvacit /",
  "SA11santbcpu:1607": "tanna kiṃcidataḥ sattvāḥ prakṛtyā parinirvṛtāḥ //",
  "SA11santbcpu:1608": "Bca_9.105 jñeyātpūrvaṃ yadi jñānaṃ kimālambyāsya saṃbhavaḥ /",
  "SA11santbcpu:1609": "jñeyena saha cejjñānaṃ kimālambyāsya saṃbhavaḥ //",
  "SA11santbcpu:1610": "Bca_9.106 atha jñeyādbhavetpaścāt tadā jñānaṃ kuto bhavet /",
  "SA11santbcpu:1611": "evaṃ ca sarvadharmāṇām utpattirnāvasīyate //",
  "SA11santbcpu:1612": "Bca_9.107 yadyevaṃ saṃvṛtirnāsti tataḥ satyadvayaṃ kutaḥ /",
  "SA11santbcpu:1613": "atha sāpyanyasaṃvṛtyā syātsattvo nirvṛtaḥ kutaḥ //",
  "SA11santbcpu:1614": "Bca_9.108 paracittavikalpo 'sau svasaṃvṛtyā tu nāsti saḥ /",
  "SA11santbcpu:1615": "sa paścānniyataḥ so 'sti na cennāstyeva saṃvṛtiḥ //",
  "SA11santbcpu:1616": "Bca_9.109 kalpanā kalpitaṃ ceti dvayamanyonyaniśritam /",
  "SA11santbcpu:1617": "yathāprasiddhamāśritya vicāraḥ sarva ucyate //",
  "SA11santbcpu:1618": "Bca_9.110 vicāritena tu yadā vicāreṇa vicāryate /",
  "SA11santbcpu:1619": "tadānavasthā tasyāpi vicārasya vicāraṇāt //",
  "SA11santbcpu:1620": "Bca_9.111 vicārite vicārye tu vicārasyāsti nāśrayaḥ /",
  "SA11santbcpu:1621": "nirāśrayatvānnodeti tacca nirvāṇamucyate //",
  "SA11santbcpu:1622": "Bca_9.112 yasya tvetaddvayaṃ satyaṃ sa evātyantaduḥsthitaḥ /",
  "SA11santbcpu:1623": "yadi jñānavaśādartho jñānāstitve tu kā gatiḥ //",
  "SA11santbcpu:1624": "Bca_9.113 atha jñeyavaśājjñānaṃ jñeyāstitve tu kā gatiḥ /",
  "SA11santbcpu:1625": "athānyonyavaśātsattvam abhāvaḥ syāddvayorapi //",
  "SA11santbcpu:1626": "Bca_9.114 pitā cenna vinā putrāt kutaḥ putrasya saṃbhavaḥ /",
  "SA11santbcpu:1627": "putrābhāve pitā nāsti tathā sattvaṃ tayordvayoḥ //",
  "SA11santbcpu:1628": "Bca_9.115 aṅkuro jāyate bījād bījaṃ tenaiva sūcyate /",
  "SA11santbcpu:1629": "jñeyājjñānena jātena tatsattā kiṃ na gamyate //",
  "SA11santbcpu:1630": "Bca_9.116 aṅkurādanyato jñānād bījamastīti gamyate /",
  "SA11santbcpu:1631": "jñānāstitvaṃ kuto jñātaṃ jñeyaṃ yattena gamyate //",
  "SA11santbcpu:1632": "Bca_9.117 lokaḥ pratyakṣatastāvat sarvaṃ hetumudīkṣate /",
  "SA11santbcpu:1633": "padmanālādibhedo hi hetubhedena jāyate //",
  "SA11santbcpu:1634": "Bca_9.118 kiṃkṛto hetubhedaścet pūrvahetuprabhedataḥ /",
  "SA11santbcpu:1635": "kasmāccetphalado hetuḥ pūrvahetuprabhāvataḥ //",
  "SA11santbcpu:1636": "Bca_9.119 īśvaro jagato hetuḥ vada kastāvadīśvaraḥ /",
  "SA11santbcpu:1637": "bhūtāni cedbhavatvevaṃ nāmamātre 'pi kiṃ śramaḥ //",
  "SA11santbcpu:1638": "Bca_9.120 api tvaneke 'nityāśca niśceṣṭā na ca devatāḥ /",
  "SA11santbcpu:1639": "laṅghyāścāśucayaścaiva kṣmādayo na sa īśvaraḥ //",
  "SA11santbcpu:1640": "Bca_9.121 nākāśamīśo 'ceṣṭatvāt nātmā pūrvaniṣedhataḥ /",
  "SA11santbcpu:1641": "acintyasya ca kartṛtvam apyacintyaṃ kimucyate //",
  "SA11santbcpu:1642": "Bca_9.122 tena kiṃ sraṣṭumiṣṭaṃ ca ātmā cet nanvasau dhruvaḥ /",
  "SA11santbcpu:1643": "kṣmādisvabhāva īśaśca jñānaṃ jñeyādanādi ca //",
  "SA11santbcpu:1644": "Bca_9.123 karmaṇaḥ sukhaduḥkhe ca vada kiṃ tena virmitam /",
  "SA11santbcpu:1645": "hetorādirna cedasti phalasyādiḥ kuto bhavet //",
  "SA11santbcpu:1646": "Bca_9.124 kasmātsadā na kurute na hi so 'nyamapekṣate /",
  "SA11santbcpu:1647": "tenākṛto 'nyo nāstyeva tenāsau kimapekṣatām //",
  "SA11santbcpu:1648": "Bca_9.125 apekṣate cetsāmagrīṃ heturna punarīśvaraḥ /",
  "SA11santbcpu:1649": "nākartumīśaḥ sāmagryāṃ na kartuṃ tadabhāvataḥ //",
  "SA11santbcpu:1650": "Bca_9.126 karotyanicchannīśaścet parāyattaḥ prasajyate /",
  "SA11santbcpu:1651": "icchannapīcchāyattaḥ syāt kurvataḥ kuta īśatā //",
  "SA11santbcpu:1652": "Bca_9.127 ye 'pi nityānaṇūnāhus te 'pi pūrvaṃ nivāritāḥ /",
  "SA11santbcpu:1653": "sāṃkhyāḥ pradhānamicchanti nityaṃ lokasya kāraṇam //",
  "SA11santbcpu:1654": "Bca_9.128 sattvaṃ rajastamaśceti guṇā aviṣamasthitāḥ /",
  "SA11santbcpu:1655": "pradhānamiti kathyante viṣamairjagaducyate //",
  "SA11santbcpu:1656": "Bca_9.129 ekasya trisvabhāvatvam ayuktaṃ tena nāsti tat /",
  "SA11santbcpu:1657": "evaṃ guṇā na vidyante pratyekaṃ te 'pi hi tridhā //",
  "SA11santbcpu:1658": "Bca_9.130 guṇābhāve ca śabdāder astitvamatidūrataḥ /",
  "SA11santbcpu:1659": "acetane ca vastrādau sukhāderapyasaṃbhavaḥ //",
  "SA11santbcpu:1660": "Bca_9.131 taddheturūpā bhāvāścen nanu bhāvā vicāritāḥ /",
  "SA11santbcpu:1661": "sukhādyeva ca te hetuḥ na ca tasmātpaṭādayaḥ //",
  "SA11santbcpu:1662": "Bca_9.132 paṭādestu sukhādi syāt tadabhāvātsukhādyasat /",
  "SA11santbcpu:1663": "sukhādīnāṃ ca nityatvaṃ kadācinnopalabhyate //",
  "SA11santbcpu:1664": "Bca_9.133 satyāmeva sukhavyaktau saṃvittiḥ kiṃ na gṛhyate /",
  "SA11santbcpu:1665": "tadeva sūkṣmatāṃ yāti sthūlaṃ sūkṣmaṃ ca tatkatham //",
  "SA11santbcpu:1666": "Bca_9.134 sthaulyaṃ tyaktvā bhavetsūkṣmam anitye sthaulyasūkṣmate /",
  "SA11santbcpu:1667": "sarvasya vastunastadvat kiṃ nānityatvamiṣyate //",
  "SA11santbcpu:1668": "Bca_9.135 na sthaulyaṃ cetsukhādanyat sukhasyānityatā sphuṭam /",
  "SA11santbcpu:1669": "nāsadutpadyate kiṃcid asattvāditi cenmatam //",
  "SA11santbcpu:1670": "Bca_9.136 vyaktasyāsata utpattir akāmasyāpi te sthitā /",
  "SA11santbcpu:1671": "annādo 'medhyabhakṣaḥ syāt phalaṃ hetau yadi sthitam //",
  "SA11santbcpu:1672": "Bca_9.137 paṭārgheṇaiva karpāsa-bījaṃ krītvā nivasyatām /",
  "SA11santbcpu:1673": "mohāccennekṣate lokaḥ tattvajñasyāpi sā sthitiḥ //",
  "SA11santbcpu:1674": "Bca_9.138 lokasyāpi ca tajjñānam asti kasmānna paśyati /",
  "SA11santbcpu:1675": "lokāpramāṇatāyāṃ cet vyaktadarśanamapyasat //",
  "SA11santbcpu:1676": "Bca_9.139 pramāṇamapramāṇaṃ cen nanu tatpramitaṃ mṛṣā /",
  "SA11santbcpu:1677": "tattvataḥ śūnyatā tasmād bhāvānāṃ nopapadyate //",
  "SA11santbcpu:1678": "Bca_9.140 kalpitaṃ bhāvamaspṛṣṭvā tadabhāvo na gṛhyate /",
  "SA11santbcpu:1679": "tasmādbhāvo mṛṣā yo hi tasyābhāvaḥ sphuṭaṃ mṛṣā //",
  "SA11santbcpu:1680": "Bca_9.141 tasmātsvapne sute naṣṭe sa nāstīti vikalpanā /",
  "SA11santbcpu:1681": "tadbhāvakalpanotpādaṃ vibadhnāti mṛṣā ca sā //",
  "SA11santbcpu:1682": "Bca_9.142 tasmādevaṃ vicāreṇa nāsti kiṃcidahetutaḥ /",
  "SA11santbcpu:1683": "na ca vyastasamasteṣu pratyayeṣu vyavasthitam //",
  "SA11santbcpu:1684": "Bca_9.143 anyato nāpi cāyātaṃ na tiṣṭhati na gacchati /",
  "SA11santbcpu:1685": "māyātaḥ ko viśeṣo 'sya yanmūḍhaiḥ satyataḥ kṛtam //",
  "SA11santbcpu:1686": "Bca_9.144 māyayā nirmitaṃ yacca hetubhiryacca nirmitam /",
  "SA11santbcpu:1687": "āyāti tatkutaḥ kutra yāti ceti nirūpyatām //",
  "SA11santbcpu:1688": "Bca_9.145 yadanyasaṃnidhānena dṛṣṭaṃ na tadabhāvataḥ /",
  "SA11santbcpu:1689": "pratibimbasame tasmin kṛtrime satyatā katham //",
  "SA11santbcpu:1690": "Bca_9.146 vidyamānasya bhāvasya hetunā kiṃ prayojanam /",
  "SA11santbcpu:1691": "athāpyavidyamāno 'sau hetunā kiṃ prayojanam //",
  "SA11santbcpu:1692": "Bca_9.147 nābhāvasya vikāro 'sti hetukoṭiśatairapi /",
  "SA11santbcpu:1693": "tadavasthaḥ kathaṃ bhāvaḥ ko vānyo bhāvatāṃ gataḥ //",
  "SA11santbcpu:1694": "Bca_9.148 nābhāvakāle bhāvaścet kadā bhāvo bhaviṣyati /",
  "SA11santbcpu:1695": "nājātena hi bhāvena so 'bhāvo 'pagamiṣyati //",
  "SA11santbcpu:1696": "Bca_9.149 na cānapagate 'bhāve bhāvāvasarasaṃbhavaḥ /",
  "SA11santbcpu:1697": "bhāvaścābhāvatāṃ naiti dvisvabhāvaprasaṅgataḥ //",
  "SA11santbcpu:1698": "Bca_9.150 evaṃ ca na virodho 'sti na ca bhāvo 'sti sarvadā /",
  "SA11santbcpu:1699": "ajātamaniruddhaṃ ca tasmātsarvamidaṃ jagat //",
  "SA11santbcpu:1700": "Bca_9.151 svapnopamāstu gatayo vicāre kadalīsamāḥ /",
  "SA11santbcpu:1701": "nirvṛtānirvṛtānāṃ ca viśeṣo nāsti vastutaḥ //",
  "SA11santbcpu:1702": "Bca_9.152 evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /",
  "SA11santbcpu:1703": "satkṛtaḥ paribhūto vā kena kaḥ saṃbhaviṣyati //",
  "SA11santbcpu:1704": "Bca_9.153 kutaḥ sukhaṃ vā duḥkhaṃ vā kiṃ priyaṃ vā kimapriyam /",
  "SA11santbcpu:1705": "kā tṛṣṇā kutra sā tṛṣṇā mṛgyamāṇā svabhāvataḥ //",
  "SA11santbcpu:1706": "Bca_9.154 vicāre jīvalokaḥ kaḥ ko nāmātra mariṣyati /",
  "SA11santbcpu:1707": "ko bhaviṣyati ko bhūtaḥ ko bandhuḥ kasya kaḥ suhṛt //",
  "SA11santbcpu:1708": "Bca_9.155 sarvamākāśasaṃkāśaṃ parigṛhṇantu madvidhāḥ /",
  "SA11santbcpu:1709": "prakupyanti prahṛṣyanti kalahotsavahetubhiḥ //",
  "SA11santbcpu:1710": "Bca_9.156 śokāyāsairviṣādaiśca mithaśchedanabhedanaiḥ /",
  "SA11santbcpu:1711": "yāpayanti sukṛcchreṇa pāpairātmasukhecchavaḥ //",
  "SA11santbcpu:1712": "Bca_9.157 mṛtāḥ patantyapāyeṣu dīrghatīvravyatheṣu ca /",
  "SA11santbcpu:1713": "āgatyāgatya sugatiṃ bhūtvā bhūtvā sukhocitāḥ //",
  "SA11santbcpu:1714": "Bca_9.158 bhave bahuprapātaśca tatra cāsattvamīdṛśam /",
  "SA11santbcpu:1715": "tatrānyonyavirodhaśca na bhavettattvamīdṛśam //",
  "SA11santbcpu:1716": "Bca_9.159 tatra cānupamāstīvrā anantaduḥkhasāgarāḥ /",
  "SA11santbcpu:1717": "tatraivamalpabalatā tatrāpyalpatvamāyuṣaḥ //",
  "SA11santbcpu:1718": "Bca_9.160 tatrāpi jīvitārogya-vyāpāraiḥ kṣutklamaśramaiḥ /",
  "SA11santbcpu:1719": "nidrayopadravairbāla-saṃsargairniṣphalaistathā //",
  "SA11santbcpu:1720": "Bca_9.161 vṛthaivāyurvahatyāśu vivekastu sudurlabhaḥ /",
  "SA11santbcpu:1721": "tatrāpyabhyastavikṣepa-nivāraṇagatiḥ kutaḥ //",
  "SA11santbcpu:1722": "Bca_9.162 tatrāpi māro yatate mahāpāyaprapātane /",
  "SA11santbcpu:1723": "tatrāsanmārgabāhulyād vicikitsā ca durjayā //",
  "SA11santbcpu:1724": "Bca_9.163 punaśca kṣaṇadaurlamyaṃ buddhotpādo 'tidurlabhaḥ /",
  "SA11santbcpu:1725": "kleśaugho durnivāraścety aho duḥkhaparamparā //",
  "SA11santbcpu:1726": "Bca_9.164 aho batātiśocyatvam eṣāṃ duḥkhaughavartinām /",
  "SA11santbcpu:1727": "ye nekṣante svadauḥsthityam evamapyatiduḥsthitāḥ //",
  "SA11santbcpu:1728": "Bca_9.165 snātvā snātvā yathā kaścid viśedvahniṃ muhurmuhuḥ /",
  "SA11santbcpu:1729": "svasausthityaṃ ca manyanta evamapyatiduḥsthitāḥ //",
  "SA11santbcpu:1730": "Bca_9.166 ajarāmaralīlānām evaṃ viharatāṃ satām /",
  "SA11santbcpu:1731": "āyāsyantyāpado ghorāḥ kṛtvā maraṇamagrataḥ //",
  "SA11santbcpu:1732": "Bca_9.167 evaṃ duḥkhāgnitaptānāṃ śāntiṃ kuryāmahaṃ kadā /",
  "SA11santbcpu:1733": "puṇyameghasamudbhūtaiḥ sukhopakaraṇaiḥ svakaiḥ //",
  "SA11santbcpu:1734": "Bca_9.168 kadopalambhadṛṣṭibhyo deśayiṣyāmi śūnyatām /",
  "SA11santbcpu:1735": "saṃvṛtyānupalambhena puṇyasaṃbhāramādarāt //",
  "SA11santbcpu:1736": "bodhicaryāvatāre prajñāpāramitā nāma navamaḥ paricchedaḥ //",
  "SA11santbcpu:1737": "****************************************************************",
  "SA11santbcpu:1738": "Pariccheda 10",
  "SA11santbcpu:1739": "Bca_10.1 bodhicaryāvatāraṃ me yadvicintayataḥ śubham /",
  "SA11santbcpu:1740": "tena sarvaṃ janāḥ santu bodhicaryā vibhūṣaṇāḥ //",
  "SA11santbcpu:1741": "Bca_10.2 sarvāsu dikṣu yāvantaḥ kāyacittavyathāturāḥ /",
  "SA11santbcpu:1742": "te prāpnuvantu matpuṇyaiḥ sukhaprāmodyasāgarān //",
  "SA11santbcpu:1743": "Bca_10.3 āsaṃsāraṃ sukhajyānir mābhūtteṣāṃ kadācana /",
  "SA11santbcpu:1744": "bodhisattvasukhaṃ prāptuṃ bhavatyavirataṃ jagat //",
  "SA11santbcpu:1745": "Bca_10.4 yāvanto nārakāḥ kecid vidyante lokadhātuṣu /",
  "SA11santbcpu:1746": "sukhāvatī sukhāmodair modantāṃ teṣu dehinaḥ //",
  "SA11santbcpu:1747": "Bca_10.5 śītārtāḥ prāpnuvantūṣṇam uṣṇārtāḥ santu śītalāḥ /",
  "SA11santbcpu:1748": "bodhisattvamahāmegha-saṃbhavairjalasāgaraiḥ //",
  "SA11santbcpu:1749": "Bca_10.6 asipatravanaṃ teṣāṃ syānnandanavanadyutiḥ /",
  "SA11santbcpu:1750": "kūṭaśālmalīvṛkṣāśca jāyantāṃ kalpapādapāḥ //",
  "SA11santbcpu:1751": "Bca_10.7 dātyūhakāraṇḍavacakravāka-haṃsādikolāhalaramyaśobhaiḥ /",
  "SA11santbcpu:1752": "sarobhirudyāmasarojagandhair bhavantu hṛdyāḥ narakapradeśāḥ //",
  "SA11santbcpu:1753": "Bca_10.8 so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /",
  "SA11santbcpu:1754": "bhavantu saṃghātamahīdharāśca pūjāvimānāḥ sugataprapūrṇāḥ //",
  "SA11santbcpu:1755": "Bca_10.9 aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /",
  "SA11santbcpu:1756": "tacchastrayuddhaṃ ca paraspareṇa kīḍārthamadyāstu ca puṣpayuddham //",
  "SA11santbcpu:1757": "Bca_10.10 patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /",
  "SA11santbcpu:1758": "mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ //",
  "SA11santbcpu:1759": "Bca_10.11 trastāḥ paśyantvakasmādiha yamapuruṣāḥ kākagṛdhrāśca ghorāḥ dhvāntaṃ dhvastaṃ samantāt sukharatijananī kasya saumyā prabheyam /",
  "SA11santbcpu:1760": "ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegād vyapagataduritā yāṃtu tenaiva sārdham //",
  "SA11santbcpu:1761": "Bca_10.12 patatu kamalavṛṣṭirgandhapānīyamiśrāc chamiti narakavahniṃ dṛśyate nāśayantī /",
  "SA11santbcpu:1762": "kimidamiti sukhenāhlāditaṃ nāma kasmād bhavatu kamalapāṇerdarśanaṃ nārakāṇām //",
  "SA11santbcpu:1763": "Bca_10.13 āyātāyāta śīghraṃ bhayamapanayata bhrātaro jīvitāḥ smaḥ saṃprāpto 'smākameṣa jvaladabhayakaraḥ ko 'pi cīrī kumāraḥ /",
  "SA11santbcpu:1764": "sarvaṃ yasyānubhāvād vyasanamapagataṃ prītivegāḥ pravṛttāḥ jātaṃ saṃbodhicittaṃ sakalajanaparitrāṇamātā dayā ca //",
  "SA11santbcpu:1765": "Bca_10.14 paśyantvenaṃ bhavantaḥ suraśatamukuṭairarcyamānāṅghripadmaṃ kāruṇyādārdradṛṣṭiṃ śirasi nipatitānekapuṣpaughavṛṣṭim /",
  "SA11santbcpu:1766": "kūṭāgārairmanojñaiḥ stutimukharasurastrīsahastropagītair dṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām //",
  "SA11santbcpu:1767": "Bca_10.15 iti matkuśalaiḥ samantabhadra-pramukhānāvṛtabodhisattvameghān /",
  "SA11santbcpu:1768": "sukhaśītasugandhavātavṛṣṭīn abhinandantu vilokya nārakāste //",
  "SA11santbcpu:1769": "Bca_10.16 śāmyantu vedanāstīvrā nārakāṇāṃ bhayāni ca /",
  "SA11santbcpu:1770": "durgatibhyo vimucyantāṃ sarvadurgativāsinaḥ //",
  "SA11santbcpu:1771": "Bca_10.17 anyonyabhakṣaṇabhayaṃ tiraścāmapagacchatu /",
  "SA11santbcpu:1772": "bhavantu sukhinaḥ pretā yathottarakurau narāḥ //",
  "SA11santbcpu:1773": "Bca_10.18 saṃtarpyantāṃ pretāḥ snāpyantāṃ śītalā bhavantu sadā /*",
  "SA11santbcpu:1774": "āryāvalokiteśvarakaragalitakṣīradhārābhiḥ //*",
  "SA11santbcpu:1775": "Bca_10.19 andhāḥ paśyantu rūpāṇi śṛṇvantu badhirāḥ sadā /",
  "SA11santbcpu:1776": "garbhiṇyaśca prasūyantāṃ māyādevīva nirvyathāḥ //",
  "SA11santbcpu:1777": "Bca_10.20 vastrabhojanapānīyaṃ srakcandanavibhūṣaṇam /",
  "SA11santbcpu:1778": "mano 'bhilaṣitaṃ sarvaṃ labhantāṃ hitasaṃhitam //",
  "SA11santbcpu:1779": "Bca_10.21 bhītāśca nirbhayāḥ santu śokārtāḥ prītilābhinaḥ /",
  "SA11santbcpu:1780": "udvignāśca nirudvegā dhṛtimanto bhavantu ca //",
  "SA11santbcpu:1781": "Bca_10.22 ārogyaṃ rogiṇāmastu mucyantāṃ sarvabandhanāt /",
  "SA11santbcpu:1782": "durbalā balinaḥ santu snigdhacittāḥ parasparam //",
  "SA11santbcpu:1783": "Bca_10.23 sarvā diśaḥ śivāḥ santu sarveṣāṃ pathivartinām /",
  "SA11santbcpu:1784": "yena kāryeṇa gacchanti tadupāyena sidhyatu //",
  "SA11santbcpu:1785": "Bca_10.24 nauyānayātrārūḍhāśca santu siddhamanorathāḥ /",
  "SA11santbcpu:1786": "kṣemeṇa kūlamāsādya ramantāṃ saha bandhubhiḥ //",
  "SA11santbcpu:1787": "Bca_10.25 kāntāronmārgapatitā labhantāṃ sārthasaṃhatim /",
  "SA11santbcpu:1788": "aśrameṇa ca gacchantu cauravyāghrādinirbhayāḥ //",
  "SA11santbcpu:1789": "Bca_10.26 suptamattapramattānāṃ vyādhyāraṇyādisaṃkaṭe /",
  "SA11santbcpu:1790": "anāthabālavṛddhānāṃ rakṣāṃ kurvantu devatāḥ //",
  "SA11santbcpu:1791": "Bca_10.27 sarvākṣaṇavinirmuktāḥ śraddhāprajñākṛpānvitāḥ /",
  "SA11santbcpu:1792": "ākārācārasaṃpannāḥ santu jātismarāḥ sadā //",
  "SA11santbcpu:1793": "Bca_10.28 bhavantvakṣayakośāśca yāvad naganagañjavat /",
  "SA11santbcpu:1794": "nirdvandvā nirupāyāstāḥ santu svādhīnavṛttayaḥ //",
  "SA11santbcpu:1795": "Bca_10.29 alpaujasaśca ye sattvās te bhavantu mahaujasaḥ /",
  "SA11santbcpu:1796": "bhavantu rūpasaṃpannā ye virūpāstapasvinaḥ //",
  "SA11santbcpu:1797": "Bca_10.30 yāḥ kāścana striyo loke puruṣatvaṃ vrajantu tāḥ /",
  "SA11santbcpu:1798": "prāpnuvantu ca tāṃ nīcā hatamānā bhavantu ca //",
  "SA11santbcpu:1799": "Bca_10.31 anena mama puṇyena sarvasattvā aśeṣataḥ /",
  "SA11santbcpu:1800": "viramya sarvapāpebhyaḥ kurvantu kuśalaṃ sadā //",
  "SA11santbcpu:1801": "Bca_10.32 bodhicittāvirahitā bodhicaryāparāyaṇāḥ /",
  "SA11santbcpu:1802": "buddhaiḥ parigṛhītāśca mārakarmavivarjitāḥ //",
  "SA11santbcpu:1803": "Bca_10.33 aprameyāyuṣaścaiva sarvasattvā bhavantu te /",
  "SA11santbcpu:1804": "nityaṃ jīvantu sukhitā mṛtyuśabdo 'pi naśyatu //",
  "SA11santbcpu:1805": "Bca_10.34 ramyāḥ kalpadrumodyānaiḥ diśaḥ sarvā bhavantu ca /",
  "SA11santbcpu:1806": "buddhabuddhātmajākīrṇā dharmadhvanimanoharaiḥ //",
  "SA11santbcpu:1807": "Bca_10.35 śarkarādivyapetā ca samā pāṇitalopamā /",
  "SA11santbcpu:1808": "mṛdvī ca vaidūryamayī bhūmiḥ sarvatra tiṣṭhatu //",
  "SA11santbcpu:1809": "Bca_10.36 bodhisattvamahāparṣan-maṇḍalāni samantataḥ /",
  "SA11santbcpu:1810": "niṣīdantu svaśobhāmir maṇḍayantu mahītalam //",
  "SA11santbcpu:1811": "Bca_10.37 pakṣibhyaḥ sarvavṛkṣebhyo raśmibhyo gaganādapi /",
  "SA11santbcpu:1812": "dharmadhvaniraviśrāmaṃ śrūyatāṃ sarvadehibhiḥ //",
  "SA11santbcpu:1813": "Bca_10.38 buddhabuddhasutairnityaṃ labhantāṃ te samāgamam /",
  "SA11santbcpu:1814": "pūjāmeghairanantaiśca pūjayantu jagadgurum //",
  "SA11santbcpu:1815": "Bca_10.39 devo varṣatu kālena śasyasaṃpattirastu ca /",
  "SA11santbcpu:1816": "sphīto bhavatu lokaśca rājā bhavatu dhārmikaḥ //",
  "SA11santbcpu:1817": "Bca_10.40 śaktā bhavantu cauṣadhyo mantrāḥ siddhantu jāpinām /",
  "SA11santbcpu:1818": "bhavantu karuṇāviṣṭā ḍākinīrākṣasādayaḥ //",
  "SA11santbcpu:1819": "Bca_10.41 mā kaścidduḥkhitaḥ sattvo mā pāpī mā ca rogitaḥ /",
  "SA11santbcpu:1820": "mā hīnaḥ paribhūto vā mā bhūt kaścicca durmanāḥ //",
  "SA11santbcpu:1821": "Bca_10.42 pāṭhasvādhyāyakalilā vihārāḥ santu susthitāḥ /",
  "SA11santbcpu:1822": "nityaṃ syāt saṃghasāmagrī saṃghakāryaṃ ca sidhyatu //",
  "SA11santbcpu:1823": "Bca_10.43 vivekalābhinaḥ santuḥ śikṣākāmāśca bhikṣavaḥ /",
  "SA11santbcpu:1824": "karmaṇyacittā dhyāyantu sarvavikṣepavarjitāḥ //",
  "SA11santbcpu:1825": "Bca_10.44 lābhinyaḥ santu bhikṣuṇyaḥ kalahāyāsavarjitāḥ /",
  "SA11santbcpu:1826": "bhavantvakhaṇḍaśīlāśca sarve pravrajitāstathā //",
  "SA11santbcpu:1827": "Bca_10.45 duḥśīlāḥ santu saṃvignāḥ pāpakṣayaratāḥ sadā /",
  "SA11santbcpu:1828": "sugaterlābhinaḥ santu tatra cākhaṇḍitavratāḥ //",
  "SA11santbcpu:1829": "Bca_10.46 paṇḍitāḥ satkṛtāḥ santu lābhinaḥ paiṇḍapātikāḥ /",
  "SA11santbcpu:1830": "bhavantu śuddhasaṃtānāḥ sarvadikkhyātakīrtayaḥ //",
  "SA11santbcpu:1831": "Bca_10.47 abhuktvāpāyikaṃ duḥkhaṃ vinā duskaracaryayā /",
  "SA11santbcpu:1832": "divyenaikena kāyena jagadbuddhatvamāpnuyāt //",
  "SA11santbcpu:1833": "Bca_10.48 pūjyantāṃ sarvasaṃbuddhāḥ sarvasattvairanekadhā /",
  "SA11santbcpu:1834": "acintyabauddhasaukhyena sukhinaḥ santu bhūyasā //",
  "SA11santbcpu:1835": "Bca_10.49 sidhyantu bodhisattvānāṃ jagadarthaṃ manorathāḥ /",
  "SA11santbcpu:1836": "yaccintayanti te nāthās tat sattvānāṃ samṛdhyatu //",
  "SA11santbcpu:1837": "Bca_10.50 pratyekabuddhāḥ sukhino bhavantu śrāvakāstathā /",
  "SA11santbcpu:1838": "devāsuranarairnityaṃ pūjyamānāḥ sagauravaiḥ //",
  "SA11santbcpu:1839": "Bca_10.51 jātismaratvaṃ pravrajyām ahaṃ ca prāpnuyāṃ sadā /",
  "SA11santbcpu:1840": "yāvat pramuditāṃ bhūmiṃ mañjughoṣaparigrahāt //",
  "SA11santbcpu:1841": "Bca_10.52 yena tenāsanenāhaṃ yāpayeyaṃ balānvitaḥ /",
  "SA11santbcpu:1842": "vivekavāsasāmagrīṃ prāpnuyāṃ sarvajātiṣu //",
  "SA11santbcpu:1843": "Bca_10.53 yadā ca draṣṭukāmaḥ syāṃ praṣṭukāmaśca kiṃcana /",
  "SA11santbcpu:1844": "tameva nāthaṃ paśyeyaṃ mañjunāthamavighnataḥ //",
  "SA11santbcpu:1845": "Bca_10.54 daśadigvyomaparyanta-sarvasattvārthasādhane /",
  "SA11santbcpu:1846": "yadācarati mañjuśrīḥ saiva caryā bhavenmama //",
  "SA11santbcpu:1847": "Bca_10.55 ākāśasya sthitiryāvad yāvacca jagataḥ sthitiḥ /",
  "SA11santbcpu:1848": "tāvanmama sthitirbhūyāj jagadduḥkhāni nighnataḥ //",
  "SA11santbcpu:1849": "Bca_10.56 yatkiṃcijjagato duḥkhaṃ tat sarvaṃ mayi pacyatām /",
  "SA11santbcpu:1850": "bodhisattvaśubhaiḥ sarvair jagat sukhitamastu ca //",
  "SA11santbcpu:1851": "Bca_10.57 jagadduḥkhaikabhaiṣajyaṃ sarvasaṃpat sukhākaram /",
  "SA11santbcpu:1852": "lābhasatkārasahitaṃ ciraṃ tiṣṭhatu śāsanam //",
  "SA11santbcpu:1853": "Bca_10.58 mañjughoṣaṃ namasyāmi yat prasādānmatiḥ śubhe /",
  "SA11santbcpu:1854": "kalyāṇamitraṃ vande 'haṃ yat prasādācca vardhata iti //",
  "SA11santbcpu:1855": "bodhicaryāvatāre pariṇāmanā paricchedo daśamaḥ //"
}