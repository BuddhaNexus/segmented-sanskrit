{
  "GSP32vvmanmhu:0": "Vādivāgīśvara: Mānamanohara",
  "GSP32vvmanmhu:1": "namastasyai mahābhūtabaddhān amṛtasevanāt /",
  "GSP32vvmanmhu:2": "mocayatyakulasthāpi yā śaktiścitsvarūpiṇī // 1 //",
  "GSP32vvmanmhu:3": "vāgīśvarācāryasutena vādivāgīśvareṇa kriyate gabhīraḥ /",
  "GSP32vvmanmhu:4": "kathāsu garjatprativādigarvapraśāntaye mānamanoharo 'yam // 2 //",
  "GSP32vvmanmhu:5": "_______________________________________________",
  "GSP32vvmanmhu:6": "siddhiprakaraṇam",
  "GSP32vvmanmhu:7": "[īśvarasiddhiḥ]",
  "GSP32vvmanmhu:8": "1)",
  "GSP32vvmanmhu:9": "vivādādhyāsitaṃ karma prayatnādhārajaṃ karmatvāt,",
  "GSP32vvmanmhu:10": "yatkarma tat prayatnādhārajaṃ yathā - sampratipannaṃ karma,",
  "GSP32vvmanmhu:11": "tathā vivādādhyāsitaṃ karma,",
  "GSP32vvmanmhu:12": "tasmātprayatnādhārajam /",
  "GSP32vvmanmhu:13": "2) vivādādhyāsitaṃ mūrtaṃ prayatnādhārajam, paramāṇuvyatiriktatve sati mūrtatvāt /",
  "GSP32vvmanmhu:14": "3) gandhaḥ prayatnajaḥ, gandhatvāt, ghaṭavattadgatagandhavacca /",
  "GSP32vvmanmhu:15": "na ca śarīriṇājanyatvādityanena prakaraṇasamatvam,",
  "GSP32vvmanmhu:16": "nāpi tajjanyatvamupādhiḥ,",
  "GSP32vvmanmhu:17": "akāryatvasyoprādheḥ,",
  "GSP32vvmanmhu:18": "vyarthaviśeṣaṇatvācca /",
  "GSP32vvmanmhu:19": "etena vyāptidarśanakāle karmatvakāryatvāderaṅkaratajjananādau kevalasyāpi darśanād vyāptaniścaya iti parākṛtam,",
  "GSP32vvmanmhu:20": "upādhisadbhāvasyā 'nirūpitatvāt /",
  "GSP32vvmanmhu:21": "yāvadupādhirna nirūpyate, tāvadekasminnapi piṇḍenayoḥ sambandhaniyame prayojakatvaṃ vācyam /",
  "GSP32vvmanmhu:22": "anyāprayuktasambandhasyāpi sādhyaparityāge svabhāvaparityāgaprasaṅgāt,",
  "GSP32vvmanmhu:23": "nirūpādhikasambandhatvācca vyāpteḥ /",
  "GSP32vvmanmhu:24": "4) kiṃ ca vivādhyāsite pṛthivyudake prayatnavatā ghṛte, gurutve satyapātitvāt karatalāmalakavat /",
  "GSP32vvmanmhu:25": "5) īśvarajñānaṃ nityam, dviṣṭhavyatiriktatve sati īśvaraniṣṭhatvāt, tadgatamahatvavat /",
  "GSP32vvmanmhu:26": "na ca jñānatvādityanena prakaraṇasamatvam, kāraṇasadbhāvasyopādheḥ /",
  "GSP32vvmanmhu:27": "tasyāpi sādhane bādhaḥ --- na hi draṣṭurddaṣṭerviparilopo vidyate (bṛha 4.3.23) ityāgamabādhaḥ /",
  "GSP32vvmanmhu:28": "anyathā jalaparamāṇurūpamanityam, rūpatvādityapi syāt /",
  "GSP32vvmanmhu:29": "na ca tatrāpi kāraṇasadbhāva upādhiḥ, tasyāpi sādhanādbādhāyā abhāvāt /",
  "GSP32vvmanmhu:30": "6) vivādādhyāsitam nityaviśeṣaguṇādhārajam kāryatvādāpyadvayṇukavat /",
  "GSP32vvmanmhu:31": "yaśca nityaviśeṣaguṇādhāraḥ, sa eveśvaraḥ /",
  "GSP32vvmanmhu:32": "7)",
  "GSP32vvmanmhu:33": "bauddhaṃ prati īśvarasādhanam --- vivādādhyāsito vikalpaḥ tadatirikte pramā,",
  "GSP32vvmanmhu:34": "pramātvāt,",
  "GSP32vvmanmhu:35": "nirvikalpakapramāvat /",
  "GSP32vvmanmhu:36": "na cāśrayāsiddhisvarūpāsiddhī, īśvarādiṣu bhaktānāṃ taddhetulyādikalpanā /",
  "GSP32vvmanmhu:37": "vāsanāmātrabhāvinyo jāyante vividhāḥ sphuṭam //",
  "GSP32vvmanmhu:38": "(ta saṃ 282)",
  "GSP32vvmanmhu:39": "iti tvayaivābhyupagateḥ,",
  "GSP32vvmanmhu:40": "mama sutarāmiṣṭatvāt,",
  "GSP32vvmanmhu:41": "tvanmate svaprakāśatvena sarvajñānānāṃ pramātvāt,",
  "GSP32vvmanmhu:42": "mama tu prakṛte 'vipratipatteśca /",
  "GSP32vvmanmhu:43": "8) etajjñānam, etadutpādakānityavyatiriktajñānajam, kāryatvāt, sampratipannavat /",
  "GSP32vvmanmhu:44": "na cātraitadvyatiriktatvamupādhiḥ, tava vyarthaviśeṣaṇatvāt, mama nityeṣvapi sambhavāt /",
  "GSP32vvmanmhu:45": "kāryatve satīti viśeṣaṇe pūrvadoṣānuṣaṅgaḥ /",
  "GSP32vvmanmhu:46": "nityajñānādhāra īśvara itīśvaralakṣaṇam /",
  "GSP32vvmanmhu:47": "tadevaṃ kāryatvādibhirhetubhiḥ siddha īśvaraḥ //",
  "GSP32vvmanmhu:48": "[avayavisiddhiḥ]",
  "GSP32vvmanmhu:49": "1) savikalpakaṃ savikalpakavyatirikte pramā, pramātvāt, nirvikalpakapramāvat /",
  "GSP32vvmanmhu:50": "2) etatkāryam, etadutpādakajñānavyatiriktajanyam, kāryatvāt /",
  "GSP32vvmanmhu:51": "3)",
  "GSP32vvmanmhu:52": "nirvikalpakam,",
  "GSP32vvmanmhu:53": "nirvikalpakotpādakajñānavyatiriktajanyam,",
  "GSP32vvmanmhu:54": "kāryatvād,",
  "GSP32vvmanmhu:55": "jñānāntaravat, savikalpakavacca /",
  "GSP32vvmanmhu:56": "na ca nirvikalpakatvamupādhiḥ vaiyarthādviśeṣaṇasya /",
  "GSP32vvmanmhu:57": "yatprakāśate tajjñānam, yathā sampratipannam /",
  "GSP32vvmanmhu:58": "prakāśate vivādapadamiti nātra prakaraṇasamatvam, ubhayavādisiddhāśrayasya durnirūpatvāt /",
  "GSP32vvmanmhu:59": "etena vastutvādayo nirastāḥ /",
  "GSP32vvmanmhu:60": "vimataṃ jñānātmakam, vastutvāt sattvāt, sampratipannavaditi /",
  "GSP32vvmanmhu:61": "4) sthūlavikalpo bāhye 'rthe pramā, pramātvād, rūpadarśanavadityavayavisiddhiḥ /",
  "GSP32vvmanmhu:62": "na ca vṛttivikalpādibādhitatvādyutthānam, teṣāmeva pratyakṣabādhitatvāt /",
  "GSP32vvmanmhu:63": "indriyaṃ dravyagrāhakaṃ na bhavati,",
  "GSP32vvmanmhu:64": "indriyatvād,",
  "GSP32vvmanmhu:65": "rasanavaditi tu vyāptyasiddhisvarūpāsiddhidṛṣṭāntāsiddhiduṣṭatvādasādhanam /",
  "GSP32vvmanmhu:66": "pratiyogino 'jñāne vyatirekasya jñātumaśakyatvād indriyasvarūpasya dravyaviśeṣaṇatvācca /",
  "GSP32vvmanmhu:67": "apare tu gandho 'gandhopādānaḥ, kāryatvādrūpavadityavayavisiddhiṃ bruvate /",
  "GSP32vvmanmhu:68": "tatra copādānaśabdasya samavāyikāraṇavācakatve dṛṣṭāntābhāvaḥ,",
  "GSP32vvmanmhu:69": "sajātīyamātravācakatve siddhasādhanatā,",
  "GSP32vvmanmhu:70": "atyantasajātīyavācakatve pratijñāpadayorvyāghātaḥ /",
  "GSP32vvmanmhu:71": "kāryatve sati sparśavadavayavītyavayavilakṣaṇam /",
  "GSP32vvmanmhu:72": "[paramāṇusiddhiḥ]",
  "GSP32vvmanmhu:73": "1) vivādādhyāsito gandha etadgandhakāraṇena janyate gandhatvāt, kāryatvādetadvat /",
  "GSP32vvmanmhu:74": "na ca piṇḍasyevopādhitvam, tatsamānakṣaṇānāṃ rūpādīnāmapi tathābhāvaprasaṅgāt /",
  "GSP32vvmanmhu:75": "2) vipratipannaṃ kāryam, etannīlakāraṇajam, kāryatvāt, gṛhyamāṇanīlavat /",
  "GSP32vvmanmhu:76": "na cānugrāhakatarkābhāvaḥ,",
  "GSP32vvmanmhu:77": "ante 'pi sthirapadārthānabhyupagame kāryakāraṇabhāvanirvāhāt,",
  "GSP32vvmanmhu:78": "anvayavyatirekaprayojakābhāvāt /",
  "GSP32vvmanmhu:79": "kalpanayā tatsiddhyabhyupagame vastuno 'sattvena tanmūlasya kāryakāraṇabhāvasyāsattvaprāptau viśvāsattvaprasaṅgaḥ /",
  "GSP32vvmanmhu:80": "arthakriyākāritvasya sattvātsamarthasya kṣepāyogādityādi sahakārisadasadbhāvaprayuktatvena pariharaṇīyam /",
  "GSP32vvmanmhu:81": "sahakāriṇāmeva hetutvamastviti (cenna) teṣāmeva caramatvaniyame tadupayogaḥ syāt /",
  "GSP32vvmanmhu:82": "atyantatantusaṃyogādiṣvapyavacchedakatvena tantūnāmupayogāt /",
  "GSP32vvmanmhu:83": "teṣāṃ cāniyāmakatve 'nyatrāpi paṭotpattiprasaṅgaḥ /",
  "GSP32vvmanmhu:84": "krameṇa kāryakaraṇārhaṃ sthiraṃ tadviparītaṃ kṣaṇikamiti vipratipatterviṣaya udghāṭanīyaḥ /",
  "GSP32vvmanmhu:85": "3)",
  "GSP32vvmanmhu:86": "vivādādhyāsitā gandhādayaḥ pṛthivyārambhakā na saṃbhavanti,",
  "GSP32vvmanmhu:87": "saṃyogavyatiriktatve sati bhūtaguṇatvād, vibhāgavat /",
  "GSP32vvmanmhu:88": "rasa udakārambhako na bhavati,",
  "GSP32vvmanmhu:89": "rūpaṃ teja ārambhakaṃ na bhavati,",
  "GSP32vvmanmhu:90": "sparśo vāyujanako na bhavati,",
  "GSP32vvmanmhu:91": "śabdo dravyārambhako na bhavati,",
  "GSP32vvmanmhu:92": "bhūtaviśeṣaṇaguṇattvādbāhyaikaikendriyagrāhyaguṇatvādvā gandhavat /",
  "GSP32vvmanmhu:93": "na cātraupādhikaśaṅkā 'pyasti gandhatvasya, tasyābhāve 'pi gurutvādiṣu sādhyasya darśanāt /",
  "GSP32vvmanmhu:94": "na ca śabdavyatiriktamupādhi caramasyānumānasya,",
  "GSP32vvmanmhu:95": "nāpi prathamasya rasavyatiriktatvaṃ prayojakam,",
  "GSP32vvmanmhu:96": "tadvyatiriktasyāpi saṃyogāderudakārambhakatvadarśanāt /",
  "GSP32vvmanmhu:97": "etena madhyamayorupādhiśaṅkā nirākṛtā /",
  "GSP32vvmanmhu:98": "ato gandhādivyatiriktopādānasiddhiḥ /",
  "GSP32vvmanmhu:99": "4) vivādādhyāsitaṃ kāryaṃ samavāyikāraṇakaṃ bhāvakāryatvādghaṭavat /",
  "GSP32vvmanmhu:100": "na ca vyarthaviśeṣaṇatvam, kāryatvamātrasya dhvaṃsādiṣu vyabhicārāt /",
  "GSP32vvmanmhu:101": "5) vivādādhyāsitaṃ kāryaṃ samavāyikāraṇakaṃ kāryatvāt, mahāmūrtatvādvāghaṭavaditi kecit /",
  "GSP32vvmanmhu:102": "vivādādhyāsitaṃ kāryaṃ mahat, samavāyikāraṇatvāditi bruvate /",
  "GSP32vvmanmhu:103": "taistu yogipratyakṣaṃ samadhigamya paramāṇuṣvanaikāntikatvaparihārārthamasmadādīti viśeṣaṇīyam /",
  "GSP32vvmanmhu:104": "tathā ca vyarthaviśeṣaṇatvam, prativādino vyāvṛttyabhāvāt, manasi vyabhicāraśca /",
  "GSP32vvmanmhu:105": "tasmāt tryaṇukaparamāṇusiddhiḥ /",
  "GSP32vvmanmhu:106": "kāryadravyājanyaṃ mūrttamaṇuḥ /",
  "GSP32vvmanmhu:107": "nityo mūrttaḥ paramāṇuḥ /",
  "GSP32vvmanmhu:108": "_______________________________________________",
  "GSP32vvmanmhu:109": "[dravyaprakaraṇam]",
  "GSP32vvmanmhu:110": "[pṛthivyā nirūpaṇam]",
  "GSP32vvmanmhu:111": "1) vivādādhyāsitaṃ pṛthivīsamavāyikāraṇakam, kāryatve sati gandhatvāt, sampratipannavat /",
  "GSP32vvmanmhu:112": "na ca sopādhikatvaṃ syāt, mahāpṛthivītvasya rūpādau sādhyāvyāpakatvāt /",
  "GSP32vvmanmhu:113": "nityamūrttārambhātiriktatve sati kāryatvasyodakādiṣvapi sambhavāt /",
  "GSP32vvmanmhu:114": "pārthivatvena viśeṣaṇe viśeṣyavaiyarthyāt /",
  "GSP32vvmanmhu:115": "nirupādhikasya sādhyaparityāge svabhāvaparityāgaprasaṅgāt /",
  "GSP32vvmanmhu:116": "tasmātpārthivena paramāṇunā pārthivamevārabhyata iti niyamaḥ /",
  "GSP32vvmanmhu:117": "nityatve sati gandhavān pārthivaḥ paramāṇuriti pārthivaparamāṇulakṣaṇam /",
  "GSP32vvmanmhu:118": "2) devaśarīramayonijaṃ na bhavati, śarīratvādityanaikāntikaṃ śalabhādiśarīre /",
  "GSP32vvmanmhu:119": "viśiṣṭasaṃsthānavatvamapi tasyāsiddham, trinayanasahasrākṣacaturbhujādibhedabhinnatvāt /",
  "GSP32vvmanmhu:120": "vivādādhyāsitaḥ śarīrasantāno 'yonijaśarīrakaḥ,",
  "GSP32vvmanmhu:121": "śarīrasantānatvād,",
  "GSP32vvmanmhu:122": "gomayajanitavṛścikaśarīrasantānavat /",
  "GSP32vvmanmhu:123": "na cānukūlatarkacintā kāryā, anyathāgamārthasyaivānupapattiprasaṅgāt /",
  "GSP32vvmanmhu:124": "hiraṇyagarbhaḥ samavartatāgre bhūtasya jātaḥ patireka āsīt (ṛ saṃ 10.121.1) iti śruteḥ /",
  "GSP32vvmanmhu:125": "gandhavaccharīraṃ pārthivam /",
  "GSP32vvmanmhu:126": "3) gandhopalabdhiḥ karaṇajanyā, kāryatvāt, kuṃkumagandhābhivyañjakaghṛtavat /",
  "GSP32vvmanmhu:127": "gandhavadindriyaṃ ghrāṇam /",
  "GSP32vvmanmhu:128": "gandhavatī pṛthivī /",
  "GSP32vvmanmhu:129": "rūparasagandhasparśasaṅkhyāparimāṇapṛthaktvasaṃyogavibhāgaparatvāparatvagurutvadravatvasaṃskāravatī pṛthivī /",
  "GSP32vvmanmhu:130": "[udakasya nirūpaṇam --]",
  "GSP32vvmanmhu:131": "udakatvasāmānyaṃ śarīrasamavetaṃ paramāṇujātitvāt, sattāvat /",
  "GSP32vvmanmhu:132": "vipratipannāḥ paramāṇavaḥ paramparayā śarīrārambhakāḥ, guruparamāṇutvāt /",
  "GSP32vvmanmhu:133": "na ca pārthivaparamāṇutvamupādhiḥ,",
  "GSP32vvmanmhu:134": "tadabhāve 'pi sādhyasyānugamadarśanena dvyaṇukādiṣu samavyāptikatvābhāvāt /",
  "GSP32vvmanmhu:135": "adṛṣṭaviśeṣākṛṣṭatvameva tatrāpi prayojakamityanye /",
  "GSP32vvmanmhu:136": "tañca pūrvānumānena sādhayituṃ śakyate iti na kaścid doṣaḥ /",
  "GSP32vvmanmhu:137": "śītasparśavaccharīramāpyam /",
  "GSP32vvmanmhu:138": "rasopalabdhiḥ karaṇajanyā, kāryatvādgandhopalabdhivat /",
  "GSP32vvmanmhu:139": "rasanamāpyam, rūparasayormadhye rasasyaivābhivyañjakatvāllālāvat /",
  "GSP32vvmanmhu:140": "śītasparśavadindriyaṃ rasanam /",
  "GSP32vvmanmhu:141": "snehavad dravyamudakam /",
  "GSP32vvmanmhu:142": "rūparasasparśasaṃkhyāparimāṇapṛthaktvasaṃyogavibhāgaparatvāparatvagurutvadravatvasnehasaṃskāravadudakam /",
  "GSP32vvmanmhu:143": "[tejaso nirūpaṇam --]",
  "GSP32vvmanmhu:144": "1) vivādādhyāsitāḥ paramāṇavaḥ paramparayā śarīrārambhakāḥ, rūpiparamāṇutvāt, pārthivaparamāṇuvat /",
  "GSP32vvmanmhu:145": "na cāpārthivaparamāṇutvādityanena manaḥparamāṇuvatprakaraṇasamatvam,",
  "GSP32vvmanmhu:146": "so 'gnerdevayonyā āhutibhyaḥ sambūya hiraṇyaśarīra ūrdhvaṃ svargalokametītyāgamabādhāt /",
  "GSP32vvmanmhu:147": "na ca viśiṣṭādṛṣṭākṛṣṭatvamupādhiḥ sādhanavyāpakatvāt /",
  "GSP32vvmanmhu:148": "uṣṇasparśavaccharīraṃ taijasam /",
  "GSP32vvmanmhu:149": "2) rūpopalabdhiḥ karaṇajanyā, kāryatvāt /",
  "GSP32vvmanmhu:150": "cakṣuḥ taijasam, rūparasayormadhye rūpasyaiva vyañjakatvādālokavat /",
  "GSP32vvmanmhu:151": "uṣṇamindriyaṃ taijasam /",
  "GSP32vvmanmhu:152": "3)",
  "GSP32vvmanmhu:153": "vivādādhyāsitāḥ paramāṇavo na pārthivāḥ, atyantāgnisaṃyoge bhasmānārambhakatvāt, jalaparamāṇuvat /",
  "GSP32vvmanmhu:154": "vivādādhyāsitaṃ taijasam,",
  "GSP32vvmanmhu:155": "aśītatve sati apākajarūpādhāraparamāṇujanyadravyatvāt,",
  "GSP32vvmanmhu:156": "sampratipannāgnivat /",
  "GSP32vvmanmhu:157": "uṣṇasparśavattejaḥ /",
  "GSP32vvmanmhu:158": "rūpasparśasaṃkhyāparimāṇapṛthaktvasaṃyogavibhāgaparatvāparatvadravatvasaṃskāravattejaḥ //",
  "GSP32vvmanmhu:159": "iti ca tejaḥ //",
  "GSP32vvmanmhu:160": "[vāyornirūpaṇam --]",
  "GSP32vvmanmhu:161": "1)",
  "GSP32vvmanmhu:162": "vivādādhyāsitāḥ (vāyavīyāḥ)",
  "GSP32vvmanmhu:163": "paramāṇavaḥ paramparayā śarīrārambhakāḥ, sparśavatparamāṇutvāt, sampratipannaparamāṇuvat /",
  "GSP32vvmanmhu:164": "arūpaṃ śarīraṃ vāyavīyam,",
  "GSP32vvmanmhu:165": "mūrtatve sati tvagindriyānyatve ca sati vyāptyā tvagindriyasaṃyogādhāraḥ śarīram /",
  "GSP32vvmanmhu:166": "2) sparśopalabdhiḥ karaṇajanyā kāryatvādrūpopalabdhivat /",
  "GSP32vvmanmhu:167": "sparśanaṃvāyavīyam, rūpasparśayormadhye sparśasyaivābhivyañjakadravyatvād, vyajanānilavat /",
  "GSP32vvmanmhu:168": "arūpāvayavīndriyaṃ sparśanam /",
  "GSP32vvmanmhu:169": "pūrveṣvatra ca śarīrendriyavyatirikto 'vayavī viṣayaḥ ityavagantavyam /",
  "GSP32vvmanmhu:170": "3) vāyurasmadādipratyakṣaviṣayo na bhavati, vāyutvātparamāṇuvāyuvat /",
  "GSP32vvmanmhu:171": "na ca paramāṇutvamupādhiḥ, vāyudvayaṇukādiṣu sādhyasyānanugamadarśanāt /",
  "GSP32vvmanmhu:172": "vāyurasmadādipratyakṣaviṣayo na bhavati, arūpidravyatvādākāśavat /",
  "GSP32vvmanmhu:173": "na cāsparśavaddravyatvamupādhiḥ, sādhyāvyāpakatvāttatraivābhāvāt /",
  "GSP32vvmanmhu:174": "na codbhūtasparśābhāvo mahattve sati prayojakaḥ, vāristhite tejasi abhāvāt /",
  "GSP32vvmanmhu:175": "na ca tasyāpi pratyakṣatvam, uṣṇaṃ jalamiti vibhramānupapatteḥ /",
  "GSP32vvmanmhu:176": "4) sparśanaṃ nīrūpadravyagrāhakaṃ na bhavati, bāhyendritvāccakṣurvat /",
  "GSP32vvmanmhu:177": "na ca vāyurasmadādipratyakṣaḥ,",
  "GSP32vvmanmhu:178": "anudbhūtarūpānadhikaraṇatve sati udbhūtasparśādhikaraṇatvādghaṭavaditi sāmpratam,",
  "GSP32vvmanmhu:179": "paramāṇau vyabhicārāt /",
  "GSP32vvmanmhu:180": "na ca mahattve satīti viśeṣaṇīyam, pratyakṣasāmagrīsadbhāvasyopādheḥ /",
  "GSP32vvmanmhu:181": "sā cānuvicāryamāṇā udbhūtarūpasparśamahattvānnātiricyate /",
  "GSP32vvmanmhu:182": "tasyāpi sādhane 'pasiddhantaḥ /",
  "GSP32vvmanmhu:183": "tathā nāsmadādibāhyendriyapratyakṣo vāyuḥ, asmadādyapratyakṣasaṃkhyādhikaraṇatvānnabhovat /",
  "GSP32vvmanmhu:184": "anyathā tasyāpi bāhyendriyapratyakṣatvaprasaṅgaḥ, ubhayorapi samānasāmagrīgrāhyatvāditi /",
  "GSP32vvmanmhu:185": "nirūpaḥ sparśavān vāyuḥ /",
  "GSP32vvmanmhu:186": "sparśasaṃkhyāparimāṇapṛthaktvasaṃyogavibhāgaparatvāparatvasaṃskāravān vāyuḥ //",
  "GSP32vvmanmhu:187": "[ākāśasya nirūpaṇam --]",
  "GSP32vvmanmhu:188": "1) vivādādhyāsitā śabdopalabdhiḥ karaṇajanyā, kāryatvādrūpopalabdhivat /",
  "GSP32vvmanmhu:189": "taccendriyaṃ bāhyaṃ bāhyarthaprakāśakatvāccakṣurvat /",
  "GSP32vvmanmhu:190": "śabdaḥ kvacidāśritaḥ, guṇatvādrūpavat /",
  "GSP32vvmanmhu:191": "śabdāśraya itarebhyo bhidyate, śabdāśrayatvādvyatirekeṇa rūpavat /",
  "GSP32vvmanmhu:192": "2)",
  "GSP32vvmanmhu:193": "anye tu śabdo 'ṣṭadravyātiriktadravyāśritaḥ,",
  "GSP32vvmanmhu:194": "tadvṛtau bādhakopapattau guṇatvādvyatirekeṇa rūpavaditi bruvate /",
  "GSP32vvmanmhu:195": "tadasat, vyāptasiddheḥ /",
  "GSP32vvmanmhu:196": "vyatirekasyābhāvarūpatvena pratiyogisādhyajñānādhīnajñānatvāt, tajjñāne 'numānavaiyarthyāt /",
  "GSP32vvmanmhu:197": "na ca sarvāvinābhāvānāmucchedaḥ, yatra vyatirekasya bhāvarūpatvaṃ tatraitaddoṣasyābhāvāt /",
  "GSP32vvmanmhu:198": "ākāśagatamahattvasapakṣasyāpi saṃbhavānna kevalavyatirekitvam /",
  "GSP32vvmanmhu:199": "sādhye 'ṣṭadravyātiriktāśritatvamātraprayoge asādhāraṇatvam,",
  "GSP32vvmanmhu:200": "rūpatvādisāmānyānāmapi sapakṣatvāttebhyo hetorvyāvṛtteḥ /",
  "GSP32vvmanmhu:201": "3)",
  "GSP32vvmanmhu:202": "vipratipannamacākṣuṣam,",
  "GSP32vvmanmhu:203": "arūpidravyatvāt,",
  "GSP32vvmanmhu:204": "sarvagatatvāt,",
  "GSP32vvmanmhu:205": "sarvadā sparśarahitadravyatvāt,",
  "GSP32vvmanmhu:206": "nityendriyatvāt,",
  "GSP32vvmanmhu:207": "ātmavat manovacca /",
  "GSP32vvmanmhu:208": "ākāśarūpam,",
  "GSP32vvmanmhu:209": "mahattve sati rūpājanakatvāt,",
  "GSP32vvmanmhu:210": "nityamahattāt,",
  "GSP32vvmanmhu:211": "sarvadāsparśarahitadravyatvād vāyuvadātmavacca /",
  "GSP32vvmanmhu:212": "vipratipannaṃ mūrtamanena saṃyuktaṃ murtatvātsampratipannavat /",
  "GSP32vvmanmhu:213": "aneneti vipratipannaviṣayābhiprāyeṇa /",
  "GSP32vvmanmhu:214": "4) ākāśaṃ parimāṇavat, saṃyogitvādghaṭavat /",
  "GSP32vvmanmhu:215": "na ca kriyāvattvamupādhiḥ, anutpannakriyasyāpi kasyacinnāśāt /",
  "GSP32vvmanmhu:216": "tasya tadādhāratvayogyatāṃ vihāya na kiñcidanyadasarvagatatvādatiricyate, tacca parimāṇaviśeṣaḥ /",
  "GSP32vvmanmhu:217": "na ca svātmani svasyopādhitvaṃ, tadatiriktasādhyākārānabhyupagamāt /",
  "GSP32vvmanmhu:218": "asarvagatatvasya rūpādiṣvapi saṃbhavāt, dravyatvena viśeṣaṇe viśeṣyavaiyarthyāt /",
  "GSP32vvmanmhu:219": "sparśavattvasya prayojaktve manaso 'parimāṇatvaprasaṅgaḥ, manasi ca tadabhāvāt /",
  "GSP32vvmanmhu:220": "taccāṇviti vakṣyāmaḥ /",
  "GSP32vvmanmhu:221": "ākāśamaparimitam, akriyatvādrūpavadityatrādravyatvamupādhiḥ /",
  "GSP32vvmanmhu:222": "5) ākāśaṃ saṃyogi vibhāgi ca, dravyatvādghaṭavat /",
  "GSP32vvmanmhu:223": "na ca sāvayatvamupādhiḥ, tasya maduktahetugarbhitatvād, dravyate sati ārabhyatvasya tattvāt /",
  "GSP32vvmanmhu:224": "sarvagatendriyamākāśaṃ tadeva śrotram /",
  "GSP32vvmanmhu:225": "na caivaṃ sarvatra śabdopalambhaḥ,",
  "GSP32vvmanmhu:226": "vaktṛśrotṛśarīrasannidhiśabdopalabdhiprasaṅgaḥ,",
  "GSP32vvmanmhu:227": "tasyāpi karṇaśaṣkulyavacchinnākāśasya vidyamānatvāt /",
  "GSP32vvmanmhu:228": "upādhibhedācca bheda ityanarthabījam, ātmāntaḥkaraṇādīnāmapi tathābhāve virodhābhāvat /",
  "GSP32vvmanmhu:229": "śabdavadākāśam /",
  "GSP32vvmanmhu:230": "śabdasaṃkhyāparimāṇapṛthaktvasaṃyogavibhāgavat /",
  "GSP32vvmanmhu:231": "[dikkālayornirūpaṇam --]",
  "GSP32vvmanmhu:232": "vivādādhyāsitaḥ saṃyogo viśeṣaguṇarahitebhyo dravyebhyo janyate,",
  "GSP32vvmanmhu:233": "saṃyogatvād,",
  "GSP32vvmanmhu:234": "antaḥkaraṇarūpadvayasaṃyogavat /",
  "GSP32vvmanmhu:235": "vivādāspadaṃ viśeṣaguṇarahitadravyadvayajanyam, kāryatvāt, tadvadeva /",
  "GSP32vvmanmhu:236": "na cāntaḥkaraṇadvayasaṃyogatvamupādhiḥ, vyarthaviśeṣaṇatvāt tadvadeva /",
  "GSP32vvmanmhu:237": "na cāntaḥkaraṇadvayaguṇatvamupādhiḥ, dvayaguṇatvenaivopapattau viśeṣaṇavaiyarthyāt /",
  "GSP32vvmanmhu:238": "nirupādhikasya (sādhya)parityāge svābhāvaparityāgaprasaṅgāt /",
  "GSP32vvmanmhu:239": "na ca sādhye bahuvacanakṣepaṇātiprasaṅga iti vācyam,",
  "GSP32vvmanmhu:240": "dṛṣṭāntāsiddheḥ bhūṣaṇasya saṃkhyānabhyupagamena manogatatvasya dūrāpāstatvāt /",
  "GSP32vvmanmhu:241": "na mano manasā saṃyujyate nityadravyatvāditi sādhane dṛṣṭāntāsiddhiḥ /",
  "GSP32vvmanmhu:242": "ata eva saṃyogābhyupagamenāsparśavattvād dravyānārambhakatvamityāha bhāṣyakāraḥ /",
  "GSP32vvmanmhu:243": "anyathā sajātīyataṃyogābhāvameva hetuṃ brūyāt, kāraṇatvātsaṃyogasya /",
  "GSP32vvmanmhu:244": "tathā ca vyomaśivaḥ-- `parakīyena ca manasā sūkṣmaśarīrasthaṃ manaḥ maryāyeṇābhisambandhayati' /",
  "GSP32vvmanmhu:245": "na cānaikāntikatvam, ajasaṃyogāsiddheḥ /",
  "GSP32vvmanmhu:246": "na ca vimatipadaṃ viśeṣaguṇarahitadravyābhyāṃ na janyate,",
  "GSP32vvmanmhu:247": "antaḥkaraṇasaṃyogātiriktatvād vyomavaditi sāmpratam,",
  "GSP32vvmanmhu:248": "akāryatvasyopādheḥ /",
  "GSP32vvmanmhu:249": "tayośca dikkālasajñeti /",
  "GSP32vvmanmhu:250": "saṃkhyāparimāṇapṛthaktvasaṃyogavibhāgayuktau dikkālau, sarvagatatvāditi pūrvavatsādhanīyam /",
  "GSP32vvmanmhu:251": "[ātmano nirūpaṇam --]",
  "GSP32vvmanmhu:252": "vivādādhyāsito 'haṃpratyayo 'haṃpratyayavyatirikte pramā pramātvāt, saṃpratipannavat /",
  "GSP32vvmanmhu:253": "[ātmaiva jñānādhāraḥ--]",
  "GSP32vvmanmhu:254": "tasya ca ko viṣaya iti cintāyāṃ paraśarīraparātmādiṣvatiprasaṅganirākaraṇārthaṃ yatra svayaṃ samavetaḥ,",
  "GSP32vvmanmhu:255": "sa eva tasya viṣaya iti vaktavyamiti sthite ---",
  "GSP32vvmanmhu:256": "na śarīraṃ tatsamavāyi, kāryatvādghaṭavat /",
  "GSP32vvmanmhu:257": "na cāśarīratvamupādhiḥ, mṛtaśarīre tadabhāve 'pi sādhyasādhanayoranugamadarśanāt /",
  "GSP32vvmanmhu:258": "na cājīvaccharīratvamupādhiḥ, suṣuptau jīvaccharīre 'pi tadabhāvāt /",
  "GSP32vvmanmhu:259": "avasthāviśeṣavataḥ śarīrasya pakṣatvānna doṣaḥ, tathā śarīratvāt mṛtaśarīravaditi vācyam /",
  "GSP32vvmanmhu:260": "vivādādhyāsitaḥ prāṇo na jñānādhāraḥ, kāryatvādvāyutvāt, prāṇatvāt suṣuptāvasthaprāṇavat /",
  "GSP32vvmanmhu:261": "vivādādhyāsitaṃ bodhādhārajaṃ kāryatvāt, ceṣṭāvat /",
  "GSP32vvmanmhu:262": "na ca yogyānulabdhibādhaḥ,",
  "GSP32vvmanmhu:263": "prayatnādhārasyeva bodhādhārasya yogyatvenāpi sambhavāt,",
  "GSP32vvmanmhu:264": "gauratvādivad bodhasya parapratyakṣāsiddheḥ /",
  "GSP32vvmanmhu:265": "tadviśiṣṭasyātīndriyatvānmanasaḥ parabodhagrahaṇe sāmarthyābhāvāt /",
  "GSP32vvmanmhu:266": "śarīrasya tu yogyānupalabdhyā bādha iti cet /",
  "GSP32vvmanmhu:267": "kiṃ cātaḥ? tasyaiva bodhādhāratvāttadabhāve bodhādhārasyāpi abhāva iti cet /",
  "GSP32vvmanmhu:268": "na, niyamāsiddheḥ /",
  "GSP32vvmanmhu:269": "vyāptatvānnaivamiti cet, tarhyanumānena bādho vakyavyaḥ, tatra cāśrayanirūpaṇaṃ durghaṭam /",
  "GSP32vvmanmhu:270": "vivādādhyāsitaṃ bodhādhārajaṃ na bhavati, śarīrajanyatvādākāśavaditi prāgeva vyudastam /",
  "GSP32vvmanmhu:271": "śarīrajanyatvopādhivāde 'pi mṛtaśarīrakriyādiṣu vyabhicāravāraṇārthaṃ bodhādhārapūrvakatvamabhyupagantavyam /",
  "GSP32vvmanmhu:272": "tadvyatiriktatve satīti viśeṣaṇaṃ copādeyam /",
  "GSP32vvmanmhu:273": "tatrāpi suṣuptaśarīrakriyādiṣu vyabhicāraparihārāya jāgrata iti viśeṣaṇaprāpte,",
  "GSP32vvmanmhu:274": "atrāpyudāsīnasyākasmikanipatitakriyāparihārārthaṃ kurvata iti vaktavyam /",
  "GSP32vvmanmhu:275": "svasyaiva prayāsādhikyamuktaṃ syādvyarthaviśeṣaṇatvaṃ coktaṃ pūrvam /",
  "GSP32vvmanmhu:276": "upādhiravinābhūtadharmadharmatvena bhavatyevaitaddūṣaṇam /",
  "GSP32vvmanmhu:277": "anyathānumānāntareṣvapi tanna syāt /",
  "GSP32vvmanmhu:278": "nirupādhikasya sambandhasya vyāptitvenopādhibhaṅge jāte,",
  "GSP32vvmanmhu:279": "kvacitsambandhe ca dṛṣṭe,",
  "GSP32vvmanmhu:280": "anyatra kevalasya hetordarśanamapi na doṣamāvahatītyavocamityalam /",
  "GSP32vvmanmhu:281": "[prabhākaramatanirāsaḥ --]",
  "GSP32vvmanmhu:282": "anye tu sarvārthavittiṣu grāhakatvena ātmasiddhiriti bruvate /",
  "GSP32vvmanmhu:283": "tadasat, ātmano 'pi cākṣuṣatvaprasaṅgāt, tajjanitajñāne bhāsamānatvasyaiva tattvāt /",
  "GSP32vvmanmhu:284": "yadi ca nīrūpadravyasyāpi cākṣuṣatvam, tadā nabhaso 'pi tathātvaprasaṅgāt /",
  "GSP32vvmanmhu:285": "na cātmā cākṣuṣajñāne prakāśate nīrūpadravyatvādgaganavat /",
  "GSP32vvmanmhu:286": "vivādādhyāsitaṃ jñānamātmapratibhāsam,",
  "GSP32vvmanmhu:287": "jñānatvādahamitisampratipannavaditi cet,",
  "GSP32vvmanmhu:288": "na, kālātyayāpadeśāt /",
  "GSP32vvmanmhu:289": "tathā hi --- asti tāvat saugatatacchiṣyāṇāmanātmavāsanāto viṣayebhyo nivṛtiḥ,",
  "GSP32vvmanmhu:290": "anātmavāsanātaśca pravṛtiriti /",
  "GSP32vvmanmhu:291": "na ca te pramāṇamūle eveti niyamaḥ,",
  "GSP32vvmanmhu:292": "rajjusarpavivekāgrahaṇādvā vibhramādvā śuktirajatavivekāgrahaṇādvā vibhramādvānayoranudayaprasaṅgāt /",
  "GSP32vvmanmhu:293": "na ca te na nivṛttī, nāpi pravṛttī vā /",
  "GSP32vvmanmhu:294": "na cājñānupūrvikā nivṛttiḥ pravṛttirvā svasthasya saṃbhavati /",
  "GSP32vvmanmhu:295": "na cātmajñāne teṣāṃ tadupapadyate, tathānabhyāsadaśāyāṃ ko 'hamitya(dhyavasāyānupapattirniścīyate)",
  "GSP32vvmanmhu:296": ", anadhyavasāye 'tiprasaṅgāt /",
  "GSP32vvmanmhu:297": "kiṃ ca kaḥ punastatpratibhāse sambandhārthaḥ?",
  "GSP32vvmanmhu:298": "karmatvam, tadatiriktaṃ vā?",
  "GSP32vvmanmhu:299": "prathame 'pasiddhantaḥ, dvitīye dṛṣṭāntāsiddhiḥ* /",
  "GSP32vvmanmhu:300": "[* -eḥ edn] viṣayatvaṃ ca prathamānnātiricyate /",
  "GSP32vvmanmhu:301": "grāhakagṛhītibhāve tu siddhasādhanam /",
  "GSP32vvmanmhu:302": "ato 'tiriktasyānugatasambandhamātrasyāsiddhiḥ /",
  "GSP32vvmanmhu:303": "kiṃ ca yogināṃ viyuktāvasthāyāṃ paramāṇurūpādiviṣayacākṣuṣajñānasya pakṣīkāre bhavatāmāśrayaikadeśāsiddhaḥ,",
  "GSP32vvmanmhu:304": "anyathāsmākamanaikāntaḥ /",
  "GSP32vvmanmhu:305": "na ca mānasapratyakṣatve tatsāmagrayāḥ sarvadā sannihitatvāt suṣuptāvasthāyāmapyātmajñānaprasaṅgaḥ,",
  "GSP32vvmanmhu:306": "ahaṃ śarīramitivivekāgrahaṇādiṣu ahaṃjñānotpattau bāhyendriyavyatiriktakārakagrāmasyaiva tvayāpi vaktavyatvāttadbalenaiva sarvasyopapatteḥ,",
  "GSP32vvmanmhu:307": "tathāvidhakarmavaikalyādvā /",
  "GSP32vvmanmhu:308": "tasmānna sarvavittiṣvātmanaḥ* pratibhāsaḥ /",
  "GSP32vvmanmhu:309": "[* sarvavidiṣvā]",
  "GSP32vvmanmhu:310": "[ātmano jñānarūpatvanirāsaḥ--]",
  "GSP32vvmanmhu:311": "sa ca jñānāśrayo na tu vijñānātmakaḥ, na hi draṣṭurdṛṣṭerviparilopo vidyate (bṛha 4.3.23)",
  "GSP32vvmanmhu:312": "iti śrutau draṣṭṛdṛṣṭyoḥ sambandhapratīteḥ /",
  "GSP32vvmanmhu:313": "na cāmnāyapratīto bhrānto bhavitumarhati, aviśeṣāt /",
  "GSP32vvmanmhu:314": "na ca siddhārthe vācakābhāvaḥ, apasiddhāntāt /",
  "GSP32vvmanmhu:315": "na cātatparatvam, tasyānyato 'siddhatvena viśiṣṭaparatvāt /",
  "GSP32vvmanmhu:316": "na ca rāhoḥ śira itivadupacaritatvam, mukhye bādhakābhāvāt /",
  "GSP32vvmanmhu:317": "na cādvaitaśrutirbādhikā, viparyaye pratyuta tasya bhedagrāhakatvāt /",
  "GSP32vvmanmhu:318": "na ca tatra tasya sāmarthyaṃ nāstīti vācyam, sāmarthye sati virodhābhāvāt /",
  "GSP32vvmanmhu:319": "na ca sambandhābhāve grahaṇāsambhavaḥ, adoṣatvāt /",
  "GSP32vvmanmhu:320": "na cātiprasaṅgaḥ, anupalabdherniyāmakatvāt /",
  "GSP32vvmanmhu:321": "pratiyogitatprayuktavyatiriktasāmagrīsānnidhye sati pratiyogijñāne ca sati niyāmakatvāt /",
  "GSP32vvmanmhu:322": "athavā karaṇasambandhasyaiva niyāmakatvāt /",
  "GSP32vvmanmhu:323": "tathā hi -- ghaṭasaṃyuktena cakṣuṣā janitaṃ jñānaṃ ghaṭamevāvagāhate nārthāntaram, asambaddhatvāt /",
  "GSP32vvmanmhu:324": "kiñcāsti tāvadiyaṃ prasiddhiḥ, 'ata eva vyavaharāmaḥ' itivacanāt /",
  "GSP32vvmanmhu:325": "tasyāśca kāraṇābhāve sati nityatvaṃ syāt /",
  "GSP32vvmanmhu:326": "na caivamapratyakṣatvaṃ bhedasya, samyagaparokṣānubhavaviṣayasyaiva sattvāt /",
  "GSP32vvmanmhu:327": "nityatve ca trayāṇāṃ siddheḥ /",
  "GSP32vvmanmhu:328": "na cāpasiddhāntaḥ, asmākamapi nityapratītisiddheḥ /",
  "GSP32vvmanmhu:329": "na ca bhedānavasthā bādhikā, bhedāntaraprasaktau mūlābhāvāt /",
  "GSP32vvmanmhu:330": "bhedabhedinau bhinnāviti lokavyavahāradarśanāt /",
  "GSP32vvmanmhu:331": "na caikabhedabalenānyabhedānumānam, dṛṣṭāntabhedāvighātenotthāne doṣābhāvāt /",
  "GSP32vvmanmhu:332": "so 'yaṃ piṇyākayācanārthaṃ gatasyāpi śākādinaḥ khārikātailadātṛtvābhyupagama iva /",
  "GSP32vvmanmhu:333": "dṛṣṭāntabhedavighāte tvanumānānutthānameva, upajīvyasya prabalatvena tenaiva bādhāt /",
  "GSP32vvmanmhu:334": "svātmavyātakatvena jātitvāt /",
  "GSP32vvmanmhu:335": "etenādṛśyatvādayo nirastāḥ /",
  "GSP32vvmanmhu:336": "na cānirvacanīyatvaṃ bhedasya, tatra pramāṇābhāvāt /",
  "GSP32vvmanmhu:337": "khyātibādhānyathānupapattiḥ pramāṇamiti cet, anyathāpyupapattau virodhabhāvāt /",
  "GSP32vvmanmhu:338": "asato bhāsamānāyogāt,",
  "GSP32vvmanmhu:339": "bādhāyogātsataḥ,",
  "GSP32vvmanmhu:340": "atra cobhayaṃ dṛśyate iti cet,",
  "GSP32vvmanmhu:341": "na; prathame 'satpadasya bodhakatve bhāsamānāyogādityanena vyāghātaḥ /",
  "GSP32vvmanmhu:342": "anyathāpārthakatvam, prayuktapadārthānāṃ sambhūyakāritvaniyamāt /",
  "GSP32vvmanmhu:343": "dvitīye sata iti ko 'rthaḥ?",
  "GSP32vvmanmhu:344": "kiṃ sattāyuktasya, āhosvidabādhitasya, brahmāsvarūpasya vā?",
  "GSP32vvmanmhu:345": "prathame sattāyuktasyābādhitatvena vyāptiḥ kutraḥ dṛṣṭā?",
  "GSP32vvmanmhu:346": "prapañcasya bādhyatvād, brahmaṇo nirdhamakatvena sattābhāvāt /",
  "GSP32vvmanmhu:347": "dvitīye sādhyāviśiṣṭatā /",
  "GSP32vvmanmhu:348": "tṛtīye siddhasādhanatā /",
  "GSP32vvmanmhu:349": "tasmānnānirvacanīyatvamapi /",
  "GSP32vvmanmhu:350": "[akhaṇḍārthatvakhaṇḍanam--]",
  "GSP32vvmanmhu:351": "etena yadāhurekadaṇḍinaḥ -- satyādipadamakhaṇḍaparam,",
  "GSP32vvmanmhu:352": "lakṣaṇavākyatvād,",
  "GSP32vvmanmhu:353": "gandhavatī pṛthivītivat,",
  "GSP32vvmanmhu:354": "ghaṭaḥ kalaśa itivadvā /",
  "GSP32vvmanmhu:355": "tadapi nirastam, akhaṇḍaparanityanyūnānatiriktārthamityartho yata iti /",
  "GSP32vvmanmhu:356": "na cārdvatapakṣe satyajñānānandādiśabdānāṃ sahaprayogo ghaṭate, paryāyatvāt /",
  "GSP32vvmanmhu:357": "aparyāyatve 'dvaitahāniḥ /",
  "GSP32vvmanmhu:358": "na ca `prakṛṣṭaḥ prakāśaḥ savitā' itivat śabdadvayenāpi eka evārthaḥ pratipādyate iti yuktam, dṛṣṭāntāsiddheḥ /",
  "GSP32vvmanmhu:359": "prakṛṣṭaśabdasyetaretarābhāvādinimittasavyapekṣatayā pravṛtteḥ,",
  "GSP32vvmanmhu:360": "prakāśaśabdasya prakāśatvabalāt,",
  "GSP32vvmanmhu:361": "anyathā tatrāpi paryanuyogasya tulyatvāt /",
  "GSP32vvmanmhu:362": "kiṃ ca loke yathā prakṛṣṭaprakāśaśabdayoḥ parasparavyatirekeṇa prayogaḥ --- prakṛṣṭaḥ pumān,",
  "GSP32vvmanmhu:363": "pradīpaḥ prakāśa iti /",
  "GSP32vvmanmhu:364": "dvayoścaikatra mayūkhamālini prayuktayostu arthaviśeṣabodhakatvam /",
  "GSP32vvmanmhu:365": "na caivaṃ jñānānandaśabdayorasti, laukikajñānānandasyāpi brahmarūpatvāt /",
  "GSP32vvmanmhu:366": "bhedena vyutpattau bhagno 'dvaitavādaḥ /",
  "GSP32vvmanmhu:367": "tasmādānandaśabdo duḥkhabhāvamātre prayuktaḥ,",
  "GSP32vvmanmhu:368": "mukhye bādhakasambhavāt --- 'aśarīraṃ vāva santaṃ na priyāpriye spṛśataḥ' (chā u 8.12.1) iti vacanāt /",
  "GSP32vvmanmhu:369": "na cāsya sāṃsārikasukhaniṣedhaparatvam, sukhadvayasyābhāvāt /",
  "GSP32vvmanmhu:370": "loke 'pi mātrayā paramānandapratītirityabhyupagamāt /",
  "GSP32vvmanmhu:371": "na cātrāvacchinnasukhaniṣedhārtham, tatrāpyavacchedasyaiva niṣedho na sukhasya /",
  "GSP32vvmanmhu:372": "na ca sāmānyaśabdasya saṃkoce pramāṇamasti /",
  "GSP32vvmanmhu:373": "na cānandaśrutiḥ pramāṇam, tasyā upacaritārthatvāt /",
  "GSP32vvmanmhu:374": "na ca viparyayaḥ, ānandasya sarvadā-adarśanenānityatvaprāptau mokṣatvavyāghātāt /",
  "GSP32vvmanmhu:375": "yogarddhisamāsāditacirakālopabhogayogyasukhaviśeṣaparatvenāpyupapatteḥ /",
  "GSP32vvmanmhu:376": "anantatvādiśrutistu āpekṣikasukhādyapekṣayā bahukālatvena vyākhyeyā, 'amṛtā devā' itivat /",
  "GSP32vvmanmhu:377": "na ca pravṛttyanupapattiḥ, nityatve sutarāmanupapatteḥ /",
  "GSP32vvmanmhu:378": "na hi siddhasya sampādanāya kaścid yatate 'tra /",
  "GSP32vvmanmhu:379": "avacchedanivṛttyarthamiti cet,",
  "GSP32vvmanmhu:380": "tarhi prāptāprāptavivekino 'trāvacchedanivṛttireva kṛtyuddeśyā,",
  "GSP32vvmanmhu:381": "anyasya vidyamānasyāpyatantratvāt /",
  "GSP32vvmanmhu:382": "na caikanityasukhavāde kāraṇopādānaṃ ghaṭate, tadviśeṣe tu kaiva kathā?",
  "GSP32vvmanmhu:383": "na caikasyaivātiśayānatiśayau śaṅkārhau, ekatvavyāghātāt /",
  "GSP32vvmanmhu:384": "avacchedanivṛttyarthaṃ kāraṇaviśeṣopādānamiti vaktavyam,",
  "GSP32vvmanmhu:385": "tatra ca duḥkhābhāvasya sukhatvenānubhavasya niratiśayatvāt,",
  "GSP32vvmanmhu:386": "tadanupapattiriti yo 'yaṃ doṣa uktaḥ, sa samānaḥ /",
  "GSP32vvmanmhu:387": "tasmād duḥkhābhāvātiriktasukhasādhanaparyālocanayā janyamanityamanekaṃ cābhyupeyam /",
  "GSP32vvmanmhu:388": "na ca tathāvidhasya muktau kathāsambhava iti /",
  "GSP32vvmanmhu:389": "jñānaśabdaśca jñāyate 'sminnityadhikaraṇavācakaḥ /",
  "GSP32vvmanmhu:390": "ānantyaṃ punarūbhayāntābhāva eva, tatraiva lokavyutpatteḥ /",
  "GSP32vvmanmhu:391": "ekamiti ca dvairūpyanirākaraṇaparam,",
  "GSP32vvmanmhu:392": "ekatvasaṃkhyāṃ vācaṣṭe,",
  "GSP32vvmanmhu:393": "loke tatraiva vyutpatteḥ,",
  "GSP32vvmanmhu:394": "lokāvagataśakteśca vede bodhakatvāt /",
  "GSP32vvmanmhu:395": "tasmājjñānāśraya ātmeti siddham /",
  "GSP32vvmanmhu:396": "[ātmano nānātvam--]",
  "GSP32vvmanmhu:397": "vivādādhyāsitaṃ mayā sambaddhaṃ mūrtatvāt, maccharīravad -- iti nityatvānāditvasarvagatatvasiddhiḥ /",
  "GSP32vvmanmhu:398": "tasya cānekatvam, vyavasthānyathānupapatteḥ /",
  "GSP32vvmanmhu:399": "anirvacanīyatve nirākṛte jīvabhede 'vipratipatteśca /",
  "GSP32vvmanmhu:400": "dvā suparṇā sayujā sakhāyā samānaṃ vṛkṣaṃ pariṣasvajāte /",
  "GSP32vvmanmhu:401": "tayoranyaḥ pippalaṃ svādvattyanaśnannanyo abhicākaśīti /",
  "GSP32vvmanmhu:402": "(mu 3.1.1) iti śruteḥ /",
  "GSP32vvmanmhu:403": "asyā arthaḥ -- dvau suparṇau ātmānau sayujau = sahavartamānau sakhāyau = ekakāryakāritvena,",
  "GSP32vvmanmhu:404": "samānaṃ vṛkṣam = ekaṃ śarīraṃ pariṣasvajāte = āliṅgitavantau /",
  "GSP32vvmanmhu:405": "tayorātmanormadhye eko = bhoktā pippalaṃ svādu atti = sukhaviśeṣaṃ bhuṅkte /",
  "GSP32vvmanmhu:406": "anaśnan anyaḥ = abhoktā īśvaraḥ abhicākaśīti = sarvato 'tyarthaṃ prakāśate iti vispaṣṭo jīvabrahmaṇorbhedaḥ /",
  "GSP32vvmanmhu:407": "ajāmekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ /",
  "GSP32vvmanmhu:408": "ajo hyeko juṣamāṇo 'nuśete jahātyenāṃ bhuktabhogāmajo 'nyaḥ /",
  "GSP32vvmanmhu:409": "(śvetā 4.5) itivat /",
  "GSP32vvmanmhu:410": "na ca śrutipratīto 'nyathā bhavitumarhati /",
  "GSP32vvmanmhu:411": "kathaṃ tarhi `neha nānāsti kiṃcana' (bṛha 4.4.19)",
  "GSP32vvmanmhu:412": "iti, `mṛtyoḥ sa mṛtyumāpnoti, ya iha nāneva paśyati' (kaṭha 4.10)",
  "GSP32vvmanmhu:413": "iti ca, (liṅgāt)",
  "GSP32vvmanmhu:414": "nānātvadarśane tadbhāvopacārāt /",
  "GSP32vvmanmhu:415": "na ca sati prayojane nimitte copacāraḥ pravartate, na cātra prayojanamastīti vācyam, niyamāsiddheḥ /",
  "GSP32vvmanmhu:416": "ajñātamukhyeṣu yavavarāhādiṣu gauṇaśabdaprayogeṣu tadabhāvāt /",
  "GSP32vvmanmhu:417": "sattābodhakalākṣaṇikagośabde ca, yathā gaurvāhīkaḥ /",
  "GSP32vvmanmhu:418": "yathāhurvārtikakārāḥ ---",
  "GSP32vvmanmhu:419": "bahujātiguṇadravyakarmabhedāvalambinaḥ /",
  "GSP32vvmanmhu:420": "pratyayān sahasājātān śrautalākṣaṇikātmakān //",
  "GSP32vvmanmhu:421": "na lokaḥ kāraṇābhāvānnirdhārayitumicchati /",
  "GSP32vvmanmhu:422": "balābalādisidhyarthaṃ vākyajñāstu viviñcate //",
  "GSP32vvmanmhu:423": "(ślo vā??)",
  "GSP32vvmanmhu:424": "asmadādigauṇapratīterhi cintā /",
  "GSP32vvmanmhu:425": "vṛddhavyavahārāgateṣu gauṇaprayogeṣu ko 'yamāgrahaḥ, yathā sarṣaparase tailaśabdaḥ?",
  "GSP32vvmanmhu:426": "mukhyeṣu bādhakābhāvāt kathamupacāra iti nāśaṅkanīyam, pratyakṣeṇa śrutyā ca bhedapratīteḥ /",
  "GSP32vvmanmhu:427": "ātmā dravyatvavyatiriktāparajātyādhārabhedena nānā, aśrāvaṇaviśeṣaguṇādhikaraṇatvāt, pṛthivyādivat /",
  "GSP32vvmanmhu:428": "tatra na mūrtatvamupādhiḥ, rūpādau tadabhāve 'pi sādhyānugamadarśanāt /",
  "GSP32vvmanmhu:429": "makarandastu vivādapadāni śarīrāṇi, ekenātmanātmavanti, śarīratvāt, maccharīravaditi /",
  "GSP32vvmanmhu:430": "tasya nityatvam /",
  "GSP32vvmanmhu:431": "viśeṣaguṇā dravyatvena sādhanīyāḥ /",
  "GSP32vvmanmhu:432": "tasya guṇāḥ -- buddhisukhaduḥkhecchādveṣaprayatnadharmabhāvanāsaṃkhyāparimāṇapṛthaktvasaṃyogavibhāgāḥ /",
  "GSP32vvmanmhu:433": "prayatnāśraya ātmā /",
  "GSP32vvmanmhu:434": "[manaso nirūpaṇam--]",
  "GSP32vvmanmhu:435": "vivādapadamindriyajajñānaviṣayaḥ, vastutvād ghaṭavat /",
  "GSP32vvmanmhu:436": "vivādādhyāsito mūrtasaṃyogāsamavāyikāraṇakaviśeṣaguṇādhāraḥ,",
  "GSP32vvmanmhu:437": "nityatve sati anityaviśeṣaṇaguṇavattvāt,",
  "GSP32vvmanmhu:438": "pārthivaparamāṇuvat /",
  "GSP32vvmanmhu:439": "na ca tattvamupādhiḥ, tvanmate ghaṭasyāpyagnisaṃyogajaviśeṣaguṇādhāratvāt /",
  "GSP32vvmanmhu:440": "na ca pārthivatvamupādhiḥ, tvanmate ghaṭasyāpyagnisaṃyogajaviśeṣaguṇādhāratvāt /",
  "GSP32vvmanmhu:441": "na ca pārthivatvamupādhiḥ, apakvanaṣṭaghaṭe vyabhicārāt /",
  "GSP32vvmanmhu:442": "na cāsmākamādyamupādhiḥ, nabhasi tadabhāve 'pi sādhyānugamadarśanāt /",
  "GSP32vvmanmhu:443": "manaḥ paramāṇu, paraviśeṣaguṇāsamavāyikāraṇāśrayatve sati nityatvāt, taijasaparamāṇuvaditi kecit /",
  "GSP32vvmanmhu:444": "tanna, sparśavattve sati nityatvopādheḥ /",
  "GSP32vvmanmhu:445": "aṇutvamātrasādhane sparśavadamahattvamupādhiḥ /",
  "GSP32vvmanmhu:446": "mūrtatvamātrasādhane ca nityapadavaiyarthyam /",
  "GSP32vvmanmhu:447": "tadvyatirikttasya hetutve kāśikākṛto mate sparśavattvamupādhiḥ /",
  "GSP32vvmanmhu:448": "tamodravyatvapakṣe sparśavattvasya tamasyeva sādhyavyāpakatve dravyasamavāyidravyatvamupādhiḥ /",
  "GSP32vvmanmhu:449": "etena mano mūrtaṃ vibhusaṃyogitvādghaṭavadityapi nirastam, uktopādhikatvāt /",
  "GSP32vvmanmhu:450": "sukhādayo mūrtasaṃyogāsamavāyikāraṇakāḥ,",
  "GSP32vvmanmhu:451": "anityatve sati nityaviśeṣaguṇatvāt,",
  "GSP32vvmanmhu:452": "pārthivaparamāṇurūpadivaditi vibhāgajaśabdajaśabdenānaikāntādasādhanam /",
  "GSP32vvmanmhu:453": "aśabdatve satīti viśeṣaṇe parasyaiva vaiyarthyam /",
  "GSP32vvmanmhu:454": "mūrtaṃ manaḥ śrotravyatiriktendriyatvādityapi nirastam, pūrvoktopādheḥ /",
  "GSP32vvmanmhu:455": "avibhutve ca sparśavattvaṃ sādhanāvacchinnasādhyavyāpaka upādhiḥ /",
  "GSP32vvmanmhu:456": "etenāvibhu nityadravyatvādityanenāmahattvasādhane sādhyavyāpakatvāt sparśavattvaṃ nopādhiriti śrīvallabhoktaṃ nirastam /",
  "GSP32vvmanmhu:457": "na ca mano vibhu,",
  "GSP32vvmanmhu:458": "1 sarvadā sparśarahitadravyatvāt (nyā ku 3.1),",
  "GSP32vvmanmhu:459": "2 sadā viśeṣaguṇarahitadravyatvāt,",
  "GSP32vvmanmhu:460": "3 niravayavendriyatvāt,",
  "GSP32vvmanmhu:461": "4 dravyānārambhakanityadravyatvāt,",
  "GSP32vvmanmhu:462": "5 nityendriyatvāt,",
  "GSP32vvmanmhu:463": "6 vijñānasamavāyikāraṇasaṃyogādhārendriyatvāt,",
  "GSP32vvmanmhu:464": "7 sarvadā sparśarahitadravyatvāt,",
  "GSP32vvmanmhu:465": "8 nityaguṇagrāhakendriyatvāt,",
  "GSP32vvmanmhu:466": "9 abhūtatve satyarūpitvāt,",
  "GSP32vvmanmhu:467": "kālavad,",
  "GSP32vvmanmhu:468": "ātmavad,",
  "GSP32vvmanmhu:469": "ākāśavaditi satpratipakṣadūṣaṇe kathaṃ svapakṣasiddhiriti vācyam,",
  "GSP32vvmanmhu:470": "manasaḥ sarvagatatvābhyupagame ākāśakālātiriktasya sādhayitumaśakyatvena dharmigrāhakapramāṇabādhāśrayāsiddhayoranyatarākrāntatvāditi spaṣṭataramasmannyāyalakṣmīvilāse /",
  "GSP32vvmanmhu:471": "prathamasya tamodravyatvavādinastatraivānaikāntikatvam, sarvadetyasya ca vyarthatvāt /",
  "GSP32vvmanmhu:472": "etena dvitīyatṛtīye dūṣite,",
  "GSP32vvmanmhu:473": "saptame 'pivaiyarthyam,",
  "GSP32vvmanmhu:474": "navame 'pi arūpipadasya paraṃ prati vaiyarthyam,",
  "GSP32vvmanmhu:475": "tamaso 'bhāvatvāt /",
  "GSP32vvmanmhu:476": "kiṃ bahunā dravyatvāvāntarajātyaindriyāsajātīyadravyatvamupādhiḥ /",
  "GSP32vvmanmhu:477": "1 sparśarahitatve sati aṇu manaḥ,",
  "GSP32vvmanmhu:478": "2 vijñānāsamavāyikāraṇasaṃyogādhāratve sati mūrttaṃ vā,",
  "GSP32vvmanmhu:479": "3 sukhagrāhakendriyaṃ vā,",
  "GSP32vvmanmhu:480": "4 aṇvindriyaṃ vā,",
  "GSP32vvmanmhu:481": "5 jñānajanakasaṃyogāśrayaṃ jaḍaṃ manaḥ,",
  "GSP32vvmanmhu:482": "6 jñānāsamavāyisaṃyogāśrayamindriyaṃ vā /",
  "GSP32vvmanmhu:483": "tasya guṇāḥ-- saṃkhyāparimāṇapṛthaktvasaṃyogavibhāgaparatvāparatvasaṃskārāḥ /",
  "GSP32vvmanmhu:484": "eṣāṃ mūrtatvadravyatvābhyāṃ siddhiḥ /",
  "GSP32vvmanmhu:485": "1 samavāyikāraṇaṃ dravyam,",
  "GSP32vvmanmhu:486": "2 guṇavad dravyam /",
  "GSP32vvmanmhu:487": "[10 tamasa ālokābhāvamātratvanirūpaṇam--]",
  "GSP32vvmanmhu:488": "1) tamo nāma dravyantaramasti /",
  "GSP32vvmanmhu:489": "tadapi nirūpaṇīyamiti cet, na, pramāṇāsiddheḥ /",
  "GSP32vvmanmhu:490": "nīlaṃ tama iti pratītiḥ pramāṇamiti cet, nīlabuddhyasiddheḥ /",
  "GSP32vvmanmhu:491": "uktaṃ ca śālikanāthenāpi-- apratītāvevāyaṃ pratītibhramo mandānām' (pra paṃ 321) iti /",
  "GSP32vvmanmhu:492": "kathaṃ tarhi padaprayogaḥ? sitābhāvavadupacārāt /",
  "GSP32vvmanmhu:493": "asitaṃ nīlamiti laukikaḥ prayogaḥ /",
  "GSP32vvmanmhu:494": "mukhye bādhakābhāvāditi cet, ālokanirapekṣacakṣuṣo rūpapratyayajanakatvāsiddheḥ /",
  "GSP32vvmanmhu:495": "kāraṇābhāve kāryaṃ jāyate iti durghaṭametat /",
  "GSP32vvmanmhu:496": "anyathā nīlaghaṭasyāpi grahaṇaprasaṅgaḥ /",
  "GSP32vvmanmhu:497": "kathaṃ tarhi chāyāyāṃ kṛṣṇasarpabhrama iti cet, doṣavaśāt /",
  "GSP32vvmanmhu:498": "pūrvadṛṣṭakṛṣṇasarpādhyāropako doṣa iti /",
  "GSP32vvmanmhu:499": "kimatra sādṛśyamiti cet, sitābhāvatvam /",
  "GSP32vvmanmhu:500": "na caivamatiprasaṅgaḥ, sādṛśyamātrasyaiva bhrāntijñānasāmagrītvāsiddheḥ /",
  "GSP32vvmanmhu:501": "upayujyante hi viśeṣādarśanādayo 'pi ālokābhāvasahakāriṇo dharmādayo 'pi,",
  "GSP32vvmanmhu:502": "vakradīrghāvayavīndriyasaṃyogādayaśca doṣāḥ /",
  "GSP32vvmanmhu:503": "2) mānasameva vā svapnavibhramādīti kecit /",
  "GSP32vvmanmhu:504": "na caivamatiprasaṅgaḥ,",
  "GSP32vvmanmhu:505": "cākṣuṣalokābhāve karituragādismaraṇaviśeṣasyāpi tatra hetutvābhyupagamānnātiprasaṅgaḥ /",
  "GSP32vvmanmhu:506": "etena saṃkhyākriyādipratītirapi nirastā,",
  "GSP32vvmanmhu:507": "tatraiva vipratipatteḥ,",
  "GSP32vvmanmhu:508": "śabdaprayogasyopacāreṇāpyupapatteḥ,",
  "GSP32vvmanmhu:509": "laukikavyavahārasya ca samyugdhatvāt /",
  "GSP32vvmanmhu:510": "3) ekadeśinaḥ punarnīlapratītimabhyupagamya bhrāntatvamācakṣate /",
  "GSP32vvmanmhu:511": "yathāhuḥ --- añjanapuñja iva śārvaraṃ tama iti bhrāntiprakaraṇe tatra pratibhāsikabādhānupapatteḥ /",
  "GSP32vvmanmhu:512": "anenāpahṛtaviṣayatvenānutthānādbādhakanirūpaṇaṃ durghaṭamiti paśyāmaḥ /",
  "GSP32vvmanmhu:513": "4) śabdena vinā pratītisādhanaṃ ca /",
  "GSP32vvmanmhu:514": "tamaḥ śabdasya tarhi ko 'rtha iti cet, ubhayavādipratipanna ālokasaṃsargābhāvaḥ /",
  "GSP32vvmanmhu:515": "ālokaviśeṣe satyapi ālokāntarābhāvasyāpi sambhavāt prayogaprasaṅga iti cet,",
  "GSP32vvmanmhu:516": "tatra kimālokābhāvaprayogo 'sti, na vā?",
  "GSP32vvmanmhu:517": "asti cet, tamaḥśabdaprayogo 'pyastu, kā no hāniḥ? paryāyaśabdatvāt /",
  "GSP32vvmanmhu:518": "atha yathā jvālāyā āśutaravināśitvena madhye vināśe vidyamāne 'pi tatsadṛśajvālotpattyā tirohitatvānna nāśavyavahāraḥ,",
  "GSP32vvmanmhu:519": "tadāloke satyālokāntarābhāvasya tirodhānānna tadabhāvavyavahāra iti /",
  "GSP32vvmanmhu:520": "laukikapratītistu bhramatvenocyate /",
  "GSP32vvmanmhu:521": "tattulyaṃ te tarkakarkaśamaterapyuktaparihāraścakṣurālokāsahakṛtaṃ rūpigrāhakaṃ dravyagrāhakendriyatvāttvagvaditi vādinaḥ kālagrāhakaghrāṇenānaikāntikaṃ vyarthaviśeṣaṇatā ca /",
  "GSP32vvmanmhu:522": "cakṣurālokanirapekṣaṃ dravyaṃ gṛhṇāti,",
  "GSP32vvmanmhu:523": "indriyatvāditi sādhane ghrāṇena prativādinānaikāntikatā vivakṣitā---sādhakatvaṃ ca /",
  "GSP32vvmanmhu:524": "na hi tava tathāvidhaṃ tama eveti lakṣaṇaṃ kālāderapi ālokanirapekṣendriyagrāhyatvāt /",
  "GSP32vvmanmhu:525": "5)",
  "GSP32vvmanmhu:526": "ālokabhāvasyobhayavādisampratipannatvāt tamaḥśabdavācyatve nāsti vipratipattirnātra prakaraṇaṃ vācyam /",
  "GSP32vvmanmhu:527": "vivādādhyāsitaḥ ālokabhāvaḥ tamaḥśabdavācyaḥ, itaretarābhāvavyatiriktālokābhāvatvāt /",
  "GSP32vvmanmhu:528": "yaditthaṃ na bhavati, taditthamapi na bhavati, yathāloka eva /",
  "GSP32vvmanmhu:529": "anye tu tama ālokābhāvaḥ,",
  "GSP32vvmanmhu:530": "ālokānapekṣacakṣuṣi satyevāsati ca liṅgādau gṛhyamāṇatvāt,",
  "GSP32vvmanmhu:531": "sampratipannālokābhāvavaditi bruvate /",
  "GSP32vvmanmhu:532": "tatra kau pakṣasapakṣau? bhinnābhinnāviti cintanīyamiti /",
  "GSP32vvmanmhu:533": "yogimānasagrāhyatvāccāvadhāraṇāsambhavena hetvasiddhiśca /",
  "GSP32vvmanmhu:534": "tasmādevaṃ prayogakramaḥ --- tamaḥpadamālokābhāvavācakam,",
  "GSP32vvmanmhu:535": "ālokānapekṣacakṣurgrāhyavācakatvād,",
  "GSP32vvmanmhu:536": "ālokābhāvapadavat /",
  "GSP32vvmanmhu:537": "nirūpito dravyapadārtha eṣa, navaprakāro mudamātanotu /",
  "GSP32vvmanmhu:538": "navātmakasya tridaśādhipasya, trilokapūjyatripurāntakasya //",
  "GSP32vvmanmhu:539": "iti śrīmānamanohare dravyapadārthaḥ //",
  "GSP32vvmanmhu:540": "_______________________________________________",
  "GSP32vvmanmhu:541": "[guṇaprakaraṇam]",
  "GSP32vvmanmhu:542": "[1-4 rūparasagandhasparśāṇāṃ nirūpaṇam--]",
  "GSP32vvmanmhu:543": "1) pratyakṣaṃ rūpe pramāṇam /",
  "GSP32vvmanmhu:544": "vivādapadaṃ ghaṭotpattyanantarakāle jāyate, ghaṭaguṇatvāt, sampratipannaghaṭasaṃyogavat /",
  "GSP32vvmanmhu:545": "na ca sāmānyaguṇatvamupādhiḥ, tadgataparimāṇādīnāmapi paścādutpattiprasaṅgāt /",
  "GSP32vvmanmhu:546": "2) vivādapadaṃ kāryaṃ pārthivaviśeṣaguṇatvādghaṭarūpavat /",
  "GSP32vvmanmhu:547": "na ca kāryagatatvamupādhiḥ, paramāṇusaṃyogasaṃskārādyavyāpanāt /",
  "GSP32vvmanmhu:548": "3)",
  "GSP32vvmanmhu:549": "vivādapadaṃ kāryaṃ saṃkhyāparimāṇapṛthaktvagurutvasaṃskāravyatiriktatve sati pārthivaguṇatvāt pārthivaparamāṇusaṃyogavat /",
  "GSP32vvmanmhu:550": "4) vivādapadamagnisaṃyogajaviśeṣaguṇavad, anityaviśeṣaguṇatve sati nityatvādātmavat /",
  "GSP32vvmanmhu:551": "5) vivādapadamavayavyāśrayakāle na rūpajanakamāśrayatvājjalāṇuvat /",
  "GSP32vvmanmhu:552": "6) vivādapadamāśrayanāśanāśyamānakāryavyatiriktaguṇāśrayaḥ, guṇavattvātsamavāyikāraṇatvādātmavat /",
  "GSP32vvmanmhu:553": "7) rūpatvamanāśrite 'pi samavetam, rūpajātitvātsattāvat /",
  "GSP32vvmanmhu:554": "8) vivādāśrayo 'nekarūpādhikaraṇam na bhavati, avayavitvāt, śuklatantuvat /",
  "GSP32vvmanmhu:555": "vivādapadaṃ na nīlatvādhikaraṇam,",
  "GSP32vvmanmhu:556": "pītārabdhatvāt,",
  "GSP32vvmanmhu:557": "vivādapadaṃ na pītatvādhikaraṇam,",
  "GSP32vvmanmhu:558": "nīlārabdhatvātpītavannīlavacca /",
  "GSP32vvmanmhu:559": "9)",
  "GSP32vvmanmhu:560": "vivādapadaṃ pītatvādhikaraṇam,",
  "GSP32vvmanmhu:561": "pītārabdhatvāt,",
  "GSP32vvmanmhu:562": "pītavaditi cet na,",
  "GSP32vvmanmhu:563": "viruddhajātisamāveśena bādhitatvāt,",
  "GSP32vvmanmhu:564": "anyathā vivādapadaṃ gotvādhikaraṇam,",
  "GSP32vvmanmhu:565": "pārthivādityāpi syāt /",
  "GSP32vvmanmhu:566": "rūpatvāvāntarapītatvavyatiriktajātyanāśrayarūpatvaṃ copādhiḥ /",
  "GSP32vvmanmhu:567": "etena śuklaṃ rūpamekameveti nirastam, taratamabhāvasyāpi dṛṣṭeḥ /",
  "GSP32vvmanmhu:568": "10) nityatve satyanekārthe vartamānatvātsāmānyamityuktaṃ syāt, tasya ca yāvaddravyabhāvitvāt /",
  "GSP32vvmanmhu:569": "pākajeṣu raktapratyayo durghaṭaḥ /",
  "GSP32vvmanmhu:570": "tadanekaprakāram /",
  "GSP32vvmanmhu:571": "guṇatve sati cakṣuḥsparśanayormadhye cakṣuṣaiva grahaṇārhaṃ rūpam /",
  "GSP32vvmanmhu:572": "etena rasagandhasparśā api nirūpitāḥ /",
  "GSP32vvmanmhu:573": "citrā api te 'vagantavyāḥ /",
  "GSP32vvmanmhu:574": "11) guṇatve sati rasanagrāhyo rasaḥ /",
  "GSP32vvmanmhu:575": "12) guṇatve sati ghrāṇagrāhyo gandhaḥ /",
  "GSP32vvmanmhu:576": "pṛthivī sparśavatī rūpitvāt, tejovat /",
  "GSP32vvmanmhu:577": "vivādapadaṃ sparśavad, dravyārambhakatvāt, tejovat /",
  "GSP32vvmanmhu:578": "cakṣuḥsparśanayormadhye sparśanenaiva grāhyo guṇaḥ sparśaḥ /",
  "GSP32vvmanmhu:579": "[5-6 saṃkhyāpṛthaktvayornirūpaṇam--]",
  "GSP32vvmanmhu:580": "(I. ekatvaikapṛthaktvayoḥ siddhiḥ)",
  "GSP32vvmanmhu:581": "1) sparśavad guṇāsamavāyikāraṇādviṣṭhaguṇayorāśrayaḥ, dravyatvād mūrtatvāt, paṭārambhakatantuvat /",
  "GSP32vvmanmhu:582": "na ca sparśavattvamupādhiḥ, sparśavatāṃ ghaṭādīnāmapi tathāvidhaguṇadvayāśrayatvaprasaṅgāt /",
  "GSP32vvmanmhu:583": "na ca dravyāsamavāyikāraṇatvamupādhiḥ, viśeṣaṇavaiyarthyāt /",
  "GSP32vvmanmhu:584": "nirūpādhikasya sādhyaparityāge svabhāvaparityāgaprasaṅgāt /",
  "GSP32vvmanmhu:585": "tatrākāśādiṣu yau guṇau, tayorekamekatvaṃ, aparamekapṛthaktvam /",
  "GSP32vvmanmhu:586": "anyatrāpi tau pūrvoktahetoreva sādhyau /",
  "GSP32vvmanmhu:587": "2)",
  "GSP32vvmanmhu:588": "vipratipannaḥ saṃyogaḥ svato 'dhikavṛttikāryaikārthasamavetatvārhaḥ,",
  "GSP32vvmanmhu:589": "saṃyogatvāt,",
  "GSP32vvmanmhu:590": "tritantukārambhakasaṃyogavat /",
  "GSP32vvmanmhu:591": "3) paramāṇavaḥ saṃyogādhikavṛttikāryasamavāyikāraṇam, aṇutvād, dvyaṇukavat /",
  "GSP32vvmanmhu:592": "4) vipratipanno 'vayavī kāraṇatvārheṇa saha tulyāśrayaḥ, avayavitvād, dvyaṇukavad dvitantukavacca /",
  "GSP32vvmanmhu:593": "rūpādīnāmekāśrayavṛttitvāt, saṃyogasya dviṣṭhatvāt /",
  "GSP32vvmanmhu:594": "tricaturārabdhatvānna siddhasādhanatā /",
  "GSP32vvmanmhu:595": "anenaiva yathā parimāṇasiddhirapi /",
  "GSP32vvmanmhu:596": "(II. anekatvānekapṛthaktvayoḥ siddhiḥ)",
  "GSP32vvmanmhu:597": "1) vivādādhyāsito buddhijaguṇayorāśrayaḥ, dravyatvātsamavāyikāraṇatvād, ātmavat /",
  "GSP32vvmanmhu:598": "na cātmatvamupādhiḥ, īśvare vyabhicārāt /",
  "GSP32vvmanmhu:599": "atraikam-- anekatvasaṃkhyā, aparam-- anekapṛthaktvamiti /",
  "GSP32vvmanmhu:600": "2) tadevaṃ siddhayoḥ saṃkhyāpṛthaktvayorvyavahāreṇāpi siddhiḥ /",
  "GSP32vvmanmhu:601": "asti ca tāvadekaṃ dve trīṇi ityādivyavahāraḥ /",
  "GSP32vvmanmhu:602": "na cāsau nirnibandhanaḥ, padatvavyāghātaprasaṅgāt /",
  "GSP32vvmanmhu:603": "na cābheda ekatvaṃ bhedasamuccayaḥ punaranekatvamiti yuktam /",
  "GSP32vvmanmhu:604": "abhedaḥ kiṃ paṭastadatirikto vā? ādye (ekaḥ paṭa iti) sahaprayogānupapattiḥ, paryāyatvāt /",
  "GSP32vvmanmhu:605": "dvitīye saṃpratipattidharmapadārtho 'sāviti cet, kimatra pramāṇam?",
  "GSP32vvmanmhu:606": "guṇādāvabhedavyavahāra iti cenna, vyavahāramātrādarthāsiddheḥ, tasya gauṇasyāpi bahuśo darśanāt /",
  "GSP32vvmanmhu:607": "mukhye bādhakābhāvāt, kathaṃ gauṇatvamiti cet, na; sādhakasyāpyabhāvāt /",
  "GSP32vvmanmhu:608": "utpattikāraṇābhāvasya vispaṣṭatvāt /",
  "GSP32vvmanmhu:609": "samavāyyasamavāyikāraṇayorabhāvāt,",
  "GSP32vvmanmhu:610": "nimittakāraṇamātrādevotpattistu tatsiddhau satyāṃ kalpanīyā,",
  "GSP32vvmanmhu:611": "apratītestadasiddheḥ /",
  "GSP32vvmanmhu:612": "3)",
  "GSP32vvmanmhu:613": "yadyapyapekṣābuddhivaijātyasamavāyād dvitvatritvadivyavahārāṇāmapi bhedasamuccayo na saṃkaramāpādayati,",
  "GSP32vvmanmhu:614": "tathāpyananusaṃhitavaijātyādīnāṃ bālagopālādīnāṃ dvāviti vyavahāro 'yaṃ na tannibandhanaḥ dvyaṇukaparimāṇaṃ dvitvasaṃkhyayā vinā na ghaṭate /",
  "GSP32vvmanmhu:615": "nityaparamāṇuparimāṇābhyāṃ paramāṇuparimāṇasyānārambhāt, pracayasya cānāśaṅkanīyatvāt /",
  "GSP32vvmanmhu:616": "kāraṇaparimāṇatvasya na sādhakateti vācyam,",
  "GSP32vvmanmhu:617": "atrāvāntarātiśayavattvasyopādheḥ,",
  "GSP32vvmanmhu:618": "pracayajanye 'pi parimāṇe tasyānārambhakatvācca /",
  "GSP32vvmanmhu:619": "tathāpekṣābuddhyāpi janyate, idamekamidamekamiti jñānānvayavyatirekānuvidhāyitvāt /",
  "GSP32vvmanmhu:620": "na ca vyañjakatvenopapattiḥ,",
  "GSP32vvmanmhu:621": "samānendriyagrāhyasamānadeśāvasthitānāṃ yugapadindriyasambaddhānāmindriyasambandhavyatirekeṇa niyatavyañjakavyaṅgyatvādarśanāt /",
  "GSP32vvmanmhu:622": "ataḥ saṃyogasamānatā dvitvasyeti /",
  "GSP32vvmanmhu:623": "4) eke dvitvaṃ buddhijaṃ niyamenaikapratipattṛvedyatvādityāhuḥ /",
  "GSP32vvmanmhu:624": "teṣāṃ jñānaprāgabhāvena vyabhicāraḥ --- guṇatve satīti viśeṣaṇe īśvarecchāyām,",
  "GSP32vvmanmhu:625": "kāryatve satīti viśeṣaṇe jāgarādijñāne /",
  "GSP32vvmanmhu:626": "anvayavyatirekābhyāṃ cāpekṣābuddhyabhāve dvitvābhāvopalambhāttadvināśasya dvitvavināśahetutvam /",
  "GSP32vvmanmhu:627": "anumānakramastu --- dvitvaṃ nimittakāraṇanāśanāśyavyaktisamavetam, tajjātitvātsattāvat /",
  "GSP32vvmanmhu:628": "sattādinimittakāraṇībhūtadehanāśanāśyamāne yuñjānasyāntyasukhajñāne samavetam /",
  "GSP32vvmanmhu:629": "evaṃ sarvaṃ pṛthaktve vaktavyamiti /",
  "GSP32vvmanmhu:630": "[7 parimāṇasya nirūpaṇam--]",
  "GSP32vvmanmhu:631": "1)",
  "GSP32vvmanmhu:632": "vivādādhyāsitaṃ dviṣṭhaguṇānasamavāyikāraṇānityaviśeṣaṇaguṇavyatiriktādviṣṭhaguṇāśrayaḥ,",
  "GSP32vvmanmhu:633": "dravyatvājjalaparamāṇuvat /",
  "GSP32vvmanmhu:634": "na ca sparśavattvamūrtatve upādhī, pavanapārthivaparamāṇau vyabhicārāt /",
  "GSP32vvmanmhu:635": "īśvaro nityaviśeṣaguṇavyatiriktānasamavāyikāraṇādviṣṭhaguṇāśrayaḥ, ātmatvājjīvavat /",
  "GSP32vvmanmhu:636": "nityaikatvaikapṛthaktvaparimāṇasādhanavivakṣāyāmanasamavāyikāraṇamiti na vācyam /",
  "GSP32vvmanmhu:637": "adviṣṭha iti dviṣṭhaguṇatvāvāntarajātirahita iti boddhavyam, anyathā ekatvena siddhasādhanatā /",
  "GSP32vvmanmhu:638": "2) tathā vyavahāreṇāpi sādhanīyam --- asti tāvadayaṃ mahān, ayaṃ mahāniti vyavahāraḥ /",
  "GSP32vvmanmhu:639": "na cātra mahattvasāmānyameva nimittam, taratamabhāvasyānupapattiprasaṅgāt /",
  "GSP32vvmanmhu:640": "anyathā madhurarasasyāpyucchedaprasaṅgāt, madhuratvasāmānyādeva dravyāśritād vyavahāropapatteḥ /",
  "GSP32vvmanmhu:641": "3) pracayasaṃkhyāparimāṇānāmanvayavyatirekābhyāṃ tadutpattau kāraṇatvam /",
  "GSP32vvmanmhu:642": "vivādādhyāsito 'ṇuparimāṇavyatiriktaparimāṇāśrayaḥ, dravyatvāt /",
  "GSP32vvmanmhu:643": "vivādādhyāsito mahatparimāṇavyatiriktaparimāṇāśrayaḥ, dravyatvādghaṭavat paramāṇuvacca /",
  "GSP32vvmanmhu:644": "na cātrāṇutvamahattve upādhī, rūpādiṣu vyabhicārāt /",
  "GSP32vvmanmhu:645": "dravyatvena viśeṣaṇe vaiyarthyam /",
  "GSP32vvmanmhu:646": "hrasvadīrghavyavahārayoranyathānupapattiśca pramāṇam /",
  "GSP32vvmanmhu:647": "āśrayanāśānnāśa ityatra prācīnamanumānaṃ vācyam /",
  "GSP32vvmanmhu:648": "4) dvitvāsamavāyikāraṇakavṛttiguṇatvāvāntarajātīyaṃ parimāṇam /",
  "GSP32vvmanmhu:649": "[8 saṃyogasya nirūpaṇam--]",
  "GSP32vvmanmhu:650": "1) vivādapadamasamavāyikāraṇajanyaṃ kāryatvādrūpavat /",
  "GSP32vvmanmhu:651": "na ca pradhvaṃse vyabhicāraḥ, prāgabhāvapratiyogitvasya bhāvatve satīti viśeṣitasya tatrāsiddheḥ /",
  "GSP32vvmanmhu:652": "na cātropādhiśaṅkāpyadhirohati, vispaṣṭaśca ghaṭau saṃyuktāviti pratyayaḥ /",
  "GSP32vvmanmhu:653": "nirākṛtaśca kṣaṇabhaṅga iti nāviraladeśe utpādastannimittatvenāśaṅkanīyaḥ /",
  "GSP32vvmanmhu:654": "karmasaṃyogayoḥ tajjanakatvaṃ pratyakṣasiddhameva /",
  "GSP32vvmanmhu:655": "2) ākāśa ātmanā saṃyujyate, dravyatvāditi kecit /",
  "GSP32vvmanmhu:656": "tanna, kriyāvattvamūrtatvayoḥ paratvāparatvayorvopādhitvāt /",
  "GSP32vvmanmhu:657": "ātmā ākāśena na saṃyujyate, amūrtatvādrūpavat /",
  "GSP32vvmanmhu:658": "na cātrādravyatvamupādhiḥ, ākāśe tadabhāvena sapakṣāvyāpakatvāt /",
  "GSP32vvmanmhu:659": "3) vibhāgāśrayanāśābhyāṃ ca tasya nāśaḥ /",
  "GSP32vvmanmhu:660": "āśrayanāśottarasaṃyogābhyāṃ ca vibhāganāśaḥ /",
  "GSP32vvmanmhu:661": "saṃyogasya tvāśrayanāśavibhāgābhyāmeva nāśa ityuktam /",
  "GSP32vvmanmhu:662": "nityatvātparamāṇvākāśayorāśrayanāśanāśyatvaṃ tatsaṃyogasya na sambhavati /",
  "GSP32vvmanmhu:663": "sarvamuktipakṣe ca virodhiguṇaprādurbhāvo 'pi durghaṭaḥ /",
  "GSP32vvmanmhu:664": "ato nimittanāśanāśyatvamaṅgīkriyate iti /",
  "GSP32vvmanmhu:665": "anityaḥ sambandhaḥ saṃyogaḥ, ghaṭajanakatadavayavaniṣṭhaguṇatvāvāntarajātīyaḥ saṃyogaḥ /",
  "GSP32vvmanmhu:666": "[9 vibhāgasya nirūpaṇam--]",
  "GSP32vvmanmhu:667": "1) karma saṃyogavyatiriktāsamavāyikāraṇam, saṃyogavyatiriktatve sati asamavāyikāraṇatvādrūpavat /",
  "GSP32vvmanmhu:668": "na cākarmatvamupādhiḥ, ākāśādiṣu vyabhicārāt /",
  "GSP32vvmanmhu:669": "asamavāyikāraṇatve satīti viśeṣaṇe kevalasaṃyogārambhakeṇa saṃyogena vyabhicārāt /",
  "GSP32vvmanmhu:670": "saṃyogavyatiriktatve satīti viśeṣaṇe vaiyarthyam /",
  "GSP32vvmanmhu:671": "na ca saṃyogavyatiriktāsamavāyikāraṇatvāditi saṃyogasyaivāsamavāyikāraṇatvaṃ pratīyate iti bādhitaviṣayatvam,",
  "GSP32vvmanmhu:672": "bhavatāṃ karmaṇaḥ karmāsamavāyikāraṇatvāt /",
  "GSP32vvmanmhu:673": "na caivaṃ prathamānumāne siddhasādhyatā, mandagatau tadabhāvāt vyatiriktāsiddheḥ /",
  "GSP32vvmanmhu:674": "tava ca saṃskārasyāpyasiddheḥ /",
  "GSP32vvmanmhu:675": "antyakarmaṇaḥ karmājanakatvāt, mama tasyaiva pakṣatvāt /",
  "GSP32vvmanmhu:676": "2) kiṃ cāsti tāvadayaṃ vibhāgavyavahāraḥ /",
  "GSP32vvmanmhu:677": "na cāsau nirnibandhanaḥ /",
  "GSP32vvmanmhu:678": "na ca saṃyogābhāvo nimittam, saṃyoganāśe eva kāraṇabhāvāt /",
  "GSP32vvmanmhu:679": "na ca karmaṇaḥ tatra kāraṇatvam, guṇānāṃ karmavināśyatvādarśanāt /",
  "GSP32vvmanmhu:680": "vipratipannaḥ saṃyogo na karmanāśyaḥ, guṇatvātsampratipannavat /",
  "GSP32vvmanmhu:681": "na ca vibhāgavināśyo 'pi na bhavati, tasmādeveti sāmpratam, pratiyogyasiddhyā vyāptyasiddheḥ /",
  "GSP32vvmanmhu:682": "siddhi vā tadvināśakatvenaiva kalpanā, niṣkāraṇakāryasiddheḥ /",
  "GSP32vvmanmhu:683": "3) sa ca dvividhaḥ --- karmajavibhāgajabhedāt /",
  "GSP32vvmanmhu:684": "vivādādhyāsito vibhāgo na karmāsamavāyikāraṇakaḥ, karmaikārthasamavetatvācchabdavat /",
  "GSP32vvmanmhu:685": "vivādapadamātmātiriktaṃ dravyaṃ vibhāgajanyaguṇādhikaraṇam, nityadravyatvādātmavat /",
  "GSP32vvmanmhu:686": "na cātmatvamupādhiḥ, īśvare vyabhicārāt /",
  "GSP32vvmanmhu:687": "ākāśe ca vyāptyabhāvāt /",
  "GSP32vvmanmhu:688": "4)",
  "GSP32vvmanmhu:689": "anye tu dravyārambhakasaṃyogavirodhivibhāgotpattikāle nāvayavakarma ākāśādideśād vibhāgārambhakam,",
  "GSP32vvmanmhu:690": "karmatvāditi bruvate /",
  "GSP32vvmanmhu:691": "tadasat, ākāśadeśena vibhāgamārabhate karmatvādityapi vaktuṃ śakyatvāt /",
  "GSP32vvmanmhu:692": "tasmānna kāraṇavibhāgādvibhāgaḥ syāt /",
  "GSP32vvmanmhu:693": "vivādapadamātmanā vibhajyate dravyatvāditi pūrvavaddūṣaṇīyam /",
  "GSP32vvmanmhu:694": "5) āśrayavināśottarasaṃyogābhyāṃ ca tadvināśaḥ /",
  "GSP32vvmanmhu:695": "uttarasaṃyogādvināśaḥ paścādapi kathaṃ vibhāgapratyayānuvṛtterapi na vācyam,",
  "GSP32vvmanmhu:696": "pratyayasyaivāsiddheḥ,",
  "GSP32vvmanmhu:697": "śabdaprayogasya cānyathāpyupapatteḥ,",
  "GSP32vvmanmhu:698": "śravaṇamātrādeva mukhyatvānirṇayāt /",
  "GSP32vvmanmhu:699": "saṃyogasaṃsargābhāve vibhāgapadasyāpi na pṛthak saṃketaḥ, saṃyogaprāgabhāve 'pi vyavahāradarśanāt /",
  "GSP32vvmanmhu:700": "saṃyogasamānāśrayatve sati saṃyogavināśako vibhāgaḥ /",
  "GSP32vvmanmhu:701": "[10-11 paratvāparatvayornirūpaṇam--]",
  "GSP32vvmanmhu:702": "1)",
  "GSP32vvmanmhu:703": "vivādapadaṃ paramāṇuvṛttyadviṣṭhaguṇajanakam,",
  "GSP32vvmanmhu:704": "paramāṇavo vā kāryavṛttyadviṣṭhaguṇajanakā mūrttatvāt,",
  "GSP32vvmanmhu:705": "pārthivaparamāṇuvadghaṭavacceti /",
  "GSP32vvmanmhu:706": "vivādapadaṃ svārabdhadravye guṇajanakam, dravyatve sati dravyārambhakatvādīśvaravat /",
  "GSP32vvmanmhu:707": "vivādapadaṃ paramāṇujanyam, karmahetvadviṣṭhaguṇāśrayam, mūrttatvādaguṇatvātpārthivaparamāṇuvat /",
  "GSP32vvmanmhu:708": "tadevaṃ siddhayoḥ parāparavyavahārādapi siddhiḥ /",
  "GSP32vvmanmhu:709": "anvayavyatirekābhyāṃ cādityaparivartanadeśasaṃyuktasaṃyogālpīyastvabhūyastvajñānasya hetutvam /",
  "GSP32vvmanmhu:710": "vyañjakatve pūrvavad doṣo 'nusandheyaḥ /",
  "GSP32vvmanmhu:711": "2) vivādādhyāsito 'dviṣṭhabuddhijaguṇayorāśrayaḥ, vijñānāsamavāyikāraṇādhāratvādātmavat /",
  "GSP32vvmanmhu:712": "aśrotrāṇāmaviśeṣaguṇavatvāt /",
  "GSP32vvmanmhu:713": "kāryadravyeṇa svasamavāyikāraṇena kṛtādviṣṭhaguṇena guṇatvāvāntarajātīyaṃ paratvam /",
  "GSP32vvmanmhu:714": "samavāyikāraṇena svakārye kriyamāṇenādviṣṭhaguṇena guṇatvāvāntarajātīyamaparatvam /",
  "GSP32vvmanmhu:715": "kāraṇavināśād vināśaḥ /",
  "GSP32vvmanmhu:716": "[12 buddhernirūpaṇam--]",
  "GSP32vvmanmhu:717": "1) buddhau pramāṇaṃ na vaktavyam, sarvatantrasiddhāntasiddhatvāt /",
  "GSP32vvmanmhu:718": "tadanabhyupagame svavacanavirodhādayaḥ prasañjanīyāḥ /",
  "GSP32vvmanmhu:719": "jñānatvaṃ asmadādimānasapratyakṣavyaktisamavetam, jñānajātitvātsattāvat /",
  "GSP32vvmanmhu:720": "asmadādītyavivakṣāyāṃ prameyatvādikaṃ yogipratyakṣasādhakamanusandheyam /",
  "GSP32vvmanmhu:721": "pratyakṣatvānabhyupagame jñānābhyupagamo nirmūlaḥ, tatkāraṇenaiva tatkalpakavyavahāropapatteḥ /",
  "GSP32vvmanmhu:722": "anavasthā tu nāsti, adṛṣṭādikāraṇasāmagryā niyāmakatvāt /",
  "GSP32vvmanmhu:723": "rūpādivadudbhūtatvasyāpi jñāne 'nabhyupagatatvāt, tathāvidhasyaiva pratyakṣatvāt /",
  "GSP32vvmanmhu:724": "2)",
  "GSP32vvmanmhu:725": "prabhākaramate vivādapadaṃ na mānasapratyakṣaṃ jñānatvāditi na sāmpratam,",
  "GSP32vvmanmhu:726": "sarvamuktipakṣe dṛṣṭāntāsiddheḥ,",
  "GSP32vvmanmhu:727": "anyasminnapi prabhākarasya sarvadā ekatve niścāyakābhāvāt /",
  "GSP32vvmanmhu:728": "na ca ghaṭaṃ jānāmītyatra kalpanālāghavādekameva jñānaṃ kalpanīyam --- ityarthāpattyupanyāso doṣaḥ syāt,",
  "GSP32vvmanmhu:729": "na hi pareṇānekatvasādhane sopanyastā /",
  "GSP32vvmanmhu:730": "3) kiṃ ca jñānaṃ pratyakṣaṃ vastutvādghaṭavat /",
  "GSP32vvmanmhu:731": "na cājñānatvamupādhiḥ, tava sarvajñānasya pratyakṣatvāsiddheḥ /",
  "GSP32vvmanmhu:732": "nañaścetaretarābhāvavācakatve 'pi viśeṣaṇavaiyarthyāt /",
  "GSP32vvmanmhu:733": "jñānavyatiriktatvamiti tasyārthaḥ /",
  "GSP32vvmanmhu:734": "tatra ca na jñānapadasyopayogaḥ /",
  "GSP32vvmanmhu:735": "na ca jñānaṃ mānasapratyakṣaṃ na bhavati, jñānatvāditi sāmpratam, asādhāraṇatvāt /",
  "GSP32vvmanmhu:736": "na ca mānasapratyakṣatve 'navasthādoṣaḥ, yogyabhyupagamavādināṃ tasyāsambhavādadoṣācca /",
  "GSP32vvmanmhu:737": "tasmājjñānaṃ mānasapratyakṣamiti /",
  "GSP32vvmanmhu:738": "(1 akhyātivādanirāsaḥ--)",
  "GSP32vvmanmhu:739": "atha kecidakhyātiṃ samarthayanti, vivādapadaṃ rajataviṣayaṃ rajatajñānatvāditi bruvate /",
  "GSP32vvmanmhu:740": "te tu praṣṭavyāḥ--- kimidaṃ rajatajñānaṃ nāma?",
  "GSP32vvmanmhu:741": "1 rajatasya jñānaṃ rajatajñānam?",
  "GSP32vvmanmhu:742": "2 rajataṃ tajjñānaṃ ca rajatajñānamiti vā?",
  "GSP32vvmanmhu:743": "3 rajataśabdollekhi jñānaṃ vā?",
  "GSP32vvmanmhu:744": "4 rajatārthinaḥ pravṛttihetubhūtaṃ jñānaṃ vā?",
  "GSP32vvmanmhu:745": "na prathamaḥ, ṣaṣṭhyarthasya viṣayaviṣayibhāvavyatirekeṇānyasyāsambhave",
  "GSP32vvmanmhu:746": "sādhyāviśiṣṭatvāt /",
  "GSP32vvmanmhu:747": "na dvitīyaḥ, ubhayāsiddheḥ, jñānasya nirākāratvāt /",
  "GSP32vvmanmhu:748": "nāpi tṛtīyaḥ, ullekhārthasya viśeṣaṇatve 'siddheḥ /",
  "GSP32vvmanmhu:749": "tajjñānajanitasmṛtimātrayogitve pūrvapadajñānenāpi rajatapadasya smaraṇasambhavena vyabhicārāt /",
  "GSP32vvmanmhu:750": "na caturthaḥ, vivekāgrahaṇavādināmidamiti jñānasyāpi śuktikālambanasya taddhetutvena vyabhicārāt /",
  "GSP32vvmanmhu:751": "etena rajatamiti pratyuktam, pūrvoktapakṣādbahirbhāvābhāvāt /",
  "GSP32vvmanmhu:752": "yacca vimataṃ jñānaṃ yathārthaṃ jñānatvāditi bruvate,",
  "GSP32vvmanmhu:753": "tatrobhayavādipratipannajñānavyakterasiddhatvādāśrayāsiddhiḥ /",
  "GSP32vvmanmhu:754": "rajatārthinaḥ pravṛttyanyathānupapattiparikalpitatajjanakajñānamātrasya pakṣīkāre pramāṇabādhaḥ,",
  "GSP32vvmanmhu:755": "svasamānaviṣayeṣṭasādhanajñānajanyatvātpravṛtteḥ /",
  "GSP32vvmanmhu:756": "tvayāpyetasya samyagrajatapravṛttāvabhyupagamāt /",
  "GSP32vvmanmhu:757": "tatrāpi vivekagrahaṇamātrasyaiva prayojakatve padānāmanvitābhidhāyitvabhaṅgaprasaṅgaḥ /",
  "GSP32vvmanmhu:758": "bālakasya svātmani vivekāgrahaṇamātrātpravṛttiṃ paśyata uttamavṛddhavākyaprayogānantaraṃ pravarttamānamadhyamavṛddhapravṛtterapi tanmātrapūrvakatvakalpanāt /",
  "GSP32vvmanmhu:759": "tadakāraṇibhūtamapi tatra viśiṣṭajñānamavyabhicārabalena pravṛttipūrvakṣaṇe kalpyate /",
  "GSP32vvmanmhu:760": "tatra ca śabdasya kāraṇatvamiti vadato 'bhyupagatasiddhāntabhaṅgaḥ,",
  "GSP32vvmanmhu:761": "tasya ca pravṛttimātreṇaiva kalpanābhāvāt /",
  "GSP32vvmanmhu:762": "cakṣuścākṣuṣasatyajñānātiriktajñānajanakam, indriyatvāttvagvat /",
  "GSP32vvmanmhu:763": "vivādapadaṃ svasmāritapadārthānvayabodhakam, ākāṅkṣāsannidhimatpadakadambatvātsampratipannavat /",
  "GSP32vvmanmhu:764": "na ca yogyatāvattvamupādhiḥ, anākāṃkṣitāsannihitapadānāṃ yogyatāvattve 'pyabodhakatvāt /",
  "GSP32vvmanmhu:765": "ākāṃkṣāsannidhibhyāṃ viśeṣaṇe viśeṣyavaiyarthyāt /",
  "GSP32vvmanmhu:766": "tasmādastyayathārthaṃ jñānam /",
  "GSP32vvmanmhu:767": "(2 apramājñānasya bhedāḥ--)",
  "GSP32vvmanmhu:768": "tacca lokapravṛttyanusāreṇa niścayāniścayabhedena bhinnam /",
  "GSP32vvmanmhu:769": "aniścayo 'pyanadhyavasāyaḥ saṃśaya iti /",
  "GSP32vvmanmhu:770": "mithyāniścayo viparyayaḥ /",
  "GSP32vvmanmhu:771": "viruddhakoṭisaṃsparśyaniścayaḥ saṃśayaḥ /",
  "GSP32vvmanmhu:772": "viruddhakoṭyasaṃsparśyaniścayo 'nadhyavasāyaḥ,",
  "GSP32vvmanmhu:773": "asmābhirapyanavadhāraṇatvasya saṃśayānadhyavasāyayorabhyupagateḥ /",
  "GSP32vvmanmhu:774": "tena cāsmaduktāvāntarabhedasyābhyupagatatvādbhāsarvajñena sahāsmākaṃ nāsti vipratipattiriti nātra prapañcyate /",
  "GSP32vvmanmhu:775": "tarkastu nānyo 'sti, anadhyavasāyalakṣaṇenaiva saṃgṛhītatvāt /",
  "GSP32vvmanmhu:776": "[3 pratyakṣajñānasya nirūpaṇam--]",
  "GSP32vvmanmhu:777": "cakṣuścakṣurjanyasavikalpakavyatiriktajñānajanakam, indriyatvānmanovat /",
  "GSP32vvmanmhu:778": "vivādapadaṃ pratyakṣam, vastutvātprameyatvādghaṭavat /",
  "GSP32vvmanmhu:779": "pratyakṣasāmagryasadbhāva upādhiriti kaścit /",
  "GSP32vvmanmhu:780": "tanna, tasyāpi sādhanāt /",
  "GSP32vvmanmhu:781": "anupapannametad,",
  "GSP32vvmanmhu:782": "bādhitaviṣayatvād,",
  "GSP32vvmanmhu:783": "bāhyendriyāsambaddhaviṣayatvāt,",
  "GSP32vvmanmhu:784": "manaso bāhye 'rthe 'svātantryāt /",
  "GSP32vvmanmhu:785": "anyathātiprasaṅgāditi cet,",
  "GSP32vvmanmhu:786": "nātiprasaṅgo hi bādhakaḥ syāt,",
  "GSP32vvmanmhu:787": "tanniyāmakamukhena sādhako 'pi bhaviṣyati /",
  "GSP32vvmanmhu:788": "ātmā jñātavya iti vākyaprasiddho yogajo dharmaḥ sarvadarśitvādiphalakaḥ /",
  "GSP32vvmanmhu:789": "na ca nāsau dharmakalpakaḥ,",
  "GSP32vvmanmhu:790": "tena vinānupapatterabhāvāditi sāmpratam,",
  "GSP32vvmanmhu:791": "yogavatāṃ viśiṣṭakule 'pyutpādasya tattvajñānopayogino dharmaviśeṣamantareṇāsambhavāt /",
  "GSP32vvmanmhu:792": "yadāha bhagavān svayameva-- `śucīnāṃ śrīmatāṃ gehe yogabhraṣṭo 'bhijāyate' (gī 6.11) iti /",
  "GSP32vvmanmhu:793": "asmadādijñānotpattyarthamindriyamarthena saṃyogasamavāyāvapekṣya yathāyogaṃ karoti /",
  "GSP32vvmanmhu:794": "saṃyuktasamavāyastu na saṃyogasamavāyavyatirekeṇānyo 'sti /",
  "GSP32vvmanmhu:795": "anyathā padārthāntaratvaprasaṅgāditi na prapañcyate /",
  "GSP32vvmanmhu:796": "nityamīśvarajñānaṃ yathārthaparokṣamiti pratyakṣam /",
  "GSP32vvmanmhu:797": "(4 anumitijñānasya nirūpaṇam--)",
  "GSP32vvmanmhu:798": "(4.1 syādetat --) anumitau kiṃ pramāṇamiti cet, pratyakṣamiti brūmaḥ /",
  "GSP32vvmanmhu:799": "bhavati hi vahnimān parvata iti jñānamiti hi dūradeśasthasya kasyāpi matiḥ /",
  "GSP32vvmanmhu:800": "tathāpi tena tasyānumititvaṃ kathamavagamyate iti mā vocaḥ, pratyakṣatve' pi samānatvāt /",
  "GSP32vvmanmhu:801": "tatkāraṇānumāne kiṃ pramāṇamityapi na vaktavyam,",
  "GSP32vvmanmhu:802": "tatkiṃ pramāṇamātraṃ siddham,",
  "GSP32vvmanmhu:803": "yena viśeṣe praśnaḥ syāt?",
  "GSP32vvmanmhu:804": "tatsiddhau cānena pramāṇenānvayavyatirekāparanāmnā pratyakṣasāmagrīpraviṣṭenānyena vā siddhiriti yatkiñcidetat /",
  "GSP32vvmanmhu:805": "(4.2 vyāptisvarūpam--)",
  "GSP32vvmanmhu:806": "nanu karaṇaṃ bhavadbhirucyamānamanupapannam,",
  "GSP32vvmanmhu:807": "vyāpterabhāvāt,",
  "GSP32vvmanmhu:808": "siddhāyāṃ vā jñātumaśakyatvāt,",
  "GSP32vvmanmhu:809": "na,",
  "GSP32vvmanmhu:810": "nirupādhikasambandhasya vyāptitvāt /",
  "GSP32vvmanmhu:811": "kaḥ punarupādhiriti cet,",
  "GSP32vvmanmhu:812": "yena vinā yayoḥ sahabhāvādarśanaṃ tatra yena yasya vyabhicāraḥ,",
  "GSP32vvmanmhu:813": "sa tasminnupādhiriti /",
  "GSP32vvmanmhu:814": "dṛṣṭāntamātravyāpako vā, sādhanavyāpakatve sati sādhyavyāpako vā /",
  "GSP32vvmanmhu:815": "sa dvividhaḥ--- anvayopādhirvyatirekopādhiriti /",
  "GSP32vvmanmhu:816": "ubhāvapi śaṅkitau niścitau ca /",
  "GSP32vvmanmhu:817": "vivādapadaṃ sattārahitaṃ jātitvātsattāvadityatra sattāsvarūpamupādhiḥ śaṅkyate /",
  "GSP32vvmanmhu:818": "agniṣomīyahiṃsā pāpasādhanaṃ hiṃsātvādityatra niṣiddhatvamupādhirniścīyate,",
  "GSP32vvmanmhu:819": "sādhanenāvinābhāvābhāve 'pi sādhyena saha suvarṇasteyādiṣupādheranugamadarśanāt /",
  "GSP32vvmanmhu:820": "kṣityādikamakartṛkaṃ śarīriṇājanyatvādvyomavadityatrājanyatvamupādhirniścitaḥ,",
  "GSP32vvmanmhu:821": "viśiṣṭasya prayojakatvakalpanāyāṃ pramāṇābhāvāt /",
  "GSP32vvmanmhu:822": "sarvaṃ kāryaṃ nityaprayatnapūrvakaṃ kāryatvādvyatirekeṇākāśavadityatrāprayatnapūrvakatvamupādhiḥ /",
  "GSP32vvmanmhu:823": "sādhye viśeṣaṇasyopādānamanvayini dūṣaṇam,",
  "GSP32vvmanmhu:824": "vyatirekiṇi tu tadabhāvasya sādhanatvenopayoge tasya vyavacchedakatve nopayoga iti viśeṣaṇavaiyarthyam /",
  "GSP32vvmanmhu:825": "dhūmagatakaṭukatvādivad dūṣaṇameva /",
  "GSP32vvmanmhu:826": "etena śaṅkitopādhirapyūhyaḥ /",
  "GSP32vvmanmhu:827": "sādhyasādhanabhāvaśca vyāptisthala eva vivakṣita iti /",
  "GSP32vvmanmhu:828": "vyatirekeṇāpi tatrānvayisamānatvameveti caramalakṣaṇasyāpi tatra sambhavaḥ /",
  "GSP32vvmanmhu:829": "na copādhyabhāvo jñātuṃ na śakyate /",
  "GSP32vvmanmhu:830": "adṛṣṭānāṃ prathamapiṇḍa evābhāvenopādhitvānupapatteḥ /",
  "GSP32vvmanmhu:831": "na hyavidyamānaṃ japākusumamupādhirbhavati /",
  "GSP32vvmanmhu:832": "teṣāṃ pañcapiṇḍādarśanenābhāvo niścīyate /",
  "GSP32vvmanmhu:833": "atīndriyopādhiprasañjanaṃ tu nānumānamātrasadbhāve 'pi bhavitumarhati, nirbījatvāt /",
  "GSP32vvmanmhu:834": "anumānaviśeṣe tu vādiprativādyabhyupagataṃ tatpadārthaviśeṣasvarūpanirūpaṇena nirākartavyamiti /",
  "GSP32vvmanmhu:835": "(4.3 parārthānumānam--)",
  "GSP32vvmanmhu:836": "tatra pratijñāhetunidarśanānusandhānapratyāmnānātmakaṃ vākyarūpaṃ parārthānumānam /",
  "GSP32vvmanmhu:837": "tatrākāṃkṣākrameṇa laukikapadapravṛtteḥ /",
  "GSP32vvmanmhu:838": "siddhasādhyatāyāśca parihārārthamāśrayajñānasya ca prathamamākāṃkṣitatvāt prathamataḥ pratijñāvacanam /",
  "GSP32vvmanmhu:839": "tadanantaraṃ hetoḥ, tadāśrayatvāt /",
  "GSP32vvmanmhu:840": "kāraṇamātrasiddhau viśeṣe jijñāsāyāṃ satyāmākāṃkṣāparyālocanayā hetumātrasyaiva vacanam /",
  "GSP32vvmanmhu:841": "tadanu dharmajijñāsāyāṃ satyāṃ vyāpterākāṃkṣitatvāttannirūpaṇam /",
  "GSP32vvmanmhu:842": "tadanantaraṃ sarvavākyānāmekavākyatāpratipādanāya sādhyasiddherabhilaṣitāyāḥ khyāpanāya nigamanavacanam /",
  "GSP32vvmanmhu:843": "tathā hi śabdo 'nityaḥ kāryatvād,",
  "GSP32vvmanmhu:844": "yatkāryaṃ tadanityaṃ yathā ghaṭaḥ,",
  "GSP32vvmanmhu:845": "kāryaśca śabdaḥ,",
  "GSP32vvmanmhu:846": "tasmācchabdo 'nityaḥ /",
  "GSP32vvmanmhu:847": "pakṣavacanaṃ pratijñā,",
  "GSP32vvmanmhu:848": "hetuvacanamapadeśaḥ,",
  "GSP32vvmanmhu:849": "dṛṣṭāntavacanamudāharaṇam,",
  "GSP32vvmanmhu:850": "dṛṣṭāntavacanānantarahetuvacanamupanayaḥ,",
  "GSP32vvmanmhu:851": "upanayānantaraṃ sahetukaṃ pratijñāvacanaṃ nigamanam /",
  "GSP32vvmanmhu:852": "gamyamānārthatvānnigamanaṃ na prayoktavyamiti cenna, tasyādūṣaṇatvāt /",
  "GSP32vvmanmhu:853": "anyathā hetumātrameva prayoktavyaṃ syād, viduṣāṃ viśiṣṭārthasyārthādeva pratīteḥ /",
  "GSP32vvmanmhu:854": "(4.4 avayavadvayavādaḥ--)",
  "GSP32vvmanmhu:855": "vayaṃ tanna budhyāmahe, sādhanānupayuktavacanasyādhikatvāt /",
  "GSP32vvmanmhu:856": "prativādinā hi sādhanajijñāsā kṛtā kiṃ pramāṇamiti /",
  "GSP32vvmanmhu:857": "tatra yāvadaṅgaviśiṣṭaṃ sādhanam, tāvad vaktavyam /",
  "GSP32vvmanmhu:858": "aṅge ca dve eva vyāptipakṣadharmatve /",
  "GSP32vvmanmhu:859": "na hi tato 'dhikaṃ pravṛtyaṅgam /",
  "GSP32vvmanmhu:860": "tadadhikabhūtaṃ jñātavyaṃ kimasti? kālātyayāpadiṣṭasyānaikāntike 'ntarbhāvāt /",
  "GSP32vvmanmhu:861": "nirupādhikānumānadvayasya caikatrāsambhavāt /",
  "GSP32vvmanmhu:862": "sambhave vā vastuno dvyātmakatvaṃ ko nivārayet?",
  "GSP32vvmanmhu:863": "nirupādhikasya sādhyaparityāge svabhāvaparityāgaprasaṅgāt /",
  "GSP32vvmanmhu:864": "tadevaṃ sthite rūpadvaye,",
  "GSP32vvmanmhu:865": "tatpratipādanārthaṃ vacanadvayameva vaktavyam,",
  "GSP32vvmanmhu:866": "hetoḥ pakṣadharmatāvacanena viśiṣṭavācinā tatsiddheḥ /",
  "GSP32vvmanmhu:867": "tasmādyatkāryam, tadanityaṃ yathā ghaṭaḥ, kāryaśca śabda ityanvayini /",
  "GSP32vvmanmhu:868": "yannityam, tadakāryaṃ yathā vyoma, kāryaśca śabda iti vyatirekiṇi /",
  "GSP32vvmanmhu:869": "tasmādavayavadvayameva prayoktavyam /",
  "GSP32vvmanmhu:870": "anvayavyatirekītyaparo neṣyate, ekenaivānumitisiddhau samuditasya hetutve pramāṇābhāvāt /",
  "GSP32vvmanmhu:871": "avinābhāvajanitaparokṣānubhavo 'numitiḥ tatsādhakatamamanumānam /",
  "GSP32vvmanmhu:872": "tallakṣaṇarahitaṃ tatsadṛśamanumānābhāsam /",
  "GSP32vvmanmhu:873": "(4.5 hetvābhāsāḥ--) taccāsiddhaviruddhānaikāntikabhedabhinnam /",
  "GSP32vvmanmhu:874": "aniścitapakṣavṛttirasiddhaḥ, śabdo 'nityaḥ cākṣuṣatvāditi /",
  "GSP32vvmanmhu:875": "sa cobhayāsiddho 'nyatarāsiddhaśca /",
  "GSP32vvmanmhu:876": "pakṣavipakṣayoreva vartamāno heturviruddhaḥ, nityaḥ śabdaḥ kāryatvāditi /",
  "GSP32vvmanmhu:877": "asādhakatvajñāpakatvaṃ hi dūṣaṇam /",
  "GSP32vvmanmhu:878": "sādhyaviparītānaupādhikasambandhitayā viruddhasya liṅgatā /",
  "GSP32vvmanmhu:879": "nanu sādhyaviparītagāmitā kvacidvyabhicarati,",
  "GSP32vvmanmhu:880": "yenānaupādhikatve samarthaṃ syādato viśiṣṭaṃ na dūṣaṇamiti cet /",
  "GSP32vvmanmhu:881": "tanna,",
  "GSP32vvmanmhu:882": "jalpavādayorhi parasādhanaṃ nivartya svapakṣe sādhanaṃ vācyam,",
  "GSP32vvmanmhu:883": "ato lāghavāya viśiṣṭopanyāsaḥ /",
  "GSP32vvmanmhu:884": "sādhanāntaraṃ tu na vācyameva /",
  "GSP32vvmanmhu:885": "vitaṇḍāyāṃ tu vipakṣavṛttitā paramudbhāvyā, anumityutpattipratibandhakatvaṃ ca dūṣaṇam /",
  "GSP32vvmanmhu:886": "sādhyatadabhāvayorvartamānatvena jñāto 'naikāntikaḥ /",
  "GSP32vvmanmhu:887": "sa ca niścitaḥ, śaṅkitaśca /",
  "GSP32vvmanmhu:888": "sa kaḥ? anityaḥ śabdaḥ, prameyatvāditi niścitaḥ /",
  "GSP32vvmanmhu:889": "mano vibhu, sarvadā sparśarahitadravyatvāditi śaṅkitaḥ, sopādhikatvāt /",
  "GSP32vvmanmhu:890": "(4.6 dṛṣṭāntābhāsaḥ--)",
  "GSP32vvmanmhu:891": "dṛṣṭāntābhāsastu sādhyavikalasādhanavikalavyāptyakathanaviparītavyāptikathanāśrayahīnāḥ /",
  "GSP32vvmanmhu:892": "sādharmyodāharaṇavaidharmyodāharaṇe sādhyavyāvṛttasādhanavyāvṛttāvyāptikathanaviparītavyāptikathanādīnāmudāharaṇāni tu praśastapādairabhihitānīti na prapañcyante /",
  "GSP32vvmanmhu:893": "ubhayavikalastu nāsti, tasya sādhyasādhanavikalābhyāmanatirekāt /",
  "GSP32vvmanmhu:894": "na hi kālātyayāpadiṣṭānaikāntikatvaṃ nāma samuditamasti dūṣaṇam /",
  "GSP32vvmanmhu:895": "(5 ārṣajñānasya nirūpaṇam--)",
  "GSP32vvmanmhu:896": "ārṣasadbhāve kiṃ pramāṇamiti cet, pratyakṣamiti brumaḥ /",
  "GSP32vvmanmhu:897": "asti tāvadvipratipannā pratibhā kvacidarthāvisaṃvādinī /",
  "GSP32vvmanmhu:898": "tasyā anadhigatārthagantṛtvādanubhūtitvaṃ siddham /",
  "GSP32vvmanmhu:899": "na caitadatiriktaṃ prāmāṇyaṃ nāma yat sādhanīyamavaśiṣyate /",
  "GSP32vvmanmhu:900": "na cārthāvisaṃvāditvameva nāsti, bādhakābhāvāt /",
  "GSP32vvmanmhu:901": "na ca pratibhātvādarthavisaṃvādaḥ, aparokṣatvāt /",
  "GSP32vvmanmhu:902": "anyathā pratyakṣasyārthavisaṃvādaprasaṅgāt /",
  "GSP32vvmanmhu:903_0": "nanu jñānāvisaṃvāditvagrāhakapratyekṣaṇa tatpūrvakābādhitatatpravṛttibhyāṃ tajjñānaviṣayīkṛtārthasya",
  "GSP32vvmanmhu:903_1": "yathārthasya kriyākāritvena bādhitaviṣayatvādanumānasyaiva durbalatvamiti cet, samaḥ samādhiḥ /",
  "GSP32vvmanmhu:904": "pratibhātvāviśeṣe 'pi kathamekasya saṃvāditvam,",
  "GSP32vvmanmhu:905": "aparasya visaṃvāditvamiti cet,",
  "GSP32vvmanmhu:906": "na,",
  "GSP32vvmanmhu:907": "aparokṣatvāviśeṣe 'pi pratyakṣasya kasyacitsaṃvāditvaṃ kasyaciditi kutaḥ?",
  "GSP32vvmanmhu:908": "avāntaravaijātyāditi cet, tulyamastu pratibhāyāṃ prāmāṇyam /",
  "GSP32vvmanmhu:909": "tathāpi pūrvayorantarbhāva iti cet, na, avinābhāvānapekṣatvenānumitāvanantarbhāvāt /",
  "GSP32vvmanmhu:910": "parokṣatvānna ca pratyakṣam /",
  "GSP32vvmanmhu:911": "kathaṃ punarasyāḥ parokṣatvamiti cet, anumiterapi parokṣatā katham?",
  "GSP32vvmanmhu:912": "indriyavyāpārābhāve utpadyamānatvāditi cet, samānametat /",
  "GSP32vvmanmhu:913": "antaḥkaraṇasya vyāpāro 'stīti cet, samānam /",
  "GSP32vvmanmhu:914": "dharmaviśeṣajatvādyogipratyakṣāntarbhūtamiti cet,",
  "GSP32vvmanmhu:915": "na,",
  "GSP32vvmanmhu:916": "dharmaviśeṣajatvāsiddheḥ,",
  "GSP32vvmanmhu:917": "dharmaviśeṣamātrajanyatvasya vyabhicārāt /",
  "GSP32vvmanmhu:918": "avinābhāvanirapekṣaḥ samyak parokṣānubhava ārṣaḥ /",
  "GSP32vvmanmhu:919": "svasamānaviṣayasaṃskārajaṃ smaraṇam /",
  "GSP32vvmanmhu:920": "yathārthasya pramāṇabhāve nāsti vipratipattiḥ,",
  "GSP32vvmanmhu:921": "parairapi tasya samyaganubhavatvābhyupagamāt,",
  "GSP32vvmanmhu:922": "tārkikairapi yathārthajñānatvasya tatrānirākaraṇāt /",
  "GSP32vvmanmhu:923": "tasmātsamyaganubhavaḥ prameti pūrvācāryāḥ /",
  "GSP32vvmanmhu:924": "yathārthaṃ jñānaṃ prameti navīnāḥ /",
  "GSP32vvmanmhu:925": "ayameva ca bhāṣyakartturabhiprāya, anyathā pramāṇamadhye tatpaṭhanamasaṅgataṃ syāt /",
  "GSP32vvmanmhu:926": "na hi pramitividyāśabdayorloke 'rthabhedo 'sti /",
  "GSP32vvmanmhu:927": "tasmāccaturvidhaṃ pramāṇam /",
  "GSP32vvmanmhu:928": "((tathā śrutismṛtipratyakṣamaitihyamānacatuṣṭayamiti / ))",
  "GSP32vvmanmhu:929": "(6 śabdapramāṇasyānumāne 'ntarbhāvanirūpaṇam--)",
  "GSP32vvmanmhu:930": "nanu tato 'tiriktānyapi śabdādīni santīti cet, na aprasiddheḥ /",
  "GSP32vvmanmhu:931": "nadyāstīre pañca phalāni santīti vākyādarthapratyayo jāyate iti cet,",
  "GSP32vvmanmhu:932": "atra kasya kāraṇatvamiti vibhāvyatām--- na pratyakṣasya,",
  "GSP32vvmanmhu:933": "arthasyāvispaṣṭatvāt /",
  "GSP32vvmanmhu:934": "nānumānasya vyāpterabhāvāt /",
  "GSP32vvmanmhu:935": "na hi nadyāstīre pañca phalāni santīti vākyena nadītīraphalasambandhasyāvyabhicaritaḥ sambandhaḥ,",
  "GSP32vvmanmhu:936": "anāptavākye tadabhāvāt /",
  "GSP32vvmanmhu:937": "āptatve satīti viśeṣaṇe pūrvamarthasiddherasiddho vākyārthaḥ, samyagjñānavata eva tattvāt /",
  "GSP32vvmanmhu:938": "tadetadasat, puruṣaviśeṣoktatvasya hetuviśeṣaṇatvenaivopādānāt /",
  "GSP32vvmanmhu:939": "tena ca proktasyāpyanumānānnāprayojakatā /",
  "GSP32vvmanmhu:940": "yatra tu taduktasyāpi vyabhicāraḥ kvacit,",
  "GSP32vvmanmhu:941": "tatra tadvyatiriktatve satītyapi viśeṣaṇam,",
  "GSP32vvmanmhu:942": "viśiṣṭasya vyāptibalena sādhanatvam /",
  "GSP32vvmanmhu:943": "yatra tu vyabhicārasthalaṃ syāt,",
  "GSP32vvmanmhu:944": "tatra nārthaniścayaḥ,",
  "GSP32vvmanmhu:945": "kintu sandeha eva,",
  "GSP32vvmanmhu:946": "etāvatāpi laukikānāmarthe sandehādeva pravṛttisiddheḥ /",
  "GSP32vvmanmhu:947": "(7 vedānāṃ pauruṣeyatvanirūpaṇam--)",
  "GSP32vvmanmhu:948": "vedasya puruṣaviśeṣakṛtatvābhāvena kathamanumānamiti cet,",
  "GSP32vvmanmhu:949": "tarhyāptoktatvasyāpyabhāvenāprāmāṇyaprasaṅgāt /",
  "GSP32vvmanmhu:950": "na ca svataḥ prāmāṇyaṃ vedasya, samyaṅmithyābodhasādhāraṇātiriktakāraṇajanyatvāt /",
  "GSP32vvmanmhu:951": "tathā hi pramā samyaṅmithyābodhasādhāraṇātiriktakāraṇajanyā, kāryatvād, apramāṇyavat /",
  "GSP32vvmanmhu:952": "samyaktvaṃ niyatajñāne 'pi kadācinna nirdhāryate,",
  "GSP32vvmanmhu:953": "niścayatvāniścaye 'pi sandehaviṣayatvād, apramāvat /",
  "GSP32vvmanmhu:954": "vivādāspadaṃ kāryam, vedajanyamatijam, kāryatvādghaṭavat /",
  "GSP32vvmanmhu:955": "īśvarakṛtatvāviśeṣe 'pi buddhādivākyānāmāgantukadoṣasamavadhānādaprāmāṇyam, buddhādīnāmanāptatvāt /",
  "GSP32vvmanmhu:956": "vedārtho vedanirapekṣapramitivedyo, meyatvādghaṭavat /",
  "GSP32vvmanmhu:957": "vedārtho vedanirapekṣasvālambanamatyādhāraviracitavākyameyo meyatvāt, sampratipannavat /",
  "GSP32vvmanmhu:958": "yacca vedasyādhyayanaṃ sarvaṃ gurvadhyayanapūrvakam /",
  "GSP32vvmanmhu:959": "vedādhyayanasāmānyādadhunādhyayanaṃ yathā //",
  "GSP32vvmanmhu:960": "(ślo vā vākya 366)",
  "GSP32vvmanmhu:961": "tatra ca gurvadhyayanapūrvakatvamātre siddhasādhyatā /",
  "GSP32vvmanmhu:962": "brahmaṇo 'pi jīvaviśeṣasya suptaprabuddhavatkalpāntarānubhūtavedasmaraṇāt /",
  "GSP32vvmanmhu:963": "na ca pravāhavicchedādapraṇetṛpūrvakatvaprasaṅgaḥ,",
  "GSP32vvmanmhu:964": "uccāryamāṇavākyasadṛśavākyajñānanirapekṣasyaiva tatra kartṛtvābhyupagamāt /",
  "GSP32vvmanmhu:965": "svatantrapuruṣapraṇetṛtvavivakṣāyāṃ tu sādhyavikalatvam /",
  "GSP32vvmanmhu:966": "ubhayavādisampratipannapakṣāṅgīkāre 'pi siddhasādhyatā /",
  "GSP32vvmanmhu:967": "aparatra cāśrayāsiddhiḥ /",
  "GSP32vvmanmhu:968": "bhāratādhyayanāderapi evaṃ kuśaṃkyatvāt /",
  "GSP32vvmanmhu:969": "tatsaṃpradāyāvicchede satyasmaryamāṇakartṛkatvāditi tu mama?",
  "GSP32vvmanmhu:970": "tava?",
  "GSP32vvmanmhu:971": "uta yasya kasya sādhāraṇyena veti?",
  "GSP32vvmanmhu:972": "prathamatṛtīyacaturtheṣvasiddhiḥ /",
  "GSP32vvmanmhu:973": "dvitīye tu vyabhicāraḥ /",
  "GSP32vvmanmhu:974": "ata eva madanumāne ... {One line lost in the MS.} anyathā siddhasādhanatvādakāryatvaṃ copādhiḥ /",
  "GSP32vvmanmhu:975": "(8 upamānapramāṇasyānumāne 'ntarbhāvanam--)",
  "GSP32vvmanmhu:976": "upamānaṃ tu madīyā gauranena sadṛśīti gosadṛśagavayamālokayato 'numānameva /",
  "GSP32vvmanmhu:977": "kathamiti cet, bhavati hi pūrvaṃ gavi gavayasādṛśyamityanumitiḥ /",
  "GSP32vvmanmhu:978": "anugatadharmasya gavaye 'pi vartamānasya pratyakṣagrahaṇārhatvāt,",
  "GSP32vvmanmhu:979": "mānāntaropanītasyāpi viśeṣaṇatvopapatteḥ /",
  "GSP32vvmanmhu:980": "athavā madīyā gauranena sadṛśī, svasādṛśyenaitadavacchedakatvād, bhrātṛbhaginīvat /",
  "GSP32vvmanmhu:981": "anyathā gavayasādṛśyasyāpyagrahaṇaprasaṅgāt /",
  "GSP32vvmanmhu:982": "pratyakṣamate tadanu viśeṣaṇaviśeṣyabhāvasya kāmacāratvadarśanena sādṛśyāvacchinnagavyanumānam /",
  "GSP32vvmanmhu:983": "saṃjñāsaṃjñisambandhakaḥ svasandigdhe nyāyasampāditavyaktiḥ paścānniścitavākyārthamavabudhyate iti /",
  "GSP32vvmanmhu:984_0": "sādṛśyamātrasya gavayapadavācyate apratītagūnāmavyavahāraprasaṅgaparyālocanayā nirnimittapraśnānanuguṇyacintyamānāptasyānyathākathakatvāsambhāvanena",
  "GSP32vvmanmhu:984_1": "ca sādṛśyasyopalakṣaṇatve nirṇīte tadeva vākyaṃ gavayapadasya gavayatvanimittatvaṃ bodhayati /",
  "GSP32vvmanmhu:985": "gavayaśabdaḥ gavayatvavācakaḥ,",
  "GSP32vvmanmhu:986": "asati vṛttyantare 'bhiyuktaiḥ prayujyamānanaimittikapadatvādgotve gośabdavat /",
  "GSP32vvmanmhu:987": "na ca viśeṣaṇāsiddhiḥ, vṛttyantarābhāvatvasya tvayāpyabhyupagatatvāt /",
  "GSP32vvmanmhu:988": "anyathānumānasyāpravṛttiḥ, anugrāhakatarkābhāvāt /",
  "GSP32vvmanmhu:989": "vivādapadaṃ gavayapadanimittam, viśiṣṭajātitvādvyatirekeṇa gotvavaditi /",
  "GSP32vvmanmhu:990": "(9 arthāpatterapyanumānatvopavarṇam--)",
  "GSP32vvmanmhu:991": "arthāpattirapyanumānam /",
  "GSP32vvmanmhu:992": "tathā hi sambandhabodhamantareṇānupapadyamānārthadarśane 'pi pramiterupapattiḥ,",
  "GSP32vvmanmhu:993": "buddhe tu sambandhe bhavato 'pyanumitireva /",
  "GSP32vvmanmhu:994_0": "pramāṇadvayavirodho 'pi sāvakāśānavakāśayoḥ sāvakāśasya viṣayasaṃkoca iti vyāptidarśanavato",
  "GSP32vvmanmhu:994_1": "gehānupalabdhiṃ niravakāśāṃ paśyatastadvirodhijīvanavākyaṃ sāvakāśaṃ paśyatastasya",
  "GSP32vvmanmhu:994_2": "vākyasya bahirviṣayatvapramitiranumitireva /",
  "GSP32vvmanmhu:995": "śrutārthāpattistu na śaṅkāmapyārohati,",
  "GSP32vvmanmhu:996": "vākyamantareṇa vākyānupapatterabhāvāt na hi pīno devadatto divā na bhuṃkte' iti vākyaṃ `rātrau bhuṃkte' iti vākyena vinānupapannam /",
  "GSP32vvmanmhu:997": "śābdī hyākāṃkṣā śabdenaiva paripūryate,",
  "GSP32vvmanmhu:998": "na hi pacatīti padaṃ pratyakṣādinā nirākāṃkṣamapi tu odanapadeneti cet,",
  "GSP32vvmanmhu:999": "na,",
  "GSP32vvmanmhu:1000": "asmin vākye ākāṃkṣāyogyatayorabhāvāt kriyākārakayoḥ sampūrṇatvāt /",
  "GSP32vvmanmhu:1001": "pīnatvaṃ bhojanena vinā 'nupapannam,",
  "GSP32vvmanmhu:1002": "bhojanakāryatvāditi cet,",
  "GSP32vvmanmhu:1003": "na tarhyākāṃkṣāvirahaḥ,",
  "GSP32vvmanmhu:1004": "yogyatāvirahastu syāt /",
  "GSP32vvmanmhu:1005": "na ca so 'pyasti traikālikabhojananiṣedhe hi sa syāt, na hyabhuktvā pīnaḥ kṣaṇamapi tiṣṭhati /",
  "GSP32vvmanmhu:1006": "traikālikabhojananiṣedhastu viśiṣṭakāryādrātribhojanakāraṇānumānaṃ svairaṃ pravartatām,",
  "GSP32vvmanmhu:1007": "na rātrivākyakalpanāvakāśaḥ /",
  "GSP32vvmanmhu:1008": "astu tarhi pacatītyatraivodanapadakalpanā śrutārthāpattiriti cet, tatrāpyarthasyaiva kalpanāt /",
  "GSP32vvmanmhu:1009": "śabdākṣipto 'pi śabda eveti niyame 'tiprasaṅgaḥ /",
  "GSP32vvmanmhu:1010": "athavā tathāvidhapadasya viśiṣṭasaṃsargeṇaiva vyāptyā tatkalpanamiti /",
  "GSP32vvmanmhu:1011": "api ca keyamākāṃkṣā nāma?",
  "GSP32vvmanmhu:1012": "jijñāseti cet, sā tu kutaḥ?",
  "GSP32vvmanmhu:1013": "śabdārthayoraparyavasānāditi cet, tarhīṣṭāpattireva /",
  "GSP32vvmanmhu:1014": "na caivaṃ śabdavilopaprasaṅgaḥ, iṣṭatvāt, tasya vākyānumāne 'ntarbhāvo 'bhyadhāyi /",
  "GSP32vvmanmhu:1015": "(10 anupalabdheḥ pratyakṣe 'ntarbhāvaḥ--)",
  "GSP32vvmanmhu:1016": "abhāvaḥ pratyakṣaḥ, prameyatvād, ghaṭavat /",
  "GSP32vvmanmhu:1017": "na cendriyārthasambandhābhāvo bādhakaḥ, asambaddhasyāpi pratyakṣatve ko doṣaḥ?",
  "GSP32vvmanmhu:1018": "atiprasaṅga iti cet, tatparihārikā dṛśyānupalabdhirbhaviṣyati /",
  "GSP32vvmanmhu:1019": "na ca tāvanmātrasya kāraṇatvamastīti vācyam, andhasyāpi śuklapaṭe pītatvābhāvapratītiprasaṅgāt /",
  "GSP32vvmanmhu:1020": "na hi pratiyogī yenaivendriyeṇa gṛhyate,",
  "GSP32vvmanmhu:1021": "tenaivāśrayo grahītavyaḥ vyomni sparśābhāvagrahaṇaprasaṅgāt /",
  "GSP32vvmanmhu:1022": "smaryamāṇe 'pi devakule devadattābhāvasaṃvido 'bhyupagamāt /",
  "GSP32vvmanmhu:1023": "vistarastu nyāyalakṣmīvilāse ityuparamyate /",
  "GSP32vvmanmhu:1024": "(13--14 sukhaduḥkhayornirūpaṇam--)",
  "GSP32vvmanmhu:1025": "pratyakṣeṇa sukhamupalabhyate, ahaṃ sukhīti vyavahāradarśanāt /",
  "GSP32vvmanmhu:1026": "na ca duḥkhābhāva eva sukham,",
  "GSP32vvmanmhu:1027": "satyapi duḥkhe tadvyavahāradarśanāt --- santāpavataḥ śītahrade nimagnārdhakāyasya sukhyahamiti mateḥ /",
  "GSP32vvmanmhu:1028": "katipayaduḥkhābhāvaśca nārakīyasyāpyasti /",
  "GSP32vvmanmhu:1029": "na ca tannityam, kāraṇaviśeṣopādānavaiyarthyaṃ syāt /",
  "GSP32vvmanmhu:1030": "jñāyamānaṃ nirupādhikṛtivyāpyaṃ sukham /",
  "GSP32vvmanmhu:1031": "evaṃ duḥkhamiti vaktavyam --- nirupādhikaheyaṃ duḥkham /",
  "GSP32vvmanmhu:1032": "(15--17 icchādveṣaprayatnānāṃ nirūpaṇam--)",
  "GSP32vvmanmhu:1033": "karma prayatnasādhanaguṇajanyam, karmatvādvyatirekeṇa ghaṭavat /",
  "GSP32vvmanmhu:1034": "karmakāraṇamapi vipratipanno guṇo jñānajanyaḥ, karmakāraṇaguṇatvāt /",
  "GSP32vvmanmhu:1035": "tattatkāraṇasya sukhaduḥkhajñānasya vaijātyātkāryasya vaijātyamiti icchādveṣaprayatnasiddhiḥ /",
  "GSP32vvmanmhu:1036": "tatrecchāprayatnāvapi nityāvanityau ca buddhivat /",
  "GSP32vvmanmhu:1037": "karmakāraṇaguṇanimittasukhajñānajanyena guṇatvāvāntarajātīyecchā /",
  "GSP32vvmanmhu:1038": "karmakāraṇaguṇanimittaduḥkhajñānajanyena guṇatvāvāntarajātīyo dveṣaḥ /",
  "GSP32vvmanmhu:1039": "asmadādipratyakṣaceṣṭānimittena guṇatvāvāntarajātīyaḥ prayatnaḥ /",
  "GSP32vvmanmhu:1040": "(18-20 gurutvadratvasnehānāṃ nirūpaṇam--)",
  "GSP32vvmanmhu:1041": "(1 gurutvam--)",
  "GSP32vvmanmhu:1042": "vivādapadamasamavāyikāraṇajanyam,",
  "GSP32vvmanmhu:1043": "karmatvāt,",
  "GSP32vvmanmhu:1044": "sampratipannavat vipratipannamasmadādyapratyakṣam,",
  "GSP32vvmanmhu:1045": "gurutvād,",
  "GSP32vvmanmhu:1046": "vyatirekeṇa ghaṭavat /",
  "GSP32vvmanmhu:1047": "ādyapatanāsamavāyikāraṇena guṇatvāvāntarajātīyaṃ gurutvam /",
  "GSP32vvmanmhu:1048": "(2 dravatvam--) syandanamasamavāyikāraṇajanyam, kāryatvād, ghaṭavaditi dravatvasiddhiḥ /",
  "GSP32vvmanmhu:1049": "pratyakṣeṇa ca /",
  "GSP32vvmanmhu:1050": "ādyasyandanāsamavāyikāraṇena guṇatvāvāntarajātīyaṃ dravatvam /",
  "GSP32vvmanmhu:1051": "taijasāḥ paramāṇavo dravatvādhārāḥ, rūpiparamāṇutvāt pārthivaparamāṇuvat /",
  "GSP32vvmanmhu:1052": "na ca gurutvarasavattve upādhī, ghaṭe sādhyābhāvāt /",
  "GSP32vvmanmhu:1053": "na ca paramāṇutvaviśiṣṭametadupādhiḥ, ghṛtādau sādhyasiddhatve 'pyabhāvātsādhyāvyāpakatvam /",
  "GSP32vvmanmhu:1054": "(3 snehaḥ--) udakaṃ guṇatvāvāntarajātyā svāśrayavyāvarttakaguṇāśrayaḥ, rasavatvāt, pṛthivīvat /",
  "GSP32vvmanmhu:1055": "na ca pṛthivītvamupādhiḥ, sapakṣāvyāpakatvāt /",
  "GSP32vvmanmhu:1056": "tadevaṃ sthite pratyakṣeṇāpi snehaḥ siddhaḥ /",
  "GSP32vvmanmhu:1057": "cakṣuḥsparśanagrāhyatve sati guṇatvāvāntarajātyā svāśrayavyavartakaḥ snehaḥ /",
  "GSP32vvmanmhu:1058": "(21 saṃskārasya nirūpaṇam--)",
  "GSP32vvmanmhu:1059": "(1 vegaḥ--) vimatipadamadviṣṭhakarmāsamavāyikāraṇāśrayaḥ paramāṇutvāt, pārthivaparamāṇuvat /",
  "GSP32vvmanmhu:1060": "na ca rūpitvamupādhiḥ, āloke vyabhicārāt /",
  "GSP32vvmanmhu:1061": "na ca rūpyaṇutvaṃ prayojakam, sapakṣāvyāpakatvāt /",
  "GSP32vvmanmhu:1062": "prativaddhadravatvasya taijasadvyaṇukasyāpyutpattisambhavāt,",
  "GSP32vvmanmhu:1063": "tannivṛtyarthaṃ paramāṇutve satīti viśeṣaṇe vaiyarthyam /",
  "GSP32vvmanmhu:1064": "sa ca vegaḥ pratyakṣe dravye pratyakṣeṇaiva gṛhyate, vegena gacchatīti pratīteḥ /",
  "GSP32vvmanmhu:1065": "(2 sthitisthāpakaḥ--)",
  "GSP32vvmanmhu:1066": "vivādādhyāsitāḥ paramāṇavaḥ [karmāsamavāyikāraṇādviṣṭhaguṇā]dhārāḥ,",
  "GSP32vvmanmhu:1067": "sparśavattvādaśrautrānityaviśeṣaguṇattvādiṣuvadātmavacca /",
  "GSP32vvmanmhu:1068": "anyathākṛṣṭamuktānāṃ śākhādīnāṃ punarmaṇḍalībhāvo na syāt /",
  "GSP32vvmanmhu:1069": "vivādādhyāsito vegātiriktasaṃskārāśrayaḥ,",
  "GSP32vvmanmhu:1070": "aśrautrānityaviśeṣaguṇavattvād,",
  "GSP32vvmanmhu:1071": "ātmavaditi sthitisthāpakasiddhiḥ /",
  "GSP32vvmanmhu:1072": "unnamanakarmāsamavāyikāraṇādviṣṭhaguṇāvāntarajātīyaḥ saṃskāraḥ sthitisthāpakaḥ /",
  "GSP32vvmanmhu:1073": "(3 bhāvanā--) smṛttyanyathānupapattyā bhāvanāsiddhiḥ /",
  "GSP32vvmanmhu:1074": "pūrvānubhavasya cirātītatvāt /",
  "GSP32vvmanmhu:1075": "svotpādakānityajñānasamānaviṣayajñānajanakena guṇāvāntarajātīyā bhāvanā /",
  "GSP32vvmanmhu:1076": "(22--23 dharmādharmayornirūpaṇam)",
  "GSP32vvmanmhu:1077": "(1 dharmaḥ--)",
  "GSP32vvmanmhu:1078": "yāgaḥ svargotpādanasamarthāvāntaravyāpārakaḥ,",
  "GSP32vvmanmhu:1079": "anyathā yāgasvargayoḥ sādhyasādhanabhāvasya pratītasyānirvāhāt /",
  "GSP32vvmanmhu:1080": "pratīyate ca kāmanāviṣayatvena sādhyatvaṃ svargasya, vidhibalādyāgasya sādhanatvenānuṣṭheyatvam /",
  "GSP32vvmanmhu:1081": "na ca vācyaṃ sādhyasādhanabhāvaḥ kṣaṇikasya yāgasya kālāntarabhāvini svarge vināvāntaravyāpāraṃ upapadyate iti madhye 'pūrvasiddhiḥ /",
  "GSP32vvmanmhu:1082": "apare ca yāgasvargayoḥ sādhyasādhanabhāvo nāpūrvavākyātpratīyate, yogyatāvirahāt /",
  "GSP32vvmanmhu:1083": "ato liṅevāpūrvamabhidhatte, vyutpattistu lokavedābhyām /",
  "GSP32vvmanmhu:1084": "loke 'pi kriyākārye liṅprayogadarśanāditi bruvate /",
  "GSP32vvmanmhu:1085": "tatrānyathākhyātipakṣe yogyatāmantareṇāpi pratipatterabhyupagamāt /",
  "GSP32vvmanmhu:1086": "kāmādhikāreṣu phalaṃ prati kāraṇasyaiva satastasya niyogaṃ prati viṣayatvābhyupagamāt /",
  "GSP32vvmanmhu:1087": "anyathā nityakāmyavaiṣamyavigamaḥ syāt /",
  "GSP32vvmanmhu:1088": "vihitabhāvārthajātyāsmadādyatīndriyātmaguṇo dharmaḥ /",
  "GSP32vvmanmhu:1089": "(3 adharmaḥ--)",
  "GSP32vvmanmhu:1090": "yo brāhmaṇāyāvagurettaṃ śatena yātayāt' (tai saṃ 2.6.10.2)",
  "GSP32vvmanmhu:1091": "iti śatayātanāyāḥ sādhyatvāvagamāt /",
  "GSP32vvmanmhu:1092": "avagūrṇasya cirātītatve tatsādhanatvaṃ sākṣādanupapannamityantarāpūrveṇa bhavitavyam /",
  "GSP32vvmanmhu:1093": "adharmatvayogādadharmaḥ /",
  "GSP32vvmanmhu:1094": "(24 śabdasya nirūpaṇam--)",
  "GSP32vvmanmhu:1095": "1 śabdo guṇaḥ, bāhyendriyāṇāṃ madhye avayavyagrāhakeṇaiva gṛhyamāṇāyā jāteradhikaraṇatvādgandhavat /",
  "GSP32vvmanmhu:1096": "yadi śabdo dravyaṃ syāt,",
  "GSP32vvmanmhu:1097": "kenacidviśeṣaguṇena bhavitavyam,",
  "GSP32vvmanmhu:1098": "anyathā pratyakṣatvānupapatteḥ,",
  "GSP32vvmanmhu:1099": "viśeṣaguṇapratyakṣatānibandhanatvāddravyapratyakṣatāyāḥ /",
  "GSP32vvmanmhu:1100": "2 śabdo dravyaṃ sākṣādindriyasambandhena gṛhyamāṇatvādghaṭavaditi cet, na, vyarthaviśeṣaṇatvāt /",
  "GSP32vvmanmhu:1101": "na hi bhedābhedavādināṃ rūpādibhirvyavahitaḥ sambandho 'sti /",
  "GSP32vvmanmhu:1102": "atha svasambaddhendriyeṇa gṛhyamāṇatvāditi, tathāpi vaiyarthyamindriyapadasya /",
  "GSP32vvmanmhu:1103": "svapadasya grāhyapadasya na vyāvartanamasti adravyasya bhavatāṃ naye sambandhānabhyupagamāt,",
  "GSP32vvmanmhu:1104": "saṃyogasambandhayoḥ paryāyatvāt,",
  "GSP32vvmanmhu:1105": "anyatropacaritatvāt /",
  "GSP32vvmanmhu:1106": "anyathā yogyatāsambandhalakṣaṇena rūpasyāpi sākṣātsambandhenāvedyatvena vyabhicāraḥ /",
  "GSP32vvmanmhu:1107": "sambandhitvāditi prativādyanaikāntikam /",
  "GSP32vvmanmhu:1108": "3 śabdo guṇo na bhavati, śrāvaṇatvāt, śabdatvavaditi cet, na, adravyatvena hyasya samānatvāt /",
  "GSP32vvmanmhu:1109": "anaikāntikaśca śabdagatasaṃkhyāyāṃ bhavataḥ /",
  "GSP32vvmanmhu:1110": "4 śabdo guṇaḥ,",
  "GSP32vvmanmhu:1111": "ātmavyatiriktatve sati indriyāṇāṃ madhye nityenaivādhyakṣīkṛtāyā jāteradhikaraṇatvātsukhavat /",
  "GSP32vvmanmhu:1112": "anityaḥ śabdaḥ, indriyaviśeṣaguṇatvāccakṣurgatarūpavat /",
  "GSP32vvmanmhu:1113": "na cākāśa eva vartamānatvāt,",
  "GSP32vvmanmhu:1114": "tanmahatvavaditi satpratipakṣatvam,",
  "GSP32vvmanmhu:1115": "ākāśabhāgavinaṣṭaghaṭa iva svasaṃyoge vyabhicārāt /",
  "GSP32vvmanmhu:1116": "anitya śabdaḥ arasatve satyavayavyagrāhakeṇaiva gṛhyamāṇajāteradhikaraṇatvādgandhavaditi bhāṭṭaṃ prati /",
  "GSP32vvmanmhu:1117": "yacca nityaḥ śabda,",
  "GSP32vvmanmhu:1118": "ātmaviśeṣaguṇānyatve sati indriyāṇāṃ madhye nityenaiva gṛhyamāṇatvāditi,",
  "GSP32vvmanmhu:1119": "[tad] duḥkhābhāve 'naikāntikam /",
  "GSP32vvmanmhu:1120": "sāmānyavattve satīti viśeṣaṇe 'pi tathā, paramate tatrāpi jāterabhyupagamāt /",
  "GSP32vvmanmhu:1121": "yadāha-",
  "GSP32vvmanmhu:1122": "yadvānuvṛttivyāvṛttibuddhigrāhyo yatastvayam /",
  "GSP32vvmanmhu:1123": "tasmādgavādibaddhastu prameyatvācca gamyatām //",
  "GSP32vvmanmhu:1124": "(ślo vā abhāva 9) iti",
  "GSP32vvmanmhu:1125": "prativādyanaikāntikaṃ ca, ākāśavāyusaṃyogasyāpi yogyatākaraṇagrāhyasya tathābhāvāt /",
  "GSP32vvmanmhu:1126": "asmadādīti viśeṣaṇe vaiyarthyāt, nādaiśca vyabhicārāt /",
  "GSP32vvmanmhu:1127": "evaṃ vyavasthite pratyakṣeṇāpi sādhyate naṣṭaḥ śabda iti pratīteḥ /",
  "GSP32vvmanmhu:1128": "ākāśaviśeṣaguṇaḥ śabdaḥ /",
  "GSP32vvmanmhu:1129": "yadaparajātīyena vinā samavāyikāraṇatvābhāvaḥ, sa guṇaḥ /",
  "GSP32vvmanmhu:1130": "kevalanimittakāraṇe ca vartamānāparajātīyatvaṃ vā /",
  "GSP32vvmanmhu:1131": "samavāyyasamavāyikāraṇarahite 'pi vartamānāparajātīyatvaṃ vā /",
  "GSP32vvmanmhu:1132": "_______________________________________________",
  "GSP32vvmanmhu:1133": "[karmapadārthaprakaraṇam]",
  "GSP32vvmanmhu:1134": "1) ādyasaṃyogāvibhāgāvasamavāyikāraṇajau, kāryatvād, ghaṭavaditi karmasiddhiḥ /",
  "GSP32vvmanmhu:1135": "tacca pratyakṣam, prameyatvād, ghaṭavat /",
  "GSP32vvmanmhu:1136": "vimatipadamindriyasaṃyogavyatiriktaṃ saṃyogāsamavāyikāraṇagrāhakam,",
  "GSP32vvmanmhu:1137": "dravyagrāhakendriyatvāt, manovat /",
  "GSP32vvmanmhu:1138": "karma, apratyakṣam, karmatvāditi dṛṣṭāntāsiddhiḥ /",
  "GSP32vvmanmhu:1139": "ayogīti viśeṣaṇena vyāptyasiddhiḥ, yogyanabhyupagamāt /",
  "GSP32vvmanmhu:1140": "tatkāraṇādeva saṃyogavibhāgasiddhiḥ /",
  "GSP32vvmanmhu:1141": "karmāsiddhiprasaṅgaśca /",
  "GSP32vvmanmhu:1142": "2) taccānantāparajātīyam, patanotkṣepaṇādipratyayānāṃ tulyatvāt /",
  "GSP32vvmanmhu:1143": "ādyavibhāgāsamavāyikāraṇajātīyaṃ karma saṃyogavibhāgayoranapekṣakāraṇatvārhaṃ vā /",
  "GSP32vvmanmhu:1144": "etena viśvasmādbhedagrāhibhyo guṇebhyo 'pi bhedasiddhiḥ karmaṇaḥ /",
  "GSP32vvmanmhu:1145": "_______________________________________________",
  "GSP32vvmanmhu:1146": "[sāmānyapadārthaprakaraṇam]",
  "GSP32vvmanmhu:1147": "yadyapyekākārapratyayasya bhinneṣvekanimittamantareṇānupapadyamānatvena sāmānyasiddhiriti na yuktam,",
  "GSP32vvmanmhu:1148": "tathāvidhadarśane 'pi vipratipatteḥ /",
  "GSP32vvmanmhu:1149": "sati kalpakasya prāmāṇye 'vivādāttatsādhitamiti na yuktam, tadvādhitamityasyāpi vaktuṃ śakyatvāt /",
  "GSP32vvmanmhu:1150": "tathāpi ---",
  "GSP32vvmanmhu:1151": "kāraṇasya hi siddhatvādvikalpasyāpi bhedataḥ /",
  "GSP32vvmanmhu:1152": "vyāvṛtterapi bhinnatvādanyonyāśrayadūṣaṇāt //",
  "GSP32vvmanmhu:1153": "tasmādasti jātiḥ /",
  "GSP32vvmanmhu:1154": "(1 sattā--) vivādapadaṃ dravyaṃ samānajātīyasamavāyikāraṇam, samavāyikāraṇatvāt, mṛdvat /",
  "GSP32vvmanmhu:1155": "na ca sparśavattvamupādhiḥ, antyāvayavini tava vyabhicārāt /",
  "GSP32vvmanmhu:1156": "asmākaṃ tu vyāptikāle sattāpratipattau cānyatrāpi siddhiḥ,",
  "GSP32vvmanmhu:1157": "vyāptivighaṭakatvena vyāptikāle evāsya dūṣaṇatvāt /",
  "GSP32vvmanmhu:1158": "vyāptyuttarakālabhāvitatvāt pakṣādivyavasthāyāḥ /",
  "GSP32vvmanmhu:1159": "vihāya sattāmantyāvayaviṣu sādhyābhāve 'pyupādherbhāvāt /",
  "GSP32vvmanmhu:1160": "(2 dravyatvam--)",
  "GSP32vvmanmhu:1161": "vivādādhyāsitaṃ rūpavṛttisparśavajjātimat,",
  "GSP32vvmanmhu:1162": "samavāyikāraṇatvād ghaṭavat --- atra vipratipattiviṣayasyaiva tathāvidhatvānna sādhye viśeṣaṇopādānād dūṣaṇam,",
  "GSP32vvmanmhu:1163": "anyathā udghāṭitamātrameva sādhanīyam /",
  "GSP32vvmanmhu:1164": "(3 pṛthivītvam--) vivādādhyāsitamudakāvṛttijātimad, gandhatvādghaṭavat /",
  "GSP32vvmanmhu:1165": "(4 jalatvam--) vivādādhyāsitaṃ pṛthivyavṛttijātimad, gurutvādghaṭavat /",
  "GSP32vvmanmhu:1166": "(5 tejastvam--) vivādādhyāsitamanuṣṇāvṛttijātimad, uṣṇatvāddīpavat /",
  "GSP32vvmanmhu:1167": "vāyvavṛttitvasādhane rūpitvāditi vācyam /",
  "GSP32vvmanmhu:1168": "(6 vāyutvaṃ--) vivādādhyāsitamākāśāvṛttijātimat, sparśatvādghaṭavaditi /",
  "GSP32vvmanmhu:1169": "(7 ātmatvam--) vipratipannamākāśāvṛttijātivad, aśrautraviśeṣaguṇādhāratvādghaṭavat /",
  "GSP32vvmanmhu:1170": "(8 manastvam--) vivādapadamātmāvṛttijātimad, mūrtatvādghaṭavat /",
  "GSP32vvmanmhu:1171": "(9 dravyatvādeḥ pratyakṣatvam--) vivādapadaṃ karmāvṛtticākṣuṣajātigrāhakam, indriyatvānmanovat /",
  "GSP32vvmanmhu:1172": "(10 rūpatvam--)",
  "GSP32vvmanmhu:1173": "asamavāyikāraṇaṃ pītamapītavṛttigandhāvṛttimat,",
  "GSP32vvmanmhu:1174": "kevalanimittakāraṇavyatiriktakāraṇatve sati gandhānyatvādghaṭavat /",
  "GSP32vvmanmhu:1175": "(11 rūpatvasya pratyakṣatvam--)",
  "GSP32vvmanmhu:1176": "vipratipannaṃ sparśanendriyāgrāhyajātigrāhakam, sparśanavyatiriktendriyatvānmanovat /",
  "GSP32vvmanmhu:1177": "evaṃ rasatvāderapi pratyakṣatvaṃ vācyam /",
  "GSP32vvmanmhu:1178": "(12 nīlatvam--)",
  "GSP32vvmanmhu:1179": "nīlamanīlarūpāvṛttijātimat, kevalanimittakāraṇavyatiriktakāraṇatve satyanīlavyatiriktatvādghaṭavat /",
  "GSP32vvmanmhu:1180": "evaṃ pītatvādiṣvapi vācyam /",
  "GSP32vvmanmhu:1181": "(13 rasatvam--)",
  "GSP32vvmanmhu:1182": "rasaḥ saṃyogāvṛttijātimān, kevalanimittakāraṇavyatiriktakāraṇatve sati saṃyogānyatvādghaṭavat /",
  "GSP32vvmanmhu:1183": "(14 madhuratvam--)",
  "GSP32vvmanmhu:1184": "madhuro 'madhurarasāvṛttijātimān,",
  "GSP32vvmanmhu:1185": "kevalanimittakāraṇavyatiriktakāraṇatve satyamadhurarasavyatiriktatvādghaṭavat /",
  "GSP32vvmanmhu:1186": "evaṃ tiktatvādiṣvapi vācyam /",
  "GSP32vvmanmhu:1187": "(15 gandhatvam--) gandho rūpāvṛttijātimān, kevalanimittakāraṇatve sati rūpānyatvādghaṭavat /",
  "GSP32vvmanmhu:1188": "(16 surabhitvam--)",
  "GSP32vvmanmhu:1189": "surabhirasurabhigandhāvṛttijātimān,",
  "GSP32vvmanmhu:1190": "kevalanimittakāraṇavyatiriktakāraṇatve satyasurabhigandhānyatvād, ghaṭavat /",
  "GSP32vvmanmhu:1191": "(17 sparśatvam--)",
  "GSP32vvmanmhu:1192": "sparśo rasāvṛttijātimān, kevalanimittakāraṇavyatiriktakāraṇatve sati rasānyatvādghaṭavat /",
  "GSP32vvmanmhu:1193": "(18 śītatvam--)",
  "GSP32vvmanmhu:1194": "śīto 'śītasparśāvṛttijātimān, kevalanimittakāraṇavyatiriktakāraṇatve satyasparśānyatvādghaṭavat /",
  "GSP32vvmanmhu:1195": "evamaśītatvādiṣvapi vācyam /",
  "GSP32vvmanmhu:1196": "(19 saṃkhyātvam--)",
  "GSP32vvmanmhu:1197": "saṃkhyā parimāṇāvṛttijātimatī,",
  "GSP32vvmanmhu:1198": "kevalanimittakāraṇavyatiriktakāraṇatve sati parimāṇānyatvād, ghaṭavat /",
  "GSP32vvmanmhu:1199": "evaṃ dvitvādiṣvapi vācyam /",
  "GSP32vvmanmhu:1200": "(20 parimāṇatvam--)",
  "GSP32vvmanmhu:1201": "asamavāyikāraṇaṃ mahattvaṃ saṃkhyāvṛttimahattvānyaparimāṇavṛttijātimat,",
  "GSP32vvmanmhu:1202": "kevalanimittakāraṇavyatiriktakāraṇatve sati saṃkhyāvyatiriktatvāt, tadvat /",
  "GSP32vvmanmhu:1203": "(21 pṛthaktvam--)",
  "GSP32vvmanmhu:1204": "asamavāyikāraṇaṃ pṛthaktvaṃ parimāṇavṛttyekapṛthaktvavyatiriktavṛttijātimat,",
  "GSP32vvmanmhu:1205": "parimāṇavyatiriktatve sati kevalanimittakāraṇavyatiriktakāraṇatvāttadvat /",
  "GSP32vvmanmhu:1206": "evaṃ caikapṛthaktvādiṣvapi vācyam /",
  "GSP32vvmanmhu:1207": "na ca tatra sāmānyabhāvaḥ,",
  "GSP32vvmanmhu:1208": "ekapṛthaktvadvipṛthaktvaśabdānāmanyathopapattāvapi niyāmakāparajātimantareṇa dvipṛthaktvotpattāvekapṛthaktvasya hetutvānirṇayāt /",
  "GSP32vvmanmhu:1209": "anvayavyatirekavyavasthāpakābhāvāt /",
  "GSP32vvmanmhu:1210": "(22 saṃyogatvam--)",
  "GSP32vvmanmhu:1211": "vipratipannamasamavāyikāraṇaṃ pṛthaktvāvṛttijātimat kevalanimittakāraṇavyatiriktakāraṇatve sati pṛthaktvānyatvāttadvat /",
  "GSP32vvmanmhu:1212": "(23 vibhāgatvam--)",
  "GSP32vvmanmhu:1213": "vibhāgaḥ saṃyogāvṛttijātimān, saṃyogavyatiriktatve sati dvayāsamavāyikāraṇatvād dvitantukavat /",
  "GSP32vvmanmhu:1214": "(24 paratvam--) paratvaṃ vibhāgāvṛttijātimat, saṃyogāsamavāyikāraṇatvāt /",
  "GSP32vvmanmhu:1215": "aparatvabuddhitvādiṣvapyevaṃ vācyam /",
  "GSP32vvmanmhu:1216": "gurutvadravatvasnehasaṃskāreṣvapi prācīnamanumānaṃ vācyam /",
  "GSP32vvmanmhu:1217": "(25 brāhmaṇatvasya pratyakṣatvam--)",
  "GSP32vvmanmhu:1218": "vivādādhyāsitaṃ brāhmaṇavyatiriktavarṇāvṛttijātigrāhakam, indriyatvāt, cakṣurvat /",
  "GSP32vvmanmhu:1219": "(26 brāhmaṇatvam--)",
  "GSP32vvmanmhu:1220": "brāhmaṇo 'brāhmamanuṣyānādhārajātyādhāraḥ, abrāhmaṇamanuṣyavyatiriktatve satyavayavitvād, govat /",
  "GSP32vvmanmhu:1221": "vivādādhyāsitaḥ śarīrasantāno 'yonijaḥ,",
  "GSP32vvmanmhu:1222": "śarīrasantānatvād,",
  "GSP32vvmanmhu:1223": "gomayajavṛścikaśarīrasantānavadityanumānenābrāhmaṇapūrvake kvacid brāhmaṇaśabde prāpte na brāhmaṇajanyaśarīranibandhano brāhmaṇaśabdaḥ /",
  "GSP32vvmanmhu:1224": "evaṃ śūdratvādiṣvapyaupādhikanirākaraṇaṃ vācyam /",
  "GSP32vvmanmhu:1225": "(27 karmatvam--)",
  "GSP32vvmanmhu:1226": "utkṣepaṇaṃ guṇānāśrayākṣepaṇatvavyatiriktajātimat,",
  "GSP32vvmanmhu:1227": "kevalanimittakāraṇavyatiriktakāraṇatve satyaguṇatvādghaṭavat /",
  "GSP32vvmanmhu:1228": "nanvatra karmamātrapakṣīkāre vāyvādiṣu vyabhicāraḥ,",
  "GSP32vvmanmhu:1229": "avipratipannānāmapi pakṣīkāre karmatvāsiddhiḥ,",
  "GSP32vvmanmhu:1230": "kintvanyadeva karmavāyvoranugataṃ sāmānyaṃ syāt /",
  "GSP32vvmanmhu:1231": "naivam,",
  "GSP32vvmanmhu:1232": "na hyatra paramamīṣāmekajātīyatvaṃ sādhyate,",
  "GSP32vvmanmhu:1233": "kintu guṇānāśrayotkṣepaṇatvavyatiriktajātimātram /",
  "GSP32vvmanmhu:1234": "yā caikānekatātītijyāmānāṃtanirṇayathā(?) /",
  "GSP32vvmanmhu:1235": "tatrākāśavṛttijātimatvāditi sādhanairatiriktajātiprasaktau tadviṣayatvenāpyasya nirvāhāt,",
  "GSP32vvmanmhu:1236": "na vāyvādiṣvatiriktānugame pramāṇamasti /",
  "GSP32vvmanmhu:1237": "karmaṇi tvanena sādhyamānaṃ na karmatvādatiricyate /",
  "GSP32vvmanmhu:1238": "guṇāvṛttitve sati sakalakarmavṛttyutkṣepaṇatvavyatiriktatvasya vā tattvāt /",
  "GSP32vvmanmhu:1239": "tathāvidhasyātra pratīteḥ kevalakarmatvasādhanasyātra vāyvādāvanaikāntikatvaparihārārthaṃ vipratipannapadopādānam /",
  "GSP32vvmanmhu:1240": "vāyvādigataṃ mānāntaropanītaṃ bhedamavagāhate 'to na karmatvāsiddhiḥ /",
  "GSP32vvmanmhu:1241": "parantu vāyvādau praśnaḥ syāt /",
  "GSP32vvmanmhu:1242": "kathakānāṃ kathāntarahetvantarāṇyapyanusandheyāni /",
  "GSP32vvmanmhu:1243": "evaṃ rūpatvādiṣvapyanusandheyam /",
  "GSP32vvmanmhu:1244": "tasmādabhipretasaṃsiddhau pītāpītādisamavetatve sati gandhāvṛttitvamiti rūpatvamityalam /",
  "GSP32vvmanmhu:1245": "nityatve satyanekasamavetaṃ sāmānyam /",
  "GSP32vvmanmhu:1246": "_______________________________________________",
  "GSP32vvmanmhu:1247": "[viśeṣapadārthaprakaraṇam]",
  "GSP32vvmanmhu:1248": "vivādapadaṃ guṇasāmānyavyatiriktasamavāyi, dravyatvādghaṭavat /",
  "GSP32vvmanmhu:1249": "niḥsāmānya ekenaikasamavāyī viśeṣaḥ /",
  "GSP32vvmanmhu:1250": "_______________________________________________",
  "GSP32vvmanmhu:1251": "[samavāyasya nirūpaṇam]",
  "GSP32vvmanmhu:1252": "vivādāspadaṃ ghaṭasambaddham, dravyatvādātmavat /",
  "GSP32vvmanmhu:1253": "vivādāspadaṃ nityasaṃbandhena sambaddhaṃ, dravyatvādākāśavat /",
  "GSP32vvmanmhu:1254": "ākāśaśabdayośca nityasambandho bhāṭṭairabhyupagamyate,",
  "GSP32vvmanmhu:1255": "ato na sādhyavikalatā tatra saṃyogasamavāyamātre viprattipattirna dharmiṇi /",
  "GSP32vvmanmhu:1256": "apare tu saṃyogaḥ svavyatiriktasambandhādbhinnaḥ, meyatvāditi bruvate /",
  "GSP32vvmanmhu:1257": "kaḥ punaratrānukūlatarkaḥ?",
  "GSP32vvmanmhu:1258": "[na tāvat] samānādhikaraṇapratītyanupapattiḥ,",
  "GSP32vvmanmhu:1259": "sā hi na sambandhamātre,",
  "GSP32vvmanmhu:1260": "nāpyasati sambandhe rajjughaṭayorhimavadvindhyayośca tadabhāvāt /",
  "GSP32vvmanmhu:1261": "bhedābhedanibandhanāsāviti cet, asti tāvadbhedaḥ sampratipanno ghaṭarūpayoḥ, abhedaḥ punaḥ kaḥ syāt?",
  "GSP32vvmanmhu:1262": "bhedābhāvaḥ, tadvirodhastadanyo vā?",
  "GSP32vvmanmhu:1263": "na tāvat prathamaḥ, virodhāt /",
  "GSP32vvmanmhu:1264": "na dvitīyaḥ, āśrayakṛtaḥ svarūpakṛtaḥ kāryakṛto vā virodhaḥ syāt, sarvathā tadvirodhānuvṛtteḥ /",
  "GSP32vvmanmhu:1265": "dvitīye tu tadevāstu kimanena prathamena? tṛtīyaḥ, samavāyenānatirekānnāsti tatra vipratipattiḥ /",
  "GSP32vvmanmhu:1266": "ghaṭarūpayoritaretarābhāvo nāstīti cet,",
  "GSP32vvmanmhu:1267": "bhedo 'sti,",
  "GSP32vvmanmhu:1268": "itaretarābhāvo nāstīti vyāhatam,",
  "GSP32vvmanmhu:1269": "tayoḥ paryāyatvāt /",
  "GSP32vvmanmhu:1270": "svarūpaṃ bhedaścet, tarhi tatpratīteḥ pratiyogisāpekṣatvaṃ durghaṭam /",
  "GSP32vvmanmhu:1271": "na ca prathamadvitīyau, ghaṭarūpayorubhayorabhāvaprasaṅgāt /",
  "GSP32vvmanmhu:1272": "nāpi caramaḥ, tayorhi kāryaṃ pratipattiḥ syāt, tadvyatiriktaṃ vā kiñcit?",
  "GSP32vvmanmhu:1273": "tatraiva sthitiritaraprativirodhinī tadatiriktāpekṣiṇī vā?",
  "GSP32vvmanmhu:1274": "prathame na kadācidapi tayoḥ pratipattiḥ syāt, sarvadā tadvirodhānuvṛtteḥ /",
  "GSP32vvmanmhu:1275": "dvitīye tu tāvadevāstu kimanena? tṛtīye savidāṃ janmaiva durghaṭam /",
  "GSP32vvmanmhu:1276": "yadyasmādbhinnaśabdavācyam, tattadapekṣayā bhinnam, yathā ghaṭāpekṣayā ghaṭagataṃ rūpamiti /",
  "GSP32vvmanmhu:1277": "vivādādhyāsitāḥ śabdā ākāśasamavāyenaiva samavāyinaḥ, samavāyitvāt, śabdākāśavat /",
  "GSP32vvmanmhu:1278": "na ca samavāyasyaikatve vastusaṅkaraprasaṅgaḥ, tasya samastaviśvāsaṃkaratvenaiva parikalpitatvāt /",
  "GSP32vvmanmhu:1279": "na hi tasyāpratyakṣasya pūrvaṃ svabhāvo nirdhāritaḥ /",
  "GSP32vvmanmhu:1280": "ekasya bhinnasvabhāvatve 'nya iti cet, na, citrarūpavattathāvidhasyaikasvabhāvāt /",
  "GSP32vvmanmhu:1281": "evaṃ ca kalpanālāghavātsamavāyasya niyatvaṃ kvacitpareṇābhyupagamāt /",
  "GSP32vvmanmhu:1282": "tasmāttatsamavāyasya nityatvam, ekatvasya sādhitatvāt /",
  "GSP32vvmanmhu:1283": "samavāyo 'smadādipratyakṣo na bhavati,",
  "GSP32vvmanmhu:1284": "asmādādipratyakṣāpratyakṣasambandhatvād,",
  "GSP32vvmanmhu:1285": "ghaṭākāśasambandhavat /",
  "GSP32vvmanmhu:1286": "nityasambandhaḥ samavāyaḥ /",
  "GSP32vvmanmhu:1287": "ihapratyayaviṣayībhāvaḥ /",
  "GSP32vvmanmhu:1288": "_______________________________________________",
  "GSP32vvmanmhu:1289": "[abhāvapadārthaprakaraṇam]",
  "GSP32vvmanmhu:1290": "yadi nāstīti pratyayavedyamāno 'pi tvayā neṣṭa iti vaktuṃ nocitam /",
  "GSP32vvmanmhu:1291": "kevalajñānaṃ cāsmābhirabhyupagatamiti, tadapi vikalpya dūṣaṇīyam /",
  "GSP32vvmanmhu:1292": "patanādikāryaṃ pratibandhakābhāvotpādakakāraṇādevotpādyate kāryatvāddāhādivat /",
  "GSP32vvmanmhu:1293": "aghaṭaṃ bhūtalamiti vyavahāro bhūtalātiriktaviṣayaḥ,",
  "GSP32vvmanmhu:1294": "bhūtalamātravyavahārātiriktatve sati bhūtalavyavahāratvāditi mānaṃ bhūtalamiti vyavahāreṇānaikāntikam /",
  "GSP32vvmanmhu:1295": "tathāpyabhāvo 'bhyupagantavyaḥ kevalajñānābhāve 'pyabhāvavyahāradarśanāt /",
  "GSP32vvmanmhu:1296": "bhavati hi ghaṭatadrūpayoḥ sahopalambhe 'pi rūpaṃ ghaṭo na bhavatīti bhinnaścotpādavyavahāraḥ,",
  "GSP32vvmanmhu:1297": "na ca tatra kevalajñānamasti /",
  "GSP32vvmanmhu:1298": "ādhārāgrahaṇe 'pi sarveṣāmantarāle ālokābhāvavyavahārāt /",
  "GSP32vvmanmhu:1299": "karaparāmarśeṇāndhakāre 'ndhasyāpi mūrtābhāvavyavahāradarśanāt /",
  "GSP32vvmanmhu:1300": "kiñca cakṣuścakṣurgrāhyabhāvavyatiriktagrāhakam, indriyatvāt /",
  "GSP32vvmanmhu:1301": "sa caturvidhaḥ, prāgabhāvapradhvaṃsābhāvānyonyābhāvātyantābhāvabhedāt /",
  "GSP32vvmanmhu:1302": "pratiyogibhedādbhinnatvamabhāvasya, tādātmyasaṃsṛṣṭapūrvāparasaṃsṛṣṭānāṃ pratiyogitvāt /",
  "GSP32vvmanmhu:1303": "anyathā pratibandhakābhāvasya kāraṇatvaṃ durghaṭam /",
  "GSP32vvmanmhu:1304": "atyantābhāvasyāpītaretarābhāve 'ntarbhāvāt /",
  "GSP32vvmanmhu:1305": "tasya ca satyapi pratibandhe bhāvādvyabhicāraḥ /",
  "GSP32vvmanmhu:1306": "samavāyānyo 'samavāyyabhāvaḥ /",
  "GSP32vvmanmhu:1307": "_______________________________________________",
  "GSP32vvmanmhu:1308": "[padārthāntaranirākaraṇam]",
  "GSP32vvmanmhu:1309": "(1 śakteḥ padārthāntaratvanirāsaḥ--)",
  "GSP32vvmanmhu:1310": "śaktirapi padārthāntaramastīti cet, na, tatsadbhāve pramāṇābhāvāt /",
  "GSP32vvmanmhu:1311": "sphoṭānupapattiriti cet, na, pratibandhābhāvenāpyupapatteḥ /",
  "GSP32vvmanmhu:1312": "tatra ca prāgabhāvādivikalpāḥ yogyatānupalabdhisāmānyena parihartavyāḥ /",
  "GSP32vvmanmhu:1313": "kāryalakṣaṇābhyupagamenottambhakamantrasya sphoṭotpattāvapi nāniyatahetutvam /",
  "GSP32vvmanmhu:1314": "brīhīn prokṣatīti dvitīyāyāśca na tatsamavetasaṃskāravācakatvaṃ kriyājanyaphalabhāgitvaṃ ca na tatsamavāyinamākṣipati,",
  "GSP32vvmanmhu:1315": "kintu tādarthyamātram /",
  "GSP32vvmanmhu:1316": "anyathopayuktānāṃ prastarādīnāṃ homenotpādyamānaḥ saṃskāro na teṣāṃ syāt, teṣāṃ vinaṣṭatvāt /",
  "GSP32vvmanmhu:1317": "na ca tatra saṃskāryatvaṃ nāsti, ``bhūtabhāvyupayogaṃ ca dravyaṃ saṃskāramarhati'' iti nyāyāt /",
  "GSP32vvmanmhu:1318": "tatra ca nirāśrayasya saṃskārasyāvasthānānupapatterātmāśrayatvaṃ kalpanīyam /",
  "GSP32vvmanmhu:1319": "tadvaditaratrāpi bhavatu, ko doṣaḥ?",
  "GSP32vvmanmhu:1320": "(2 jñātatāyāḥ padārthāntaratvanirāsaḥ--)",
  "GSP32vvmanmhu:1321": "ghaṭamahaṃ jānāmītyatra prābhākarāṇāṃ naye jñānajanitaphalasya ghaṭe kasyacidabhāvāt tatra kathaṃ karmatvamiti cintyam /",
  "GSP32vvmanmhu:1322": "ata eva bhāṭṭairjñātatā 'bhyupagamyate iti cet, teṣāmapyatītānāgateṣu kā vārttā?",
  "GSP32vvmanmhu:1323": "tatrāpi jāteranuvartamānatvādadoṣa iti cet, kathaṃ tarhi vyaktau jñātatvam?",
  "GSP32vvmanmhu:1324": "tayorabhedāditi cet, na, bhedasyāpi vidyamānatvāt /",
  "GSP32vvmanmhu:1325": "bhede 'pyadoṣa iti cet, na, rasanena rasajñānamātreṇaiva tadāśrayasyāpi jñātatvaprasaṅgāt /",
  "GSP32vvmanmhu:1326": "sattājñānatvamātreṇaiva jātyandhasyāpi rūpajñānaprasaṅgaḥ /",
  "GSP32vvmanmhu:1327": "jñātatānabhyupagamāt kathaṃ jñānasya viṣayaniyama iti cet, jñātatāyā eva kathamāśrayaniyamaḥ?",
  "GSP32vvmanmhu:1328": "kāraṇamahimneti cet, samaḥ samādhiḥ /",
  "GSP32vvmanmhu:1329": "(3 viśiṣṭatayāḥ padārthāntaratānirāsaḥ--)",
  "GSP32vvmanmhu:1330": "etena viśiṣṭatāpi nirākṛtā, tadutpādakasāmagryā eva vijātīyajñānotpattāvapyupapatteḥ /",
  "GSP32vvmanmhu:1331": "na ca viṣayavailakṣaṇyābhāve vaijātyaṃ durghaṭam,",
  "GSP32vvmanmhu:1332": "anubhavasmṛtyoravaijātyaprasaṅgāt,",
  "GSP32vvmanmhu:1333": "adhikaviṣayatve smṛterapi pramāṇatvaprasaṅgāt /",
  "GSP32vvmanmhu:1334": "anyāyā viśiṣṭatāyā atītānāgateṣvavasthanaṃ durghaṭam, āśrayābhāvāt /",
  "GSP32vvmanmhu:1335": "(4 viṣayībhāvasya padārthāntaranirāsaḥ--)",
  "GSP32vvmanmhu:1336": "etena viṣayībhāvarūpaḥ sambandho nirastaḥ, tanniyāmakenaiva jñānārthayorniyamopapatteḥ /",
  "GSP32vvmanmhu:1337": "evaṃ sānnidhyādayo 'pi nirākartavyāḥ /",
  "GSP32vvmanmhu:1338": "(5 sādṛśyasya padārthāntaratvanirāsaḥ--) astu tarhi sādṛśyaṃ padārthāntaramiti cet, na, mānābhāvāt /",
  "GSP32vvmanmhu:1339": "na ca vyavahāro mānam, tasya sāmānyādisambandhatvenāpyupapatteḥ /",
  "GSP32vvmanmhu:1340": "kathaṃ tarhi sāmānye sādṛśyavyavahāraḥ, kutaḥ śyenacitaṃ cinvīta (tai saṃ 5.4.11)",
  "GSP32vvmanmhu:1341": "ityatrātideśanam? tatrāpi vyaktisādṛśyasyaiva pratīteḥ /",
  "GSP32vvmanmhu:1342": "vyakteśca śabdārthatvāt, śyenatvaikārthasamavetadvitradharmavato 'nuṣṭhānasya sambhavāt /",
  "GSP32vvmanmhu:1343": "saṃketagrahasyaupādhikaśabdavadupapatteḥ /",
  "GSP32vvmanmhu:1344": "(6 pradhānasya padārthāntaratvapratyākhyānam--) evaṃ pradhānādayo 'pi nirākāryāḥ, sādhakābhāvāt /",
  "GSP32vvmanmhu:1345": "na ca vivādapadaṃ sākṣātparamparayā vā prakṛtijanyam, kāryatvādityavītamiti vācyam, vyaptyasiddheḥ /",
  "GSP32vvmanmhu:1346": "na ca sukhaduḥkhamohāḥ kāraṇapūrvakāḥ, kāryatvāditi sāmpratam, saṃyogādiṣu vyabhicārāt /",
  "GSP32vvmanmhu:1347": "na ca sadutpattiparyālocanayā tatsiddhaḥ, tatraiva vivādāt /",
  "GSP32vvmanmhu:1348": "na ca tadarthamupādīyamānatvāt tatra sattvam, nimittakāraṇe vyabhicārāt /",
  "GSP32vvmanmhu:1349": "na ca sati kāraṇavyāpāraḥ asārthakatvāditi jātiniyamajñena vyavasthā ghaṭate /",
  "GSP32vvmanmhu:1350": "yenaiva pramāṇena ghaṭabhāvasiddhistenaiva pramāṇena yogyānupalabdhyā paṭotpatteḥ pūrvaṃ tantuṣvapi paṭābhāvasiddhiḥ /",
  "GSP32vvmanmhu:1351": "ayogyatvenānupalabdhiśaṅkāyāmitaratrāpi sambhāvanāṃ ko nivārayet?",
  "GSP32vvmanmhu:1352": "kāryāpekṣayā caramasahakārikāraṇādutpattiriti nānavasthādūṣaṇam, mūlakṣaterabhāvāt /",
  "GSP32vvmanmhu:1353": "nāpi punaruktatvavirodho ghaṭādibhistasyāścotpatterabhyupagamāt /",
  "GSP32vvmanmhu:1354": "abhivyakte tu sarvāsāmabhivyaktīnāṃ sadātanatvād dṛṣṭādṛṣṭavyāsthādauḥsthyam /",
  "GSP32vvmanmhu:1355": "kiṃ bahunā ``parasparavirodhe hi na prakārāntarasthitiḥ'' iti nyāyāt padārthāntarāṇāṃ na sambhavaḥ,",
  "GSP32vvmanmhu:1356": "saptalakṣaṇānāṃ parasparavirodhāditi /",
  "GSP32vvmanmhu:1357": "_______________________________________________",
  "GSP32vvmanmhu:1358": "[mokṣaprakaraṇam]",
  "GSP32vvmanmhu:1359": "tatra hi dravyādināṃ heyopādeyasvarūpeṇa jñāne sati saṃsārasya duḥkhabhūyastvaṃ paśyataḥ sukhamapi duḥkhānuṣaṅgādduḥkhapakṣe nikṣiptam /",
  "GSP32vvmanmhu:1360_0": "upaniṣadā ca jñātajīvātmabrahmaṇo vaiśeṣikoktadṛśā bhagavadbhaktimanaskasya sadgurukaṭākṣapātakṣīṇāntarāyasya",
  "GSP32vvmanmhu:1360_1": "parameśvarasākṣātkārakutūhalino 'horātraṃ nididhyāsanamācarato 'nantakālakrameṇa",
  "GSP32vvmanmhu:1360_2": "paripakvajñānasya prakṛṣṭayogajadharmaśālinaḥ kathañcitsākṣātkṛtaparameśvarasya pravṛddhapratipakṣaniravakāśīkṛtamithyājñānasya",
  "GSP32vvmanmhu:1360_3": "kāraṇābhāvādapagatarāgadveṣapravṛttisambhāvanasyāśeṣaduḥkhābhāvāt svena rūpeṇāvasthānaṃ bhavati /",
  "GSP32vvmanmhu:1361": "sa cāyaṃ mokṣa iti manīṣibhirudāhriyate /",
  "GSP32vvmanmhu:1362": "na ca sukhasyāpyabhāvādapravṛttiḥ, bhavatāmapi sukhasyāpravṛttikaratvāt /",
  "GSP32vvmanmhu:1363": "na hi tatsādhyam, nityatvavyāghātāt /",
  "GSP32vvmanmhu:1364": "na hi siddhārthe kaścitprayatate iti bhavatāmapi avidyānivṛttireva kṛtisādhyā,",
  "GSP32vvmanmhu:1365": "tataśca tadeva prayojanaṃ yathāha- ``yamarthamadhikṛtya pravartate,",
  "GSP32vvmanmhu:1366": "tat prayojanam'' (nyā sū 1.1.24) /",
  "GSP32vvmanmhu:1367": "``ānandaṃ brahmaṇo rūpaṃ tacca mokṣe 'bhivyajyate'' iti santoṣajasukhabhiprāyeṇa gauṇyā vṛttyā duḥkhābhāvābhiprāyeṇa vā kathaṃcidguṇavāda iti,",
  "GSP32vvmanmhu:1368": "``aśarīraṃ vāva santaṃ na priyāpriye spṛśataḥ'' (chā u 8.12.1) iti vacanāt /",
  "GSP32vvmanmhu:1369": "na ca sāṃsārikasukhābhiprāyeṇa tat, sāṃsārikasukhasyāpi brahmasukhānatiriktatvāt /",
  "GSP32vvmanmhu:1370": "svayamprakāśatve ca svasya muktisaṃsārayoraviśeṣaprasaṅgāt /",
  "GSP32vvmanmhu:1371": "atra kecit-- duḥkhaparihārārthaṃ jñānasukhayoḥ pūrvaṃ viṣayaviṣayibhāvo 'nupapannaḥ paścādutpādya iti brūyuḥ /",
  "GSP32vvmanmhu:1372": "tadasāmpratam, tatsadbhāve pramāṇābhāvāt /",
  "GSP32vvmanmhu:1373": "yasya loke 'prasiddhiḥ, tasya prayojakatvamityapi durghaṭameva /",
  "GSP32vvmanmhu:1374": "neha jñānamasti,",
  "GSP32vvmanmhu:1375": "viṣayaviṣayibhāvo nāstīti dṛṣṭapūrvam,",
  "GSP32vvmanmhu:1376": "jñānasya vākyenotpādakasāmagryā eva vā tadutpādakatvāt /",
  "GSP32vvmanmhu:1377": "pradhānādinirāsenaiva taduktamokṣasyāpi bhaṅgo veditavyaḥ /",
  "GSP32vvmanmhu:1378": "vimataṃ kadācidviśeṣaguṇarahitam,",
  "GSP32vvmanmhu:1379": "vijñānāsamavāyikāraṇādhāratvādanityaviśeṣaguṇādhāratvānmanovadvyomavacca /",
  "GSP32vvmanmhu:1380": "na ca jīvā nityajñānā ātmavadīśvaravaditi sāmpratam, īśvarasvarūpasyaivopādheḥ /",
  "GSP32vvmanmhu:1381": "piṇḍavyabhicārābhāvāt /",
  "GSP32vvmanmhu:1382": "na ca nityaviśeṣaguṇādhārā iti sādhyarthaḥ,",
  "GSP32vvmanmhu:1383": "apārthivadvyaṇukārambhakatve sati viśeṣaguṇavattvopādheḥ /",
  "GSP32vvmanmhu:1384": "viśeṣaṇābhāvādbhavatāṃ punarviśeṣaguṇarahitatvāt /",
  "GSP32vvmanmhu:1385": "sukhatvaṃ nityasamavetam, tajjātitvāditi tu tadgatanikarṣatvena vyabhicaratātyalamatiprasaṅgena /",
  "GSP32vvmanmhu:1386": "namastripathagākrāntajaṭājūṭāya śambhave /",
  "GSP32vvmanmhu:1387": "namaste jagadutpattisthitidhvaṃsavidhāyine //",
  "GSP32vvmanmhu:1388": "iti śrīvādivāgīśvarācāryaviracitaḥ",
  "GSP32vvmanmhu:1389": "mānamanoharaḥ samāptaḥ //"
}