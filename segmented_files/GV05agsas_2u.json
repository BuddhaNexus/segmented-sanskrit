{
  "GV05agsas_2u:0": "vaitathyaprakaraṇam",
  "GV05agsas_2u:1": "_______________________________________________________________________",
  "GV05agsas_2u:2": "START MandUpK 2.1",
  "GV05agsas_2u:3": "jñāte dvaitaṃ na vidyata ityuktam,“ekamevādvitīyam“(chā.u.6 / 2 / 1) ityādi śrutibhyaḥ /",
  "GV05agsas_2u:4": "āgamamātraṃ tat /",
  "GV05agsas_2u:5": "tatropapattyāpi dvaitasya vaitathyaṃ śakyate 'vadhārayitum iti dvitīyaṃ prakaraṇam ārabhyate",
  "GV05agsas_2u:6": "vaitathyaṃ sarvabhāvānāṃ svapna āhur manīṣiṇaḥ /",
  "GV05agsas_2u:7": "antaḥsthānāt tu bhāvānāṃ saṃvṛtatvena hetunā // MandUpK_2.1 //",
  "GV05agsas_2u:8": "__________",
  "GV05agsas_2u:9": "MandUpKC_2.1",
  "GV05agsas_2u:10": "vitathasya bhāvo vaitathyam, asatyatvam ityarthaḥ /",
  "GV05agsas_2u:11": "kasya?",
  "GV05agsas_2u:12": "sarveṣāṃ bāhyādhyātmikānāṃ bhāvānāṃ padārthānāṃ svapna upalabhyamānānām,",
  "GV05agsas_2u:13": "āhuḥ kathayanti,",
  "GV05agsas_2u:14": "manīṣiṇaḥ pramāṇakuśalāḥ /",
  "GV05agsas_2u:15": "vaitathye hetumāhāntaḥsthānāt, antaḥ śarīrasya madhye sthānaṃ yeṣām /",
  "GV05agsas_2u:16": "tatra hi bhāvopalabhyante parvatahastyādayo na bahiḥ śarīrāt /",
  "GV05agsas_2u:17": "tasmāt te vitathā bhavitum arhanti /",
  "GV05agsas_2u:18": "nanvapavarakādyantarupalabhyamānair ghaṭādibhiranaikāntiko hetur ityāśaṅkyāha saṃvṛtatvena hetuna iti /",
  "GV05agsas_2u:19": "antaḥ saṃvṛtasthānād ityarthaḥ /",
  "GV05agsas_2u:20": "na hy antaḥ saṃvṛte dehento nāḍīṣu parvatahastyādīnāṃ saṃbhavo 'sti, na hi dehe parvataḥ, asti //1//",
  "GV05agsas_2u:21": "_______________________________________________________________________",
  "GV05agsas_2u:22": "START MandUpK 2.2",
  "GV05agsas_2u:23": "svapnadṛśyānāṃ bhāvānāmantaḥ saṃvṛtasthānamityetad asiddham,",
  "GV05agsas_2u:24": "yasmāt prācyeṣu supta udakṣu svapnān paśyann iva dṛśyata ityetad āśaṅkyāha",
  "GV05agsas_2u:25": "adīrghatvāc ca kālasya gatvā deśān na paśyati /",
  "GV05agsas_2u:26": "pratibuddhaś ca vai sarvas tasmin deśe na vidyate // MandUpK_2.2 //",
  "GV05agsas_2u:27": "__________",
  "GV05agsas_2u:28": "MandUpKC_2.2",
  "GV05agsas_2u:29": "na dehādbarhideśāntaraṃ gatvā svapnān paśyati /",
  "GV05agsas_2u:30": "yasmāt suptamātra eva dehadeśād yojanaśatāntarite māsamātraprāpye deśe svapnān paśyann iva dṛśyate /",
  "GV05agsas_2u:31": "na ca tad deśaprāpter āgamanasya dīrghaḥ kālo 'sti /",
  "GV05agsas_2u:32": "ato dārghatvāc ca kālasya na svapnadṛgdeśāntaraṃ gacchati /",
  "GV05agsas_2u:33": "kiṃ ca pratibuddhaś ca vai sarvaḥ svapnadṛksvapnadarśanadeśe na vidyate /",
  "GV05agsas_2u:34": "yadi ca svapne deśāntaraṃ gacched yasmin deśe svapnān paśyet tatraiva pratibudhyeta /",
  "GV05agsas_2u:35": "na caitad asti /",
  "GV05agsas_2u:36": "rātrau supto 'hanīva bhāvān paśyati, bahubhiḥ saṃgato bhavati, yaś ca saṃgataḥ tair gṛhyeta /",
  "GV05agsas_2u:37": "na ca gṛhyate, gṛhītaścetvām adya tatropalabdhavanto vayam iti vayamiti brūyuḥ /",
  "GV05agsas_2u:38": "na caitad asti tasmān na deśāntaraṃ gacchati svapne //2//",
  "GV05agsas_2u:39": "_______________________________________________________________________",
  "GV05agsas_2u:40": "START MandUpK 2.3",
  "GV05agsas_2u:41": "itaś ca svapnadṛśyā bhāvā vitathā yataḥ",
  "GV05agsas_2u:42": "abhāvaś ca rathādīnāṃ śrūyate nyāyapūrvakam /",
  "GV05agsas_2u:43": "vaitathyaṃ tena vai prāptaṃ svapna āhuḥ prakāśitam // MandUpK_2.3 //",
  "GV05agsas_2u:44": "__________",
  "GV05agsas_2u:45": "MandUpKC_2.3",
  "GV05agsas_2u:46": "abhāvaś caiva rathādīnāṃ svapnadṛśyānāṃ śrūyate nyāyapūrvakaṃ yuktitaḥ śrutau“na tatra rathāḥ“(bṛ.u.4 / 3 / 10) ity atra /",
  "GV05agsas_2u:47": "dehāntaḥ sthānasaṃvṛtatvādihetunā prāptaṃ vaikathyaṃ tad anuvādinyā śrutyā svapne svayañjyotiṣṭvapratipādanaparayā prakāśitamāhur brahmavidaḥ //3//",
  "GV05agsas_2u:48": "_______________________________________________________________________",
  "GV05agsas_2u:49": "START MandUpK 2.4",
  "GV05agsas_2u:50": "antasthānāt tu bhedānāṃ tasmāj jāgarite smṛtam /",
  "GV05agsas_2u:51": "yathā tatra tathā svapne saṃvṛtatvena bhidyate // MandUpK_2.4 //",
  "GV05agsas_2u:52": "__________",
  "GV05agsas_2u:53": "MandUpKC_2.4",
  "GV05agsas_2u:54": "jāgrad dṛśyānāṃ bhāvānāṃ vaitathyam iti pratijñā /",
  "GV05agsas_2u:55": "dṛśyatvād iti hetuḥ svapnadṛśyabhāvavad iti dṛṣṭāntaḥ /",
  "GV05agsas_2u:56": "yathā tatra svapne dṛśyānāṃ bhāvānāṃ vaitathyaṃ tathā jāgarite 'pi dṛśyatvam aviśiṣṭam iti hetūpanayaḥ /",
  "GV05agsas_2u:57": "tasmāj jāgarite 'pi vaitathyaṃ smṛtam iti nigamanam /",
  "GV05agsas_2u:58": "antaḥsthānāt saṃvṛtatvena ca svapnadṛśyānāṃ bhāvānāṃ jāgrad dṛśyebhyaḥ bhedaḥ /",
  "GV05agsas_2u:59": "dṛśyatvam asatyatvaṃ cāviśiṣṭam ubhayatra //4//",
  "GV05agsas_2u:60": "_______________________________________________________________________",
  "GV05agsas_2u:61": "START MandUpK 2.5",
  "GV05agsas_2u:62": "svapnajāgaritasthāne hy ekam āhur manīṣiṇaḥ /",
  "GV05agsas_2u:63": "bhedānāṃ hi samatvena prasiddhenaiva hetunā // MandUpK_2.5 //",
  "GV05agsas_2u:64": "__________",
  "GV05agsas_2u:65": "MandUpKC_2.5",
  "GV05agsas_2u:66": "prasiddhenaiva bhedānāṃ grāhyagrāhakatvena hetunā samatvena svapnajāgaritasthānayor ekatvamāhurvivekina iti pūrvapramāṇasiddhasyaiva phalam //5//",
  "GV05agsas_2u:67": "_______________________________________________________________________",
  "GV05agsas_2u:68": "START MandUpK 2.6",
  "GV05agsas_2u:69": "itaś ca vaitathyaṃ jāgrad dṛśyānāṃ bhedānām ādyantayor abhāvāt /",
  "GV05agsas_2u:70": "ādāvante ca yan nāsti vartamāne 'pi tat tathā /",
  "GV05agsas_2u:71": "vitathaiḥ sadṛśāḥ santo 'vitathā iva lakṣitāḥ // MandUpK_2.6 //",
  "GV05agsas_2u:72": "__________",
  "GV05agsas_2u:73": "MandUpKC_2.6",
  "GV05agsas_2u:74": "yadādāv ante ca nāsti vastu mṛgatṛṣṇikādi tanmadhye 'pi nāsty ati niścitaṃ loke tatheme jāgrad dṛśyā bhedāḥ /",
  "GV05agsas_2u:75": "ādyantayor abhāvād vitathair eva mṛgatṛṣṇikādibhiḥ sadṛśatvād vitathā eva tathāpi vitathā iva lakṣitā mūḍhair anātmavidbhiḥ //6//",
  "GV05agsas_2u:76": "_______________________________________________________________________",
  "GV05agsas_2u:77": "START MandUpK 2.7",
  "GV05agsas_2u:78": "svapnadṛśyavajjāgaritadṛśyānām api satvam iti yad uktaṃ tad ayuktam /",
  "GV05agsas_2u:79": "yasmāj jāgrad dṛśyā annapānavāhanādayaḥ kṣutpipāsādinivṛttiṃ kurvanto gamanāgamanādikāryaṃ ca saprayojānā dṛṣṭāḥ /",
  "GV05agsas_2u:80": "na tu svapnadṛśyānāṃ tad asti /",
  "GV05agsas_2u:81": "tasmāt svapnadṛśyavad jāgrad dṛśyānām asatvaṃ manorathamātram iti /",
  "GV05agsas_2u:82": "tan na /",
  "GV05agsas_2u:83": "kasmāt? yasmāt",
  "GV05agsas_2u:84": "saprayojanatā teṣāṃ svapne vipratipadyate /",
  "GV05agsas_2u:85": "tasmād ādyantavatvena mithyaiva khalu te smṛtāḥ // MandUpK_2.7 //",
  "GV05agsas_2u:86": "__________",
  "GV05agsas_2u:87": "MandUpKC_2.7",
  "GV05agsas_2u:88": "saprayojanatā dṛṣṭā yā annapānādīnāṃ sā svapne vipratipadyate /",
  "GV05agsas_2u:89": "jāgarite hi bhuktvā pītvā ca tṛpto vinivartitatṛṭsuptamātra eva kṣutpipāsādyārtam ahorātroṣitaṃ bhuktavantam ātmānaṃ manyate /",
  "GV05agsas_2u:90": "yathā spapne bhuktvā pītvā ca tṛpta utthitas tathā /",
  "GV05agsas_2u:91": "tasmād jāgrad dṛśyānāṃ svapne vipratipattir dṛṣṭā /",
  "GV05agsas_2u:92": "ato manyāmahe teṣām apy asatvaṃ spapnadṛśyavadanāśaṅkanīyam iti /",
  "GV05agsas_2u:93": "tasmād ādyantavatvamubhayatra samānam iti mithyā iva khalu te smṛtāḥ //7//",
  "GV05agsas_2u:94": "_______________________________________________________________________",
  "GV05agsas_2u:95": "START MandUpK 2.8",
  "GV05agsas_2u:96": "svapnajāgradbhedayoḥ samatvāj jāgradbhedānām asatvam iti yad uktaṃ tadasat /",
  "GV05agsas_2u:97": "kasmāt?",
  "GV05agsas_2u:98": "dṛṣṭāntasyāsiddhatvāt /",
  "GV05agsas_2u:99": "katham?",
  "GV05agsas_2u:100": "na hi jāgrad dṛṣṭā evaite bhedāḥ svapne dṛśyante /",
  "GV05agsas_2u:101": "kiṃ tarhi?",
  "GV05agsas_2u:102": "apūrvaṃ svapne paśyati, caturdantagajamārūṭhamaṣṭabhujamātmānaṃ manyate /",
  "GV05agsas_2u:103": "anyad apy evaṃprakāram apūrvaṃ paśyati svapne /",
  "GV05agsas_2u:104": "tan nānyenā asatā samam iti sadeva /",
  "GV05agsas_2u:105": "ato dṛṣṭānto 'siddhaḥ /",
  "GV05agsas_2u:106": "tasmātsvapnavajjāgaritasyāsatvamity ayuktam /",
  "GV05agsas_2u:107": "tan na, svapne dṛṣṭam apūrvaṃ yan manyase na tatsvataḥ siddham /",
  "GV05agsas_2u:108": "kiṃ tarhi?",
  "GV05agsas_2u:109": "apūrvaṃ sthānidharmo hi yathā svarganivāsinām /",
  "GV05agsas_2u:110": "tānayaṃ prekṣate gatvā yathaiveha suśikṣitaḥ // MandUpK_2.8 //",
  "GV05agsas_2u:111": "__________",
  "GV05agsas_2u:112": "MandUpKC_2.8",
  "GV05agsas_2u:113": "apūrvaṃ sthānidharmo hi sthānino draṣṭur eva hi svapnasthānavato dharmaḥ /",
  "GV05agsas_2u:114": "yathā svarganivāsināmindrādīnāṃ sahasrākṣatvādi tathā svapnadṛśo 'pūrvo 'yaṃ dharmaḥ /",
  "GV05agsas_2u:115": "na svataḥ siddho draṣṭuḥ svarūpavat /",
  "GV05agsas_2u:116": "tānevaṃprakārānapūrvānsvacittavikalpānayaṃ sthānī svapnadṛksvapnasthāne gatvā prekṣate /",
  "GV05agsas_2u:117": "yathaiveha loke suśikṣito deśāntaramārgastane mārgeṇa deśāntaraṃ gatvā tānpadārthānpaśyati tadvat /",
  "GV05agsas_2u:118": "tasmādyathā sthānidharmāṇāṃ rajjusarpamṛgatṛṣṇikādīnāmasatvaṃ tathā svapnadṛṣyānāmapūrvāṇāṃ sthānidharmatvamevetyasattvamato na svapnadṛṣṭāntasyāsiddhatvam //8//",
  "GV05agsas_2u:119": "_______________________________________________________________________",
  "GV05agsas_2u:120": "START MandUpK 2.9",
  "GV05agsas_2u:121": "apūrvatvāśaṅkā nirākṛtā svapnadṛṣṭāntasya punaḥ svapnatulyatāṃ jāgradbhedānāṃ prapañcayannāha",
  "GV05agsas_2u:122": "svapnavṛttāv api tv antaś cetasā kalpitaṃ tv asat /",
  "GV05agsas_2u:123": "bahiś cetogṛhītaṃ sad dṛṣṭaṃ vaitathyam etayoḥ // MandUpK_2.9 //",
  "GV05agsas_2u:124": "__________",
  "GV05agsas_2u:125": "MandUpKC_2.9",
  "GV05agsas_2u:126": "svapnavṛttāv api svapnasthāne 'py antaś cetasā manorathasaṅkalpitam asat /",
  "GV05agsas_2u:127": "saṅkalpānantarasamakālam evādarśanāt tatraiva svapne bahiś cetasā gṛhītaṃ cakṣurādidvāreṇopalabdhaṃ ghaṭādi sat /",
  "GV05agsas_2u:128": "ity eva satyam iti niścite 'pi sadasadvibhāgo dṛṣṭaḥ /",
  "GV05agsas_2u:129": "ubhayorapyantarbahiścetaḥ kalpitayorvaitathyameva dṛṣṭam //9//",
  "GV05agsas_2u:130": "_______________________________________________________________________",
  "GV05agsas_2u:131": "START MandUpK 2.10",
  "GV05agsas_2u:132": "jāgradvṛttāvapi tv antaś cetasā kalpitaṃ tv asat /",
  "GV05agsas_2u:133": "bahiścetogṛhītaṃ sad yuktaṃ vaitathyam etayoḥ // MandUpK_2.10 //",
  "GV05agsas_2u:134": "__________",
  "GV05agsas_2u:135": "MandUpKC_2.10",
  "GV05agsas_2u:136": "sadasatorvaitathyaṃ yuktam, antarbahiścetaḥkalpitatvāviśeṣāditi vyākhyātamanyat //10//",
  "GV05agsas_2u:137": "_______________________________________________________________________",
  "GV05agsas_2u:138": "START MandUpK 2.11",
  "GV05agsas_2u:139": "codaka āha",
  "GV05agsas_2u:140": "ubhayor api vaitathyaṃ bhedānāṃ sthānayor yadi /",
  "GV05agsas_2u:141": "ka etān budhyate bhedān ko vai teṣāṃ vikalpakaḥ // MandUpK_2.11 //",
  "GV05agsas_2u:142": "__________",
  "GV05agsas_2u:143": "MandUpKC_2.11",
  "GV05agsas_2u:144": "svapnajāgratsthānayorbhedānāṃ yadi vaitathyaṃ ka etānarbahiścetaḥkalpitānbudhyate /",
  "GV05agsas_2u:145": "ko vai teṣāṃ vikalpakaḥ /",
  "GV05agsas_2u:146": "smṛtijñānayoḥ ka ālambanamityabhiprāyaḥ, na cennirātmavāda iṣṭaḥ //11//",
  "GV05agsas_2u:147": "_______________________________________________________________________",
  "GV05agsas_2u:148": "START MandUpK 2.12",
  "GV05agsas_2u:149": "kalpayaty ātmanātmānam ātmā devaḥ svamāyayā /",
  "GV05agsas_2u:150": "sa eva budhyate bhedān iti vedāntaniścayaḥ // MandUpK_2.12 //",
  "GV05agsas_2u:151": "__________",
  "GV05agsas_2u:152": "MandUpKC_2.12",
  "GV05agsas_2u:153": "svayaṃ svamāyayā svamātmānamātsā deva ātmanyeva vakṣyamāṇaṃ bhedākāraṃ kalpayati rajjvādāviva sarpādīn svayameva ta tānbudhyate bhedāṃstadvadevetyevaṃ vedāntaniścayaḥ /",
  "GV05agsas_2u:154": "nānyo 'sti jñānasmṛtyāśrayo na ca nirāspada eva jñānasmṛtī vaināśikānāmivetyabhiprāyaḥ //12//",
  "GV05agsas_2u:155": "_______________________________________________________________________",
  "GV05agsas_2u:156": "START MandUpK 2.13",
  "GV05agsas_2u:157": "saṅkalpayankena prakāreṇa kalpayatītyucyate",
  "GV05agsas_2u:158": "vikaroty aparān bhāvān antaścitte vyavasthitān /",
  "GV05agsas_2u:159": "niyatāṃś ca bahiścitta evaṃ kalpayate prabhuḥ // MandUpK_2.13 //",
  "GV05agsas_2u:160": "__________",
  "GV05agsas_2u:161": "MandUpKC_2.13",
  "GV05agsas_2u:162_0": "vikaroti nānā karotyaparāṃl laukikān bhāvān padārthāñ śabdādīnanyāṃścāntaścitte vāsanārūpeṇa",
  "GV05agsas_2u:162_1": "vyavasthitānavyākṛtān niyatāṃśca pṛthvyādīnaniyatāṃśca kalpanākālānbahiścittaḥ saṃstathāntaścitto",
  "GV05agsas_2u:162_2": "manorathādilakṣaṇānityevaṃ kalpayati prabhurīśvara ātmetyarthaḥ //13 //",
  "GV05agsas_2u:163": "_______________________________________________________________________",
  "GV05agsas_2u:164": "START MandUpK 2.14",
  "GV05agsas_2u:165": "svapnavaccittaparikalpitaṃ sarvamityetadāśaṅkyate /",
  "GV05agsas_2u:166": "yasmāccittaparikalpitairmanorathādilakṣaṇaiścittaparicchedyaivailakṣaṇyaṃ bāhyānāmanyonyaparicchedyatvamiti //",
  "GV05agsas_2u:167": "sā na yuktāśaṅkā /",
  "GV05agsas_2u:168": "cittakālā hi ye 'ntas tu dvayakālāś ca ye bahiḥ /",
  "GV05agsas_2u:169": "kalpitā eva te sarve viśeṣo nānyahetukaḥ // MandUpK_2.14 //",
  "GV05agsas_2u:170": "__________",
  "GV05agsas_2u:171": "MandUpKC_2.14",
  "GV05agsas_2u:172": "cittakālā hi ye 'ntastu cittaparicchedyāḥ,",
  "GV05agsas_2u:173": "nānyaścittakālavyatirekeṇa paricchedakaḥ kālo yeṣāṃ te cittakālāḥ /",
  "GV05agsas_2u:174": "kalpanākāla evopalabhyanta ityarthaḥ /",
  "GV05agsas_2u:175": "dvayakālāśca bhedakālā anyonyaparicchedyāḥ /",
  "GV05agsas_2u:176": "yathāgodohanamāste, yāvadāste tāvadgāṃ dogdhi yāvadgāṃ dogdhi tāvadāste /",
  "GV05agsas_2u:177": "tāvānayametāvānsa iti parasparaparicchedyaparicchedakatvaṃ bāhyānāṃ bhedānāṃ te dvayakalā antaścittakālā bāhyāśca dvayakālāḥ kalpitā eva te sarve /",
  "GV05agsas_2u:178": "na bāhyo dvayakālatvaviśeṣaḥ kalpitatvavyatirekeṇānyahetukaḥ /",
  "GV05agsas_2u:179": "atrāpi hi svapnadṛṣṭānto bhavatyeva //14//",
  "GV05agsas_2u:180": "_______________________________________________________________________",
  "GV05agsas_2u:181": "START MandUpK 2.15",
  "GV05agsas_2u:182": "avyaktā eva ye 'ntas tu sphuṭā eva ca ye bahiḥ /",
  "GV05agsas_2u:183": "kalpitā eva te sarve viśeṣas tv indriyāntare // MandUpK_2.15 //",
  "GV05agsas_2u:184": "__________",
  "GV05agsas_2u:185": "MandUpKC_2.15",
  "GV05agsas_2u:186": "yadapyantaravyaktatvaṃ bhāvānāṃ manovāsanāmātrābhivyaktānāṃ sphuṭatvaṃ vā bahiścakṣurādīndriyāntare viśeṣo nāsau bhedānāmastitvakṛtaḥ svapne 'pi tathā darśanāt /",
  "GV05agsas_2u:187": "kintarhi? indriyāntarakṛta eva /",
  "GV05agsas_2u:188": "ataḥ kalpitā eva jāgtadbhāvā api svapnabhāvavaditi siddham //15//",
  "GV05agsas_2u:189": "_______________________________________________________________________",
  "GV05agsas_2u:190": "START MandUpK 2.16",
  "GV05agsas_2u:191": "bāhyādhyātmikānāṃ bhāvānāmitaretaranimittanaimittikatayā kalpanāyāṃ kiṃ mūlamityucyate",
  "GV05agsas_2u:192": "jīvaṃ kalpayate pūrvaṃ vaco bhāvān pṛthagvidhān /",
  "GV05agsas_2u:193": "bāhyān ādhyātmikāṃś caiva yathāvidyas tathāsmṛtiḥ // MandUpK_2.16 //",
  "GV05agsas_2u:194": "__________",
  "GV05agsas_2u:195": "MandUpKC_2.16",
  "GV05agsas_2u:196": "jīvaṃ hetuphalātmakam,",
  "GV05agsas_2u:197": "ahaṃ karomi mama sukhaduḥkhe ityevaṃ lakṣaṇam,",
  "GV05agsas_2u:198": "anevaṃlakṣaṇa eva śuddha ātmani rajjāviva sarpaṃ kalpayate pūrvam /",
  "GV05agsas_2u:199": "tatastādarthyena kriyākārakaphalabhedena prāṇādīnnānāvidhānbhāvānbāhyānādhyātmikāṃścaiva kalpate /",
  "GV05agsas_2u:200": "tatra kalpanāyāṃ ko heturityucyate /",
  "GV05agsas_2u:201": "yo 'sausvayaṅkalpito jīvaḥ sarvakalpanāyāmadhikṛtaḥ sa yathāvidyaḥ,",
  "GV05agsas_2u:202": "yādṛśī vidyā vijñānamasyeti yathāvidyaḥ,",
  "GV05agsas_2u:203": "tathāvidhaiva smṛtistasyeti tathāsmṛtirbhavati sa iti /",
  "GV05agsas_2u:204_0": "ato hetukalpanāvijñānātphalavijñānaṃ tato hetiphalasmṛtistatastadvijñānaṃ tadarthakriyākārakatatphalabhedavijñānāni",
  "GV05agsas_2u:204_1": "tebhyastatsmṛtistatsmṛteśca punastadvijñānānītyevaṃ bāhyānādhyātmikāṃścetaretaranimittanaimittikabhāvenānekadhā kalpayate //16 //",
  "GV05agsas_2u:205": "_______________________________________________________________________",
  "GV05agsas_2u:206": "START MandUpK 2.17",
  "GV05agsas_2u:207": "tatra jīvakalpanā sarvakalpanāmūlamityuktaṃ saiva jīvakalpanā kiṃnimitteti dṛṣṭāntena pratipādayati",
  "GV05agsas_2u:208": "aniścitā yathā rajjur andhakāre vikalpitā /",
  "GV05agsas_2u:209": "sarpadhārādibhir bhāvais tadvad ātmā vikalpitaḥ // MandUpK_2.17 //",
  "GV05agsas_2u:210": "__________",
  "GV05agsas_2u:211": "MandUpKC_2.17",
  "GV05agsas_2u:212_0": "yathā loke svena rūpeṇāniścitānavadhāritaivameveti rajjurmandāndhakāre kiṃ sarpa",
  "GV05agsas_2u:212_1": "udakadhārā daṇḍa iti vānekadhā vikalpitā bhavati pūrvaṃ svarūpāniścayanimittaṃ yadi",
  "GV05agsas_2u:212_2": "hi pūrvameva rajjuḥ svarūpeṇa niścitā syāt,",
  "GV05agsas_2u:213": "na sarpādivikalpo 'bhaviṣyad yathā svahastāṅgulyādiṣu, eṣa dṛṣṭāntaḥ /",
  "GV05agsas_2u:214_0": "tadvaddhetuphalādisaṃsāradharmānarthavilakṣaṇatayā svena viśuddhavijñaptimātrasattādvayarūpeṇāniścitatvājjīvaprāṇādyanantabhāvabhedairātmavikalpita",
  "GV05agsas_2u:214_1": "ityeṣa sarvopaniṣadāṃ siddhāntaḥ //17 //",
  "GV05agsas_2u:215": "_______________________________________________________________________",
  "GV05agsas_2u:216": "START MandUpK 2.18",
  "GV05agsas_2u:217": "niścitāyāṃ yathā rajjvāṃ vikalpo vinivartate /",
  "GV05agsas_2u:218": "rajjur eveti cādvaitaṃ tadvad ātmaviniścayaḥ // MandUpK_2.18 //",
  "GV05agsas_2u:219": "__________",
  "GV05agsas_2u:220": "MandUpKC_2.18",
  "GV05agsas_2u:221": "rajjureveti niścaye sarvavikalpanivṛttau rajjureveti cādvaitaṃ yathā tathā 'neti neti'(bṛ.u.4.4.22)",
  "GV05agsas_2u:222": "iti sarvasaṃsāradharmaśūnyapratipādakaśāstrajanitavijñānasūryālakakṛtātmaviniścayaḥ 'ātmaivedaṃ sarvam' (chā.u.7.25.2)",
  "GV05agsas_2u:223": "'apūrvamanaparamanantaramabāhyam' (bṛ.u.2.5.19)",
  "GV05agsas_2u:224": "'sabāhyābhyantaro hyajaḥ'(mu.u.2.1.2)",
  "GV05agsas_2u:225": "'ajaro 'maro 'mṛto 'bhayaḥ'(bṛ.u.4.4.25)",
  "GV05agsas_2u:226": "'eka evādvayaḥ' iti //18//",
  "GV05agsas_2u:227": "_______________________________________________________________________",
  "GV05agsas_2u:228": "START MandUpK 2.19",
  "GV05agsas_2u:229": "yadyātmaika eveti niścayaḥ kathaṃ prāṇādibhiranantairbhāvairetaiḥ saṃsāralakṣaṇairvikalpita ity ucyate, śṛṇu",
  "GV05agsas_2u:230": "prāṇādibhir anantaiś ca bhāvair etair vikalpitaḥ /",
  "GV05agsas_2u:231": "māyaiṣā tasya devasya yayā saṃmohitaḥ svayam // MandUpK_2.19 //",
  "GV05agsas_2u:232": "__________",
  "GV05agsas_2u:233": "MandUpKC_2.19",
  "GV05agsas_2u:234": "māyaiṣā tasyātmano devasya /",
  "GV05agsas_2u:235": "yathā māyāvinā vihitā māyā gaganamativimalaṃ kusumitaiḥ sapalāśaistarubhirākīrṇamiva karoti tatheyamapi devasya māyā yayāyaṃ svayamapi mohita iva mohito bhavati /",
  "GV05agsas_2u:236": "'mama māyā duratyayā'(gītā 7.14) ityuktam //19//",
  "GV05agsas_2u:237": "_______________________________________________________________________",
  "GV05agsas_2u:238": "START MandUpK 2.20-28",
  "GV05agsas_2u:239": "prāṇa iti prāṇavido bhūtānīti ca tadvidaḥ /",
  "GV05agsas_2u:240": "guṇā iti guṇavidas tattvānīti ca tadvidaḥ // MandUpK_2.20 //",
  "GV05agsas_2u:241": "pādā iti pādavido viṣayā iti ca tadvidaḥ /",
  "GV05agsas_2u:242": "lokā iti lokavido devā iti ca tadvidaḥ // MandUpK_2.21 //",
  "GV05agsas_2u:243": "vedā iti vedavido yajñā iti ca tadvidaḥ /",
  "GV05agsas_2u:244": "bhokteti ca bhoktṛvido bhojyam iti ca tadvidaḥ // MandUpK_2. 22 //",
  "GV05agsas_2u:245": "sūkṣma iti sūkṣmavidaḥ sthūla iti ca tadvidaḥ /",
  "GV05agsas_2u:246": "mūrta iti mūrtavido 'mūrta iti ca tadvidaḥ // MandUpK_2.23 //",
  "GV05agsas_2u:247": "kāla iti kālavido diśa iti ca tadvidaḥ /",
  "GV05agsas_2u:248": "vādā iti vādavido bhuvanānīti tadvidaḥ // MandUpK_2.24 //",
  "GV05agsas_2u:249": "mana iti manovido buddhir iti ca tadvidaḥ /",
  "GV05agsas_2u:250": "cittam iti cittavido dharmādharmau ca tadvidaḥ // MandUpK_2.25 //",
  "GV05agsas_2u:251": "pañcaviṃśaka ity eke ṣaḍviśa iti cāpare /",
  "GV05agsas_2u:252": "ekatriṃśaka ity āhur ananta iti cāpare // MandUpK_2.26 //",
  "GV05agsas_2u:253": "lokāṃl lokavidaḥ prāhur āśramā iti tadvidaḥ /",
  "GV05agsas_2u:254": "strīpuṃnapuṃsakaṃ laiṅgāḥ parāparam athāpare // MandUpK_2.27 //",
  "GV05agsas_2u:255": "sṛṣṭir iti sṛṣṭivido laya iti ca tadvidaḥ /",
  "GV05agsas_2u:256": "sthitir iti sthitividaḥ sarve ceha tu sarvadā // MandUpK_2.28 //",
  "GV05agsas_2u:257": "__________",
  "GV05agsas_2u:258": "MandUpKC_2.28",
  "GV05agsas_2u:259": "prāṇaḥ prājño bījātmā tatkāryabhedā hītare sthatyantāḥ /",
  "GV05agsas_2u:260": "anye ca sarve laukikāḥ sarvaprāṇiparikalpitā bhedā rajjvāmiva sarpādayas tacchūnya ātmanyātmasvarūpāniścayahetoravidyayā kalpitā iti piṇḍīkṛtor'thaḥ /",
  "GV05agsas_2u:261": "prāṇādiślokānāṃ pratyekaṃ padārthavyākhyāne phalguprayojanatvātsiddhapadārthatvācca yatno na kṛtaḥ //28//",
  "GV05agsas_2u:262": "_______________________________________________________________________",
  "GV05agsas_2u:263": "START MandUpK 2.29",
  "GV05agsas_2u:264": "kiṃ bahunā",
  "GV05agsas_2u:265": "yaṃ bhāvaṃ darśayed yasya taṃ bhāvaṃ sa tu paśyati /",
  "GV05agsas_2u:266": "taṃ cāvati sa bhūtvāsau tadgrahaḥ samupaiti tam // MandUpK_2.29 //",
  "GV05agsas_2u:267": "__________",
  "GV05agsas_2u:268": "MandUpKC_2.29",
  "GV05agsas_2u:269": "prāṇādīnāmanyatamamuktamanuktaṃ vānyaṃ bhāvaṃ padārthaṃ darśayedyasyācāryo 'nyo vāpta idameva tattvamiti sa taṃ bhāvamātmabhūtaṃ paśyatyayamahamiti vā mameti vā /",
  "GV05agsas_2u:270": "taṃ ca draṣṭāraṃ sa bhāvo 'vati yo darśito bhāvo 'sau bhūtvā rakṣati /",
  "GV05agsas_2u:271": "svenātmanā sarvato niruṇaddhi /",
  "GV05agsas_2u:272": "tasmingrahastadgrahastadabhiniveśaḥ /",
  "GV05agsas_2u:273": "idameva",
  "GV05agsas_2u:274": "tattvamiti sa taṃ grahītāramupaiti /",
  "GV05agsas_2u:275": "tasyātmabhāvaṃ nigacchatītyarthaḥ //29//",
  "GV05agsas_2u:276": "_______________________________________________________________________",
  "GV05agsas_2u:277": "START MandUpK 2.30",
  "GV05agsas_2u:278": "etair eṣo 'pṛthagbhāvaiḥ pṛthag eveti lakṣitaḥ /",
  "GV05agsas_2u:279": "evaṃ yo veda tattvena kalpayet so 'viśaṅkitaḥ // MandUpK_2.30 //",
  "GV05agsas_2u:280": "__________",
  "GV05agsas_2u:281": "MandUpKC_2.30",
  "GV05agsas_2u:282": "etaiḥ prāṇādibhirātmano 'pṛthagbhūtairapṛthagbhāvaireṣa ātmā rajjuriva sarpādi vikalapnārūpaiḥ pṛthageveti lakṣito 'bhilakṣito niścito mūḍhairityarthaḥ /",
  "GV05agsas_2u:283": "vivekināṃ tu rajjvāmiva kalpitāḥ sarpādayo nātmavyatirekeṇa prāṇādayaḥ santītyabhiprāya idaṃ sarvaṃ yadayamātmā (bṛ.u.2.4.6,",
  "GV05agsas_2u:284": "4.5.7) iti śruteḥ /",
  "GV05agsas_2u:285_0": "evamātmavyatirekeṇāsatvaṃ rajjusarpavadātmani kalpitānāmātmānaṃ ca kevalaṃ nirvikalpaṃ",
  "GV05agsas_2u:285_1": "yo veda tattvena śrutito yuktitaśca sa aviśaṅkito vedārthaṃ vibhāgataḥ kalpayetkalpayatītyarthaḥ",
  "GV05agsas_2u:285_2": "idamevaṃparaṃ vākyamado 'nyaparamiti /",
  "GV05agsas_2u:286": "na hyanadhyātmavidvedāñjñātuṃ śaknoti tattvataḥ /",
  "GV05agsas_2u:287": "'nahyanadhyātmavitkaścitkriyāphalamupāśnute' (manu.6 / 82) iti hi mānavaṃ vacanam //30//",
  "GV05agsas_2u:288": "_______________________________________________________________________",
  "GV05agsas_2u:289": "START MandUpK 2.31",
  "GV05agsas_2u:290": "yadetdvaitasyāsattvamuktaṃ yuktitastadetadvedāntapramāṇāvagatamityāha",
  "GV05agsas_2u:291": "svapnamāye yathā dṛṣṭaṃ gandharvanagaraṃ yathā /",
  "GV05agsas_2u:292": "tathā viśvam idaṃ dṛṣṭaṃ vedānteṣu vicakṣaṇaiḥ // MandUpK_2.31 //",
  "GV05agsas_2u:293": "__________",
  "GV05agsas_2u:294": "MandUpKC_2.31",
  "GV05agsas_2u:295": "svapnaśca māyā ca svapnamāye 'sadvastvātmike 'satyau sadvastvātmika iva lakṣyete 'vivekibhiḥ /",
  "GV05agsas_2u:296": "yathā ca prasāritapaṇyā paṇagṛhaprāsādastrīpuñjanapadavyavahārākīrṇamiva gandharvanagaraṃ dṛśyamānameva sadakasmādabhāvatāṃ gataṃ dṛṣṭam,",
  "GV05agsas_2u:297": "yathā ca svapnamāye dṛṣṭe 'sadrūpe,",
  "GV05agsas_2u:298": "tathā viśvamidaṃ dvaitaṃ samastamasaddṛṣṭam /",
  "GV05agsas_2u:299": "kvetyāha vedānteṣu /",
  "GV05agsas_2u:300": "“neha nānāsti kiñcana“(ka.u.2 / 1 / 11, bṛ.u.4 / 4 / 19)",
  "GV05agsas_2u:301": "“indro māyābhiḥ“(bṛ.u.2 / 5 / 19)",
  "GV05agsas_2u:302": "“ātmaivedamagra āsīt” (bṛ.u.1 / 4 / 17)",
  "GV05agsas_2u:303": "“brahma vedamagra āsīt“(bṛ.u.1 / 4 / 10)",
  "GV05agsas_2u:304": "“dvitīyādvai bhayaṃ bhavati“(bṛ.u.1 / 4 / 2)",
  "GV05agsas_2u:305": "“na tu taddvitīyasti“(bṛ.u.4 / 3 / 23)",
  "GV05agsas_2u:306": "“yatra svasya sarvamātmaivābhūt“(bṛ.u.4 / 5 / 15)",
  "GV05agsas_2u:307": "ityādiṣu vicakṣaṇairnipuṇataravastudarśibhi paṇḍitairityarthaḥ /",
  "GV05agsas_2u:308": "“tamaḥśvabhranibhaṃ dṛṣṭaṃ varṣabudbudasannibham /",
  "GV05agsas_2u:309": "nāśaprāyaṃ sukhāddhīnaṃ nāśottaramabhāvagam“iti vyāsasmṛteḥ //31//",
  "GV05agsas_2u:310": "_______________________________________________________________________",
  "GV05agsas_2u:311": "START MandUpK 2.32",
  "GV05agsas_2u:312": "prakaraṇārthopasaṃhārārtho 'yaṃ ślaukaḥ /",
  "GV05agsas_2u:313": "yadā vitathaṃ dvaitamātmaivaikaḥ paramārthataḥ saṃstadedaṃ niṣpannaṃ bhavati sarvo 'yaṃ laukiko vaidikaśca vyavahāro 'vidyāviṣaya eveti /",
  "GV05agsas_2u:314": "tadā",
  "GV05agsas_2u:315": "na nirodho na cotpattir na baddho na ca sādhakaḥ /",
  "GV05agsas_2u:316": "na mumukṣur na vai mukta ity eṣā paramārthatā // MandUpK_2.32 //",
  "GV05agsas_2u:317": "__________",
  "GV05agsas_2u:318": "MandUpKC_2.32",
  "GV05agsas_2u:319": "na nirodhaḥ nirodhanaṃ nirodhaḥ pralayaḥ,",
  "GV05agsas_2u:320": "utpattirjananam,",
  "GV05agsas_2u:321": "baddhaḥ saṃsārī jīvaḥ,",
  "GV05agsas_2u:322": "sādhako mādhanavānmokṣasya,",
  "GV05agsas_2u:323": "mumukṣurmocanārthī,",
  "GV05agsas_2u:324": "mukto vimuktabandhaḥ /",
  "GV05agsas_2u:325": "utpattipralayayorabhāvādbaddhādayo na santītyeṣā paramārthatā /",
  "GV05agsas_2u:326": "kathamutpattipralayorabhāvaḥ, ityucyate, dvaitasyāsatvāt /",
  "GV05agsas_2u:327": "yatra hi dvaitamiva bhavati“(bṛ.u.2 / 4 / 14)",
  "GV05agsas_2u:328": "“ya iha nāneva paśyati“(ka.u.2 / 1 / 10,11)",
  "GV05agsas_2u:329": "“ātmaivedaṃ sarvam“(chā.u.7 / 25 / 2)",
  "GV05agsas_2u:330": "“brahmaivedaṃ sarvam“(nṛsiṃhottara.7)",
  "GV05agsas_2u:331": "“ekamevādvitīyaṃ“(chā.u.6 / 2 / 1)",
  "GV05agsas_2u:332": "“idaṃ sarvaṃ yadayamātmā“(bṛ.u.2 / 4 / 6,4 / 5 / 7)",
  "GV05agsas_2u:333": "ityādinānāśrutibhyo dvaitasyāsatvaṃ siddham /",
  "GV05agsas_2u:334": "sato hyutpattiḥ pralayo vā syānnāsataḥ śaśaviṣāṇāde /",
  "GV05agsas_2u:335": "nāpyadvaitamutpadyate līyate vā /",
  "GV05agsas_2u:336": "advayaṃ cotpattipralayavacceti vipratiṣiddham /",
  "GV05agsas_2u:337": "yastu punardvaitasaṃvyavahāraḥ sa rajjusarpavadātmani prāṇādilakṣaṇaḥ kalpita ityuktam /",
  "GV05agsas_2u:338": "na hi manovikalpanāyā rajjusarpādilakṣaṇāyā rajjvāṃ pralaya utpattirvā /",
  "GV05agsas_2u:339": "na ca manasi rajjusarpasyotpattiḥ pralayo vā na cobhayato vā /",
  "GV05agsas_2u:340": "tathā mānasatvāviśeṣāddvaitasya /",
  "GV05agsas_2u:341": "na hi niyate manasi suṣupte vā dvaitaṃ gṛhyate /",
  "GV05agsas_2u:342": "ato manovikalpanāmātraṃ dvaitamiti siddham /",
  "GV05agsas_2u:343": "tasmādsūktaṃ dvaitasyāsatvānnirodhādyabhāvaḥ paramārthateti /",
  "GV05agsas_2u:344": "yadyevaṃ dvaitābhāve śāstravyāpāro nādvaite virodhāt /",
  "GV05agsas_2u:345": "tathā ca satyadvaitasya vastutve pramāṇābhāvācchūnyavādaprasaṅgaḥ, dvaitasya cābhāvāt /",
  "GV05agsas_2u:346": "na;",
  "GV05agsas_2u:347": "rajjusarpādivikalpanāyā nirāspadatvānupapattiriti pratyuktametatkathamujjīvayasītyāha rajjurapi sarpavikalpasyāspada bhūtā vikalpitaiveti dṛṣṭāntānupapattiḥ /",
  "GV05agsas_2u:348": "na; vikalpanākṣaye 'vikalpitasyāvikalpitatvādeva sattopatteḥ /",
  "GV05agsas_2u:349": "rajjusarpavadasattvamiti cet?",
  "GV05agsas_2u:350": "na, ekāntenāvikalpitatvādavikalpitarajjvaṃśavatprāk sarpābhāvavijñānāt /",
  "GV05agsas_2u:351": "vikalpayituśca prāgvikalpanotpatteḥ siddhatvābhyupagamādasatvānupapattiḥ /",
  "GV05agsas_2u:352": "kathaṃ punaḥ svarūpevyāpārābhāve śāstrasya dvaitavijñānanivartakatvam?",
  "GV05agsas_2u:353": "naiṣa doṣaḥ /",
  "GV05agsas_2u:354": "rajjvāṃ sarpādivadātmani dvaitasyāvidyādhyastatvāt /",
  "GV05agsas_2u:355": "katham?",
  "GV05agsas_2u:356": "sukhyahaṃ duḥkhī mūḍho jāto mṛto jīrṇo dehavān paśyāmi vyakto 'vyaktaḥ kartā phalī saṃyukto viyuktaḥ kṣīṇo vṛddhohaṃ mamaita ityevamādayaḥ sarva ātmanyadhyāropyante /",
  "GV05agsas_2u:357": "ātmaiteṣvanugataḥ sarvatrāvyabhicārāt /",
  "GV05agsas_2u:358": "yathā sarpadhārādibhedeṣu rajjuḥ /",
  "GV05agsas_2u:359": "yadā caivaṃ viśeṣyasvarūpapratyayasya siddhatvānna kartavyatvaṃ śāstreṇa /",
  "GV05agsas_2u:360": "akṛtakartṛ ca śāstraṃ kṛtānukāritve 'prāmāṇam /",
  "GV05agsas_2u:361_0": "yato 'vidyādhyāropitasukhitvādiviśeṣapratibandhādevātmanaḥ svarūpeṇānavasthānaṃ svarūpāvasthānaṃ",
  "GV05agsas_2u:361_1": "ca śreya iti sukhitvādinivartakaṃ śāstram ātmanyasukhitvādipratyayakaraṇena neti",
  "GV05agsas_2u:361_2": "netyasthūlādivākyaiḥ /",
  "GV05agsas_2u:362": "ātmasvarūpavadasukhitvādyapi sukhitvādibhedeṣu nānuvṛtto 'sti dharmaḥ /",
  "GV05agsas_2u:363": "yadyanuvṛttaḥ syānnādhyāropitasukhitvādilakṣaṇo viśeṣaḥ /",
  "GV05agsas_2u:364": "yathoṣṇatvaguṇaviśeṣavatyagnau śītatā /",
  "GV05agsas_2u:365": "tasmānnirviśeṣa evātmani sukhitvādayo viśeṣāḥ kalpitāḥ /",
  "GV05agsas_2u:366": "yattvasukhitvādiśāstramātmanastatsukhitvādi viśeṣanivṛtyarthameveti siddham /",
  "GV05agsas_2u:367": "“siddhaṃ tu nivartakatvāt“ityāgamavidāṃ sūtram //32//",
  "GV05agsas_2u:368": "_______________________________________________________________________",
  "GV05agsas_2u:369": "START MandUpK 2.33",
  "GV05agsas_2u:370": "pūrvaślokārthasya hetumāha",
  "GV05agsas_2u:371": "bhāvair asadbhir evāyam advayena ca kalpitaḥ /",
  "GV05agsas_2u:372": "bhāvā apy advayenaiva tasmād advayatā śivā // MandUpK_2.33 //",
  "GV05agsas_2u:373": "__________",
  "GV05agsas_2u:374": "MandUpKC_2.33",
  "GV05agsas_2u:375": "yathā rajjvāmasadbhiḥ sapradhārādibhiradvayena ca rajjudravyeṇa satāyaṃ sarpa iyaṃ dhārā daṇḍo 'yamiti vā rajjudravyameva kalpyata evaṃ prāṇādibhiranantairasadbhirevāvidyamānaiḥ,",
  "GV05agsas_2u:376": "na paramārthataḥ na hyapracalite manasi kaścidbhāva upalakṣayituṃ śakyate kenacit;",
  "GV05agsas_2u:377": "na cātmanaḥ pracalanamasti;",
  "GV05agsas_2u:378_0": "pracalitasyaivopalabhyamānā bhāvā na paramārthataḥ santaḥ kalpayituṃ śakyāḥ ato 'sadbhireva",
  "GV05agsas_2u:378_1": "prāṇādabhāvairadvayena ca paramārthasatātmanā rajjuvattarvavikalpāspadabhūtenāyaṃ",
  "GV05agsas_2u:378_2": "svayamevātmā kalpitaḥ;",
  "GV05agsas_2u:379": "sadaikasvabhāvo 'pi san /",
  "GV05agsas_2u:380": "te ca prāṇādibhāvāṃ apyadvayenaiva satātmanā vikalpitāḥ /",
  "GV05agsas_2u:381": "na hi nirāspadā kācitkalpanopalabhyate;",
  "GV05agsas_2u:382": "ataḥ sarvakalpanāspadatvātsvenātnādvayasyāvyabhicārātkalpanāvasthāyāmapyadvayatā śivā /",
  "GV05agsas_2u:383": "kalpanā eva tvaṃśivāḥ /",
  "GV05agsas_2u:384": "rajjusarpādivattrāsādikāriṇyo hi tāḥ /",
  "GV05agsas_2u:385": "advayatābhayātaḥ saiva śivā //33//",
  "GV05agsas_2u:386": "_______________________________________________________________________",
  "GV05agsas_2u:387": "START MandUpK 2.34",
  "GV05agsas_2u:388": "kutaścādvayatā śivā? nānābhūtaṃ /",
  "GV05agsas_2u:389": "pṛthaktvamanyasyānyasmādyatra dṛṣṭaṃ tatrāśivaṃ bhavet /",
  "GV05agsas_2u:390": "nātmabhāvena nānedaṃ na svenāpi kathañcana /",
  "GV05agsas_2u:391": "na pṛthaṅ nāpṛthak kiñcid iti tattvavido viduḥ // MandUpK_2.34 //",
  "GV05agsas_2u:392": "__________",
  "GV05agsas_2u:393": "MandUpKC_2.34",
  "GV05agsas_2u:394": "na hyatrādvaye paramārthasatyātmani prāṇādisaṃsārajātamidaṃ jagadātmabhāvena paramārthasvarūpeṇa nirīpyamāṇaṃ nānā vastvantarabhūtaṃ bhavati /",
  "GV05agsas_2u:395": "yathā rajjusvarūpeṇa prakāśena nirūpyamāṇo na nānābhūtaḥ kalpitaḥ sarpo 'sti tadvat /",
  "GV05agsas_2u:396": "nāpi svena prāṇādyātmanedaṃ vidyate /",
  "GV05agsas_2u:397": "kadācidapi rajjusarpavatkalpitatvādeva /",
  "GV05agsas_2u:398": "tathānyonyaṃ na pṛthakprāṇādi vastu yathāśvānmahiṣaḥ pṛthagvidyata evam /",
  "GV05agsas_2u:399": "ato 'stvānnāpṛthagvidyate 'nyonyaṃ pareṇa vā kiñcidity evaṃ paramārthatattvamātavido brāhmaṇā viduḥ /",
  "GV05agsas_2u:400": "ato 'śivahetutvābhāvādadvayataiva śivetyabhiprāyaḥ //34//",
  "GV05agsas_2u:401": "_______________________________________________________________________",
  "GV05agsas_2u:402": "START MandUpK 2.35",
  "GV05agsas_2u:403": "tadetatsamyagdarśanaṃ stūyate",
  "GV05agsas_2u:404": "vītarāgabhayakrodhair munibhir vedapāragaiḥ /",
  "GV05agsas_2u:405": "nirvikalpo hy ayaṃ dṛṣṭaḥ prapañcopaśamo 'dvayaḥ // MandUpK_2.35 //",
  "GV05agsas_2u:406": "__________",
  "GV05agsas_2u:407": "MandUpKC_2.35",
  "GV05agsas_2u:408_0": "vigatarāgabhayadveṣakrodhādisarvadaiṣaiḥ sarvadā munibhirmananaśīlairvivekibhirvedapāragairavagatavedārthatattvairjñānibhirni",
  "GV05agsas_2u:408_1": "rvikalpaḥ sarvavikalpaḥ śūnyo 'mātmā dṛṣṭa upalabdho vedāntārthatatparaiḥ prapañcopaśamaḥ",
  "GV05agsas_2u:408_2": "prapañco dvaitabhedavistārastasyopaśamo 'bhāvo yasminsa ātmā prapañcopaśamo 'ta evādvayo",
  "GV05agsas_2u:408_3": "vigatadoṣaireva paṇḍitairvedāntārthatatparaiḥ saṃnyasibhiḥ paramātmā draṣṭuṃ śakyaḥ,",
  "GV05agsas_2u:409": "nānyai rāgādikaluṣitacetobhiḥ svapakṣapātidarśanaistārkikādibhirityābhiprāyaḥ //35//",
  "GV05agsas_2u:410": "_______________________________________________________________________",
  "GV05agsas_2u:411": "START MandUpK 2.36",
  "GV05agsas_2u:412": "yasmātsarvānarthapraśamarūpatvādadvayaṃ śivamabhayam",
  "GV05agsas_2u:413": "tasmād evaṃ viditvainam advaite yojayet smṛtim /",
  "GV05agsas_2u:414": "advaitaṃ samanuprāpya jaḍavallokam ācaret // MandUpK_2.36 //",
  "GV05agsas_2u:415": "__________",
  "GV05agsas_2u:416": "MandUpKC_2.36",
  "GV05agsas_2u:417": "ata evaṃ viditvainamadvaite smṛtiṃ yojayet /",
  "GV05agsas_2u:418": "advaitāvagamāyaiva smṛtiṃ kuryādityarthaḥ /",
  "GV05agsas_2u:419": "taccādvaitamavagamyāhamasmi paraṃ brahmeti viditvāśanāyādyatītaṃ sākṣādaparokṣādajamātmānaṃ sarvalokavyavahārātītaṃ jaḍavallokamācaret /",
  "GV05agsas_2u:420": "aprakhyāpayannātmānamahamevaṃvidha ityabhiprāyaḥ //36//",
  "GV05agsas_2u:421": "_______________________________________________________________________",
  "GV05agsas_2u:422": "START MandUpK 2.37",
  "GV05agsas_2u:423": "kayā caryayā lokamācaredityāha",
  "GV05agsas_2u:424": "niḥstutir nirnamaskāro niḥsvadhākāra eva ca /",
  "GV05agsas_2u:425": "calācalaniketaś ca yatir yādṛcchiko bhavet // MandUpK_2.37 //",
  "GV05agsas_2u:426": "__________",
  "GV05agsas_2u:427": "MandUpKC_2.37",
  "GV05agsas_2u:428": "stutinamaskārādisarvakarmavarjitastyaktasarvabāhyaiṣaṇaḥ pratipannaparamahaṃsapārivrājya ityabhiprāyaḥ“etaṃ vai tamātmānaṃ viditvā“(bṛ.u.3 / 5 / 1)",
  "GV05agsas_2u:429": "ityādiśruteḥ;“tadbuddhayastadātmānastanniṣṭhāstatparāyaṇāḥ“(gītā 5 / 17)",
  "GV05agsas_2u:430": "ityādismṛteśca calaṃ śarīraṃ pratikṣaṇamanyathābhāvāt,",
  "GV05agsas_2u:431": "acalamātmatattvam,",
  "GV05agsas_2u:432_0": "yadākadācidbhojanādivyavahāranimittamākāśavadacalaṃ svarūpamātmatattvamātmano niketamāśrayamātmasthitiṃ",
  "GV05agsas_2u:432_1": "vismṛtyāhamiti manyate yadā tadā calo deho niketo yasya sa ayamevaṃ calācalaniketo",
  "GV05agsas_2u:432_2": "vidvānna punarbāhyaviṣayāśrayaḥ;",
  "GV05agsas_2u:433": "sa ca yādṛcchiko bhaved yadṛcchāprāptakaupīnacchādanagrāsamātradehasthitirityarthaḥ //37//",
  "GV05agsas_2u:434": "_______________________________________________________________________",
  "GV05agsas_2u:435": "START MandUpK 2.38",
  "GV05agsas_2u:436": "tattvam ādhyātmikaṃ dṛṣṭvā tattvaṃ dṛṣṭvā tu bāhyataḥ /",
  "GV05agsas_2u:437": "tattvībhūtas tadārāmas tattvād apracyuto bhavet // MandUpK_2.38 //",
  "GV05agsas_2u:438": "__________",
  "GV05agsas_2u:439": "MandUpKC_2.38",
  "GV05agsas_2u:440": "bāhyaṃ pṛthivyāditatvaṃ ādhyātmikaṃ ca dehādilakṣaṇaṃ rajjusarpādivatsvapnamāyādivacca asat“vācārambhaṇaṃ vikāro nāmadheyam” (chā.u.6 / 1 / 4) ityādiśruteḥ /",
  "GV05agsas_2u:441": "ātmā ca sabāhyābhyantaro hyajo 'pūrvo 'nantaro 'bāhyaḥ kṛtsna ākāśavatsarvagataḥ sūkṣmo 'calo nirguṇo niṣkalo niṣkriyaḥ“tatsatyaṃ sa ātmā tattvamasi“(chā.u.6 / 8 / 16) iti śruteḥ /",
  "GV05agsas_2u:442_0": "ityevaṃ tattvaṃ dṛṣṭvā tattvībhūtastadārāmo na bāhyaramaṇo yathātattvadarśī kaściccittamātmatvena",
  "GV05agsas_2u:442_1": "pratipannaścittacalanamanucalitamātmānaṃ manyamānastatattvāccalitaṃ dehādibhūtamātmānaṃ",
  "GV05agsas_2u:442_2": "kadācinmanyate pracyuto 'hamātmatattvādidānīmiti;",
  "GV05agsas_2u:443": "samāhite cu manasi kadācittattvabhūtaṃ prasannātmānaṃ manyata idānīmasmi tattvībhūta iti;",
  "GV05agsas_2u:444": "na tadātmavidbhavet /",
  "GV05agsas_2u:445": "ātmana ekarūpattvātsvarūpapracyavanāsambhavācca /",
  "GV05agsas_2u:446": "sadaiva brahmāsmītyapracyuto bhavettattvātsadāpracyutātmatattvadarśano bhavedityabhiprāyaḥ“śuni caiva śvapāke ca paṇḍitāḥ samadarśinaḥ“(gītā 12 / 18)",
  "GV05agsas_2u:447": "“samaṃ sarveṣu bhūteṣu“(gītā 13 / 17)",
  "GV05agsas_2u:448": "ityādi smṛteḥ //38//"
}