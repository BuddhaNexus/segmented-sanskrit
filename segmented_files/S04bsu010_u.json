{
  "S04bsu010_u:0": "Bhavasaṅkrāntisūtram",
  "S04bsu010_u:1": "namassarvabuddhabodhisattvebhyaḥ /",
  "S04bsu010_u:2": "1. evaṃ mayā śrutam /",
  "S04bsu010_u:3": "ekasmin samaye bhagavān rājagṛhe viharati sma kalantakanivāse veṇuvane mahatā bhikṣusaṅaghena sārdhaṃ dviśatapacāśadbhiḥ bhikṣubhiḥ saṃbahulaiśca bodhisattvamahāsattvaiḥ /",
  "S04bsu010_u:4": "atha bhagavānanekaśatasahasraparivāraparivṛtaḥ purato 'valokya dharmaṃ deśayati sma /",
  "S04bsu010_u:5": "ādau kalyāṇaṃ madhye kalyāṇamavasāne kalyāṇaṃ svarthaṃ suvyajanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ prakāśayati sma //",
  "S04bsu010_u:6": "2. tadā magadharājaḥ śreṇyo vimvisāraḥ mahātā rājavibhavena mahatā ca rājabalena rājagṛhānmahānagarānniṣkramya yena veṇuvanaṃ yena ca bhagavān tenopasaṅakramīt /",
  "S04bsu010_u:7": "upasaṅakramya bhagavataḥ pādau śirasā abhivandya triḥ pradakṣiṇīkṛtya ekānte atiṣṭhat /",
  "S04bsu010_u:8": "ekānte sthitvā magadharājaḥ śreṇyo bimbisāraḥ bhagavantametadavocat /",
  "S04bsu010_u:9": "kathaṃ bhagavan kṛtaṃ karma saṃcayaṃ pratirudhya ciraniruddhaṃ maraṇakāla upasthitaṃ manaso 'bhimukhībhavati /",
  "S04bsu010_u:10": "sūnyeṣu sarvasaṃskāreṣu kathaṃ karmaṇāmavipraṇāśo 'sti //",
  "S04bsu010_u:11": "3. evamukte bhagavān magadharājaṃ śreṇyaṃ bimbisārametadavocat /",
  "S04bsu010_u:12": "tadyathā mahārāja puruṣaḥ suptaḥ svapne janapadakalyāṇyā striyā sārdhaṃ paricaret /",
  "S04bsu010_u:13": "sa śayitavibuddhaḥ janapadakalyāṇīṃ tāṃ striyamanusmaret /",
  "S04bsu010_u:14": "tatkiṃ manyase mahārāja svapne sā janapadakalyāṇī strī //",
  "S04bsu010_u:15": "4. āha! nohīdaṃ bhagavan //",
  "S04bsu010_u:16": "5. bhagavānāha!tat kiṃ manyase mahārāja api nu sa puruṣaḥ kiṃ paṇḍitajātīyo bhavet /",
  "S04bsu010_u:17": "yaḥ svapne janapadakalyāṇīṃ striyamabhiniviśet //",
  "S04bsu010_u:18": "6. āha! nohīdaṃ bhagavan! tatkasya hetoḥ /",
  "S04bsu010_u:19": "atyantatayā tu bhagavan svapne janapadakalyāṇī strī na saṃvidyate /",
  "S04bsu010_u:20": "nopalabhyate /",
  "S04bsu010_u:21": "kutaḥ punaranayāsārdhaṃ paricaraṇā /",
  "S04bsu010_u:22": "evaṃ vighātasya klamathasya bhāgī syāt //",
  "S04bsu010_u:23": "7. bhagavānāha!evameva mahārāja balo 'śrutavān pṛthagjanaścakṣuṣā rūpāṇi ddaṣṭvā saumanasyasthānīyāni rūpāṇyabhiniviśet /",
  "S04bsu010_u:24": "abhiniviṣṭa anurajyate /",
  "S04bsu010_u:25": "anuraktaḥ saṃrajyate /",
  "S04bsu010_u:26": "saṃrakto rāgajaṃ dveṣajaṃ mohajaṃ karma kāyavāṅmanobhirabhisaṃskaroti /",
  "S04bsu010_u:27": "tacca karma abhisaṃskṛtaṃ nirudhyate /",
  "S04bsu010_u:28": "niruddhaṃ na pūrvāṃ diśaṃ niśritya tiṣṭhati /",
  "S04bsu010_u:29": "na dakṣiṇām /",
  "S04bsu010_u:30": "na paścimām /",
  "S04bsu010_u:31": "nottarām /",
  "S04bsu010_u:32": "nordhvam /",
  "S04bsu010_u:33": "nādhaḥ /",
  "S04bsu010_u:34": "na vidiśaṃ niśritya tiṣṭhati /",
  "S04bsu010_u:35": "tat karma kadācinmaraṇa kālasamaya upasthite tatsabhāgasya karmaṇaḥ kṣayāt caramavijñāne niruddhe manaso 'bhimukhībhavati /",
  "S04bsu010_u:36": "tadyathāpi nāma suptaśayitavibuddhasya janapadakalyāṇi strī /",
  "S04bsu010_u:37": "evam hi mahārāja caramavijñānaṃ nirudhyate /",
  "S04bsu010_u:38": "aupapattyaṃśikaṃ prathamavijñānaṃ utpadyate /",
  "S04bsu010_u:39": "yadi vā deve /",
  "S04bsu010_u:40": "yadi vā mānuṣe /",
  "S04bsu010_u:41": "yadi vāsure /",
  "S04bsu010_u:42": "yadi vā narakeṣu /",
  "S04bsu010_u:43": "yadi vā tiryagyoniṣu / yadi vā preteṣu /",
  "S04bsu010_u:44": "tasya ca mahārāja prathamavijñānasya samanantaraniraddhasya tatsabhāgā cittasaṃtatiḥ pravartate /",
  "S04bsu010_u:45": "yatra vipākasya pratisaṃvedanā prajñāyate /",
  "S04bsu010_u:46": "tatra mahārāja na kaściddharmaḥ asmāt lokātparalokaṃ saṅkrāmati /",
  "S04bsu010_u:47": "cyutyupapattī ca prajñāyete /",
  "S04bsu010_u:48": "tatra mahārāja yaścaramavijñānasya nirodhaḥ /",
  "S04bsu010_u:49": "sā cyutiriti saṃjñā /",
  "S04bsu010_u:50": "yaḥ prathamavijñānasya prādurbhāvaḥ /",
  "S04bsu010_u:51": "sopapattiriti /",
  "S04bsu010_u:52": "caramavijñānaṃ mahārāja nirodhe 'pi na svacidgacchati /",
  "S04bsu010_u:53": "aupapattyaṃśikaṃ prathamavijñānamutpāde 'pi na kutaścidāgacchati / tat kasya hetoḥ /",
  "S04bsu010_u:54": "svabhāvarahitatvāt /",
  "S04bsu010_u:55": "tatra mahārāja caramavijñānaṃ caramavijñānena śūnyam /",
  "S04bsu010_u:56": "cyutiścayutyā śūnyā /",
  "S04bsu010_u:57": "karma karmaṇā śūnyam /",
  "S04bsu010_u:58": "prathamavijñānaṃ prathamavijñānena śūnyam /",
  "S04bsu010_u:59": "upapattirupapattyā śūnyā /",
  "S04bsu010_u:60": "karmaṇāmavipraṇāśaścaprajñāyate /",
  "S04bsu010_u:61": "prathamavijñānasya mahārāja aupapattyaṃśikasya samanantaraniruddhasya nirantarā cittasantatiḥ pravartate /",
  "S04bsu010_u:62": "yatra vipākasya pratisaṃvedanī prajñāyate /",
  "S04bsu010_u:63": "evaṃ bhagavānāha /",
  "S04bsu010_u:64": "sugata evamuktvā anyadevamavocat śāstā //",
  "S04bsu010_u:65": "8. sarvametannāmamātraṃ saṃjñāmātre pratiṣṭhitam /",
  "S04bsu010_u:66": "abhidhānātpṛthakbhūtamabhidheyaṃ na vidyate //",
  "S04bsu010_u:67": "9. yena yena hi nāmnā vai yo yo dharmo 'bhilapyate /",
  "S04bsu010_u:68": "nāsau saṃvidyate tatra dharmāṇāṃ sā hi dharmatā //",
  "S04bsu010_u:69": "10. nāmnā hi nāmatā śūnyā nāmnā nāma na vidyate /",
  "S04bsu010_u:70": "anāmakāḥ sarvadharmā nāmna tu paridīpitāḥ //",
  "S04bsu010_u:71": "11. ime dharmā asantaśca kalpanāyāḥ samuddhitāḥ /",
  "S04bsu010_u:72": "sāpyatra kalpanā śūnyā yayā śūnyā vikalpitāḥ //",
  "S04bsu010_u:73": "12. cakṣūrūpaṃ paśyatīti samyagdraṣṭrā yaducyate /",
  "S04bsu010_u:74": "mithyāśraddhastha lokasya tatsatyaṃ saṃvṛtīritam //",
  "S04bsu010_u:75": "13. sāmagrayā darśanaṃ yatra prakāśayati nāyakaḥ /",
  "S04bsu010_u:76": "prāhopacārabhūmiṃ tāṃ paramārthasya buddhimān //",
  "S04bsu010_u:77": "14. na cakṣūḥ prekṣate rūpaṃ mano dharmānna vetti ca /",
  "S04bsu010_u:78": "etattu paramaṃ satyaṃ yatra loko na gāhate //",
  "S04bsu010_u:79": "15. evamavocadbhagavān /",
  "S04bsu010_u:80": "magadhadeśarājaḥ śreṇyaḥ bimbisāraḥ te bodhisattvāste ca bhikṣavaḥ sadevamānuṣāsuragandharvaśca loko muditvā bhagavato bhāṣitamabhyanandan //",
  "S04bsu010_u:81": "āryabhavasaṅkrāntirnāma mahāyānasūtraṃ saṃpūrṇam /"
}