{
  "GSP33brsvbh4u:0": "atha caturtho 'dhyāyaḥ",
  "GSP33brsvbh4u:1": "nābhyarthyā iha santaḥ svayaṃ pravṛttā na cetare śakyāḥ /",
  "GSP33brsvbh4u:2": "matsarapittanibandhanamacikitsyamarocakaṃ yeṣām //1//",
  "GSP33brsvbh4u:3": "śaṅke saṃprati nirviśaṅkamadhunā svarājyasaukhyaṃ vahannendraḥ sāndratapaḥsthiteṣu kathamapyudvegamabhyeṣyati /",
  "GSP33brsvbh4u:4": "yadvācaspatimiśranirmitamitavyākhyānamātrasphuṭadvedāntārthavivekavañcidabhavāḥ svarge 'pyamī niḥspṛhāḥ //2//",
  "GSP33brsvbh4u:5": "____________________________________________________________________________________________",
  "GSP33brsvbh4u:6": "START BsVBh_4,1.1.1",
  "GSP33brsvbh4u:7": "āvṛttir asakṛdupadeśāt | BBs_4,1.1 |",
  "GSP33brsvbh4u:8": "sādhanānuṣṭhānapūrvakatvātphalasiddherviṣayakrameṇa viṣayiṇorapi tadvicārayoḥ kramamāha--tṛtīye 'dhyāya iti /",
  "GSP33brsvbh4u:9_0": "muktilakṣaṇasya phalasyātyantaparokṣatvāttadarthāni darśanaśravaṇamanananididhyāsanāni",
  "GSP33brsvbh4u:9_1": "codyamānānyadṛṣṭārthānīti yāvadvidhānamanuṣṭheyāni na tu tato 'dhikamāvartanīyāni pramāṇābhāvāt /",
  "GSP33brsvbh4u:10": "yatra punaḥ sakṛdupadeśa upāsītetyādiṣu tatra sakṛdeva prayogaḥ prayājādivaditi prāpta ucyate /",
  "GSP33brsvbh4u:11_0": "yadyapi muktiradṛṣṭacarī tathāpi savāsanāvidyocchedenātmanaḥ svarūpāvasthānalakṣaṇāyāstasyāḥ",
  "GSP33brsvbh4u:11_1": "śrutisiddhatvādavidyāyāśca vidyotpādavirodhitayā vidyotpādena samucchedasyāhivibhramasyeva",
  "GSP33brsvbh4u:11_2": "rajjutatvasākṣātkāreṇa samucchedasyopapattisiddhatvādanvayavyatirekābhyāṃ ca śravaṇamanananididhyāsanābhyāsasyaiva",
  "GSP33brsvbh4u:11_3": "svagocarasākṣātkāraphalatvena lokasiddhatvāsakaladuḥkhavinirmuktaikacaitanyātmako",
  "GSP33brsvbh4u:11_4": "'hamityaparokṣarūpānubhavasyāpi śravaṇādyabhyāsasādhanatvenānumānāttadarthāni śravaṇādīni",
  "GSP33brsvbh4u:11_5": "dṛṣṭārthāni bhavanti /",
  "GSP33brsvbh4u:12": "na ca dṛṣṭārthatve satyadṛṣṭārthatvaṃ yuktam /",
  "GSP33brsvbh4u:13": "na caitānyanāvṛttāni satkāradīrghakālanairantaryeṇa sākṣātkāravate tādṛśānubhavāya kalpante /",
  "GSP33brsvbh4u:14": "na cātrāsākṣātkāravadvijñānaṃ sākṣātkāravatīmavidyāmucchettumarhati /",
  "GSP33brsvbh4u:15": "na khalu pittopahṛtendriyasya guḍe tiktatāsākṣātkāro 'ntareṇamādhuryasākṣātkāraṃ sahasreṇāpyupapattibhirnivartitumarhati /",
  "GSP33brsvbh4u:16": "atadvato narāntaravacāṃsivopapattisahasrāṇi vā parāmṛśato 'pi thūtkṛtya guḍatyāgāt /",
  "GSP33brsvbh4u:17": "tadevaṃ dṛṣṭārthatvaddhyānopāsanayoścāntanīrtāvṛttikatvena lokataḥ pratīterāvṛttireveti siddham //1//",
  "GSP33brsvbh4u:18": "____________________________________________________________________________________________",
  "GSP33brsvbh4u:19": "START BsVBh_4,1.1.2",
  "GSP33brsvbh4u:20": "liṅgāc ca | BBs_4,1.2 |",
  "GSP33brsvbh4u:21": "adhikaraṇārthamuktvā nirupādhibrahmaviṣayatvamasyākṣipati--atrāha bhavatu nāmeti /",
  "GSP33brsvbh4u:22": "sādhye hyanubhave pratyayāvṛttirarthavatī nāsādhye /",
  "GSP33brsvbh4u:23": "nahi brahmānubhavo brahmasākṣātkāro nityaśuddhasvabhāvādbrahmaṇo 'tiricyate /",
  "GSP33brsvbh4u:24": "tathāca nityasya brahmaṇaḥ svabhāvo nitya eveti kṛtamatra pratyayāvṛtyā /",
  "GSP33brsvbh4u:25": "tadidamuktam---ātmabhūtamiti /",
  "GSP33brsvbh4u:26": "ākṣeptāraṃ pratiśaṅkate ---sakṛcchrutāviti /",
  "GSP33brsvbh4u:27": "ayamabhisaṃdhiḥ--na ca brahmātmabhūtastatsākṣātkāro 'vidyāmucchinanti tayā sahānuvṛtteravirodhāt /",
  "GSP33brsvbh4u:28": "virodhe vā tasya nityatvānnāvidyodīyeta kuta eva tu tena sahānuvarteta /",
  "GSP33brsvbh4u:29": "tasmāttannivṛttaye āgantukastatsākṣātkāra eṣitavyaḥ /",
  "GSP33brsvbh4u:30": "tathāca pratyayānuvṛttirarthavatī /",
  "GSP33brsvbh4u:31": "ākṣeptā sarvapūrvoktākṣepeṇa pratyavatiṣṭhate ---na āvṛttāvapīti /",
  "GSP33brsvbh4u:32": "na khalu jyotiṣṭomavākyārthapratyayaḥ śataśo 'pyāvartamānaḥ sākṣātkārapramāṇaṃ svaviṣaye janayati /",
  "GSP33brsvbh4u:33": "utpannasyāpi tādṛśo dṛṣṭavyabhicāratvena prātibhatvāt /",
  "GSP33brsvbh4u:34": "brahmātmatvapratītiṃbrahmatmasākṣātkāram /",
  "GSP33brsvbh4u:35": "punaḥ śaṅkate--na kevalaṃ vākyamiti /",
  "GSP33brsvbh4u:36": "ākṣeptādūṣayati---tathāpyāvṛtyānarthakyamiti /",
  "GSP33brsvbh4u:37": "vākyaṃ cedyuktyapekṣaṃ sākṣātkārāya prabhavati tathā sati kṛtamāvṛtyā /",
  "GSP33brsvbh4u:38": "sakṛtpravṛttasyaiva tasya sopapattikasya yāvatkartavyakaraṇāditi /",
  "GSP33brsvbh4u:39": "punaḥ śaṅkate ---athāpi syāditi /",
  "GSP33brsvbh4u:40": "na yuktivākye sākṣātkāraphale pratyakṣasyaiva pramāṇasya tatphalatvāt /",
  "GSP33brsvbh4u:41": "te tu parokṣārthāvagāhinī sāmānyamātramabhiniviśate natu viśeṣaṃ sākṣātkuruta iti tadviśeṣasākṣātkārāyāvṛttirupāsyate /",
  "GSP33brsvbh4u:42": "sā hi satkāradīrghakālanairantaryasevitā satī dṛḍhabhūmirviśeṣasākṣātkārāya prabhavati kāminībhāvaneva straiṇasya puṃsa iti /",
  "GSP33brsvbh4u:43": "ākṣeptāha--na /",
  "GSP33brsvbh4u:44": "asakṛdapīti /",
  "GSP33brsvbh4u:45": "sa khalvayaṃ sākṣātkāraḥ śāstra yuktiyonirvā syādbhāvanāmātrayonirvā /",
  "GSP33brsvbh4u:46": "na tāvatparokṣābhāsavijñānaphale śāstrayuktī sākṣātkāralakṣaṇaṃ pratyakṣapramāṇaphalaṃ prasotumarhataḥ /",
  "GSP33brsvbh4u:47": "na khalu kuṭajabījādvaṭāṅkuro jāyate /",
  "GSP33brsvbh4u:48": "naca bhāvanāprakarṣaparyantajamaparokṣāvabhāsamapi jñānaṃ pramāṇaṃ vyabhicārādityuktam /",
  "GSP33brsvbh4u:49": "ākṣeptā svapakṣamupasaṃharati--tasmādyadīti /",
  "GSP33brsvbh4u:50": "ākṣeptākṣepāntaramāha---naca sakṛtpravṛtte iti /",
  "GSP33brsvbh4u:51": "kaścitkhalu śuddhasatvogarbhastha iva vāmadevaḥ śrutvā ca matvā ca kṣaṇamavadhāya jīvātmano brahmātmatamanubhavati /",
  "GSP33brsvbh4u:52": "tato 'pyāvṛttiranarthiketi /",
  "GSP33brsvbh4u:53": "ataścāvṛttiranarthikā yanniraṃśasya grahaṇamadgrahaṇaṃ vā na tu vyaktāvyaktatve sāmānyavaśeṣavatpadmarāgādivadityata āha--api cānekāṃśeti /",
  "GSP33brsvbh4u:54": "samādhatte--atrocyate--bhavedāvṛtyānarthakyamiti /",
  "GSP33brsvbh4u:55": "ayamabhisandhiḥ---satyaṃ na brahmasākṣātkāraḥ sākṣādāgamayuktiphalamapi tu yuktyāgamārthajñānāhitasaṃskārasacivaṃ cittameva brahmaṇi sākṣātkāravartīṃ buddhivṛttiṃ samādhatte /",
  "GSP33brsvbh4u:56": "sā ca nānumānitavahnisākṣātkāravatprātibhatvenāpramāṇaṃ tadānīṃ vahnisvalakṣaṇasyaparokṣatvātsadātanaṃ tu brahmasvarūpasyopādhirūpitasya jīvasyāparokṣatvam /",
  "GSP33brsvbh4u:57": "nahi śuddhabuddhatvādayo vastutastato 'tiricyante /",
  "GSP33brsvbh4u:58": "jīva eva tu tattadupādhirahitaḥ śuddhādisvabhāvo brahmeti gamyate /",
  "GSP33brsvbh4u:59": "naca tattadupādhiviraho 'pi tato 'tiricyate /",
  "GSP33brsvbh4u:60_0": "tasmādyathā gāndharvaśāstrārthajñānābhyāsāhitasaṃskāraḥ sacivena śrotreṇa ṣaḍjādisvaragrāmamūrcchanāmedamadhyakṣeṇekṣate",
  "GSP33brsvbh4u:60_1": "evaṃ vedāntārthajñānāhitasaṃskāro jīvasya brahmasvabhāvamantaḥkaraṇeneti /",
  "GSP33brsvbh4u:61": "yastattvamasīti sakṛduktameveti /",
  "GSP33brsvbh4u:62": "śrutvā matvā kṣaṇamavadhāya prāgbhavīyābhyāsajātasaṃskārādityarthaḥ /",
  "GSP33brsvbh4u:63": "yastu na śaknotīti /",
  "GSP33brsvbh4u:64": "prāgbhavīyabrahmābhyāsarahita ityarthaḥ /",
  "GSP33brsvbh4u:65": "nahi dṛṣṭo 'nupapannaṃ nāmeti /",
  "GSP33brsvbh4u:66_0": "yatra parokṣapratibhāsini vākyārthe 'pi vyaktāvyaktatvatāratamyaṃ tatra mananottarakālamādhyāsanābhyāsanikarṣaprakarṣakramajanmani",
  "GSP33brsvbh4u:66_1": "pratyayapravāhe sākṣātkārāvadhau vyaktitāratamyaṃ prati kaiva katheti bhāvaḥ /",
  "GSP33brsvbh4u:67": "tadevaṃ vākyamātrasyārthe 'pi na drāgityeva pratyaya ityuktam /",
  "GSP33brsvbh4u:68": "tattvamasīti tu vākyamatyantadurgrahapadārthaṃ na padārthajñānapūrvake svārthe jñāne drāgityeva pravartate /",
  "GSP33brsvbh4u:69": "kintu vilambitatamapadārthajñānamativilambenetyāha---apica tatvamasītyetadvākyaṃ tvaṃpadārthasyeti /",
  "GSP33brsvbh4u:70": "syādetat padārthasaṃsargātmā vākyārthaḥ padārthajñānakrameṇa tadadhīnanirūpaṇīyatayā kramavatpratītiryujyate /",
  "GSP33brsvbh4u:71_0": "brahma tu niraṃśatvenāsasṛṣṭanānātvapadārthakamiti kasyānukramema kramavatī pratītiriti",
  "GSP33brsvbh4u:71_1": "sakṛdeva tadgṛhyeta na vā gṛhyatetyuktamityata āha---yadyapi ca pratipattavya ātmā niraṃśa iti /",
  "GSP33brsvbh4u:72": "niraṃśo 'pyahamaparokṣo 'pyātmā tattaddehādyāropavyudāsābhyāmaṃśavānivātyantaparokṣa iva /",
  "GSP33brsvbh4u:73": "tataśca vākyārthatayā kramavatpratyaya upapadyate /",
  "GSP33brsvbh4u:74": "tatkiṃmiyameva vākyajanitā pratītirātmani tathāca na sākṣātpratītirātmanyanāgataphalatvādasya ityata āha---tattu pūrvarūpamevātmapratipatteḥ sākṣātkāravatyāḥ /",
  "GSP33brsvbh4u:75": "etaduktaṃ bhavati---vākyārthaśravaṇamananottarakālā viśeṣaṇatrayavatī bhāvanā brahma sākṣātkārāya kalpata iti vākyārthapratītiḥ sākṣātkārasya pūrvarūpamiti /",
  "GSP33brsvbh4u:76": "śaṅkate --satyamevamiti /",
  "GSP33brsvbh4u:77": "samāropa hi tatvapratyayenāpodyate na tatvapratyayaḥ /",
  "GSP33brsvbh4u:78": "duḥkhitvādipratyayaścātmani sarveṣāṃ sarvadotpadyata ityabādhitatvātsamīcīna iti balavānna śakyo 'panetumityarthaḥ /",
  "GSP33brsvbh4u:79": "nirākaroti---na /",
  "GSP33brsvbh4u:80": "dehādyabhimānavaditi /",
  "GSP33brsvbh4u:81": "nahi sarveṣāṃ sarvadotpadyata ityetāvatā tātvikatvam /",
  "GSP33brsvbh4u:82": "dehātmābhimānasyāpi satyatvaprasaṅgātso 'pi sarveṣāṃ sarvadotpadyate /",
  "GSP33brsvbh4u:83": "uktaṃ cāsya tatra tatropapatyā bādhanamevaṃ duḥkhitvādyabhimāno 'pi tathā /",
  "GSP33brsvbh4u:84": "nahi nityaśuddhabuddhasvabhāvasyātmanā upajanāpāyadharmāṇo duḥkhaśokādaya ātmāno bhavitumarhanti /",
  "GSP33brsvbh4u:85": "nāpi dharmāḥ teṣāṃ tato 'tyantabhinnānāṃ taddharmatvānupapatteḥ,",
  "GSP33brsvbh4u:86": "nahi gauraśvasya dharmaḥ saṃbandhasyāpi vyatirekāvyatirekābhyāṃ saṃbandhāsaṃbandhābhyāṃ ca vicārāsahatvāt /",
  "GSP33brsvbh4u:87": "bhedābhedayośca parasparavirodenaikatrāsaṃbhavatvāt /",
  "GSP33brsvbh4u:88": "iti sarvametadupapāditaṃ dvitīyādhyāye /",
  "GSP33brsvbh4u:89": "tadidamuktaṃ---dehādivadeva caitanyādbahirupalabhyamānatvāditi /",
  "GSP33brsvbh4u:90": "itaśca duḥkhitvādīnāṃ na tādātmyamityāha----suṣuptādiṣu ceti /",
  "GSP33brsvbh4u:91": "syādetat /",
  "GSP33brsvbh4u:92": "kasmādanubhavārtha evāvṛtyabhyupagamo yāvatā draṣṭavyaḥ śrotavya ityādibhistatvamasivākyaviṣayādanyaviṣayaivāvṛttirvidhāsyata ityata āha---tatrāpi na tatvamasivākyārthāditi /",
  "GSP33brsvbh4u:93": "ātmā vā are draṣṭavya ityādyātmaviṣayaṃ darśanaṃ vidhīyate /",
  "GSP33brsvbh4u:94": "na ca tattvamasīvākyaviṣayādanyadātmadarśanamāmnātaṃ yenopakramyate yena copasaṃhriyate sa vākyārthaḥ /",
  "GSP33brsvbh4u:95": "sadeva somyedamiti copakramya tattvamasītyupasaṃhṛta iti sa eva vākyārthaḥ /",
  "GSP33brsvbh4u:96": "taditaḥ prācyāvyāvṛttimanyatra vidadhānaḥ pradhānamaṅgena vihanti /",
  "GSP33brsvbh4u:97": "varo hi karmaṇābhipreyamāṇatvātsaṃpradānaṃ pradhānam /",
  "GSP33brsvbh4u:98": "tamudvāhena karmaṇāṅgena na vighnantīti /",
  "GSP33brsvbh4u:99": "nanu vidhipradhānatvādvākyasya na bhūtārthapradhānatvaṃ bhūtastvarthastadaṅgatayā pratyāyyate /",
  "GSP33brsvbh4u:100_0": "yathāhuḥ 'codanā hi bhūtaṃ bhavantam'ityādi śābaraṃ vākyaṃ vyācakṣāṇāḥ--'kāryamarthamavagamayantī",
  "GSP33brsvbh4u:100_1": "codanā taccheṣatayā bhūtādikamavagamayati'ityāśaṅkyāha---niyuktasya cāsminnadhikṛto 'hamiti /",
  "GSP33brsvbh4u:101": "yathā tāvadbhūtārthaparyavasitā vedāntā na kāryavidhiniṣṭāstathopapāditaṃ 'tattu samanvayāt'",
  "GSP33brsvbh4u:102": "ityatra /",
  "GSP33brsvbh4u:103": "pratyuta vidhiniṣṭhatve muktiviruddhapratyotpādānmuktivihantṛtvamevāsyetyabhyuccayamātramatroktamiti //2//",
  "GSP33brsvbh4u:104": "____________________________________________________________________________________________",
  "GSP33brsvbh4u:105": "START BsVBh_4,1.2.3",
  "GSP33brsvbh4u:106": "ātmeti tūpagacchanti grāhayanti ca | BBs_4,1.3 |",
  "GSP33brsvbh4u:107_0": "yadyapi tatvamasītyādyāḥ śrutayaḥ saṃsāriṇaḥ paramātmabhāvaṃ pratipādayanti tathāpi",
  "GSP33brsvbh4u:107_1": "tayorapahatapāpmatvānapahatapāpmatvādilakṣaṇaviruddhadharmasaṃsagreṇa nānatvasya",
  "GSP33brsvbh4u:107_2": "viniścayācchruteśca tatvamasītyadyāyā 'mano brahma,",
  "GSP33brsvbh4u:108": "'ādityo brahma,",
  "GSP33brsvbh4u:109": "'ityādivatpratīkopadeśaparatayāpyupapatteḥ pratīkopadeśa evāyam /",
  "GSP33brsvbh4u:110": "naca yathā samāropitaṃ sarpatvamanūdya rajjutvaṃ purovartino dravyasyavidhīyata evaṃ prakāśātmano jīvabhāvamanūdya paramātmatvaṃ vidhīyata iti yuktam /",
  "GSP33brsvbh4u:111": "yuktaṃ hi purovartini dravye drāghīyasi sāmānyarūpeṇālocite viśeṣarūpeṇāgṛhīte viśeṣāntarasamāropaṇam /",
  "GSP33brsvbh4u:112": "iha tu prakāśātmano nirviśeṣasāmānyasyāparādhīnaprakāśasya nāgṛhītamasti kiñcidrupamiti kasya viśeṣasyāgrahe kiṃ viśeṣāntaraṃ samāropyatām /",
  "GSP33brsvbh4u:113": "tasmādbrahmaṇo jīvabhāvāropāsaṃbhavājjīvo jīvo brahma ca hrahmeti tattvamasīti pratīkopadeśa eveti prāptam /",
  "GSP33brsvbh4u:114": "evaṃ prāpte 'bhidhīyate---śvetaketorātmaiva parameśvaraḥpratipattavyo na tu śvetaketorvyatiriktaḥ parameśvaraḥ /",
  "GSP33brsvbh4u:115": "bhede hi gauṇatvāpattirna ca mukhyasaṃbhave gauṇatvaṃ yuktam /",
  "GSP33brsvbh4u:116": "apica pratīkopadeśe sakṛdvacanaṃ tu pratīyate bhedadarśananindā ca(?) /",
  "GSP33brsvbh4u:117": "abhyāse hi bhūyastvamarthasya bhavati, nālpatvamatidavīya evopacaritatvam /",
  "GSP33brsvbh4u:118": "tasmātpaurvāparyalocanayā śrutestāvajjīvasya paramātmatā vāstavītyetatparatā lakṣyate /",
  "GSP33brsvbh4u:119": "naca mānāntaravīrodhādatrāprāmāṇyaṃ śruteḥ /",
  "GSP33brsvbh4u:120": "naca mānāntaravirodha ityādi tu sarvamupāditaṃ prathamādhyāye /",
  "GSP33brsvbh4u:121": "niraṃśasyāpi cānādyanirvācyāvidyātadvāsanāsamāropitavividhaprapañcātmanaḥ sāṃśasyeva kasyacidaṃśasyāgrahaṇādvibhrama iva paramārthastu na vibhramo nāma kaścinna ca saṃsāro nāma /",
  "GSP33brsvbh4u:122": "kintu sarvametatsarvānupapattibhājanatvenānirvacanīyamiti yuktamutpaśyāmaḥ /",
  "GSP33brsvbh4u:123": "tadanenābhisaṃdhinoktam----yadyevaṃ pratibaddho 'si nāsti kasyacidapratibodha iti /",
  "GSP33brsvbh4u:124": "anye 'pyāhuḥ---'yadyadvaite na toṣo 'sti mukta evāsi sarvadā'iti /",
  "GSP33brsvbh4u:125": "atirehitārthamanyaditi //3//",
  "GSP33brsvbh4u:126": "____________________________________________________________________________________________",
  "GSP33brsvbh4u:127": "START BsVBh_4,1.3.4",
  "GSP33brsvbh4u:128": "na pratīke na hi saḥ | BBs_4,1.4 |",
  "GSP33brsvbh4u:129_0": "yathā hi śāstroktaṃ śuddhamuktasvabhāvaṃ brahmātmatvenaiva jīvenopāsyate 'haṃ brahmāsmi",
  "GSP33brsvbh4u:129_1": "tattvamasi śvetaketo ityādiṣu tkasya hetorjīvātmano brahmarūpeṇa tātvikatvādadvitīyamiti śruteśca /",
  "GSP33brsvbh4u:130_0": "jīvātmānaścāvidyādarpaṇā yathā brahmapratibimbakāstathā yatra yatra mano brahmādityo",
  "GSP33brsvbh4u:130_1": "brahmetyādiṣu brahmadṛṣṭerupadeśastatra sarvatrāhaṃ mana ityādi draṣṭavyaṃ brahmaṇo",
  "GSP33brsvbh4u:130_2": "mukhyamātmatvamiti /",
  "GSP33brsvbh4u:131": "upapannaṃ ca manaḥprabhṛtīnāṃ brahmavikāratvena tādātmyam /",
  "GSP33brsvbh4u:132": "ghaṭaśarāvodañcanādīnāmiva mṛdvikārāṇāṃ mṛdātmakatvam /",
  "GSP33brsvbh4u:133_0": "tathāca tādṛśānāṃ pratīkopadeśānāṃ kvacit kasyacidvikārasya pravilayāvagamādbhedaprapañcapravilayaparatvameveti",
  "GSP33brsvbh4u:133_1": "prāpta ucyate---na tāvadahaṃ brahmetyādibhiryathāhaṅkārāspadasya brahmātmatvamupadiśyate",
  "GSP33brsvbh4u:133_2": "evaṃ mano brahmetyādibhirahaṅkārāspadatvaṃ manaḥprabhṛtīnāṃ,",
  "GSP33brsvbh4u:134": "kintveṣāṃ brahmatvenopāsyatvam /",
  "GSP33brsvbh4u:135": "ahaṅkārāspadasya brahmatayā brahmatvenopāsanīyeṣu manaḥprabhṛtiṣvapyahaṅkārāspadatvenopāsanamiti cet /",
  "GSP33brsvbh4u:136": "na /",
  "GSP33brsvbh4u:137": "evamādiṣvahamityaśravaṇāt /",
  "GSP33brsvbh4u:138": "brahmātmatayā tvahaṅkārāspadatvakalpane tatpratibimbasyeva tadvikārāntarasyāpyākāśādermanaḥprabhṛtiṣūpāsanaprasaṅgaḥ /",
  "GSP33brsvbh4u:139": "tasmādyasya yanmātrātmatayopāsanaṃ vihitaṃ tasya tanmātrātmatayaiva pratipattavyaṃ 'yāvadvacanaṃ vācanikam 'iti nyāyāt /",
  "GSP33brsvbh4u:140": "nādhikamadhyāhartavyamatiprasaṅgāt /",
  "GSP33brsvbh4u:141": "naca sarvasya vākyajātasya prapañcasya vilayaḥ prayojanam /",
  "GSP33brsvbh4u:142": "tadarthatve hi mana iti pratīkagrahaṇamanarthakaṃ viśvamiti vācyaṃ yathā sarvaṃ khalvidaṃ brahmeti /",
  "GSP33brsvbh4u:143": "naca sarvopalakṣaṇārthaṃ manograhaṇaṃ yuktam /",
  "GSP33brsvbh4u:144": "mukhyārthasaṃbhave lakṣaṇayā ayogāt /",
  "GSP33brsvbh4u:145": "ādityo brahmetyādīnāṃ cānarthakyāpatteḥ /",
  "GSP33brsvbh4u:146": "nahyupāsakaḥ pratīkānīti /",
  "GSP33brsvbh4u:147": "anubhavādvā pratīkānāṃ manaḥprabhṛtīnāmātmatvenākalanaṃ śrutervā, na tvetadubhayamastītyarthaḥ /",
  "GSP33brsvbh4u:148": "pratīkābhāvaprasaṅgāditi /",
  "GSP33brsvbh4u:149": "nanu yathāvacchinnasyāhaṅkarāspadasyānavacchinnabrahmātmatayā bhavatyabhāva evaṃ pratīkānāmapi bhaviṣyatītyata āha---svarūpopamarde ca nāmādīnāmiti /",
  "GSP33brsvbh4u:150": "iha hi pratīkānyahaṅkārāspadatvenopāsyatayā pradhānatvena vidhitsitāni /",
  "GSP33brsvbh4u:151": "natu tatvamasītyādāvahaṅkārāspadamupāsyamavagamyate /",
  "GSP33brsvbh4u:152": "kintu sarpatvānuvādena rajjutatvaśjñāpana ivāhaṅkārāspadasyāvacchinnasya pravilayo 'vagamyate /",
  "GSP33brsvbh4u:153": "kimato yadyevam /",
  "GSP33brsvbh4u:154": "etadato bhavati---pradhānībhūtānāṃ na pratīkānāmucchedo yukto naca taducchede vidheyasyāpyupapattiriti /",
  "GSP33brsvbh4u:155": "apicanaca brahmaṇa ātmatvāditi /",
  "GSP33brsvbh4u:156_0": "nahyupāsanavidhānāni jīvātmano brahmasvabhāvapratipādanaparaistatvamasyādisaṃdarbhairekavākyabhāvamāpadyante",
  "GSP33brsvbh4u:156_1": "yena tadekavākyatayā brahmadṛṣṭyupadeśeṣvātmadṛṣṭiḥ kalpeta bhinnaprakaraṇatvāt /",
  "GSP33brsvbh4u:157": "tathāca tatra yathālokapratītivyavasthito jīvaḥ kartā bhoktā ca saṃsārī na brahmeti kathaṃ tasya brahmātmatayābrahmadṛṣṭyupadeśeṣvātmadṛṣṭirupadiśyatetyarthaḥ /",
  "GSP33brsvbh4u:158": "ataścopāsakasya pratīkaiḥ samatvāditi /",
  "GSP33brsvbh4u:159": "yadyapyupāsako jīvātmā na brahmavikāraḥ,",
  "GSP33brsvbh4u:160": "pratīkāni tu manaḥprabhṛtīnibrahmavikārastathāpyavacchinnatayā jīvātmanaḥ pratīkaiḥ sāmyaṃ dṛṣṭavyam //4//",
  "GSP33brsvbh4u:161": "____________________________________________________________________________________________",
  "GSP33brsvbh4u:162": "START BsVBh_4,1.4.5",
  "GSP33brsvbh4u:163": "brahmadṛṣṭir utkarṣāt | BBs_4,1.5 |",
  "GSP33brsvbh4u:164_0": "yadyapi sāmānādhikaraṇmubhayathāpi ghaṭate tathāpi brahmaṇaḥ sarvādhyakṣatayā phalaprasavasāmarthyena",
  "GSP33brsvbh4u:164_1": "phalavatvātprādhānyena tadevādityādidṛṣṭibhiḥ saṃskartavyamityādityādidṛṣṭayo brahmaṇyeva",
  "GSP33brsvbh4u:164_2": "kartavyā na tu brahmadṛṣṭirādityādiṣu /",
  "GSP33brsvbh4u:165": "na caivaṃvidhe 'vadhṛte śāstrārthe nikṛṣṭadṛṣṭinorkṛṣṭa iti laukiko nyāyo 'pavādāya prabhavatyāgamavirodhena tasyaivāpoditatvāditi pūrvapakṣasaṃkṣepaḥ /",
  "GSP33brsvbh4u:166": "satyaṃ sarvādhyakṣatayā phaladātṛtvena brahmaṇa eva sarvatra vāstavaṃ prādhānyaṃ tathāpi śabdagatyanurodhena kvacitkarmaṇa eva prādhānyamavasīyate /",
  "GSP33brsvbh4u:167": "yathā 'darśapūrṇamāsābhyāṃ yajeta svargakāmaḥ', 'citrayā yajeta paśukāmaḥ'ityādau /",
  "GSP33brsvbh4u:168": "atra hi sarvatra yāgādyārādhitā devataiva phalaṃ prayacchatīti sthāpitaṃ tathāpi śabdataḥ karmaṇaḥ karaṇatvāvagamane phalavatvapratīteḥ prādhānyam /",
  "GSP33brsvbh4u:169": "kvacidravyasya yathā vrīhīnprokṣatītyādau /",
  "GSP33brsvbh4u:170": "taduktaṃ----'yaistu dravyaṃ saṃcikīrṣyate guṇastatra pratīyate'iti /",
  "GSP33brsvbh4u:171_0": "tadiha yadyapi sarvādhyakṣatayā vastuto brahmaiva phalaṃ prayacchati tathāpi śāstraṃ",
  "GSP33brsvbh4u:171_1": "brahmabuddhyā'dityādau pratīka upāsyamāne brahma phalāya kalpate ityabhivadati kiṃvādityādibuddhyā",
  "GSP33brsvbh4u:171_2": "brahmaiva viṣayīkṛtaṃ phalāyetyubhayathāpi brahmaṇaḥ sarvādhyakṣasya phaladānopapatteḥ",
  "GSP33brsvbh4u:171_3": "śāstrārthasaṃdehe lokānusārato niścīyate /",
  "GSP33brsvbh4u:172": "tadidamuktam--nirdhārite śāstrārtha etadevaṃ syāditi /",
  "GSP33brsvbh4u:173": "na kevalaṃ laukiko nyāyo niścaye heturapi tu ādityādiśabdānāṃ prāthamyena mukhyārthatvamapītyāha---prāthamyācceti /",
  "GSP33brsvbh4u:174": "iti paratvamapi brahmaśabdasyāmumeva nyāyamavagamayati /",
  "GSP33brsvbh4u:175": "tathāhi----svarapravṛtyā ādityādiśabdā yathā svārthe vartante tathā brahmaśabdo 'pi svārthe vartsyati yadi svārtho 'sya vipakṣitaḥsyāt /",
  "GSP33brsvbh4u:176": "tathācetiparatvamanarthakaṃ tasmāditīnā svārthātpracyāvya brahmapadaṃ jñānaparaṃ svarūpaparaṃ vā kartavyam /",
  "GSP33brsvbh4u:177": "naca brahmapadamādityādipadārtha iti,",
  "GSP33brsvbh4u:178": "pratītipara evāyamitiparaḥśabdo yathā gauriti me gavayo 'bhavaditi /",
  "GSP33brsvbh4u:179": "tathāca ādityādayo brahmeti pratipattavyā ityartho bhavatītyāha---itiparatvādapi brahmaśabdasyeti /",
  "GSP33brsvbh4u:180": "śeṣamatirohitārtham //5//",
  "GSP33brsvbh4u:181": "____________________________________________________________________________________________",
  "GSP33brsvbh4u:182": "START BsVBh_4,1.5.6",
  "GSP33brsvbh4u:183": "ādityādimatayaś cāṅga upapatteḥ | BBs_4,1.6 |",
  "GSP33brsvbh4u:184": "athavā niyamenodgīthādimataya ādityādiṣvadhyasyeranniti /",
  "GSP33brsvbh4u:185": "satsvapi ādityādiṣu phalānutpādādutpattimataḥ karmaṇa eva phaladarśanātkarmaiva phalavat /",
  "GSP33brsvbh4u:186": "tathā cādityādimatibhiryadyudgīthādikarmāṇi viṣayīkriyeraṃstata ādityādidṛṣṭibhiḥ karmarūpāṇyabhibhūyeran //",
  "GSP33brsvbh4u:187": "evañca karmarūpeṣvasatkalpeṣu kutaḥ phalamutpadyeta /",
  "GSP33brsvbh4u:188": "ādityādiṣu punarudgīthādidṛṣṭāvudgīthādibudyopāsyamānā ādityādayaḥ karmātmakaḥsantaḥ phalāya kalpiṣyanta iti /",
  "GSP33brsvbh4u:189": "ata eva ca pṛthvyagnyorṛksāmaśabdaprayoga upapanno yataḥ pṛthvyāmṛgdṛṣṭiradhyastāgnau ca sāmadṛṣṭiḥ /",
  "GSP33brsvbh4u:190": "sāmni punaragnidṛṣṭau ṛci ca pṛthvīdṛṣṭau viparītaṃ bhavet /",
  "GSP33brsvbh4u:191": "tasmādapyetadeva yuktamityāha---tathāceyameveti /",
  "GSP33brsvbh4u:192": "upapattyantaramāha---apica lokeṣviti /",
  "GSP33brsvbh4u:193": "evaṃ khalvadhikaraṇanirdeśo viṣayatvapratipādanapara upapadyate yadi lokeṣu sāmadṛṣṭiradhyasyeta nānyatheti /",
  "GSP33brsvbh4u:194": "pūrvādhikaraṇarāddhāntopapattimatraivārthe brūte---prathamanirdiṣṭeṣu ceti /",
  "GSP33brsvbh4u:195": "siddhāntamatra prakramate---ādityādimataya eveti /",
  "GSP33brsvbh4u:196": "yadyudgīthādimataya ādityādiṣukṣipyeraṃstata ādityādīnāṃsvayamakāryatvādudgīthādimatestatra vaiyarthyaṃ prasajyeta /",
  "GSP33brsvbh4u:197_0": "nahyādityādibhiḥ kiñcitkriyate yadvidyayā vīryavattaraṃ bhavedādityādimatyā vidyayodgīthādikarmasu",
  "GSP33brsvbh4u:197_1": "kāryeṣu yadeva vidyaya karoti tadeva vīryavattaraṃ bhavatītyādityamatīnāmupapadyate",
  "GSP33brsvbh4u:197_2": "udgīthādiṣu saṃskārakatvenopayogaḥ /",
  "GSP33brsvbh4u:198": "codayati---bhavatu karmasamṛddhiphaleṣvevamiti /",
  "GSP33brsvbh4u:199": "yatra hi karmaṇaḥ phalaṃ tatraivaṃ bhavatu yatra tu guṇātaphalaṃ tatra guṇasya siddhatvenākāryatvātkarotītyeva nāstītyatra vidyāyāḥ kva upayoga ityarthaḥ /",
  "GSP33brsvbh4u:200": "pariharati---teṣvapīti /",
  "GSP33brsvbh4u:201": "na tāvadguṇaḥ siddhasvabhāvaḥ kāryāya phalāya paryāptaḥ,",
  "GSP33brsvbh4u:202": "mā bhūtprakṛtakarmāniveśino yatkiñcitphalotpādaḥ,",
  "GSP33brsvbh4u:203": "tasmātprakṛtāpūrvasaṃniveśinaḥ phalotpāda iti tasya kriyamāṇatvena vidyayā vīryavattaratvopapattiriti /",
  "GSP33brsvbh4u:204": "phalātmakatvāccādityādīnāmiti /",
  "GSP33brsvbh4u:205": "yadyapi brahmavikāratvenādityodgīthayoraviśeṣastathāpi phalātmakatvenādityādīnāmastyudgīthādibhyo viśeṣa ityarthaḥ /",
  "GSP33brsvbh4u:206": "dvitīyanirdeśādapyudgīthādīnāṃ prādhānyamityāha---api comitīti /",
  "GSP33brsvbh4u:207": "svayamevopāsanasya karmatvātphalavatvopapatteḥ /",
  "GSP33brsvbh4u:208": "nanūktaṃ siddharūpairādityādibhiradhyastaiḥ sādhyabhūtatvamabhibhūtaṅkarmaṇāmityata āha---ādityādibhāvenāpi ca dṛśyamānānāmiti /",
  "GSP33brsvbh4u:209": "bhavedetavaṃ yadyadyāsena kramarūpamabhibhūyeta /",
  "GSP33brsvbh4u:210": "api tu māṇavaka ivāgnidṛṣṭiḥ kenacittīvratvādinā guṇena gauṇyanabhibhūtamāṇavakatvāttathehāpi /",
  "GSP33brsvbh4u:211": "nahīyaṃ śuktikāyāṃ rajatadhīriva vahnidhīryena māṇavakattvamabhibhavet /",
  "GSP33brsvbh4u:212": "kintu gauṇī /",
  "GSP33brsvbh4u:213": "tatheyamapyudgīthādāvādityadṛṣṭirgauṇīti bhāvaḥ /",
  "GSP33brsvbh4u:214": "tadetasyāmṛcyadhyūḍhaṃsāmeti tviti /",
  "GSP33brsvbh4u:215": "anyathāpi lakṣaṇopapattau na ṛksāmetyadhyāsakalpanā pṛthvyagnayorityarthaḥ /",
  "GSP33brsvbh4u:216": "akṣaranyāsālocanayā tu viparītamevetyāha---iyamevargiti /",
  "GSP33brsvbh4u:217": "'lokeṣupañcavidhaṃ sāmopāsīta'iti dvitīyānirdeśātsāmnāmupāsyatvamavagamyate /",
  "GSP33brsvbh4u:218": "tatra yadi sāmadhīradhyasyeta tato na sāmānyupāsyeran api tu lokāḥ pṛthivyādayaḥ /",
  "GSP33brsvbh4u:219": "tathā ca dvitīyārthaṃ parityajya tṛtīyārthaḥ parikalpayeta sāmneti /",
  "GSP33brsvbh4u:220": "lokeṣviti saptamī dvitīyārthe kathañcinnīyate /",
  "GSP33brsvbh4u:221_0": "akāre gāvo vāsyantāṃ prāvāre kusumānītivat tenoktanyāyānurodhena saptamyāścobhayathāpyavaśyaṃ",
  "GSP33brsvbh4u:221_1": "kalpanīyārthatvādvaraṃ yathāśrutadvitīyārthānurodhāya tṛtīyārthe saptamī vyākhyātavyā /",
  "GSP33brsvbh4u:222": "lokapṛthivyādibuddhyā pañcavidhaṃ hiṅkāraprastāvoṅkārodgīthapratihāropadravanidhanaprakāraṃ sāmopāsīteti,",
  "GSP33brsvbh4u:223": "tatra ko vinigamanāyāṃ heturityata āha---tatrāpīti /",
  "GSP33brsvbh4u:224": "tatrāpi samastasya saptavidhasya sāmna upāsanamiti sāmna upāsyatvaśruteḥ sādhviti pañcavidhasya /",
  "GSP33brsvbh4u:225": "sādhutvaṃ cāsya dharmatvam /",
  "GSP33brsvbh4u:226": "tathāca śrutiḥ --'sādhukārī sādhurbhavati'iti /",
  "GSP33brsvbh4u:227": "hiṅkārānuvādena pṛthivīdṛṣṭividhāne hiṅkāraḥ pṛthivīti prāpte viparītanirdeśaḥ pṛthivī hiṅkāraḥ //6//",
  "GSP33brsvbh4u:228": "____________________________________________________________________________________________",
  "GSP33brsvbh4u:229": "START BsVBh_4,1.6.7",
  "GSP33brsvbh4u:230": "āsīnaḥ saṃbhavāt | BBs_4,1.7 |",
  "GSP33brsvbh4u:231": "karmāṅgasaṃmandhiṣu yatra hi tiṣṭhataḥ karma coditaṃ tatra tatsaṃbaddhopāsānāpi tiṣṭhataiva kartavyā /",
  "GSP33brsvbh4u:232": "yatra tvāsīnasya tatrapāsanāpyāsīnenaiveti /",
  "GSP33brsvbh4u:233": "nāpi samyagdarśane vastutantratvātpramāṇatantratvātrcca /",
  "GSP33brsvbh4u:234": "pramāṇatantrā ca vastuvyavasthā pramāṇaṃ ca .....nāpekṣata iti tatrāpyaniyamaḥ(?) /",
  "GSP33brsvbh4u:235": "yanmahatā prayatnena vinopāsitumaśakyaṃ yathā pratīkādi,",
  "GSP33brsvbh4u:236": "yathā vā samyagdarśanamapi tatvamasyādi, tatraiṣā cintā /",
  "GSP33brsvbh4u:237": "tatra codakaśāstrābhāvādaniyame prāpte yathā śakyata ityupabhandhādāsīnasyaiva siddham /",
  "GSP33brsvbh4u:238": "nanu yasyāmavasthāyāṃ dhyāyatirupacaryate prayujyate kimasau tadā tiṣṭhato na bhavati na bhavatītyāha /",
  "GSP33brsvbh4u:239": "āsīnaścāvidyamānāyāso bhavatīti /",
  "GSP33brsvbh4u:240": "atirohitārthamitarat //7//",
  "GSP33brsvbh4u:241": "____________________________________________________________________________________________",
  "GSP33brsvbh4u:242": "START BsVBh_4,1.6.8-10",
  "GSP33brsvbh4u:243": "dhyānāc ca | BBs_4,1.8 |",
  "GSP33brsvbh4u:244": "acalatvaṃ cāpekṣya | BBs_4,1.9 |",
  "GSP33brsvbh4u:245": "smaranti ca | BBs_4,1.10 |",
  "GSP33brsvbh4u:246": "____________________________________________________________________________________________",
  "GSP33brsvbh4u:247": "START BsVBh_4,1.7.11",
  "GSP33brsvbh4u:248": "yatraikāgratā tatrāviśeṣāt | BBs_4,1.11 |",
  "GSP33brsvbh4u:249": "same śucau śarkarāvahnivālukāvivarjita ityādivacanānniyame siddhe digdeśādiniyamamavācanikamapi prācīnapravaṇe vaiśvadevena yajetetivadvaidikārambhasāmānyātkvacitkaścitadāśaṅkate /",
  "GSP33brsvbh4u:250": "tamanugrahītumācāryaḥ suhṛdbhāvenaiva tadāha sma /",
  "GSP33brsvbh4u:251": "yatraikāgratā manastatraiva bhāvanaṃ prayojayat /",
  "GSP33brsvbh4u:252": "oviśeṣāt /",
  "GSP33brsvbh4u:253": "nahyatrāsti vaiśvadevādivadvacanaṃ viśeṣekaṃ tasmāditi //11//",
  "GSP33brsvbh4u:254": "____________________________________________________________________________________________",
  "GSP33brsvbh4u:255": "START BsVBh_4,1.8.12",
  "GSP33brsvbh4u:256": "ā prayāṇāt tatrāpi hi dṛṣṭam | BBs_4,1.12 |",
  "GSP33brsvbh4u:257": "adhikaraṇaviṣayaṃ vivecayati--tatra yāni tāvaditi /",
  "GSP33brsvbh4u:258": "avidyamānaniyojyā yā brahmātmapratipattistasyāḥ /",
  "GSP33brsvbh4u:259_0": "śāstraṃ hi niyojyasya kāryarūpaniyogasaṃbandhamavabodhayati tasyaiva karmaṇyaiśvaryalakṣaṇamadhikāraṃ",
  "GSP33brsvbh4u:259_1": "taccaitadubhayamatīndriyatvādbhavati śāstralakṣaṇaṃ pramāṇāntarāprāpye śāstrasyārthavattvādbrahmātvapratītestu",
  "GSP33brsvbh4u:259_2": "jīvanmuktena dṛṣṭatvānnāstīha tirohitamiva kiñcaneti kimatra śāstraṃ kariṣyati /",
  "GSP33brsvbh4u:260_0": "nanvevamapyabhyudayaphalānyupāsanāni tatra niyojyaniyogalakṣaṇasya ca karmaṇi svāmitālakṣaṇasya",
  "GSP33brsvbh4u:260_1": "ca saṃbandhasyātīndriyatvāttatra sakṛtkāraṇādeva śāstrārthasamāptauprāptāyāmupāsanapadavedanīyāvṛttimātrameva",
  "GSP33brsvbh4u:260_2": "kṛtavata uparamaḥ prāptastāvataiva kṛtaśāstrārthatvāditi prāpte 'bhidhīyate--savijñāno",
  "GSP33brsvbh4u:260_3": "bhavatītyādiśruteryatra svargādiphalānāmapi karmaṇāṃ prāyaṇakāle svargādivijñānāpekṣakatvaṃ",
  "GSP33brsvbh4u:260_4": "tatra kaiva kathātīndriyaphalānāmupāsanānām /",
  "GSP33brsvbh4u:261": "tāni khalu āprāyaṇaṃ tattadupāsyagocarabuddhipravāhavāhitayā dṛṣṭenaiva rūpeṇa prāyaṇasamaye tadbuddiṃ bhāvayiṣyanti /",
  "GSP33brsvbh4u:262": "kimatra phalavatprāyaṇasamaye buddhyākṣepeṇa nahi dṛṣṭe saṃbhavatyadṛṣṭakalpanā yuktā /",
  "GSP33brsvbh4u:263": "tasmādāprāyaṇaṃ pravṛttā vṛttiriti /",
  "GSP33brsvbh4u:264": "tadidamuktam--pratyayāstveta iti /",
  "GSP33brsvbh4u:265": "tathā ca śrutiḥ sarvādīndriyaviṣaya--'sa yathākraturasmāllokāt praiti tātkraturhāmuṃ lokaṃ pretyabhisaṃbhavati'iti /",
  "GSP33brsvbh4u:266": "kratuḥ saṃkalpaviśeṣaḥ /",
  "GSP33brsvbh4u:267": "smṛtayaścodāhṛtā iti //12//",
  "GSP33brsvbh4u:268": "____________________________________________________________________________________________",
  "GSP33brsvbh4u:269": "START BsVBh_4,1.9.13",
  "GSP33brsvbh4u:270": "tadadhigama uttarapūrvāghayor aśleṣavināśau tadvyapadeśāt | BBs_4,1.13 |",
  "GSP33brsvbh4u:271": "gatastṛtīyaśeṣaḥ sādhanagocaro vicāraḥ /",
  "GSP33brsvbh4u:272": "idānīmetadadhyāyagataphalaviṣayā cintā pratanyate /",
  "GSP33brsvbh4u:273": "tatra tāvatprathamamidaṃ vicāryate kiṃ brahmādhigame brahmajñāne sati brahmajñānaphalānmokṣādviparītaphalaṃ duritaṃ bandhanaphalaṃ kṣīyate na kṣīyata iti saṃśayaḥ /",
  "GSP33brsvbh4u:274": "kiṃ tāvatprāptaṃ,",
  "GSP33brsvbh4u:275_0": "śāstreṇa hi phalāya yadvihitaṃ pratiṣiddhaṃ cānarthaparihārāyāśvamedhādi brahmahatyādi",
  "GSP33brsvbh4u:275_1": "cāpūrvāntaravyāpāraṃ kiṃ tadapūrvamuparate 'pi karmaṇyatra sukhaduḥkhopabhogātprāṅgāvirantumarhati /",
  "GSP33brsvbh4u:276": "sa hi tasya vināśahetustadabhāve kathaṃ vinaśyediti /",
  "GSP33brsvbh4u:277": "tasyākasmikatvaprasaṅgāt śāstravyākopācceti /",
  "GSP33brsvbh4u:278": "adattaphalaṃ cetkarmāpūrvaṃ vinaśyati karmaṇa eva phalaprasavasāmarthyabodhakaśāstramapramāṇaṃ bhavet /",
  "GSP33brsvbh4u:279": "naca prāyaścittamiva brahmajñānamadattaphalānyapi karmapūrvāṇi kṣiṇotīti sāmpratam /",
  "GSP33brsvbh4u:280": "prāyaścittānāmapi tadaprakṣayahetutvāt tadvidhānasya cainasvinarādhikāriprāptimātreṇopapattāvupāttaduritanirbahaṇaphalākṣepakatvāyogāt /",
  "GSP33brsvbh4u:281": "ata eva smaranti nābhuktaṃ kṣīyate karmeti /",
  "GSP33brsvbh4u:282": "yadi punarapekṣitopāyatātmā prāyaścittavidhirna niyojyaviśeṣapratilambhamātreṇa nirvṛṇotītyapekṣitākāṅkṣāyāṃ doṣasaṃyogena śravaṇāttannibarhaṇaphalaḥ kalpeta /",
  "GSP33brsvbh4u:283": "tathāpi brahmajñānasya tatsaṃyogenāśravaṇānnaduritanibarhaṇasāmarthye pramāṇamasti mokṣavāt /",
  "GSP33brsvbh4u:284": "tasyāpi svargādiphalavaddeśakālanimittāpekṣayopapatteḥ /",
  "GSP33brsvbh4u:285": "śāstraprāmāṇyātsaṃbhaviṣyatyasāvavasthā yasyāmupabhogena samastakarmakṣaye brahmajñānaṃ mokṣaṃ prasoṣyati /",
  "GSP33brsvbh4u:286": "yogādhdyairva vā divi bhuvyantarīkṣe bahūni śarīrendriyāṇi nirmāya phalānyupabhujyarddhena yogasāmarthyena yogī karmāṇi kṣapayitvā mokṣī saṃpatsyate /",
  "GSP33brsvbh4u:287_0": "sthite caitasminnarthe nyāyabalādyathā puṣkarapalāśa ityādivyapadeśo brahmavidyāstutimātraparatayā",
  "GSP33brsvbh4u:287_1": "vyākhyeya iti prāpta ucyate--vyākhyāyetaivaṃ vyapadeśo yadi karmavidhivirodhaḥ syānna tvayamasti /",
  "GSP33brsvbh4u:288": "śāstraṃ hi phalotpādanasāmarthyamātraṃ karmaṇāmavagamayati na tu kutaścidāgantukānnimittataḥ prāyaścittādestadapratibandhamapi /",
  "GSP33brsvbh4u:289": "tasya tatraudāsīnyāt /",
  "GSP33brsvbh4u:290": "yadi śāstrabodhitaphalaprasavasāmarthyamapratibaddhamāgantukena kenacit karmaṇā tatastatphalaṃ prasūta eveti na śāstravyāghātaḥ /",
  "GSP33brsvbh4u:291": "nābhuktaṃ karma kṣīyataiti ca smaraṇapratibaddhasāmarthyakarmābhiprāyaṃ /",
  "GSP33brsvbh4u:292": "doṣakṣayoddheśena cāparavidyānāmasti prāyaścittavadvidhānamaiśvaryabhalānāmapyubhayasaṃyogāviśeṣāt /",
  "GSP33brsvbh4u:293": "yatrāpi nirguṇāyāṃ paravidyāyāṃ doṣoddheśo nāsti tatrāpi tatsvabhāvālocanādeva tatprakṣayaprasavasāmarthyamavasīyate /",
  "GSP33brsvbh4u:294": "nahi tattvamasivākyārthaparibhāvanābhuvā prasaṃkhyānena nirmṛṣṭanikhilakartṛbhoktṛtvādivibhramo jīvaḥ phalopabhogona yujyate /",
  "GSP33brsvbh4u:295": "nahi rajjavāṃ bhujaṅkasamāropanibandhanā bhayakampādayaḥ sati rajjutatvasākṣātkāre prabhavanti,",
  "GSP33brsvbh4u:296": "kintu saṃskāraśeṣātkiñcitkālamanuvṛttā api nivartanta eva /",
  "GSP33brsvbh4u:297": "amumevārthamanuvadanto yathā puṣkarapalāśa ityādayo vyapadeśāḥ samavetārthāḥ santo na stutimātratayā kathañcidvyākhyānamarhanti /",
  "GSP33brsvbh4u:298_0": "nanūktaṃ saṃbhaviṣyanti sāvasthā jīvātmano yasyāṃ paryāyeṇopabhogādvā yogarddheḥ",
  "GSP33brsvbh4u:298_1": "prabhāvato yugapannaikavidhakāyanirmāṇenāparyāyeṇopabhogādvā jantuḥ karmāṇi kṣapayitvā",
  "GSP33brsvbh4u:298_2": "mokṣī saṃpatsyata ityata āha---evameva ca mokṣa upapadyata iti /",
  "GSP33brsvbh4u:299": "anādikālapravṛttā hi karmāśayā aniyatakālavipākāḥ kramavatā tāvadbhogena kṣetumaśakyāḥ /",
  "GSP33brsvbh4u:300": "bhuñjānaḥ khalvayamaparānapi saṃcinoti karmāśayāniti /",
  "GSP33brsvbh4u:301": "nāpyaparyāyamupabhogenāsaktaḥ karmāntarāṇyasaṃcinvānaḥ kṣeṣyatīti sāmpratam /",
  "GSP33brsvbh4u:302": "kalpaśatāni kramakālabhogyānāṃ samprati bhoktumasāmarthyāt /",
  "GSP33brsvbh4u:303": "dīrghakālaphalāni ca karmāṇi kathamekapade kṣeṣyanti /",
  "GSP33brsvbh4u:304": "tasmānnānyathā mokṣasaṃbhavaḥ /",
  "GSP33brsvbh4u:305_0": "nanu satsvapi karmāśayāntareṣu sukhaduḥkhaphaleṣu mokṣaphalāt karmaṇaḥ samudācarato",
  "GSP33brsvbh4u:305_1": "brahmabhāvamanubhūyātha labdhavipākānāṃ karmāntarāṇāṃ phalāni bhokṣyanta ityāha--naca",
  "GSP33brsvbh4u:305_2": "deśakālanimittāpekṣā iti /",
  "GSP33brsvbh4u:306": "nahi kāryaḥ sanmokṣo mokṣo bhavitumarhati brahmabhāvo hi saḥ /",
  "GSP33brsvbh4u:307": "naca brahma kriyate nityatvādityarthaḥ /",
  "GSP33brsvbh4u:308": "parokṣatvānupatteśca jñānaphalasya /",
  "GSP33brsvbh4u:309": "jñānaphalaṃ khalu mokṣo 'bhyupeyate /",
  "GSP33brsvbh4u:310": "jñānasya cānantarabhāvinījñeyābhivyaktiḥ phalaṃ,",
  "GSP33brsvbh4u:311": "saivāvidyocchedamādadhatī brahmasvabhāvasvarūpāvasthānalakṣaṇāya mokṣāya kalpate /",
  "GSP33brsvbh4u:312": "evaṃ hi dṛṣṭārthatā jñānasya syāt /",
  "GSP33brsvbh4u:313": "apūrvādhānaparamparayā jñānasya mokṣaphale kalpyamāne jñānasya parokṣaphalatvamadṛṣṭārthatvaṃ bhavet /",
  "GSP33brsvbh4u:314": "naca dṛṣṭe saṃbhavatyadṛṣṭakalpanā yuktetyarthaḥ /",
  "GSP33brsvbh4u:315": "tasmādbrahmādhigame brahmajñānesatyadvaitasiddhau duritakṣaya iti siddham //13//",
  "GSP33brsvbh4u:316": "____________________________________________________________________________________________",
  "GSP33brsvbh4u:317": "START BsVBh_4,1.10.14",
  "GSP33brsvbh4u:318": "itarasyāpy evam asaṃśleṣaḥ pāte tu | BBs_4,1.14 |",
  "GSP33brsvbh4u:319": "adharmasya svābhāvikatvena rāgādinibandhanatvena śāstrīyeṇa brahmajñānena pratibandho yuktaḥ /",
  "GSP33brsvbh4u:320": "dharmajñānayostu śāstrīyatvena, jyotiṣṭomadarśapaurṇamāsavirodhānnocchedyocchettṛbhāvo yujyate /",
  "GSP33brsvbh4u:321": "pāpnamanaśca viśeṣato brahmajñānocchedyatvaśruterdharmasyana taducchedyatvam /",
  "GSP33brsvbh4u:322": "viśeṣavidhānasya śeṣapratiṣedhanāntarīyakatvena lokataḥ siddheḥ /",
  "GSP33brsvbh4u:323": "yathā devadatto dakṣiṇenākṣṇā paśyatītyukte na vāmena paśyatīti gamyate /",
  "GSP33brsvbh4u:324": "ubhe hyevaiṣa ete taratīti ca yathāsaṃbhavaṃ, brahmajñānena duṣkṛtaṃ bhogena sukṛtamiti /",
  "GSP33brsvbh4u:325": "'kṣīyante cāsya karmāṇi'iti ca sāmānyavacanaṃ 'sarve pāpmānaḥ'iti viśeṣaśravaṇātpāpakarmāṇīti viśeṣe upasaṃharaṇīyam /",
  "GSP33brsvbh4u:326": "tasmādbrahmajñānādduṣkṛtasyaiva kṣayo na sukṛtasyeti prāpte pūrvādhikaraṇarāddhānte 'tidiśyate /",
  "GSP33brsvbh4u:327": "no khalu brahmavidyā kenacidadṛṣṭena dvāreṇa duṣkṛtamapanayatyapi tu dṛṣṭenaiva bhoktṛbhoktavyabhogādipravilayadvāreṇa taccaitattulyaṃ sukṛtepīti kathametadapi nocchindyāt /",
  "GSP33brsvbh4u:328": "evaṃ ca sati na śāstrīyatvasāmyamātramavirodhaheturnahi pratyakṣatvasāmānyamātrādavirodho jalānalādīnāṃ /",
  "GSP33brsvbh4u:329": "naca sukṛtaśāstramanarthakamabrahmavidaṃ prati tadvidherarthavatvāt /",
  "GSP33brsvbh4u:330": "evamavasthite ca pāpmaśrutyā puṇyamapi grahītavyam /",
  "GSP33brsvbh4u:331": "brahmajñānamapekṣya puṇyasya nikṛṣṭaphalatvāttatphalaṃ hi kṣayātiśayavat /",
  "GSP33brsvbh4u:332": "nahyevaṃ mokṣo niratiśayatvānnityatvācca /",
  "GSP33brsvbh4u:333": "dṛṣṭaprayogaścāyaṃ pāpmaśabdo vede puṇyapāpayoḥ /",
  "GSP33brsvbh4u:334": "tadyathā puṇyapāpe anukramya sarve pāpmāno 'to nivartanta ityatra /",
  "GSP33brsvbh4u:335": "tasmādaviśeṣeṇa puṇyapāpayoraśleṣavināśāviti siddham //14//",
  "GSP33brsvbh4u:336": "____________________________________________________________________________________________",
  "GSP33brsvbh4u:337": "START BsVBh_4,1.11.15",
  "GSP33brsvbh4u:338": "anārabdhakārya eva tu pūrve tadavadheḥ | BBs_4,1.15 |",
  "GSP33brsvbh4u:339": "yadyadvaitajñānasvabhāvālocanayottarapūrvasukṛtaduṣkṛtayoraśleṣavināśau hanta ārabdhānārabdhakāryayoścāviśeṣeṇaiva vināśaḥ syāt /",
  "GSP33brsvbh4u:340": "kartṛkarmādipravilayasyobhayatrāviśeṣāt /",
  "GSP33brsvbh4u:341": "tannibandhanatvācca vināśasya /",
  "GSP33brsvbh4u:342": "naca saṃskāraśeṣātkulālacakrabhramaṇavadanuvṛttiḥ /",
  "GSP33brsvbh4u:343": "vastunaḥ khalvanuvṛttiḥ /",
  "GSP33brsvbh4u:344": "māyāvādinaśca puṇyapāpayoścamāyāmātravinirmitatvena māyānivṛttau na puṇyāpuṇye na tatsaṃskāro vastusantīti kasyānuvṛttiḥ /",
  "GSP33brsvbh4u:345": "naca rajjau sarpādivibhramajanitā bhayakampādayo nivṛtte 'pi vibhrame yathānuvartante tathehāpīti yuktam /",
  "GSP33brsvbh4u:346": "tatrāpi sarpāsattve 'pi tajjñānasya sattve tajjanitabhayakampādīnāṃ tatsaṃskārāṇāṃ ca vastusattvena nivṛtte 'pi vibhrame 'nivṛtteḥ /",
  "GSP33brsvbh4u:347": "atra tu na māyā na tajjaḥ saṃskāro na tadgocara iti tucchatvātkimanuvarteta /",
  "GSP33brsvbh4u:348": "na saṃskāraśeṣo na karmetyaviśeṣeṇārabdhakāryāṇāmanārabdhakāryāṇāṃ ca nivṛttiḥ /",
  "GSP33brsvbh4u:349": "naca tasya tāvadeva ciraṃ yāvanna vimokṣye 'tha saṃpatsya iti śruterdehapātapratīkṣārabdhakāryāṇāṃ yuktā /",
  "GSP33brsvbh4u:350": "nahyeṣā śrutiravadhibhedavidhāyinyapi tu kṣipratāparā /",
  "GSP33brsvbh4u:351": "yathā loka etāvanme ciraṃ yatsnāto bhuñjānaśceti /",
  "GSP33brsvbh4u:352_0": "nahi tatra snānabhojane avadhitvena vidhīyate kitu kṣapīyastā pratipādyate ubhayavidhāne",
  "GSP33brsvbh4u:352_1": "hi vākyaṃ bhidyetāvadhibhedaḥ ciratāceti prāpte 'bhidhīyate--yadyapyadvaitabrahmatattvasākṣātkāro",
  "GSP33brsvbh4u:352_2": "'nādyavidyapadarśitapruñcamātravirodhitayā tanmadhyapatitasakalakarmaviredhī /",
  "GSP33brsvbh4u:353": "tathāpyanārabdhavipākaṃ karmajātaṃ drāgityeva samucchinatti na tvārabdhavipākaṃ saṃpāditajātyāyurvitatapūrvāparībhūtasukhaduḥkhopabhogapravāhaṃ karmajātam /",
  "GSP33brsvbh4u:354": "taddhi samudācāradvṛttitayetarebhyaḥprasuptavṛttibhyo balavat /",
  "GSP33brsvbh4u:355": "anyathā devarṣīṇāṃ hiraṇyagarbhamanūddālakaprabhṛtīnāṃvigalitanikhilakleśajālāvaraṇatayā paritaḥ pradyotamānabuddhisatvānāṃ na jyogjīvitā bhavet /",
  "GSP33brsvbh4u:356": "śrūyate caiṣāṃ śrutismṛtītihāsapurāṇeṣu tattvajñatā ca mahākalpakalpamanvantarādijīvitā ca /",
  "GSP33brsvbh4u:357": "na caite mahādhiyo na brahmavido brahmacidaścālpapuṇyamedhaso manuṣyā iti śraddheyaṃ /",
  "GSP33brsvbh4u:358": "tasmādāgamānusārato 'sti prārabdhavibhāgānāṃ karmaṇāṃ prakṣayāya tadīyasamastaphalopabhogapratīkṣā satyapi tattvasākṣātkāre /",
  "GSP33brsvbh4u:359": "tāvadeva ciramiti na ciratā vidhīyate /",
  "GSP33brsvbh4u:360": "api tu śrutyantarasiddhāṃ ciratāmanūdya dehapātāvadhimātravidhānaṃ tadetadabhisaṃdhāyaucityamātratayāha sma bhagavān bhāṣyākāraḥ---na tāvadanāśrityārabdhakāryaṃ karmāśayamiti /",
  "GSP33brsvbh4u:361": "na cedaṃ na jātu dṛṣṭaṃ yadvirodhisamavāye viroddhyantaramanuvartata ityāha---akartrātmabodho 'pīti /",
  "GSP33brsvbh4u:362": "yadā loke 'pi virodhinoḥ kiñcitkālaṃ sahānuvṛttirupalabdhā tadehagamabalāddīrghakālamapi bhavatīti na śakyā nivārayitum /",
  "GSP33brsvbh4u:363": "pramāṇasiddhasya niyogaparyanuyogānupapatteḥ /",
  "GSP33brsvbh4u:364": "tadevaṃ madhyasthānpratipādya ye bhāṣyakāramāptaṃ manyante tān pratyāha---apica naivātra vivaditavyamiti /",
  "GSP33brsvbh4u:365": "sthitaprajñaśca na sādhakastasyottarottaradhyānotkarṣeṇa pūrvapratyayānavasthitatvāt /",
  "GSP33brsvbh4u:366": "niratiśayastu sthitaprajñaḥ /",
  "GSP33brsvbh4u:367": "sa ca siddha eva /",
  "GSP33brsvbh4u:368": "naca jñānakāryā bhayakampādayaḥ, jñānamātrādanutpādāt /",
  "GSP33brsvbh4u:369": "sarpāvacchedohi tasya bhayakampādihetuḥ /",
  "GSP33brsvbh4u:370": "sa cāsanna nirvacanīya iti kuto vastusataḥ karyotpādaḥ /",
  "GSP33brsvbh4u:371": "naca kāryamapi bhayakampādi vastusat /",
  "GSP33brsvbh4u:372": "tasyāpi vicārāsahatvenānirvācyatvāt /",
  "GSP33brsvbh4u:373": "anirvācyāccānirvācyotpattau nānupapattiḥ /",
  "GSP33brsvbh4u:374": "yādṛśo hi yakṣastādṛśo baliriti sarvamavadātam //15//",
  "GSP33brsvbh4u:375": "____________________________________________________________________________________________",
  "GSP33brsvbh4u:376": "START BsVBh_4,1.12.16",
  "GSP33brsvbh4u:377": "agnihotrādi tu tatkāryāyaiva taddarśanāt | BBs_4,1.16 |",
  "GSP33brsvbh4u:378": "yadi puṇyasyāpyaśleṣavināśau hanta nityamapyagnihotrādi na kartavyaṃ yogamārūrukṣuṇā /",
  "GSP33brsvbh4u:379": "tasyāpītarapuṇyavadvidyayā vināśāt /",
  "GSP33brsvbh4u:380": "'prakṣālanāddhi paṅkasya dūrādasparśanaṃ vara'miti nyāyāt /",
  "GSP33brsvbh4u:381": "naca vividiṣanti yajñena dāneti mokṣalakṣaṇaikakāryatayā vidyākarmaṇoravirodhaḥ /",
  "GSP33brsvbh4u:382": "sahāsaṃbhavenaikakāryatvāsaṃbhavāt /",
  "GSP33brsvbh4u:383": "nahyetamātmānaṃ viduṣo vigalitākhilakartṛbhoktṛtvādiprapañcavibhramasya pūrvottare nitye kriyājanye puṇye saṃbhavataḥ /",
  "GSP33brsvbh4u:384": "tasmādvividiṣanti yajñeneti vartamānāpadeśo brahmajñānasya yajñādīnāṃ vā stutimātraṃ na tu mokṣamāṇasya muktisādhanaṃ yajñādividhiriti prāpta ucyate /",
  "GSP33brsvbh4u:385": "--satyaṃ na vidyayaikakāryatvaṃ karmaṇāṃ parasparavirodhena sahāsaṃbhavāt /",
  "GSP33brsvbh4u:386": "vidyotpādakatayā tu karmaṇāmārādupakārakāṇāmastu mokṣopayogaḥ /",
  "GSP33brsvbh4u:387": "naca karmaṇāṃ vidyayā virudhyamānānāṃ na vidyākāraṇatvaṃ,",
  "GSP33brsvbh4u:388": "svakāraṇavirodhināṃ kāryāṇāṃ bahulamupalabdheḥ /",
  "GSP33brsvbh4u:389": "tathāca vidyālakṣaṇakāryopāyatayā kāryavināśyānāmapi karmaṇāmupādānamarthavat /",
  "GSP33brsvbh4u:390": "tadabhāve tatkāryasyānutpādena mokṣasyāsaṃbhavāt /",
  "GSP33brsvbh4u:391": "evañca vividiṣanti yajñeneti yajñasādhanatvaṃ vidyāya apūrvamarthaṃ prāpayataḥ pañcamalakārasya nātyantaparokṣavṛttitayā jñānastutyarthatayā kathañcidvyākhyānaṃ bhaviṣyati /",
  "GSP33brsvbh4u:392": "tadanenābhisamadhinoktaṃ--jñānasyeva hi prāpakaṃ satkarma praṇaḍyā mokṣakāraṇamityupacaryate /",
  "GSP33brsvbh4u:393": "yata eva na vidyodayasamaye karmāsti nāpi parastādapi tu prāgeva vidyāyāḥ,",
  "GSP33brsvbh4u:394": "ata eva cātikrāntaviṣayametatkāryaikatvābhidhānam /",
  "GSP33brsvbh4u:395": "etadeva sphorayati--nahi brahmavida iti //16//",
  "GSP33brsvbh4u:396": "____________________________________________________________________________________________",
  "GSP33brsvbh4u:397": "START BsVBh_4,1.12.17",
  "GSP33brsvbh4u:398": "sūtrāntaramavatārayituṃ pṛcchati--kiṃviṣayaṃ punaridamiti /",
  "GSP33brsvbh4u:399": "asyottaraṃ sūtram---",
  "GSP33brsvbh4u:400": "ato 'nyāpi hy ekeṣām ubhayoḥ | BBs_4,1.17 |",
  "GSP33brsvbh4u:401": "kāmyakarmaviṣayamaśleṣavināśavacanaṃ śākhāntarīyavacanaṃ ca tasya putrā dāyamupayantīti //17//",
  "GSP33brsvbh4u:402": "____________________________________________________________________________________________",
  "GSP33brsvbh4u:403": "START BsVBh_4,1.13.18",
  "GSP33brsvbh4u:404": "yad eva vidyayeti hi | BBs_4,1.18 |",
  "GSP33brsvbh4u:405": "asti vidyāsaṃyuktaṃ yajñādi ya evaṃ vidvānyajetetyādikam /",
  "GSP33brsvbh4u:406": "asti ca kevalam /",
  "GSP33brsvbh4u:407": "tatra yathā brāhmaṇāya hiraṇyaṃ dadyādiyukte viduṣe brāhmaṇāya dadyānna brāhmaṇabruvāya mūrkhāyeti viśeṣapratilambhaḥ tatkasya hetostasyātiśayavatvāt /",
  "GSP33brsvbh4u:408": "evaṃ vidyārahitādyajñādervidyāsahitamatiśayavaditi tasyaiva paravidyāsādhanatvamupāttaduritakṣayadvārā netarasya /",
  "GSP33brsvbh4u:409_0": "tasmādvividiṣanti yajñenetyaviśeṣaśrutamapi vidyāsahite yajñādāvupasaṃhartavyamiti",
  "GSP33brsvbh4u:409_1": "prāpte 'bhidhīyate--yadeva vidyayā karoti tadevāsya vīryavattaramiti tarabarthaśrutervidyārahitasya",
  "GSP33brsvbh4u:409_2": "vīryavattāmātramavagamyate /",
  "GSP33brsvbh4u:410": "naca sarvathākiñcitkarasya tadupapadyate /",
  "GSP33brsvbh4u:411": "tasmādastyasyāpi kayāpi mātrayā paravidyotpādopayoga iti vidyārahitamapi yajñādi paravidyārthinānuṣṭheyamiti siddham //18//",
  "GSP33brsvbh4u:412": "____________________________________________________________________________________________",
  "GSP33brsvbh4u:413": "START BsVBh_4,1.14.19",
  "GSP33brsvbh4u:414": "bhogena tv itare kṣapayitvātha saṃpadyate | BBs_4,1.19 |",
  "GSP33brsvbh4u:415": "anārabdhakārya ityasya nañaḥ phalaṃ bhogena nivṛttiṃ darśayatyanena sūtreṇa /",
  "GSP33brsvbh4u:416": "asya tūpapādanaṃ purastādapakṛṣya kṛtamiti neha kriyate punaruktibhayāt //19//",
  "GSP33brsvbh4u:417": "iti śrīvācaspatimiśraviracite śārīrakabhagavatpādabhāṣyavibhāge bhāmatyāṃ caturthasyādhyāyasya prathamaḥ pādaḥ samāptaḥ //",
  "GSP33brsvbh4u:418": "____________________________________________________________________________________________",
  "GSP33brsvbh4u:419": "____________________________________________________________________________________________",
  "GSP33brsvbh4u:420": "caturthe 'dhyāye dvitīyaḥ pādaḥ /",
  "GSP33brsvbh4u:421": "____________________________________________________________________________________________",
  "GSP33brsvbh4u:422": "START BsVBh_4,2.1.1",
  "GSP33brsvbh4u:423": "vāṅmanasi darśanāc chabdāc ca | BBs_4,2.1 |",
  "GSP33brsvbh4u:424": "athāsmin phalavicāralakṣaṇe vāṅmanasi saṃpadyata ityādivicāro 'saṃgata ityata āha--",
  "GSP33brsvbh4u:425": "athāparāsu vidyāsu phalaprāptaya iti /",
  "GSP33brsvbh4u:426": "aparavidyāphalaprāptyarthadevayānamārgārthatvādutkrāntestadgato vicāraḥ pāramparyeṇa bhavati phalavicāra iti nāsaṃgata ityarthaḥ /",
  "GSP33brsvbh4u:427": "nanvayamutkrāntikramo viduṣo nopapadyate 'na tasya prāṇā utkrāmantyatraiva samavanīyante'iti śravaṇāttatkathamasya vidyādhikāra ityata āha--",
  "GSP33brsvbh4u:428": "samānā hi vidvadaviduṣoriti /",
  "GSP33brsvbh4u:429": "viṣayamāha--",
  "GSP33brsvbh4u:430": "astīti /",
  "GSP33brsvbh4u:431": "vimṛśati--",
  "GSP33brsvbh4u:432": "kimiheti /",
  "GSP33brsvbh4u:433": "viśayaḥ saṃśayaḥ /",
  "GSP33brsvbh4u:434": "pūrvapakṣamāha--",
  "GSP33brsvbh4u:435": "tatra vāgeveti /",
  "GSP33brsvbh4u:436": "śratilakṣaṇāviśaye saṃśaye /",
  "GSP33brsvbh4u:437": "siddhāntasūtraṃ pūrayitvā paṭhati--",
  "GSP33brsvbh4u:438": "vāgvṛttirmanasi saṃpadyate iti /",
  "GSP33brsvbh4u:439": "vṛttyadhyāhāraprayojanaṃ praśnapūrvakamāha kathamiti /",
  "GSP33brsvbh4u:440": "uttarādhikaraṇaparyālocanenaivaṃ pūritamityarthaḥ /",
  "GSP33brsvbh4u:441": "tattvasya dharmiṇo vācaḥ pralayavivakṣāyāṃ tviha sarvatraiva paratreha cāvibhāgasāmyātkiṃ paratraiva viśiṃṣyādavibhāga iti na tvatrāpi /",
  "GSP33brsvbh4u:442": "tasmādihāvibhāgenāviṃśiṣato 'tra vṛttyupasaṃhāramātravivakṣā sūtrakārasyeti gamyate /",
  "GSP33brsvbh4u:443": "siddhāntahetuṃ praśnapūrvakamāha--",
  "GSP33brsvbh4u:444": "kasmāditi /",
  "GSP33brsvbh4u:445": "satyāmeva manovṛttau vāgvṛtterupasaṃhāradarśanāt /",
  "GSP33brsvbh4u:446": "vācastūpasaṃhāramadṛṣṭaṃ nāgamo 'pi gamayitumarhati /",
  "GSP33brsvbh4u:447": "āgamaprabhavayuktivirodhāśca /",
  "GSP33brsvbh4u:448": "āgamo hi dṛṣṭānusārataḥ prakṛtau vikārāṇāṃ layamāha /",
  "GSP33brsvbh4u:449": "na ca vācaḥ prakṛtirmano yenāsminniyaṃ līyeta /",
  "GSP33brsvbh4u:450": "tasmātvṛttivṛttimatorabhedavivakṣayā vākpadaṃ tadvṛttau vyākhyeyam /",
  "GSP33brsvbh4u:451": "saṃbhavati ca vāgvṛttervāgaprakṛtāvapi manasi layaḥ /",
  "GSP33brsvbh4u:452": "tathā tatra tatra darśanādityāha--",
  "GSP33brsvbh4u:453": "vṛttyudbhavābhibhavāviti //1//",
  "GSP33brsvbh4u:454": "____________________________________________________________________________________________",
  "GSP33brsvbh4u:455": "START BsVBh_4,2.1.2",
  "GSP33brsvbh4u:456": "ata eva ca sarvāṇyanu | BBs_4,2.2 |",
  "GSP33brsvbh4u:457": "yata eva prakṛtivikārabhāvābhāvanmanasi na svarūpalayo vāco 'pi tu vṛttilayaḥ,",
  "GSP33brsvbh4u:458": "ata eva ca sarveṣāṃ cakṣurādīnāmidriyāṇāṃ satyeva savṛttike manasi vṛtteranugatirlayo na svarūpalayaḥ /",
  "GSP33brsvbh4u:459": "vācastu pṛthak grahaṇaṃ pūrvasūtre udāharaṇāpekṣaṃ na tu tadeveha vivakṣitamityarthaḥ //2//",
  "GSP33brsvbh4u:460": "____________________________________________________________________________________________",
  "GSP33brsvbh4u:461": "START BsVBh_4,2.2.3",
  "GSP33brsvbh4u:462": "tanmanaḥ prāṇa uttarāt | BBs_4,2.3 |",
  "GSP33brsvbh4u:463": "yadi svaprakṛtau vikārasya layastato manaḥ prāṇe saṃpadyate ityatra manaḥsvarūpasyaiva prāṇe saṃpattyā bhavitavyam /",
  "GSP33brsvbh4u:464": "tathā hi manaḥ iti nopacārato vyākhyānaṃ bhaviṣyati /",
  "GSP33brsvbh4u:465": "saṃbhavati hi prakṛtivikārabhāvaḥ prāṇamanasoḥ /",
  "GSP33brsvbh4u:466": "annamayaṃ hi somya mana ityannātmatāmāha manasaḥ śrutirāpomayaḥ prāṇa iti ca prāṇasyābātmatām /",
  "GSP33brsvbh4u:467": "prakṛtivikārayostādātmyāt /",
  "GSP33brsvbh4u:468": "tathā ca prāṇo manasaḥ prakṛtiriti manaso vṛttimataḥ prāṇe laya iti prāpte 'bhidhīyate--satyam,",
  "GSP33brsvbh4u:469": "āpo 'nnamasṛjanta iti śruterabannayoḥ prakṛtivikārabhāvo 'vagamyate /",
  "GSP33brsvbh4u:470": "na tu tadvikārayoḥ prāṇamanasoḥ /",
  "GSP33brsvbh4u:471": "svayoniprāṇāḍikayā tu mitho vikārayoḥ prakṛtivikārabhāvābhyupagame saṃkarādatiprasaṅgaḥ syāt /",
  "GSP33brsvbh4u:472": "tasmādyo yasya sākṣādvikārastasya tatra laya ityannasyāpsu layo na tvabvikāre prāṇe 'nnavikārasya manasaḥ /",
  "GSP33brsvbh4u:473": "tathā cātrāpi manovṛttervṛttimati prāṇe layo na tu vṛttimato manasa iti siddham //3//",
  "GSP33brsvbh4u:474": "____________________________________________________________________________________________",
  "GSP33brsvbh4u:475": "START BsVBh_4,2.3.4",
  "GSP33brsvbh4u:476": "so 'dhyakṣe tadupagamādibhyaḥ | BBs_4,2.4 |",
  "GSP33brsvbh4u:477": "prāṇastejasīti tejaḥśabdasya bhūtaviśeṣavacanatvādvijñānātmani cāprasiddheḥ prāṇasya jīvātmanyupagamānugamāvasthānaśrutīnāṃ ca tejoddhāreṇāpyupapatteḥ /",
  "GSP33brsvbh4u:478": "tejasi samāpannavṛttiḥ khalu prāṇaḥ /",
  "GSP33brsvbh4u:479": "tejastu jīvātmani samāpannavṛtti /",
  "GSP33brsvbh4u:480": "tadvārā jīvātmasamāpannavṛttiḥ prāṇa ityupapadyate /",
  "GSP33brsvbh4u:481": "tasmāttejasyeva prāṇavṛttipravilaya iti prāpte 'bhidhīyate---sa prakṛtaḥprāṇo 'dhyakṣe vijñānātmanyavatiṣṭhate tattantravṛttirbhavati /",
  "GSP33brsvbh4u:482": "kutaḥ--upagamānugamāvasthānebhyo hetubhyaḥ /",
  "GSP33brsvbh4u:483": "tatropagamaśrutimāha--",
  "GSP33brsvbh4u:484": "evamevemamātmānamiti /",
  "GSP33brsvbh4u:485": "anugamanaśrutimāha--",
  "GSP33brsvbh4u:486": "tamutkrāmantamiti /",
  "GSP33brsvbh4u:487": "avasthānaśrutimāha-",
  "GSP33brsvbh4u:488": "savijñāno bhavatīti ceti /",
  "GSP33brsvbh4u:489": "vijñāyate 'neneti vijñānaṃ pañcavṛttiprāṇasahita indriyagrāmastena sahāvatiṣṭhata iti savijñānaḥ /",
  "GSP33brsvbh4u:490": "codayati--",
  "GSP33brsvbh4u:491": "nanu prāmastejasīti śrūyata iti /",
  "GSP33brsvbh4u:492": "adhikāvāpo 'śabdārthavyākhyānam /",
  "GSP33brsvbh4u:493": "pariharati--",
  "GSP33brsvbh4u:494": "naiṣa doṣa iti /",
  "GSP33brsvbh4u:495": "yadyapi prāṇastejasītyatastejasi prāṇavṛttilayaḥ pratīyate,",
  "GSP33brsvbh4u:496": "tathāpi sarvaśākhāpratyayatvena vidyānāṃ śrutyantarālocanayā vijñānātmani layo 'vagamyate /",
  "GSP33brsvbh4u:497": "na ca tejasastatrāpi laya iti sāmpratam /",
  "GSP33brsvbh4u:498": "tasyānilākāśakrameṇa paramātmani tattvalayāvagamāt /",
  "GSP33brsvbh4u:499": "tasmāttejograhaṇenopalakṣyate tejaḥ sahacaritadehabījabhūtapañcabhūtasūkṣmaparicārādhyakṣo jīvātmā tasmin prāṇavṛttirapyetīti /",
  "GSP33brsvbh4u:500": "codayati--",
  "GSP33brsvbh4u:501": "nanu ceyaṃ śrutiriti /",
  "GSP33brsvbh4u:502": "tejaḥsahacaritāni bhūtānyupalakṣyantāṃ tejaḥśabdenādhyakṣe tu kimāyātaṃ tasya tadasāhacaryādityarthaḥ /",
  "GSP33brsvbh4u:503": "pariharati--",
  "GSP33brsvbh4u:504": "so 'dhyakṣa ityadhyakṣasyāpīti /",
  "GSP33brsvbh4u:505": "yadā hyayaṃ prāṇo 'ntarāle 'dhyakṣaṃ prāpyādhyakṣasaṃparkavaśādeva tejaḥprabhṛtīni bhūtasūkṣmāṇi prāpnoti tadopapadyate prāṇastejasīti /",
  "GSP33brsvbh4u:506": "atraiva dṛṣṭāntamāha---",
  "GSP33brsvbh4u:507": "yo 'pi srughnāditi //4 //",
  "GSP33brsvbh4u:508": "____________________________________________________________________________________________",
  "GSP33brsvbh4u:509": "START BsVBh_4,2.3.5",
  "GSP33brsvbh4u:510": "bhūteṣu tacchruteḥ | BBs_4,2.5 |",
  "GSP33brsvbh4u:511": "____________________________________________________________________________________________",
  "GSP33brsvbh4u:512": "START BsVBh_4,2.3.6",
  "GSP33brsvbh4u:513": "sūtrāntaramavatārayituṃ pṛcchati--",
  "GSP33brsvbh4u:514": "kathaṃ tejaḥsahacariteṣviti /",
  "GSP33brsvbh4u:515": "naikasmin darśayato hi | BBs_4,2.6 |",
  "GSP33brsvbh4u:516": "atra bhāṣyakāro 'numānadarśanamāha--",
  "GSP33brsvbh4u:517": "kāryasya śarīrasyeti /",
  "GSP33brsvbh4u:518": "sthūlaśarīrānurūpamanumeyaṃ sūkṣmamapi śarīraṃ pañcātmakamityarthaḥ /",
  "GSP33brsvbh4u:519": "darśayata iti sūtrāvayavaṃ vyācaṣṭe--",
  "GSP33brsvbh4u:520": "darśayataścaitamarthamiti /",
  "GSP33brsvbh4u:521": "praśnaprativacanābhiprāyaṃ dvivacanaṃ śrutismṛtyabhiprāyaṃ vā /",
  "GSP33brsvbh4u:522": "aṇvyo mātrāḥ sūkṣmā daśārdhānāṃ pañcabhūtānāmiti /",
  "GSP33brsvbh4u:523": "śrutyantaravirodhaṃ codayati--",
  "GSP33brsvbh4u:524": "nanu copasaṃhṛteṣu vāgādiṣviti /",
  "GSP33brsvbh4u:525": "karmāśrayateti pratīyate na bhūtāśrayatetyarthaḥ /",
  "GSP33brsvbh4u:526": "pariharati--",
  "GSP33brsvbh4u:527": "atrocyata iti /",
  "GSP33brsvbh4u:528": "grahā indriyāṇi atigrahāstadviṣayāḥ /",
  "GSP33brsvbh4u:529": "karmaṇāṃ prayojakatvenāśrayatvaṃ bhūtānāṃ tūpādānatvenetyavirodhaḥ /",
  "GSP33brsvbh4u:530": "praśaṃsāśabdo 'pi",
  "GSP33brsvbh4u:531": "karmaṇāṃ prayojakatayā prakṛṣṭamāśrayatvaṃ brūte sati nikṛṣṭa āśrayāntare tadupapatterityāha--",
  "GSP33brsvbh4u:532": "praśaṃsāśabdādapi tatreti //6//",
  "GSP33brsvbh4u:533": "____________________________________________________________________________________________",
  "GSP33brsvbh4u:534": "START BsVBh_4,2.4.7",
  "GSP33brsvbh4u:535": "samānā cāsṛtyupakramād amṛtatvaṃ cānupoṣya | BBs_4,2.7 |",
  "GSP33brsvbh4u:536": "atrāmṛtatvaprāptiśruteḥ paravidyāvantaṃ pratyetaditi manvānasya pūrvaḥ pakṣaḥ /",
  "GSP33brsvbh4u:537": "viśayānānāṃsaṃdihānānāṃ puṃsām /",
  "GSP33brsvbh4u:538": "codayati--",
  "GSP33brsvbh4u:539": "nanu vidyāprakaraṇa iti /",
  "GSP33brsvbh4u:540": "pariharati--",
  "GSP33brsvbh4u:541": "na svāpādivaditi /",
  "GSP33brsvbh4u:542": "paravidyayaivāmṛtatvaprāptyavasthāmākhyātuṃ tatsadharmāśca tadvidharmāścānyā apyavasthāstadanuguṇatayākhyāyante /",
  "GSP33brsvbh4u:543": "sādharmyavaidharmyābhyāṃ hi sphuṭataraḥ pratipipādayiṣite vastuni pratyayo bhavatīti /",
  "GSP33brsvbh4u:544": "na tu viduṣaḥ sakāśādviśeṣavanto 'vidvāṃso vidhīyante yena vidyāprakaraṇavyākhyāto bhavedapi tu vidyāṃ pratipādayituṃ lokasiddhānāṃ tadanuguṇatayā teṣāmanuvāda iti /",
  "GSP33brsvbh4u:545": "evaṃ prāpte 'bhidhīyate---",
  "GSP33brsvbh4u:546": "samānā caiṣotkrāntirvāṅmanasītyādyā vidvadaviduṣoḥ /",
  "GSP33brsvbh4u:547": "kutaḥ--",
  "GSP33brsvbh4u:548": "āsṛtyupakṛmāt /",
  "GSP33brsvbh4u:549": "sṛtiḥ saraṇaṃ devayānena pathā kāryabrahmalokaprāptirāsṛterākāryabrahmalokaprāpteḥ /",
  "GSP33brsvbh4u:550": "ayaṃ vidyopakrama ārambhaḥ prayatna iti yāvat /",
  "GSP33brsvbh4u:551": "tasmādetaduktaṃ bhavati--neyaṃ parā vidyā yato nāḍīdvāramāśrayate /",
  "GSP33brsvbh4u:552": "api tvaparavidyeyam /",
  "GSP33brsvbh4u:553": "na cāsyāmātyantikaḥ kleśapradāho yato na tatrotkrāntirbhavet /",
  "GSP33brsvbh4u:554": "tasmādaparavidyāsāmarthyādāpekṣikabhābhūtasaṃplavasthānamamṛtatvaṃ prepsate puruṣārthāya saṃbhavatyeṣa utkrāntibhedavān sṛtyupakramopadeśaḥ /",
  "GSP33brsvbh4u:555": "upapūrvāduṣa dāha ityasmādupoṣyeti prayogaḥ //7//",
  "GSP33brsvbh4u:556": "____________________________________________________________________________________________",
  "GSP33brsvbh4u:557": "START BsVBh_4,2.5.8",
  "GSP33brsvbh4u:558": "tadāpīteḥ saṃsāravyapadeśāt | BBs_4,2.8 |",
  "GSP33brsvbh4u:559": "siddhāṃ kṛtvā bījabhāvāvaśeṣaṃ paramātmasaṃpattiṃ vidvadaviduṣorutkrāntiḥ samarthitā /",
  "GSP33brsvbh4u:560": "saiva saṃprati cintyate /",
  "GSP33brsvbh4u:561": "kimātmani tejaḥprabhṛtīnāṃ bhūtasūkṣmāṇāṃ tatvapravilaya eva saṃpattirāhosvidbījabhāvāvaśeṣeti /",
  "GSP33brsvbh4u:562": "yadi pūrvaḥ pakṣaḥ, notkrāntiḥ /",
  "GSP33brsvbh4u:563": "athottaraḥ tataḥ seti /",
  "GSP33brsvbh4u:564": "tatrāprakṛtau na vikāratattvapravilayo yathā manasi na vāgādīnām /",
  "GSP33brsvbh4u:565": "sarvasya ca janimataḥ prakṛtiḥ parā devateti tattvapralaya evātyantikaḥ syāttejaḥprabhṛtīnāmiti prāpte 'bhidhīyate--'yonimanye prapadyante śarīratvāya dehinaḥ /",
  "GSP33brsvbh4u:566": "sthāṇumanye 'nusaṃyanti yathākarma yathāśrutam //",
  "GSP33brsvbh4u:567": "'ityavidyāvataḥ saṃsāramupadiśati śrutiḥ seyamātyantike tattvalaye nopapadyate /",
  "GSP33brsvbh4u:568": "na ca prāyaṇasyaivaiṣa mahimā vidvāsamavidvāṃsaṃ vā pratīti sāṃpratamityāha--",
  "GSP33brsvbh4u:569": "anyathā hi sarvaḥ prāyaṇasamaya eveti /",
  "GSP33brsvbh4u:570": "vidhiśāstraṃ jyotiṣṭomādiviṣayamanarthakaṃ prāyaṇādevātyantikapralaye punarbhavābhāvāt /",
  "GSP33brsvbh4u:571": "mokṣaśāstraṃ cāprayatnalabhyātprāyaṇādeva jantumātrasya mokṣaprāpteḥ /",
  "GSP33brsvbh4u:572": "na kevalaṃ śāstrānarthakyamayuktaśca prāyaṇamātrānmokṣa ityāha--",
  "GSP33brsvbh4u:573": "mithyājñāneti /",
  "GSP33brsvbh4u:574": "nāsati nidānapraśame praśamastadvato yujyata ityarthaḥ //8//",
  "GSP33brsvbh4u:575": "____________________________________________________________________________________________",
  "GSP33brsvbh4u:576": "START BsVBh_4,2.5.9",
  "GSP33brsvbh4u:577": "athetarabhūtasahitaṃ tejo jīvasyāśrayabhūtamutkramaddehāddehāntaraṃ vā saṃcaratkasmādasmābhirna nirīkṣyate /",
  "GSP33brsvbh4u:578": "taddhi mahattvādvānekadravyatvādvā rūpavadupalabdavyam /",
  "GSP33brsvbh4u:579": "kasmānna mūrtāntaraiḥ pratibadhyata iti śaṅkāmapākartumidaṃ sūtram--",
  "GSP33brsvbh4u:580": "sūkṣmaṃ pramāṇataś ca tathopalabdheḥ | BBs_4,2.9 |",
  "GSP33brsvbh4u:581": "cakāro bhinnakramaḥ /",
  "GSP33brsvbh4u:582": "na kevalamāpītestadavatiṣṭhate /",
  "GSP33brsvbh4u:583": "tacca sūkṣmaṃ svarūpataḥ parimāṇataśca svarūpameva hi tasya tādṛśamadṛśyam /",
  "GSP33brsvbh4u:584": "yathā cākṣuṣasya tejaso mahato 'pi adṛṣṭavaśādanudbhūtarūpasparśaṃ hi tat /",
  "GSP33brsvbh4u:585": "parimāṇataḥ saukṣmyaṃ yato nopalabhyate yathā trasareṇavo jālasūryamarīcibhyo 'nyatra pramāṇatastathopalabdhiriti vyācaṣṭe--",
  "GSP33brsvbh4u:586": "tathāhi nāḍīniṣkramaṇa iti /",
  "GSP33brsvbh4u:587": "ādigrahaṇena cakṣuṣṭo vā mūrdho vā anyebhyo vā śarīradeśebhya iti saṃgṛhītam /",
  "GSP33brsvbh4u:588": "apratighāte hetumāha--",
  "GSP33brsvbh4u:589": "svacchatvācceti /",
  "GSP33brsvbh4u:590": "etadapi hi sūkṣmatvenaiva saṃgṛhītam /",
  "GSP33brsvbh4u:591": "yathā hi kācābhrapaṭalaṃ svacchasvabhāvasya na tejasaḥ pratidhātam /",
  "GSP33brsvbh4u:592": "evaṃ sarvameva vastujātamasyeti //9//",
  "GSP33brsvbh4u:593": "____________________________________________________________________________________________",
  "GSP33brsvbh4u:594": "START BsVBh_4,2.5.10",
  "GSP33brsvbh4u:595": "nopamardenātaḥ | BBs_4,2.10 |",
  "GSP33brsvbh4u:596": "ata eva ca svacchatālakṣaṇātsaukṣmyādasaktatvāparanāmnaḥ //10//",
  "GSP33brsvbh4u:597": "____________________________________________________________________________________________",
  "GSP33brsvbh4u:598": "START BsVBh_4,2.5.11",
  "GSP33brsvbh4u:599": "asyaiva copapatter eṣa ūṣmā | BBs_4,2.11 |",
  "GSP33brsvbh4u:600": "upapattiḥ prāptiḥ /",
  "GSP33brsvbh4u:601": "etaduktaṃ bhavati--dṛṣṭaśrutābhyāmūṣmaṇo 'nvayavyatirekābhyāmasti sthūlāddehādatiriktaṃ kiñciccadāmātsūkṣmaṃ śarīramiti //11//",
  "GSP33brsvbh4u:602": "____________________________________________________________________________________________",
  "GSP33brsvbh4u:603": "START BsVBh_4,2.6.12",
  "GSP33brsvbh4u:604": "pratiṣedhād iti cen na śārīrāt | BBs_4,2.12 |",
  "GSP33brsvbh4u:605": "adhikaraṇatātparyamāha--",
  "GSP33brsvbh4u:606": "amṛtatvaṃ cānupoṣyetyato viśeṣaṇāditi /",
  "GSP33brsvbh4u:607": "viṣayamāha--",
  "GSP33brsvbh4u:608": "athākāmayamāna iti /",
  "GSP33brsvbh4u:609": "siddhāntimatamāśaṅkya tannirākaraṇena pūrvapakṣī svamatamavasthāpayati--",
  "GSP33brsvbh4u:610": "ataḥ paravidyāviṣayātpratiṣedhāditi /",
  "GSP33brsvbh4u:611": "yadi hi prāṇopalakṣitasya sūkṣmaśarīrasya jīvātmanaḥ sthūlaśarīrādutkrāntiṃ pratiṣedhacchrutiḥ tata etadupapadyate /",
  "GSP33brsvbh4u:612": "na tvetadasti /",
  "GSP33brsvbh4u:613": "na tasmātprāṇa utkrāmantīti hi tadā sarvanāmnā pradhānāvamarśinābhyudayaniḥśreyasādhikṛto dehi pradhānaṃ parāmṛśyate /",
  "GSP33brsvbh4u:614": "tathā ca tasmāddehino na prāṇaḥ sūkṣmaṃ śarīramutkrāmantyapi tu tatsahitaḥ kṣetrajña evotkrāmatīti gamyate /",
  "GSP33brsvbh4u:615": "sa punaratikramya brahmanāḍya saṃsāramaṇḍalaṃ hiraṇyagarbhaparyantaṃ saliṅgo jīvaḥ parasminbrahmaṇi līyate tasmātparāmapi devatāṃ viduṣa utkrāntirata eva mārgaśrutayaḥ,",
  "GSP33brsvbh4u:616": "smṛtiśca mumukṣoḥ śukasyādityamaṇḍalaprasthānaṃ darśayatīti prāptam //12//",
  "GSP33brsvbh4u:617": "____________________________________________________________________________________________",
  "GSP33brsvbh4u:618": "START BsVBh_4,2.6.13",
  "GSP33brsvbh4u:619": "evaṃ prāpte pratyucyate--",
  "GSP33brsvbh4u:620": "spaṣṭo hyekeṣām | BBs_4,2.13 |",
  "GSP33brsvbh4u:621": "nāyaṃ dehyapādānasya pratiṣedhaḥ /",
  "GSP33brsvbh4u:622": "api tu dehāpādānasya /",
  "GSP33brsvbh4u:623_0": "tathā hi--ārtabhāgapraśnottare hyekasminpakṣe saṃsāriṇa eva jīvātmano 'nutkrāntiṃ",
  "GSP33brsvbh4u:623_1": "parigṛhya na tarhyeṣa bhṛtaḥ prāṇānāmanutkrānteriti svayamāśaṅkya prāṇānāṃ pravilayaṃ",
  "GSP33brsvbh4u:623_2": "pratijñāya tatsiddhyarthamutkrāntyavadherucchvayanādhmāne bruvanyasyocchvayanādhmāne",
  "GSP33brsvbh4u:623_3": "tasya tadavadhitvamāha /",
  "GSP33brsvbh4u:624": "śarīrasya ca te itiśarīrameva tadapādānaṃ gamyate /",
  "GSP33brsvbh4u:625": "nanvevamapyastvaviduṣaḥ saṃsāriṇo viduṣastu kimāyātamityata āha--",
  "GSP33brsvbh4u:626": "tatsāmānyāditi /",
  "GSP33brsvbh4u:627": "nanu tadā sarvanāmnā pradhānatayā dehi parāmṛṣṭaḥ tatkathamatra dehāvagatirityata āha--",
  "GSP33brsvbh4u:628": "abhedopacāreṇa /",
  "GSP33brsvbh4u:629": "dehadehinordehiparāmarśinā sarvanāmnā deha eva parāmṛṣṭa iti pañcamīpāṭhe vyākhyeyam /",
  "GSP33brsvbh4u:630": "ṣaṣṭhīpāṭhe tu nopacāra ityāha--",
  "GSP33brsvbh4u:631": "yeṣāṃ tu ṣaṣṭhīti /",
  "GSP33brsvbh4u:632": "api ca prāptipūrvaḥ pratiṣedho bhavati nāprāpte /",
  "GSP33brsvbh4u:633": "aviduṣo hi dehādutkrāmaṇaṃ dṛṣṭamiti viduṣo 'pi tatsāmānyāddehādutkramaṇe prāpte pratiṣedha upapadyate na tu prāṇānāṃ jīvāvadhikaṃ kvacidutkramaṇaṃ dṛṣṭaṃ yena tanniṣidhyate /",
  "GSP33brsvbh4u:634": "apicādvaitaparibhāvanābhuvā prasaṃkhyānena nirmṛṣṭanikhilaprapañcāvabhāsajātasya gantavyābhāvādeva nāsti gatirityāha--",
  "GSP33brsvbh4u:635": "naca brahmavida iti /",
  "GSP33brsvbh4u:636": "apadasya hi brahmavido mārge padaiṣiṇo 'pi devā iti yojanā /",
  "GSP33brsvbh4u:637": "codayati--",
  "GSP33brsvbh4u:638": "nanu gatirapīti /",
  "GSP33brsvbh4u:639": "pariharati--",
  "GSP33brsvbh4u:640": "saśarīrasyaivāyaṃ yogabalena /",
  "GSP33brsvbh4u:641": "aparavidyābaleneti //13//",
  "GSP33brsvbh4u:642": "____________________________________________________________________________________________",
  "GSP33brsvbh4u:643": "START BsVBh_4,2.6.14",
  "GSP33brsvbh4u:644": "smaryate ca | BBs_4,2.14 |",
  "GSP33brsvbh4u:645": "____________________________________________________________________________________________",
  "GSP33brsvbh4u:646": "START BsVBh_4,2.7.15",
  "GSP33brsvbh4u:647": "tāni pare tathā hy āha | BBs_4,2.15 |",
  "GSP33brsvbh4u:648": "pratiṣṭhāvilayanaśrutyorvipratipattervimarśastamapanetumayamārambhaḥ /",
  "GSP33brsvbh4u:649": "tāni punaḥ prāṇaśabdoditānīndriyāṇyekādaśa sūkṣmāṇi ca bhūtāni pañca /",
  "GSP33brsvbh4u:650": "brahmavidastasminneva parasminnātmanīti /",
  "GSP33brsvbh4u:651": "ārambhabījaṃ vimarśamāha--",
  "GSP33brsvbh4u:652": "nanu gatāḥkalā iti /",
  "GSP33brsvbh4u:653": "ghrāṇamanasorekaprakṛtitvaṃ vivakṣitvā pañcadaśatvamuktam /",
  "GSP33brsvbh4u:654": "atra śrutyorviṣayavyavasthayā vipratipattyabhāvamāha---",
  "GSP33brsvbh4u:655": "sā khalviti /",
  "GSP33brsvbh4u:656": "vyavahāro laukikaḥ sāṃvyavahārikapramāṇāpekṣeyaṃ śrutiḥ /",
  "GSP33brsvbh4u:657": "na tāttvikapramāṇāpekṣā /",
  "GSP33brsvbh4u:658": "itarā tu evamevāsya paridṛṣṭuḥ ityādikā vidvatpratipattyapekṣā tāttvikapramāṇāpekṣā /",
  "GSP33brsvbh4u:659": "tasmādviṣayabhedādavipratipattiḥ śrutyoriti //15//",
  "GSP33brsvbh4u:660": "____________________________________________________________________________________________",
  "GSP33brsvbh4u:661": "START BsVBh_4,2.8.16",
  "GSP33brsvbh4u:662": "avibhāgo vacanāt | BBs_4,2.16 |",
  "GSP33brsvbh4u:663": "nimittāpāye naimittikasyātyantikāpāyaḥ /",
  "GSP33brsvbh4u:664": "avidyānimittaśca vibhāgo nāvidyāyāṃ vidyayā samūlaghātamapahatāyāṃ sāvaśeṣo bhavitumarhati /",
  "GSP33brsvbh4u:665": "tathāpi pravilayasāmānyāt sāvaśeṣatāśaṅkāmatimandāmapanetumidaṃ sūtram //16//",
  "GSP33brsvbh4u:666": "____________________________________________________________________________________________",
  "GSP33brsvbh4u:667": "START BsVBh_4,2.9.17",
  "GSP33brsvbh4u:668": "tadokograjvalanaṃ tatprakāśitadvāro vidyāsāmarthyāt taccheṣagatyanusmṛtiyogāc ca hārdānugṛhītāḥ śatādhikayā | BBs_4,2.17 |",
  "GSP33brsvbh4u:669": "aparavidyāvido 'viduṣaścotkrāntiruktā /",
  "GSP33brsvbh4u:670": "tatra kiṃ vidvānavidvāṃścāviśeṣeṇa mūrdhādibhya utkrāmatyāho vidvānmūrdhasthānādeva,",
  "GSP33brsvbh4u:671": "apare tu sthānāntarebhya iti /",
  "GSP33brsvbh4u:672": "atra vidyāsāmarthyamapaśyataḥ pūrvapakṣaḥ /",
  "GSP33brsvbh4u:673_0": "tasyopasaṃhṛtavāgādikalāpasyoccikramiṣato vijñānātmanā oka āyatanaṃ hṛdayaṃ tasyāgraṃ",
  "GSP33brsvbh4u:673_1": "tasya jvalanaṃ yattatprakāśitadvāro viniṣkramadvāro vidvānmūrdhasthānādeva niṣkrāmati",
  "GSP33brsvbh4u:673_2": "nānyebhyaścakṣurādisthānebhyaḥ /",
  "GSP33brsvbh4u:674": "kutaḥ--vidyāsāmarthāt hārdavidyāsāmarthyāt /",
  "GSP33brsvbh4u:675": "utkṛṣṭasthānapratilambhāya hi hārdavidyopadeśaḥ /",
  "GSP33brsvbh4u:676": "mūrdhasthānādaniṣkramaṇe ca notkṛṣṭadeśaprāptiḥ /",
  "GSP33brsvbh4u:677": "atha sthānāntarebhyo 'pyutkrāmankasmāllokamutkṛṣṭaṃ na prāpnotītyata āha--",
  "GSP33brsvbh4u:678": "taccheṣagatyanusmṛtiyogācca /",
  "GSP33brsvbh4u:679": "hārdavidyāśeṣabhūtā hi mūrdhanyā nāḍī gatyai upadiṣṭā /",
  "GSP33brsvbh4u:680": "tadanuśīlanena khalvayaṃ jīvo hārdena sūpāsitena brahmaṇānugṛhītastasyānusmaraṃstadbhāvamāpanno mūrdhanyayaiva śatādhikayā nāḍyā niṣkrāmati /",
  "GSP33brsvbh4u:681": "hṛdayādudgatā hi brahmanāḍī bhāsvarā tālumūlaṃ bhittvā mūrdhānametya raśmibhirekībhūtā ādityamaṇḍalamanupraviṣṭā tāmanuśīlayatastayaivāntakāle nirgamanaṃ bhavatīti //17//",
  "GSP33brsvbh4u:682": "____________________________________________________________________________________________",
  "GSP33brsvbh4u:683": "START BsVBh_4,2.10.18",
  "GSP33brsvbh4u:684": "raśmyanusārī | BBs_4,2.18 |",
  "GSP33brsvbh4u:685": "rātrāvahani cāviśeṣeṇa raśmyanusārī sannādityamaṇḍalaṃ prāpnotīti siddhāntapakṣapratijñā //18//",
  "GSP33brsvbh4u:686": "____________________________________________________________________________________________",
  "GSP33brsvbh4u:687": "START BsVBh_4,2.10.19",
  "GSP33brsvbh4u:688": "pūrvapakṣamāśaṅkate sūtrāvayavena--",
  "GSP33brsvbh4u:689": "niśi neti cen | BBs_4,2.19a |",
  "GSP33brsvbh4u:690": "sūtrāvayavāntareṇa nirākaroti---",
  "GSP33brsvbh4u:691": "na sambandhasya yāvaddehabhāvitvād darśayati ca | BBs_4,2.19b |",
  "GSP33brsvbh4u:692": "yāvaddehabhāvi hi śirākiraṇasaṃparkaḥ pramāṇāntarātpratīyate /",
  "GSP33brsvbh4u:693": "darśayati caitamarthaṃ śrutirapyaśeṣeṇa /",
  "GSP33brsvbh4u:694": "amuṣmādādityātpratāyante raśmayasta āsu nāḍīṣu sṛptā bhavanti ya ābhyo nāḍībhyaḥ pratāyante avistāryante te raśmayo 'muṣminnāditye sṛptāḥ /",
  "GSP33brsvbh4u:695": "pratāpādikāryadarśanāditi /",
  "GSP33brsvbh4u:696": "ādigrahaṇena candrāpaḥ saṃgṛhyante /",
  "GSP33brsvbh4u:697": "candramasā khalvammayena saṃbadhyamānānāṃ sūrīṇāṃ bhāsāṃ candrikātvam /",
  "GSP33brsvbh4u:698": "tasmādapyasti niśi sauryaraśmipracāra iti /",
  "GSP33brsvbh4u:699": "ye tyāhuḥ--sa yāvatkṣipyenmanastāvadādityaṃ gacchediti nirapekṣaśravaṇādrātrau prete nāsti raśmyapekṣeti /",
  "GSP33brsvbh4u:700": "tānpratyāha--",
  "GSP33brsvbh4u:701": "yadi ca rātrau preta iti /",
  "GSP33brsvbh4u:702": "nahyetadviśiṣyādhīyate 'dhyetāraḥ /",
  "GSP33brsvbh4u:703": "ye tu manyante vidvānapi rātriprāyaṇāparādhena nordhvamākramata iti tānpratyāha--",
  "GSP33brsvbh4u:704": "atha tu vidvānapīti /",
  "GSP33brsvbh4u:705": "nityavatphalasaṃbandhena vihitā vidyā na pākṣikaphalā yukteti /",
  "GSP33brsvbh4u:706": "ye tu rātrau pretasya viduṣo 'harapekṣāṃ sūryamaṇḍalaprāptirācakṣate tanmatamāśaṅkyāha---",
  "GSP33brsvbh4u:707": "athāpi rātrāviti /",
  "GSP33brsvbh4u:708": "yāvattāvadupabandhenānapekṣā gatiḥ śrutā /",
  "GSP33brsvbh4u:709": "na cāpekṣā śakyāvagamā upabandhavirodhāditi //19//",
  "GSP33brsvbh4u:710": "____________________________________________________________________________________________",
  "GSP33brsvbh4u:711": "START BsVBh_4,2.11.20",
  "GSP33brsvbh4u:712": "ataś cāyane 'pi dakṣiṇe | BBs_4,2.20 |",
  "GSP33brsvbh4u:713": "ata evetyuktahetuparāmarśa ityāha--",
  "GSP33brsvbh4u:714": "ata eva codīkṣānupapatteriti /",
  "GSP33brsvbh4u:715": "pūrvapakṣabījamāha--",
  "GSP33brsvbh4u:716": "uttarāyaṇamaraṇaprāśastya iti /",
  "GSP33brsvbh4u:717": "apanodamāha--",
  "GSP33brsvbh4u:718": "prāśastyaprasiddhiriti /",
  "GSP33brsvbh4u:719": "ataḥpadaparāmṛṣṭahetubalādaviduṣo maraṇaṃ praśastamuttarāyaṇe viduṣastūbhayatrāpyaviśeṣo vidyāsāmarthyāditi /",
  "GSP33brsvbh4u:720": "viduṣo 'pi ca bhīṣmasyottarāyaṇapratīkṣaṇamaviduṣa ācāraṃ grāha-yati 'yadyadācarati śreṣṭhastattadevetaro janaḥ'iti nyāyāt /",
  "GSP33brsvbh4u:721": "āpūryamāṇapakṣādityādyā ca śrutirna kālaviśeṣapratipattyarthā,",
  "GSP33brsvbh4u:722": "api tvātivāhikīrdevatāḥ pratipādayatīti vakṣyati /",
  "GSP33brsvbh4u:723": "tasmādavirodhaḥ //20//",
  "GSP33brsvbh4u:724": "____________________________________________________________________________________________",
  "GSP33brsvbh4u:725": "START BsVBh_4,2.11.21",
  "GSP33brsvbh4u:726": "sūtrāntarāvataraṇāya codayati--",
  "GSP33brsvbh4u:727": "nanu ca yatra kāle tviti /",
  "GSP33brsvbh4u:728": "kāla evātra prādhānyenocyate na tvātivāhikī devatetyarthaḥ /",
  "GSP33brsvbh4u:729": "yoginaḥ prati ca smaryete smārte caite | BBs_4,2.21 |",
  "GSP33brsvbh4u:730": "smārtīmupāsanāṃ pratyayaṃ smārtaḥ kālabhedaviniyogaḥ pratyāsatteḥ na tu śrautīṃ pratītyarthaḥ /",
  "GSP33brsvbh4u:731": "atra yadi smṛtau kālabhedavidhiḥ śrutau cāgnijyotirādividhistatrāgnyādīnāmātivāhikatayā viṣayavyavasthayā virodhābhāva uktaḥ /",
  "GSP33brsvbh4u:732": "atha tu pratyabhijñānaṃ tathāpi yatra kāla ityatrāpi kālābhidhānadvāreṇātivāhikya eva devatā uktā ityavirodha eveti //21//",
  "GSP33brsvbh4u:733": "iti śrīvācaspatimiśraviracite śārīrakabhāṣyavibhāge bhāmatyāṃ caturthasyādhyāyasya dvitīyaḥ pādaḥ //2 // //",
  "GSP33brsvbh4u:734": "____________________________________________________________________________________________",
  "GSP33brsvbh4u:735": "____________________________________________________________________________________________",
  "GSP33brsvbh4u:736": "caturthe 'dhyāye tṛtīyaḥ pādaḥ",
  "GSP33brsvbh4u:737": "____________________________________________________________________________________________",
  "GSP33brsvbh4u:738": "START BsVBh_4,3.1.1",
  "GSP33brsvbh4u:739": "arcirādinā tatprathiteḥ | BBs_4,3.1 |",
  "GSP33brsvbh4u:740": "bhinnaprakaraṇasthatvādbhinnopāsanayogataḥ /",
  "GSP33brsvbh4u:741": "anapekṣā mitho mārgastvarāto 'vadhṛterapi //",
  "GSP33brsvbh4u:742": "gantavyamekaṃ nagaraṃ prati vakreṇādhvanā gatimapekṣya ṛjunādhvanā gatistvarāvatī kalpyate /",
  "GSP33brsvbh4u:743": "ekamārgatve tu kamaparamapekṣya tvarā syāt /",
  "GSP33brsvbh4u:744_0": "atha taireva raśmibhirityavadhāraṇaṃ nopapadyate pathyantarasya nivartanīyasyābhāvāttasmātparānapekṣā",
  "GSP33brsvbh4u:744_1": "evaite panthāna ekabrahmalokaprāptyupāyā vrīhiyavāviva vikalperanniti prāpte pratyucyate-ekatve",
  "GSP33brsvbh4u:744_2": "'pi patho 'nekaparvasaṃgamasaṃbhavāt /",
  "GSP33brsvbh4u:745": "gauravānnaiva nānātvaṃ pratyabhijñānaliṅgataḥ //",
  "GSP33brsvbh4u:746": "saparvā hi panthā nagarādikamekaṃ gantavyaṃ prāpayati nābhāgaḥ /",
  "GSP33brsvbh4u:747": "tatra kimete raśmyaharvāyusūryādayo 'dhvanaḥ parvāṇaḥ santo 'dhvanaikena yujyante,",
  "GSP33brsvbh4u:748": "āho yathāyathamadhvānamapi bhindantīti saṃdehe 'bhede 'pyadhvano bhāgabhedopapatterna bhāgibhedakalpanocitā, gauravaprasaṅgāt /",
  "GSP33brsvbh4u:749": "ekadeśapratyabhijñānācca viśeṣaṇaviśeṣyabhāvopapatternānekādhvakalpanā /",
  "GSP33brsvbh4u:750": "athaitaireva raśmibhirityavadhāraṇaṃ na tāvadarthāntaranivṛttyarthaṃ tatprāpakaireva vākyāntarairvirodhāt,",
  "GSP33brsvbh4u:751": "tasmādanyānapekṣāmasyāvadhārayatīti vaktavyam /",
  "GSP33brsvbh4u:752": "na caikaṃ vākyamaprāptamadhvānaṃ prāpayati tasya cānapekṣatāṃ pratipādayatītyarthadvayāya paryāptaṃ,",
  "GSP33brsvbh4u:753": "tasmādvidhisāmarthyaprāptamayogavyavacchedamevakāro 'nuvadatīti yuktam /",
  "GSP33brsvbh4u:754": "tvarāvacanaṃ ceti /",
  "GSP33brsvbh4u:755": "na khalvekasminneva gantavye pathibhedamapekṣya tvarāvakalpyate kintu gantavyabhedādapi tadupapattiḥ /",
  "GSP33brsvbh4u:756": "yathā kaśmīrebhyo mathurāṃ kṣipraṃ yāti caitra iti tathehāpyanyataḥ kutaścidgantavyādanenopāyena brahmalokaṃ kṣipraṃ prayātīti /",
  "GSP33brsvbh4u:757": "bhūyāṃsyarcirādiśrutau mārgaparvāṇīti /",
  "GSP33brsvbh4u:758": "ayamarthaḥ-ekatvātprāptavyasya brahmalokasyālpaparvaṇā mārgeṇa tatprāptau saṃbhavantyāṃ bahumārgopadeśo vyarthaḥ prasajyate /",
  "GSP33brsvbh4u:759": "tatra cetanasyāpravṛtteḥ /",
  "GSP33brsvbh4u:760": "tasmādbhūyasāṃ parvaṇāmavirodhenālpānāṃ tadanupraveśa eva yukta iti //1//",
  "GSP33brsvbh4u:761": "____________________________________________________________________________________________",
  "GSP33brsvbh4u:762": "START BsVBh_4,3.2.2",
  "GSP33brsvbh4u:763": "vāyum abdād aviśeṣaviśeṣābhyām | BBs_4,3.2 |",
  "GSP33brsvbh4u:764": "'śrutyādyabhāve pāṭhasya kramaṃ prati niyantṛtā /",
  "GSP33brsvbh4u:765": "ūrdhvākramaṇamātre ca śrutā vāyornimittatā //",
  "GSP33brsvbh4u:766_0": "' 'sa vāyumāgacchati tasmai sa tatra vijihīte yathā rathacakrasya khaṃ tena sa ūrdhvamākramate'iti",
  "GSP33brsvbh4u:766_1": "hi vāyunimittamūrdhvākramaṇaṃ śrutaṃ na tu vāyunimittamādityagamanaṃ 'sa ādityaṃ",
  "GSP33brsvbh4u:766_2": "gacchati'ityādityagamanamātrapratīteḥ /",
  "GSP33brsvbh4u:767": "naca tenetyanantaraśrutordhvīkramaṇakriyāsaṃbandhi nirākāṅkṣamādityagamanakriyayāpi saṃbanddhumarhati /",
  "GSP33brsvbh4u:768": "na cādityāgamanasya teneti vinā kācidanupapattiryenānyasaṃbaddhamapyanuṣajyate /",
  "GSP33brsvbh4u:769_0": "tatrāgnilokamāgacchati sa vāyulokamityādisaṃdarbhagatasya pāṭhasya kvacinniyāmakatvena",
  "GSP33brsvbh4u:769_1": "kḷptasāmarthyādagnivāyuvaruṇakramaniyāmakaśrutyādyabhāvāditi prāpte pratyucyate-ūrdhvaśabdo",
  "GSP33brsvbh4u:769_2": "na lokasya kasyacitpratipādakaḥ /",
  "GSP33brsvbh4u:770": "tadbhedāpekṣayā yuktamādityena viśeṣaṇam //",
  "GSP33brsvbh4u:771": "bhavedetadevaṃ yadyūrdhvaśabdātkaścillokabhedaḥ pratīyeta sa tūparideśamātravācī lokabhedādvināparyavasyaṃllokabhedavācinādityapadenāditye vyavasthāpyate /",
  "GSP33brsvbh4u:772": "tathā cādityalokagamanameva vāyunimittamiti śrautakramaniyame,",
  "GSP33brsvbh4u:773": "pāṭhaḥ padārthamātrapradarśanārtho na tu kramāya prabhavati śrutivirodhāditi siddham /",
  "GSP33brsvbh4u:774": "vājasaneyināṃ saṃvatsaraloko na paṭhyate chāndogyānāṃ devaloko na paṭhyate tatrobhayānurodhādubhayapāṭhe māsasaṃbandhātsaṃvatsaraḥ pūrvaḥ paścimo devalokaḥ /",
  "GSP33brsvbh4u:775": "nahi māso devalokena saṃbadhyate kintu saṃvatsareṇa /",
  "GSP33brsvbh4u:776": "tasmāttayoḥ parasparasaṃbandhānmāsārabhyatvācca saṃvatsarasya māsānantarye sthite devalokaḥ saṃvatsarasya parastādbhavati /",
  "GSP33brsvbh4u:777": "tatrādityānantaryāya vāyoḥ saṃvatsarādityasya sthāne devalokādvāyumiti paṭhitavyam /",
  "GSP33brsvbh4u:778": "vāyumabdāditi tu sūtramatrāpi vācakameva /",
  "GSP33brsvbh4u:779": "tathāpi saṃvatsarātparāñcamādityādarvāñcaṃ vāyumabhisaṃbhavantīti chāndogyapāṭhamātrāpekṣayoktaṃ,",
  "GSP33brsvbh4u:780": "tadidamāha-vāyumabdāditi tviti //2//",
  "GSP33brsvbh4u:781": "____________________________________________________________________________________________",
  "GSP33brsvbh4u:782": "START BsVBh_4,3.3.3",
  "GSP33brsvbh4u:783": "taḍito 'dhi varuṇaḥ saṃbandhāt | BBs_4,3.3 |",
  "GSP33brsvbh4u:784": "taḍidante 'rcirādye 'dhvanyappatistaḍitaḥ paraḥ /",
  "GSP33brsvbh4u:785": "tatsaṃbandhāttathendrādirappateḥ para īṣyate //",
  "GSP33brsvbh4u:786": "āgantūnāṃ niveśo 'nte sthānābhāvātprasādhitaḥ /",
  "GSP33brsvbh4u:787": "tathā cendrādirāgantuḥ paṭhyate cāppateḥ paraḥ //3//",
  "GSP33brsvbh4u:788": "____________________________________________________________________________________________",
  "GSP33brsvbh4u:789": "START BsVBh_4,3.4.4",
  "GSP33brsvbh4u:790": "ātivāhikās talliṅgāt | BBs_4,3.4 |",
  "GSP33brsvbh4u:791": "mārgacihnasarūpatvāccihnānyevārcirādayaḥ /",
  "GSP33brsvbh4u:792": "bhartṛbhogabhuvo vā syurlokatvānnātivāhikāḥ //",
  "GSP33brsvbh4u:793": "arcirādiśabdā hi jvalanādāvacetaneṣu nirūḍhavṛttayo loke /",
  "GSP33brsvbh4u:794": "na caiṣāṃ tvāvadhikānāmiva niyamavatī saṃvahanasvarūpā svatanantrakriyā buddhipūrvā saṃbhavatyacetanānām /",
  "GSP33brsvbh4u:795": "tasmāllokaśabdavācyatvādbharturjīvātmano bhogabhūmaya eveti manyāmahe /",
  "GSP33brsvbh4u:796": "api cārciṣa ityasmādapādānāṃ pratīyate /",
  "GSP33brsvbh4u:797": "na heturnāguṇe hetau pañcamī dṛśyate kvacit //",
  "GSP33brsvbh4u:798": "jāḍyādbaddha ityādiṣu guṇavacaneṣu jāḍyādiṣu hetupañcamī dṛṣṭā /",
  "GSP33brsvbh4u:799": "na cārcirādiśabdā guṇavācino yena pañcamyā teṣāṃ vahanaṃ prati hetutvamucyate /",
  "GSP33brsvbh4u:800": "apādānatvaṃ cācetaneṣvapyastīti nātivāhikāḥ /",
  "GSP33brsvbh4u:801": "na cāmānavasya puruṣasya vidyudādiṣu voḍhṛtvadarśanādarcirādīnāmapi voḍhṛtvamunneyam /",
  "GSP33brsvbh4u:802": "yāvadvacanaṃ hi vācanikaṃ na tadavācye saṃcārayitumucitam /",
  "GSP33brsvbh4u:803": "api cārcirādīnāṃ voḍhṛtve vidyudādīnāmapi voḍhṛtvānnāmānavaḥ puruṣo voḍhā śrūyeta /",
  "GSP33brsvbh4u:804": "yataḥ śrūyate tato 'vagacchāmo vidyudādivannārcirādīnāṃ voḍhṛtvamiti /",
  "GSP33brsvbh4u:805": "tasmādbhogabhūmaya evārcirādayo nātivāhikā iti prāpte pratyucyate-saṃpiṇḍakaraṇānāṃ hi sūkṣmadehavatāṃ gatau /",
  "GSP33brsvbh4u:806": "na svātantryaṃ na cāgnyādyā netāro 'cetanāstu te //",
  "GSP33brsvbh4u:807": "īdṛśī hi niyamavatī gatiḥ svayaṃ vā prekṣāvato 'prekṣāvato vā prekṣāvatprayuktasya /",
  "GSP33brsvbh4u:808_0": "na tāvadvigalitasthūlakalevarāḥ sūkṣmadehavantaḥ saṃpiṇḍitakaraṇagrāmā utkrāntimanto",
  "GSP33brsvbh4u:808_1": "jīvātmāno mattamūrcchicavatsvayaṃ prekṣāvanto yadevaṃ svātantryeṇa gaccheyustadyadyarcirādayo",
  "GSP33brsvbh4u:808_2": "'pi mārgacihnāni vā śamīkāraskarādivadbhogabhūmayo vā sumeruśailelāvṛttādivadubhayathāpyacetanatayā",
  "GSP33brsvbh4u:808_3": "na nayanaṃ pratyeṣāmasti svātantryam /",
  "GSP33brsvbh4u:809": "na caitebhyo 'nyasya cetanasya netuḥ kalpanā sati śrutānāṃ caitanyasaṃbhave /",
  "GSP33brsvbh4u:810": "naca parameśvara evāstu neteti yuktam /",
  "GSP33brsvbh4u:811": "tasyātyantasādhāraṇatayā lokapālagrahādīnāmakiñcitkaratvāt /",
  "GSP33brsvbh4u:812": "tasmādvyavasthita eva parameśvarasya sarvādhyakṣatve yathā yathātvaṃ lokapālādīnāṃ svātantryamevamihāpyarcirādīnāmātivāhikatvameva darśanānusārācchabdārtha iti yuktam /",
  "GSP33brsvbh4u:813": "imamevārthamamānavapuruṣātivāhanalakṣaṇaṃ liṅgamupodvalayatītyuktam /",
  "GSP33brsvbh4u:814": "anavasthitatvādarcirādīnāmiti /",
  "GSP33brsvbh4u:815": "avasthitaṃ hi mārgacihnaṃ bhavatyavyabhicārānnānavasthitaṃ vyabhicārāditi /",
  "GSP33brsvbh4u:816": "arciṣa iti ca hetau pañcamī nāpādāne /",
  "GSP33brsvbh4u:817": "guṇatvaṃ cāśritatayā /",
  "GSP33brsvbh4u:818": "naca vaiśeṣikaparibhāṣayā niyama āstheyo lokavirodhāt /",
  "GSP33brsvbh4u:819": "apica te 'rcirabhisaṃbhavantīti saṃbandhamātramuktamiti /",
  "GSP33brsvbh4u:820": "sāmānyavacane śabde viśeṣākāṅkṣiṇi sphuṭam /",
  "GSP33brsvbh4u:821": "yadviśeṣapadaṃ tena tatsāmānyaṃ niyamyate //",
  "GSP33brsvbh4u:822": "yathā brāhmaṇamānaya bhojayitavya iti tadviśeṣāpekṣāyāṃ yadā tatsaṃnidhāvupanipatati padaṃ kaṇṭhādi(?)",
  "GSP33brsvbh4u:823": "tadā tenaitanniyamyate evamihāpīti //4 //",
  "GSP33brsvbh4u:824": "____________________________________________________________________________________________",
  "GSP33brsvbh4u:825": "START BsVBh_4,3.4.5",
  "GSP33brsvbh4u:826": "ubhayavyāmohāt tat siddheḥ | BBs_4,3.5 |",
  "GSP33brsvbh4u:827": "____________________________________________________________________________________________",
  "GSP33brsvbh4u:828": "START BsVBh_4,3.4.6",
  "GSP33brsvbh4u:829": "vaidyutenaiva tatas tacchruteḥ | BBs_4,3.6 |",
  "GSP33brsvbh4u:830": "vidyullokamāgato 'mānavaḥ puruṣo vaidyutastenaiva na tu varuṇādinā svayamuhyate /",
  "GSP33brsvbh4u:831": "tacchrutestasyaiva svayaṃ voḍhṛtvaśruteḥ /",
  "GSP33brsvbh4u:832": "varuṇādayastu tatsāhāyake vartamānā voḍhāro bhavantīti ca vaiṣamyaṃ na voḍhṛtve iti sarvamavadātam //6//",
  "GSP33brsvbh4u:833": "pāṭhakramādarthakramo balavānitiyathārthakramaṃ paṭhyante sūtrāṇi-paraṃ jaiminirmukhyatvāt /",
  "GSP33brsvbh4u:834": "sa etān brahma gamayatīti vicikitsyate /",
  "GSP33brsvbh4u:835": "kiṃ paraṃ brahma gamayatyāhosvidaparaṃ kāryaṃ brahmeti /",
  "GSP33brsvbh4u:836": "mukhyatvādamṛtaprāpteḥ paraprakaraṇādapi /",
  "GSP33brsvbh4u:837": "gantavyaṃ jaiminirmene paramevārcirādinā //",
  "GSP33brsvbh4u:838": "brahma gamayatītyatra hi napuṃsakaṃ brahmapadaṃ parasminneva brahmaṇi nirūḍhatvādanapekṣatayā mukhyamiti sati saṃbhave na kārye brahmaṇi guṇakalpanayā vyākhyātumucitam /",
  "GSP33brsvbh4u:839": "api cāmṛtatvaphalāvartirna kāryabrahmaprāptau yujyate /",
  "GSP33brsvbh4u:840": "tasya kāryatvena maraṇadharmavattvāt /",
  "GSP33brsvbh4u:841": "kiñca tatra tatra parameva brahma prakṛtya prajāpatisadmapratipattyādaya ucyamānā nāparabrahmaviṣayā bhavitumarhanti prakaraṇavirodhāt /",
  "GSP33brsvbh4u:842": "na ca parasmintsarvagate gatirnopapadyate prāptatvāditi yuktam /",
  "GSP33brsvbh4u:843": "prāptepi hi prāptiphalā gatirdṛśyate /",
  "GSP33brsvbh4u:844": "yathaikasminnyagrodhapādape mūlādagramagrācca mūlaṃ gacchataḥ śākhāmṛgasyaikenaiva nyagrodhapādapena nirantaraṃ saṃyogavibhāgā bhavanti /",
  "GSP33brsvbh4u:845": "na caite tadavayavaviṣayī na tu nyagrodhaviṣayā iti sāmprataṃ tathā sati na śākhāmṛgo nyagrodhena yujyate /",
  "GSP33brsvbh4u:846": "nyagrodhāvayavasya tadavayavayogāt /",
  "GSP33brsvbh4u:847": "evaṃ dṛśyamānānāmapi tadavayavānāṃ na yogastadavayavayogāttadantena krameṇa tadavayaveṣu paramāṇuṣu vyavatiṣṭhate /",
  "GSP33brsvbh4u:848": "te cātīndriyā iti kasminnu nāmāyamanubhavapaddhatimadhyāstāṃ saṃyogatapasvī /",
  "GSP33brsvbh4u:849": "tasmādakāmenāpyanubhavānurodhena prāpta eva prāptiphalatvāvagatireṣitavyā /",
  "GSP33brsvbh4u:850": "tadbrahma prāptamapi prāptiphalāyāvagategocaro bhaviṣyati /",
  "GSP33brsvbh4u:851": "brahmalokeṣviti ca bahuvacanamekasminnapi prayogasādhutāmātreṇa gamayitavyam /",
  "GSP33brsvbh4u:852": "lokaśabdaścālokane prakāśe vartayitavyo na tu sanniveśavati deśaviśeṣe /",
  "GSP33brsvbh4u:853": "tasmāt parabrahmaprāptyarthaṃ gatyupadeśasāmarthyādayamartho bhavati /",
  "GSP33brsvbh4u:854": "yathā vidyākarmavaśādarcirādinā gatasya satyalokamatikramya paraṃ jagatkāraṇaṃ brahma lokamālokaṃ svayaṃ prakāśakamiti yāvat /",
  "GSP33brsvbh4u:855": "prāptasya tatraiva liṅgaṃ pralīyate na tu gatimevaṃbhūtāṃ vinā liṅgapravilaya iti /",
  "GSP33brsvbh4u:856": "ata eva śrutiḥ- puruṣamāṇāḥ puruṣaṃ prāpyāstaṃ gacchanti /",
  "GSP33brsvbh4u:857": "tadanenābhisandhinā paraṃ brahma gamayatyamānava iti mene jaiminirācāryaḥ /",
  "GSP33brsvbh4u:858": "____________________________________________________________________________________________",
  "GSP33brsvbh4u:859": "START BsVBh_4,3.5.7",
  "GSP33brsvbh4u:860": "kāryaṃ bādarirasya gatyupapatteḥ | BBs_4,3.7 |",
  "GSP33brsvbh4u:861": "tattvadarśīṃ bādarirdadarśa- kāryamaprāptapūrvatvādaprāptaprāpaṇī gatiḥ /",
  "GSP33brsvbh4u:862": "prāpayedbrahma na paraṃ prāptatvājjagadātmakam //",
  "GSP33brsvbh4u:863_0": "tattvamasivākyārthasākṣātkārātprākkila jīvātmāvidyākarmavāsanādyupādhyavacchedādvastuto",
  "GSP33brsvbh4u:863_1": "'navacchinno 'vacchinnamivābhinno 'pi lokebhyo bhinnamivātmānamabhimanyamānaḥ svarūpādanyānaprāptānarcirādīṃllokāngatyāpnotīti yujyate /",
  "GSP33brsvbh4u:864": "advaitabrahmatattvasākṣātkāravatastu vigalitanikhilaprapañcāvabhāsavibhramasya na gantavyaṃ na gatirna gamayitāra iti kiṃ kena saṃgatam /",
  "GSP33brsvbh4u:865": "tasmādanidarśanaṃ nyagrodhasaṃyogavibhāgā nyayagrodhavānaratadgatitatsaṃyogavibhāgānāṃ mitho bhedāt /",
  "GSP33brsvbh4u:866": "naca tatrāpi prāptaprāptiḥ karmajena hi vibhāgena niruddhāyāṃ pūrvaprāptāvaprāptasyaivottaraprāpterutpatteḥ /",
  "GSP33brsvbh4u:867": "etadapi vastuto vicārasahatayā sarvamanirvacanīyaṃ vijṛmbhitamavidyāyāḥ samutpannādvaitatattvasākṣātkāro na vidvānabhimanyate /",
  "GSP33brsvbh4u:868": "viduṣo 'pi dehapātātpūrvaṃ sthitaprajñasya yathābhāsamātreṇa sāṃsārikadharmānuvṛttirabhyupeyate evamāliṅgaśarīrapātādviduṣastaddharmānuvṛttiḥ /",
  "GSP33brsvbh4u:869": "tathācāprāptaprāptergatyupapattistaddeśaprāptau ca liṅgadehanivṛttermuktiḥ śrutiprāmāṇyāditi cet /",
  "GSP33brsvbh4u:870": "na /",
  "GSP33brsvbh4u:871": "paravidyāvata utkrāntipratiṣedhāt 'brahmaiva sanbrahmāpyeti na tasmātprāṇā utkrāmanti atraiva samavanīyante'iti /",
  "GSP33brsvbh4u:872_0": "yathā vidyābrahmaprāptyoḥ samānakālatā śrūyate- 'brahma veda brahmaiva bhavati' 'ānandaṃ",
  "GSP33brsvbh4u:872_1": "brahmaṇo vidvānna bibheti' 'tadātmānameva vedāhaṃ brahmāsmīti tatsarvamabhavat' 'tatra",
  "GSP33brsvbh4u:872_2": "ko mohaḥ kaḥ śoka ekatvamanupaśyataḥ'iti paurvāparyāśravaṇāt paravidyāvato muktiṃ",
  "GSP33brsvbh4u:872_3": "prati nopāyāntarāpekṣeti lakṣyate 'bhisaṃdhiḥ śruteḥ /",
  "GSP33brsvbh4u:873": "upapannaṃ caitat /",
  "GSP33brsvbh4u:874_0": "na khalu brahmaivedaṃ viśvamahaṃ brahmāsmīti paribhāvanābhuvā jīvātmano brahmabhāvasākṣātkāreṇonmūlitāyāmanavayavenāvidyāyāmasti",
  "GSP33brsvbh4u:874_1": "gantavyagantṛvibhāgo viduṣastadabhāve kathamayamarcirādimārge pravarteta /",
  "GSP33brsvbh4u:875": "naca chāyāmātreṇāpi sāṃsārikadharmānuvṛttistatra pravṛttyaṅgaṃ yādṛcchikapravṛtteḥ /",
  "GSP33brsvbh4u:876": "śraddhāvihīnasya dṛṣṭārthāni karmāṇi phalanti na phalanti ca /",
  "GSP33brsvbh4u:877": "adṛṣṭārthānāṃ tu phale kā kathetyuktaṃ prathamasūtre /",
  "GSP33brsvbh4u:878": "na cārcirādimārgabhāvanāyāḥ parabrahmaprāptyarthamaviduṣaḥ pratyupadeśastathā ca karmāntareṣviva nityādiṣu tatrāpi syāttasya pravṛttirapi sāmpratam /",
  "GSP33brsvbh4u:879": "vikalpāsahatvāt /",
  "GSP33brsvbh4u:880": "kimiyaṃ paravidyānapekṣā parabrahmaprāptisādhanaṃ tadapekṣā vā /",
  "GSP33brsvbh4u:881": "na tāvadanapekṣā 'tameva viditvātimṛtyumeti nānyaḥ panthā vidyate 'yanāya'iti parabrahmavijñānādanyasyādhvanaḥ sākṣātpratiṣedhāt /",
  "GSP33brsvbh4u:882": "paravidyāpekṣatve tu mārgabhāvanāyāḥ kimiyaṃ vidyākārye mārgabhāvanā sāhāyakamācaratyatha vidyotpāde /",
  "GSP33brsvbh4u:883": "na tāvadvidyākārye tayā saha tasyā dvaitādvaitagocaratayā mitho virodhena sahāsaṃbhavāt /",
  "GSP33brsvbh4u:884": "nāpi yajñādivadvidyotpāde sākṣātbrahmaprāptyupāyatvaśravaṇādetānbrahma gamayatīti /",
  "GSP33brsvbh4u:885": "yajñādestu vividiṣāsaṃyogena śravaṇādvidyotpādāṅgatvam /",
  "GSP33brsvbh4u:886": "tasmādupanyastabahuśrutyanurodhādupapatteśca brahmaśabdo 'saṃbhavanmukhyavṛttirbrahmasāmīpyādaparabrahmaṇi lakṣaṇayā netavyaḥ /",
  "GSP33brsvbh4u:887": "tathāca lokeṣviti bahuvacanopapatteḥ kāryabrahmalokasya /",
  "GSP33brsvbh4u:888": "parasya tvanavayavatayā taddvāreṇāpyanupapatteḥ /",
  "GSP33brsvbh4u:889": "lokatvaṃ celāvṛttādivatsanniveśaviśeṣavati bhogabhūmau nirūḍhaṃ na kathañcidyogena prakāśe vyākhyātaṃ bhavati /",
  "GSP33brsvbh4u:890": "tasmātsādhudarśī sa bhagavānbādarirasādhudarśī jaiminiriti siddham /",
  "GSP33brsvbh4u:891_0": "aprāmāṇikānāṃ bahupralāpāḥ sarvagatasya dravyasya guṇāḥ sarvagatā eva caitanyānandādayaśca",
  "GSP33brsvbh4u:891_1": "guṇinaḥ paramātmano bhedābhedavanto guṇā ityādayo dūṣaṇāyānubhāṣyamāṇā apyaprāmāṇikatvamāvahantyasmākamityupekṣitāḥ /",
  "GSP33brsvbh4u:892": "granthayojanā tupratyagātmatvācca gantṝṇāṃ pratiprati añcati gacchatīti pratyak pratibhāvavṛtti brahma tadātmatvādgantṝṇāṃ jīvātmanāmiti /",
  "GSP33brsvbh4u:893": "gauṇī tvanyatreti /",
  "GSP33brsvbh4u:894": "yaugikyapi hi yogaguṇāpekṣayā gauṇyeva /",
  "GSP33brsvbh4u:895": "viśuddhopādhisaṃbandhamiti /",
  "GSP33brsvbh4u:896": "manomayatvādayaḥ kalpanāḥ kāryāḥ /",
  "GSP33brsvbh4u:897": "kāryatvādaviśuddhā api śreyohetutvādviśuddhāḥ /",
  "GSP33brsvbh4u:898": "pratisaṃcaro mahāpralayaḥ pratipattyabhisaṃdhiḥ pratipattirgatiḥ padergatyarthatvāt /",
  "GSP33brsvbh4u:899": "abhisaṃdhistātparyam /",
  "GSP33brsvbh4u:900": "yasya brahmaṇo nāmābhidhānaṃ yaśa iti /",
  "GSP33brsvbh4u:901": "pūrvavākyavicchedeneti /",
  "GSP33brsvbh4u:902": "śrutivākye balīyasī prakaraṇāt /",
  "GSP33brsvbh4u:903": "saguṇe 'pi ca brahmaṇīti /",
  "GSP33brsvbh4u:904": "praśaṃsārthamityarthaḥ /",
  "GSP33brsvbh4u:905": "codayati-nanu gatasyāpi pāramārthikī gantavyatā deśāntaraviśiṣṭasyeti /",
  "GSP33brsvbh4u:906": "nyagrodhavānaradṛṣṭānta upapāditaḥ /",
  "GSP33brsvbh4u:907": "pariharati-na /",
  "GSP33brsvbh4u:908": "pratiṣiddhasarvaviśeṣatvādbrahmaṇa iti /",
  "GSP33brsvbh4u:909_0": "ayamabhisaṃdhiḥ-yathātathā nyagrodhāvayavī pariṇāmavānupajanāpāyadharmabhiḥ karmajaiḥ",
  "GSP33brsvbh4u:909_1": "saṃyogavibhāgaiḥ saṃyujyatāmayaṃ punaḥ paramātmā nirastanikhilabhedaprapañcaḥ kūṭasthanityo",
  "GSP33brsvbh4u:909_2": "na nyagrodhavatsaṃyogavibhāgabhāg bhavitumarhati /",
  "GSP33brsvbh4u:910": "kālpanikasaṃyogavibhāgastu kālpanikasyaiva kāryabrahmalokasyopapadyate na parasya /",
  "GSP33brsvbh4u:911": "śaṅkate-jagadutpattisthitipralayahetutvaśruteriti /",
  "GSP33brsvbh4u:912": "nahyutpattyādihetubhāvo 'pariṇāminaḥ saṃbhavati tasmātpariṇāmīti /",
  "GSP33brsvbh4u:913": "tathā ca bhāvikamasyopapadyate gantavyatvamityarthaḥ /",
  "GSP33brsvbh4u:914": "nirākaroti-na /",
  "GSP33brsvbh4u:915": "viśeṣanirākaraṇaśrutināmiti /",
  "GSP33brsvbh4u:916": "viśeṣanirākaraṇaṃ samastaśokādiduḥkhaśamanatayā puruṣārthaphalavat /",
  "GSP33brsvbh4u:917": "aphalaṃ tūtpattyādividhānam /",
  "GSP33brsvbh4u:918": "tasmātphalavataḥ saṃnidhāvāmnāyamānaṃ tadarthamevocyata ityupapattiḥ /",
  "GSP33brsvbh4u:919": "tadvijijñāsasveti ca śrutiḥ /",
  "GSP33brsvbh4u:920": "tasmācchrutyupapattibhyāṃ nirastasamastaviśeṣabrahmapratipādanaparo 'yamāmnāyo na tūtpattyādipratipādanaparaḥ /",
  "GSP33brsvbh4u:921": "tasmānna gatistāttvikī /",
  "GSP33brsvbh4u:922": "api ceyaṃ gatirna vicāraṃ sahata ityāha-gatikalpanāyāṃ ceti /",
  "GSP33brsvbh4u:923": "anyānanyatvīśrayāvavayavavikārapakṣau /",
  "GSP33brsvbh4u:924": "anyo vātyantam /",
  "GSP33brsvbh4u:925": "atha kasmādātyantikamananyatvaṃ na kalpyata ityata āha-atyantatādātmya iti /",
  "GSP33brsvbh4u:926": "mṛdātmatayā hi svabhāvena ghaṭādayo bhāvāstadvikārā vyāptāḥ,",
  "GSP33brsvbh4u:927": "tadabhāve na bhavanti śiṃśapeva vṛkṣatvābhāva iti /",
  "GSP33brsvbh4u:928": "vikārāvayavapakṣayośca tadvataḥ saha vikārāvayavaiḥsthiratvādacalatvādbrahmaṇaḥ saṃsāralakṣaṇaṃ gamanaṃ vikārāvayavayeranupapannam /",
  "GSP33brsvbh4u:929": "nahi sthirātmakamasthiraṃ bhavati /",
  "GSP33brsvbh4u:930": "anyānanyatve api caikasya virodhādasaṃbhavantī iti bhāvaḥ /",
  "GSP33brsvbh4u:931": "athānya eva jīvo brahmaṇaḥ /",
  "GSP33brsvbh4u:932": "tathāca brahmaṇyasaṃsaratyapi jīvasya saṃsāraḥ kalpyata iti /",
  "GSP33brsvbh4u:933": "etadvikalpya dūṣayati-so 'ṇuriti /",
  "GSP33brsvbh4u:934": "madhyamaparimāṇatva iti /",
  "GSP33brsvbh4u:935": "madhyamaparimāṇānāṃ ghaṭādīnāmanityatvadarśanāt /",
  "GSP33brsvbh4u:936": "na /",
  "GSP33brsvbh4u:937": "mukhyaikatveti /",
  "GSP33brsvbh4u:938": "bhedābhedayorvirodhinorekatrāsaṃbhavādbuddhivyapadeśabhedādarthabhedaḥ /",
  "GSP33brsvbh4u:939": "ayutasiddhatayopacāreṇābhinnamucyata ityamukhyamasyaikatvamityarthaḥ /",
  "GSP33brsvbh4u:940": "apica jīvānāṃ brahmāvayavatvapariṇāmātyantabhedapakṣeṣu tāttvikī saṃsāriteti muktau svabhāvahānājjīvānāṃ vināśaprasaṅgaḥ /",
  "GSP33brsvbh4u:941": "brahmavivartatve tu brahmaivaiṣāṃ svabhāvaḥ pratibimbānāmiva bimbaṃ taccāvināśīti na jīvavināśa ityāha-sarveṣveteṣviti /",
  "GSP33brsvbh4u:942": "matāntaramupanyasyati dūṣayitum-yattu kaiścijjalpyate vinaiva brahmajñānaṃnityanaimittikānīti /",
  "GSP33brsvbh4u:943": "yathā hi kaphanimitto jvara upāttasya kaphasya viśeṣaṇādibhiḥ prakṣaye kaphāntarotpattinimittadadhyādivarjane praśānto 'pi na punarbhavati /",
  "GSP33brsvbh4u:944": "evaṃ karmanimitto bandha upāttānāṃ karmaṇāmupabhogātprakṣaye praśāmyati /",
  "GSP33brsvbh4u:945": "karmāntarāmaṇāṃ ca bandhahetūnāmananuṣṭhānātkāraṇābhāve kāryānupapatterbandhābhāvātsvabhāvasiddho mokṣa ārogyamiva /",
  "GSP33brsvbh4u:946": "upāttaduritanibarhaṇāya ca nityanaimittikakarmānuṣṭhānādduritanimittapratyavāyo na bhavati /",
  "GSP33brsvbh4u:947": "pratyavāyānutpattau ca svasthasvānto na niṣiddhānyācarediti /",
  "GSP33brsvbh4u:948": "tadetaddūṣayati-tadasat /",
  "GSP33brsvbh4u:949": "pramāṇābhāvāditi /",
  "GSP33brsvbh4u:950": "śāstraṃ khalvasminpramāṇaṃ tacca mokṣamāṇasyātmajñānamevopadiśati natūktamācāram /",
  "GSP33brsvbh4u:951": "na cātropapattiḥ prabhavati saṃsārasyānāditayā karmāśayasyāpyasaṃkhyeyasyāniyatavipākakālasya bhogenocchettumaśakyatvādityāha-na caitattarkayitumapīti /",
  "GSP33brsvbh4u:952": "codayati-syādetaditi /",
  "GSP33brsvbh4u:953": "nityeti /",
  "GSP33brsvbh4u:954": "pariharati-tanna virodhābhāvāditi /",
  "GSP33brsvbh4u:955": "yadi hi nityanaimittikāni karmāṇi sukṛtamapi duṣkṛtamiva nirvaheyustataḥ kāmyakarmopadeśā dattajalāñjalayaḥ prasajyeran /",
  "GSP33brsvbh4u:956": "nahyasti kaściccāturvarṇye cāturāśramye vā yo na nityanaimittikāni karmāṇi karoti /",
  "GSP33brsvbh4u:957": "tasmānnaiṣāṃ sukṛtavirodhiteti /",
  "GSP33brsvbh4u:958": "abhyuccayamātramāha-naca nityanaimittikānuṣṭhānāditi /",
  "GSP33brsvbh4u:959": "na cāsati samyagdarśane iti /",
  "GSP33brsvbh4u:960": "samyagdarśī hi viraktaḥ kāmyaniṣiddhe varjayannapi pramādādupanipatite tenaivasamyagdarśanena kṣapayati /",
  "GSP33brsvbh4u:961": "jñānaparipāke ca na karotyeva ajñastu nipuṇo 'pi pramādātkaroti /",
  "GSP33brsvbh4u:962": "kṛte ca na kṣapayituṃ kṣamata iti viśeṣaḥ /",
  "GSP33brsvbh4u:963": "na cānabhyupagamyamāne jñānagamye brahmātmatva iti /",
  "GSP33brsvbh4u:964": "kartṛtvabhoktṛtve samākṣiptakriyābhoge te cedātmanaḥ svabhāvāvadhārite na tvāropite tato na śakyāvapanetum /",
  "GSP33brsvbh4u:965": "nahi svabhāvādbhāvo 'varopayituṃ śakyo bhāvasya vināśaprasaṅgāt /",
  "GSP33brsvbh4u:966": "na ca bhogo 'pi satsvabhāvaḥ śakyo 'satkartuṃ,",
  "GSP33brsvbh4u:967": "no khalu nīlamanīlaṃ śakyaṃ śakreṇāpi kartuṃ tadidamuktaṃ-svabhāvasyāparihāryatvāditi /",
  "GSP33brsvbh4u:968": "samāropitasya tvanirvacanīyasya tatsvabhāvasya śakyastattvajñānenāvaropaḥ kartuṃ sarpasyeva rajjutattvajñāneneti bhāvaḥ /",
  "GSP33brsvbh4u:969": "bhāvamimamavidvānparicodayati-syādetat /",
  "GSP33brsvbh4u:970": "kartṛtvabhoktṛtvakāryamiti /",
  "GSP33brsvbh4u:971": "aprakāśitabhāvo yathoktameva samādhatte-tacca neti /",
  "GSP33brsvbh4u:972": "kartṛtvabhoktṛtvayornimittasaṃbandhasya ca śaktidvāreṇa nityatvādbhaviṣyati kadācideṣāṃ samudācāro yataḥ sukhaduḥkhe bhojyete iti saṃbhāvanātaḥ kutaḥ kaivalyaniścaya ityarthaḥ /",
  "GSP33brsvbh4u:973": "bhūyonirastamapi matidraḍhimne punarupanyasya dūṣayati-parasmādananyatve 'pīti /",
  "GSP33brsvbh4u:974": "śeṣamatirohitārtham //7 //",
  "GSP33brsvbh4u:975": "____________________________________________________________________________________________",
  "GSP33brsvbh4u:976": "START BsVBh_4,3.5.8-14",
  "GSP33brsvbh4u:977": "viśeṣitatvāc ca | BBs_4,3.8 |",
  "GSP33brsvbh4u:978": "sāmīpyāt tu tadvyapadeśaḥ | BBs_4,3.9 |",
  "GSP33brsvbh4u:979": "kāryātyaye tadadhyakṣeṇa sahātaḥ param abhidhānāt | BBs_4,3.10 |",
  "GSP33brsvbh4u:980": "smṛteś ca | BBs_4,3.11 |",
  "GSP33brsvbh4u:981": "paraṃ jaiminir mukhyatvāt | BBs_4,3.12 |",
  "GSP33brsvbh4u:982": "darśanāc ca | BBs_4,3.13 |",
  "GSP33brsvbh4u:983": "na ca kārye pratipattyabhisaṃdhiḥ | BBs_4,3.14 |",
  "GSP33brsvbh4u:984": "____________________________________________________________________________________________",
  "GSP33brsvbh4u:985": "START BsVBh_4,3.6.15",
  "GSP33brsvbh4u:986": "apratīkālambanān nayatīti bādarāyaṇa ubhayathā ca doṣāt tatkratuś ca | BBs_4,3.15 |",
  "GSP33brsvbh4u:987": "abrahmakratavo yānti yathā pañcāgnividyayā /",
  "GSP33brsvbh4u:988": "brahmalokaṃ prayāsyanti pratīkopāsakāstathā //",
  "GSP33brsvbh4u:989": "santi hi mano brahmetyupāsītetyādyāḥ pratīkaviṣayā vidyāḥ /",
  "GSP33brsvbh4u:990": "tadvanto 'pyarcirādimārgeṇa kāryabrahmopāsakā iva gantumarhanti 'aniyamaḥ sarvāsām'ityaviśeṣeṇa vidyāntareṣvapi gateravadhāraṇāt /",
  "GSP33brsvbh4u:991": "na caiṣāṃ parabrahmavidāmiva gatyasaṃbhava iti /",
  "GSP33brsvbh4u:992": "naca brahmakratava eva brahmalokabhājo nātatkratava ityapyekāntaḥ /",
  "GSP33brsvbh4u:993": "atatkratūnāmapi pañcāgnividāṃ tatprāpteḥ /",
  "GSP33brsvbh4u:994": "na caite na brahmakratavo mano brahmetyupāsītetyādau sarvatra brahmānugamena tatkratutvasyāpi saṃbhavāt /",
  "GSP33brsvbh4u:995": "phalaviśeṣasya brahmalokaprāptāvapyupapatteḥ,",
  "GSP33brsvbh4u:996": "tasya sāvayavatayotkarṣanikarṣasaṃbhavāditi prāpte pratyucyate- uttarottarabhūyastvādabrahmakratubhāvataḥ /",
  "GSP33brsvbh4u:997": "pratīkopāsakān brahmalokaṃ nāmānavo nayet //",
  "GSP33brsvbh4u:998": "bhavatu pañcāgnividyāyāmabrahmakratūnāmapi brahmalokanayanaṃ, vacanāt /",
  "GSP33brsvbh4u:999": "kimiva hi vacanaṃ na kuryāt nāsti vacanasyātibhāra iha tu tadabhāvāt /",
  "GSP33brsvbh4u:1000": "'taṃ yathāyathopāsate tadeva bhavati'iti śruterautsargikyānnāsati viśeṣavacane 'pavādo yujyate /",
  "GSP33brsvbh4u:1001": "naca pratīkopāsako brahmopāste satyapi brahmetyanugame /",
  "GSP33brsvbh4u:1002": "kintu nāmādiviśeṣaṃ brahmarūpatayā /",
  "GSP33brsvbh4u:1003": "tathā khalvayaṃ nāmāditantro na brahmatantraḥ /",
  "GSP33brsvbh4u:1004": "āśrayāntarapratyayasyāśrayāntare prakṣepaḥ pratīka iti hi vṛddhāḥ /",
  "GSP33brsvbh4u:1005": "brahmāśrayaśca pratyayo nāmādiṣu prakṣipta iti nāmatantraḥ /",
  "GSP33brsvbh4u:1006": "tasmānna tadupāsako brahmakratuḥ kintunāmādikratuḥ /",
  "GSP33brsvbh4u:1007": "na ca brahmakratutve nāmādyupāsakānāmaviśeṣāduttarottarotkarṣaḥ saṃbhavī /",
  "GSP33brsvbh4u:1008": "naca brahmakratustadavayavakraturyena tadavayavāpekṣayotkarṣo varṇyeta /",
  "GSP33brsvbh4u:1009": "tasmātpratīkālambanānviduṣo varjayitvā sarvānanyānvikārālambanānnayatyamānavo brahmalokam /",
  "GSP33brsvbh4u:1010_0": "na hyevamubhayathābhāva ubhayathārthatve kāṃścitpratīkālambanānna nayati vikāralambanānviduṣastu",
  "GSP33brsvbh4u:1010_1": "nayatītyabhyupagame kaściddoṣo 'sti 'aniyamaḥ sarvāsām'ityasya nyāyasyeti sarvamavadātam //15 //",
  "GSP33brsvbh4u:1011": "____________________________________________________________________________________________",
  "GSP33brsvbh4u:1012": "START BsVBh_4,3.6.16",
  "GSP33brsvbh4u:1013": "viśeṣaṃ ca darśayati | BBs_4,3.16 |",
  "GSP33brsvbh4u:1014": "iti śrīvācaspatimiśraviracite bhagavatpādabhāṣyavibhāge bhāmatyāṃ caturthasyādhyāyasya tṛtīyaḥ pādaḥ //3//",
  "GSP33brsvbh4u:1015": "____________________________________________________________________________________________",
  "GSP33brsvbh4u:1016": "____________________________________________________________________________________________",
  "GSP33brsvbh4u:1017": "caturthe 'dhyāye caturthaḥ pādaḥ /",
  "GSP33brsvbh4u:1018": "____________________________________________________________________________________________",
  "GSP33brsvbh4u:1019": "START BsVBh_4,4.1.1",
  "GSP33brsvbh4u:1020": "saṃpadyāvirbhāvaḥ svena śabdāt | BBs_4,4.1 |",
  "GSP33brsvbh4u:1021": "prāgabhūtasya niṣpattau kartṛtvaṃ na sato yataḥ /",
  "GSP33brsvbh4u:1022": "phalatvena prasiddheśca mukte rūpāntarodbhavaḥ /",
  "GSP33brsvbh4u:1023": "abhūtasya ghaṭāderbhavanaṃ niṣpattirna punaratyantasato 'sato vā /",
  "GSP33brsvbh4u:1024": "na jātu gaganatatkusume niṣpadyete /",
  "GSP33brsvbh4u:1025": "svarūpāvasthānaṃ cedātmano muktirna sā niṣpadyeta, tasya gaganavadatyantasataḥ prāgasattvābhāvāt /",
  "GSP33brsvbh4u:1026": "na cāsya bandhābhāvo niṣpadyate, tasya tucchasvabhāvasya kāryatvenātucchatvaprasaṅgāt /",
  "GSP33brsvbh4u:1027_0": "phalatvaprasiddheśca mokṣasyākāryasya phalatvānavakalpanādāgantunā rūpeṇa kenacidutpattau",
  "GSP33brsvbh4u:1027_1": "sveneti prāptamanūdyata iti prāpte 'bhidhīyate-saṃbhavatyarthavattve hi nānarthakyamupeyate /",
  "GSP33brsvbh4u:1028": "bandhasya sadasattvābhyāṃ rūpamekaṃ viśiṣyate //",
  "GSP33brsvbh4u:1029": "anadhigatāvabodhanaṃ hi pramāṇaṃ śābdamagatyā kathañcidanuvādatayā varṇyate /",
  "GSP33brsvbh4u:1030": "sakalasāṃsārikadharmāpetaṃ tu prasannamātmarūpamaprasannāttasmādeva rūpādvyāvṛttamanadhigatamavabodhayannānuvādo yujyate /",
  "GSP33brsvbh4u:1031": "na cāsya niṣpattyasaṃbhavaḥ,",
  "GSP33brsvbh4u:1032": "sata iva ghaṭādeḥ sāṃvyavahārikeṇa pramāṇena bandhavigamasyāpi niṣpatterlokasiddhatvāt /",
  "GSP33brsvbh4u:1033": "vicārāsahatayā tvasiddhirubhayatrāpi tulyā /",
  "GSP33brsvbh4u:1034": "na hyasadutpattumarhatītyasakṛdāveditam /",
  "GSP33brsvbh4u:1035": "andho bhavatīti svapnāvasthā darśitā bāhyendriyavyāpārābhāvāt /",
  "GSP33brsvbh4u:1036": "roditīva jāgradavasthā duḥkhaśokādyātmakatvāt /",
  "GSP33brsvbh4u:1037": "vināśamevāpīta iti suṣuptiḥ /",
  "GSP33brsvbh4u:1038": "evakāraścevārthe 'navadhāraṇe //1 //",
  "GSP33brsvbh4u:1039": "____________________________________________________________________________________________",
  "GSP33brsvbh4u:1040": "START BsVBh_4,4.1.2",
  "GSP33brsvbh4u:1041": "muktaḥ pratijñānāt | BBs_4,4.2 |",
  "GSP33brsvbh4u:1042": "____________________________________________________________________________________________",
  "GSP33brsvbh4u:1043": "START BsVBh_4,4.1.3",
  "GSP33brsvbh4u:1044": "ātmā prakaraṇāt | BBs_4,4.3 |",
  "GSP33brsvbh4u:1045": "nanu jyotirupasaṃpadya svena rūpeṇābhiniṣpadyata iti paurvāparyaśravaṇāt svarūpaniṣpatteranyā jyotirupasaṃpattiḥ tathāca bhautikatve 'pi na mokṣavyāghātaḥ /",
  "GSP33brsvbh4u:1046": "bhavedetadevaṃ yadi jyotirupasaṃpadya tat parityajediti śrūyeta /",
  "GSP33brsvbh4u:1047": "tadadhyāhāre 'pi tatpratipādanavaiyarthyaṃ tadaparityāge ca jyotiṣaiva svena rūpeṇeti gamyate /",
  "GSP33brsvbh4u:1048": "tasya ca bhūtatve vikāratvānmaraṇadharmakatvaprasiddheramuktitvamiti prāpte pratyucyate-jyotiṣpadasya mukhyatvaṃ bhautike yadyapi sthitam /",
  "GSP33brsvbh4u:1049": "tathāpi prakramādvākyādātmanyevātra yujyate //",
  "GSP33brsvbh4u:1050": "paraṃ jyotiriti hi parapadasamabhivyāhārātparatvasya cānapekṣasya brahmaṇyeva pravṛttejyotiṣi cāpare kiñcidapekṣya paratvātparaṃ jyotiriti vākyādātmaivātra gamyate /",
  "GSP33brsvbh4u:1051": "prakaraṇaṃ coktam /",
  "GSP33brsvbh4u:1052": "yat saṃpadya niṣpadyata iti tanmukhaṃ vyādāya svapitītivat /",
  "GSP33brsvbh4u:1053": "tasmājjyotirupasaṃpanno mukta iti sūktam //3//",
  "GSP33brsvbh4u:1054": "____________________________________________________________________________________________",
  "GSP33brsvbh4u:1055": "START BsVBh_4,4.2.4",
  "GSP33brsvbh4u:1056": "avibhāgena dṛṣṭatvāt | BBs_4,4.4 |",
  "GSP33brsvbh4u:1057": "yadyapi jīvātmā brahmaṇo na bhinna iti tatra tatropapāditaṃ tathāpi sa tatra paryetītyādhārādheyabhāvavyapadeśasya saṃpattṛsaṃpattavyabhāvavyapadeśasya ca samādhānārthamāha //4//",
  "GSP33brsvbh4u:1058": "____________________________________________________________________________________________",
  "GSP33brsvbh4u:1059": "START BsVBh_4,4.3.5",
  "GSP33brsvbh4u:1060": "brāhmeṇa jaiminir upanyāsādibhyaḥ | BBs_4,4.5 |",
  "GSP33brsvbh4u:1061": "upanyāsa uddeśo jñātasya yathā ya ātmāpahatapāpmetyādiḥ /",
  "GSP33brsvbh4u:1062": "tathājñātajñāpanaṃ vidhiḥ /",
  "GSP33brsvbh4u:1063": "yathā sa tatra paryeti jakṣadramamāṇa iti,",
  "GSP33brsvbh4u:1064": "tasya sarveṣu lokeṣu kāmacāro bhavatītyetadajñātajñāpanaṃ vidhiḥ /",
  "GSP33brsvbh4u:1065": "sarvajñaḥ sarveśvara iti vyapadeśaḥ /",
  "GSP33brsvbh4u:1066": "nāyamuddeśo vidheyāntarābhāvāt /",
  "GSP33brsvbh4u:1067": "nāpi vidhirapratipādyatvāt /",
  "GSP33brsvbh4u:1068": "siddhavadvyapadeśāt /",
  "GSP33brsvbh4u:1069": "tannirvacanasāmarthyādayamarthaḥ pratīyate-ta ete upanyāsādayaḥ /",
  "GSP33brsvbh4u:1070": "etebhyo hetubhyaḥ /",
  "GSP33brsvbh4u:1071": "bhāvābhāvātmakai rūpairbhāvikaiḥ parameśvaraḥ /",
  "GSP33brsvbh4u:1072": "muktaḥ saṃpadyate svairityāha sma kila jaiminiḥ //",
  "GSP33brsvbh4u:1073": "na ca citsvabhāvasyātmano 'bhāvātmāno 'pahatapāpmatvādayo bhāvātmanaśca sarvajñatvādayo dharmā advaitaṃ ghnanti /",
  "GSP33brsvbh4u:1074": "no khalu dharmiṇo dharmā bhidyante,",
  "GSP33brsvbh4u:1075": "mā bhūdgavāśvavaddharmidharmabhāvābhāva iti jaiminirācārya uvāca //5//",
  "GSP33brsvbh4u:1076": "____________________________________________________________________________________________",
  "GSP33brsvbh4u:1077": "START BsVBh_4,4.3.6",
  "GSP33brsvbh4u:1078": "cititanmātreṇa tadātmakatvād ity auḍulomiḥ | BBs_4,4.6 |",
  "GSP33brsvbh4u:1079": "anekākārataikasya naikatvānnaikatā bhavet /",
  "GSP33brsvbh4u:1080": "parasparavirodhena na bhedābhedasaṃbhavaḥ //",
  "GSP33brsvbh4u:1081": "na hyekasyātmanaḥ pāramārthikānekadharmasaṃbhavaḥ /",
  "GSP33brsvbh4u:1082": "te cedātmano bhidyante dvaitāpatteradvaitaśrutayo vyāvarteram /",
  "GSP33brsvbh4u:1083": "atha na bhidyante tata ekasmādātmano 'bhedānmitho 'pi na bhidyeran /",
  "GSP33brsvbh4u:1084": "ātmarūpavat /",
  "GSP33brsvbh4u:1085": "ātmarūpaṃ vā bhidyeta /",
  "GSP33brsvbh4u:1086": "bhinnebhyo 'nanyatvānnīlapītarūpavat /",
  "GSP33brsvbh4u:1087": "naca dharmiṇa ātmano na bhidyante mithastu bhidyanta iti sāmpratam /",
  "GSP33brsvbh4u:1088": "dharmyabhedena tadananyatvena teṣāmapyabhedaprasaṅgāt /",
  "GSP33brsvbh4u:1089": "bhede vā dharmiṇo 'pi bhedaprasaṅgādityuktam /",
  "GSP33brsvbh4u:1090": "bhedābhedau ca parasparavirodhādekatrābhāvānna saṃbhavata ityupapāditaṃ prathame sūtre /",
  "GSP33brsvbh4u:1091": "abhāvarūpāṇāmadvaitāvihantṛtve 'pi tasya pāpmādeḥ kālpanikatayā tadadhīnanirūpaṇatayā teṣāmapi kālpanikatvamiti na tāttvikī taddharmatā śliṣyate /",
  "GSP33brsvbh4u:1092": "etena satyakāmasarvajñasarveśvaratvādayo 'pyaupādhikā vyākhyātāḥ /",
  "GSP33brsvbh4u:1093": "tasmānnirastāśeṣaprapañcenāvyapadeśyena caitanyamātrātmanābhiniṣpadyamānasya muktāvātmanor'thaśūnyairevāpahatapāpmasatyakāmādiśabdairvyapadeśa ityauḍulomirmene /",
  "GSP33brsvbh4u:1094": "tadidamuktaṃ-śabdavikalpajā evaite apahatapāpmatvādayo na tu sāṃvyavahārikā apīti //6//",
  "GSP33brsvbh4u:1095": "____________________________________________________________________________________________",
  "GSP33brsvbh4u:1096": "START BsVBh_4,4.3.7",
  "GSP33brsvbh4u:1097": "evam apy upanyāsāt pūrvabhāvād avirodhaṃ bādarāyaṇaḥ | BBs_4,4.7 |",
  "GSP33brsvbh4u:1098": "tadetadatiśauṇḍīryamauḍulomerna mṛṣyate /",
  "GSP33brsvbh4u:1099": "bādarāyaṇa ācāryo mṛṣyannapi hi tanmatam //",
  "GSP33brsvbh4u:1100": "evamapītyauḍulomimatamanujānāti /",
  "GSP33brsvbh4u:1101": "śauṇḍīryaṃ tu na sahata ityāha-vyavahārāpekṣayeti /",
  "GSP33brsvbh4u:1102": "etaduktaṃ bhavati-satyaṃ tāttvikānandacaitanyamātra evātmā,",
  "GSP33brsvbh4u:1103": "apahatapāpmasatyakāmatvādayastvaupādhikatayātāttvikā api vyāvahārikapramāṇopanītatayā lokasiddhā nātyantāsanto yena tacchabdā rāhoḥ śira itivadavāstavā ityarthaḥ //7//",
  "GSP33brsvbh4u:1104": "____________________________________________________________________________________________",
  "GSP33brsvbh4u:1105": "START BsVBh_4,4.4.8",
  "GSP33brsvbh4u:1106": "saṃkalpād eva tu tacchruteḥ | BBs_4,4.8 |",
  "GSP33brsvbh4u:1107": "yatnānapekṣaḥ saṃkalpo loke vastuprasādhanaḥ /",
  "GSP33brsvbh4u:1108": "na dṛṣṭaḥ so 'tra yatnasya lāghavādavadhāritaḥ //",
  "GSP33brsvbh4u:1109": "loke hi kañcidarthaṃ cikīrṣuḥ prayatate prayatamānaḥ samīhate samīhānastamarthamāpnotīti kramo dṛṣṭaḥ /",
  "GSP33brsvbh4u:1110": "na tvicchānantaramevāsyeṣyamāṇamupatiṣṭhate /",
  "GSP33brsvbh4u:1111": "tena śrutyāpi lokavṛttamanurudhyamānayā viduṣastādṛśa eva kramo 'numantavyaḥ /",
  "GSP33brsvbh4u:1112": "avadhāraṇaṃ tu saṃkalpādeveti laukikaṃ yatnagauravamapekṣya vidyāprabhāvato viduṣo yatnalāghavāt /",
  "GSP33brsvbh4u:1113": "yallaghu tadasatkalpamiti /",
  "GSP33brsvbh4u:1114": "syādetat /",
  "GSP33brsvbh4u:1115_0": "yathā manorathamātropasthāpitā strī straiṇānāṃ caramadhātuvisargaheturevaṃ pitrādayo",
  "GSP33brsvbh4u:1115_1": "'pyasya saṃkalpopasthāpitāḥ kalpiṣyante svakāryāyetyata āha-naca saṃkalpamātrasamutthāpanā iti /",
  "GSP33brsvbh4u:1116": "santi hi khalu kānicidvastusvarūpasādhyāni kāryāṇi yathā strīvastusādhyāni dantakṣatamaṇimālādīni /",
  "GSP33brsvbh4u:1117": "kānicittu jñānasādhyāni yathoktacaramadhātuvisargaromaharṣādīni /",
  "GSP33brsvbh4u:1118": "tatra manorathamātropanīte pitrādau bhavantu tajjñānamātrasādhyāni kāryāṇi natu tatsādhyāni bhavitumarhanti /",
  "GSP33brsvbh4u:1119": "nahi straiṇasya romaharṣādivadbhavanti strīvastusādhyā maṇimālādayastadidamuktaṃpuṣkalaṃ bhogamiti prāpte 'bhidhīyate- pitrādīnāṃ samutthānaṃ saṃkalpādeva tacchruteḥ /",
  "GSP33brsvbh4u:1120": "na cānumānabādho 'tra śrutyā tasyaiva bādhanāt //",
  "GSP33brsvbh4u:1121": "pramāṇāntarānapekṣā hi śrutiḥ svārthaṃ gocarayantī na pramāṇāntareṇa śakyā bādhitum /",
  "GSP33brsvbh4u:1122": "anumānameva tu svotpādāya pakṣadharmatvādivanmānāntarābādhitaviṣayatvaṃ svasāmagrīmadhyapātenāpekṣamāṇaṃ sāmagrīkhaṇḍanena tadviruddhayā śrutyā bādhyate /",
  "GSP33brsvbh4u:1123": "ata eva naraśiraḥkapālādiśaucānumānamāgamabādhitaviṣayatayā nopapadyate /",
  "GSP33brsvbh4u:1124": "tasmādvidyāprabhāvādviduṣāṃ saṃkalpamātrādeva pitrādyupasthānamiti sāṃpratam /",
  "GSP33brsvbh4u:1125": "tathāhurāgaminaḥ-ko hi yogaprabhāvādṛte 'gastya iva samudraṃ pibati sa iva daṇḍakāraṇyaṃ sṛjati /",
  "GSP33brsvbh4u:1126": "tasmātsarvamavadātam //8 //",
  "GSP33brsvbh4u:1127": "____________________________________________________________________________________________",
  "GSP33brsvbh4u:1128": "START BsVBh_4,4.4.9",
  "GSP33brsvbh4u:1129": "ata eva cānanyādhipatiḥ | BBs_4,4.9 |",
  "GSP33brsvbh4u:1130": "____________________________________________________________________________________________",
  "GSP33brsvbh4u:1131": "START BsVBh_4,4.5.10",
  "GSP33brsvbh4u:1132": "abhāvaṃ bādarir āha hy evam | BBs_4,4.10 |",
  "GSP33brsvbh4u:1133": "anyayogavyacchittyā manaseti viśeṣaṇāt /",
  "GSP33brsvbh4u:1134": "dehendriyaviyogaḥ syādviduṣo bādarermatam //",
  "GSP33brsvbh4u:1135": "anekadhābhāvaścarddhiprabhāvabhuvo manobhedādvā stutimātraṃ vā kathañcidbhūmavidyāyāṃ nirguṇāyāṃ tadasaṃbhavādasatāpi hi guṇena stutirbhavatyeveti //10//",
  "GSP33brsvbh4u:1136": "____________________________________________________________________________________________",
  "GSP33brsvbh4u:1137": "START BsVBh_4,4.5.11",
  "GSP33brsvbh4u:1138": "bhāvaṃ jaiminir vikalpāmananāt | BBs_4,4.11 |",
  "GSP33brsvbh4u:1139": "śarīrendriyabhede hi nānābhāvaḥ samañjasaḥ /",
  "GSP33brsvbh4u:1140": "na cārthasaṃbhave yuktaṃ stutimātramanarthakam //",
  "GSP33brsvbh4u:1141": "nahi manomātrabhede sphuṭataro 'nekadhābhāvo yathā śarīrendriyabhede /",
  "GSP33brsvbh4u:1142": "ata eva saubharerabhivinirmitavividhadehasyāparyāyeṇa māndhātṛkanyābhiḥ pañcāśatā vihāraḥ pairāṇikaiḥ smaryate /",
  "GSP33brsvbh4u:1143": "na cārthasaṃbhave stutimātramanarthakamavakalpate /",
  "GSP33brsvbh4u:1144": "saṃbhavati cāsyārthavattvam /",
  "GSP33brsvbh4u:1145": "yadyapi nirguṇāyamidaṃ bhaumavidyāyāṃ paṭhyate tathāpi tasyāḥ purastādanena saguṇāvasthāgatenaiśvaryeṇa nirguṇaiva vidyā stūyate /",
  "GSP33brsvbh4u:1146": "na cānyayogavyavacchedenaiva viśeṣaṇam /",
  "GSP33brsvbh4u:1147": "yathā caitro dhanurdharaḥ /",
  "GSP33brsvbh4u:1148": "tasmānmanaḥ śarīrendriyayoga aiśvaryaśālināṃ niyameneti mene jaiminiḥ //11//",
  "GSP33brsvbh4u:1149": "____________________________________________________________________________________________",
  "GSP33brsvbh4u:1150": "START BsVBh_4,4.5.12",
  "GSP33brsvbh4u:1151": "dvādaśāhavad ubhayavidhaṃ bādarāyaṇo 'taḥ | BBs_4,4.12 |",
  "GSP33brsvbh4u:1152": "manaseti kevalamanoviṣayāṃ ca sa ekadhā bhavati tridhā bhavatīti śarīrendriyabhedaviṣayāṃ ca śrutimupalabhyāniyamavādī khalu bādarāyaṇo niyamavādau pūrvayorna sahate /",
  "GSP33brsvbh4u:1153": "dvividhaśrutyanurodhāt /",
  "GSP33brsvbh4u:1154": "na cāyogavyavacchedenaivaṃvidheṣu viśeṣaṇamavakalpyate /",
  "GSP33brsvbh4u:1155": "kāmeṣu hi ramaṇaṃ samanaskendriyeṇa śarīreṇa puruṣāṇāṃ siddhameveti nāsti śaṅkā manoyogasyeti tadvyavacchedo vyarthaḥ /",
  "GSP33brsvbh4u:1156": "siddhasya tu manoyogasya tadanyaparisaṃkhyānenārthavattvamavakalpate /",
  "GSP33brsvbh4u:1157": "tasmādvāmenākṣṇā paśyatītivadatrānyayogavyavaccheda iti sāṃpratam /",
  "GSP33brsvbh4u:1158": "dvādaśāhavaditi /",
  "GSP33brsvbh4u:1159": "dvādaśāhasya satratvamāsanopāyicodane /",
  "GSP33brsvbh4u:1160": "ahīnatvaṃ ca yajaticodane sati gamyate //",
  "GSP33brsvbh4u:1161": "dvādaśāhamṛddhikāmā upeyurityupāyicodanena ya evaṃ vidvāṃsaḥ satramupayantīti ca dvādaśāhasya satratvaṃ bahukartṛkasya gamyate /",
  "GSP33brsvbh4u:1162": "evaṃ tasyaiva dvādaśāhena prajākāmaṃ yājayediti yajaticodanena niyatakartṛparimāṇatvena dvirātreṇa yajatetyādivadahīnatvamapi gamyata iti /",
  "GSP33brsvbh4u:1163": "saṃprati śarīrendriyābhāvena manomātreṇa viduṣaḥ svapnavatsūkṣmo bhogo bhavati /",
  "GSP33brsvbh4u:1164": "kutaḥ-upapatteḥ /",
  "GSP33brsvbh4u:1165": "manasaitāniti śruteḥ /",
  "GSP33brsvbh4u:1166": "yadi punaḥ suṣuptavadabhogo bhavet naiṣā śrutirupapadyeta /",
  "GSP33brsvbh4u:1167": "naca saśarīravadupabhogaḥ śarīrādyupādānavaiyarthyāt /",
  "GSP33brsvbh4u:1168": "saśarīrasya tu puṣkalo bhogaḥ /",
  "GSP33brsvbh4u:1169": "ihāpyupapatterityanuṣañjanīyam /",
  "GSP33brsvbh4u:1170": "tadidamuktaṃ sūtrābhyāmtanvabhāve saṃdhyavadupapatteḥ /",
  "GSP33brsvbh4u:1171": "bhāve jāgradvat /",
  "GSP33brsvbh4u:1172": "iti //12 //",
  "GSP33brsvbh4u:1173": "____________________________________________________________________________________________",
  "GSP33brsvbh4u:1174": "START BsVBh_4,4.5.13-14",
  "GSP33brsvbh4u:1175": "tanvabhāve sandhyavad upapatteḥ | BBs_4,4.13 |",
  "GSP33brsvbh4u:1176": "bhāve jāgradvat | BBs_4,4.14 |",
  "GSP33brsvbh4u:1177": "____________________________________________________________________________________________",
  "GSP33brsvbh4u:1178": "START BsVBh_4,4.6.15",
  "GSP33brsvbh4u:1179": "pradīpavadāveśas tathā hi darśayati | BBs_4,4.15 |",
  "GSP33brsvbh4u:1180_0": "vastutaḥ paramātmano 'bhinno 'pyayaṃ vijñānātmānādyavidyākalpitaprādeśikāntaḥkaraṇāvacchedenānādijīvabhāvamāpannaḥ",
  "GSP33brsvbh4u:1180_1": "prādeśikaḥ sanna dehāntarāṇi svabhāvanirmitānyapi nānāpradeśavartīni sāntaḥkaraṇo",
  "GSP33brsvbh4u:1180_2": "yugapadāveṣṭumarhati /",
  "GSP33brsvbh4u:1181": "na vātmāntaraṃ sraṣṭumapi /",
  "GSP33brsvbh4u:1182": "sṛjyamānasya sraṣṭratireke 'nātmatvādātmatve vā kartṛkarmabhāvābhāvādbhedāśrayatvādayasya /",
  "GSP33brsvbh4u:1183": "nāpyantaḥkaraṇāntaraṃ tatra sṛjati sṛjyamānasya tadupādhitvābhāvāt /",
  "GSP33brsvbh4u:1184": "anādinā khalvantaḥkaraṇenautpattikenāyamavaruddho nedānīntanenāntaḥkaraṇenopādhitayā saṃbaddhumarhati /",
  "GSP33brsvbh4u:1185": "tasmādyathā dāruyantraṃ tatprayoktrā cetanenādhiṣṭhitaṃ sattadicchāmanurudhyate /",
  "GSP33brsvbh4u:1186": "evaṃ nirmāṇaśarīrāṇyapi sendriyāṇīti prāpte pratyabhidhīyate-śarīratvaṃ na jātu syādbhogādhiṣṭhānatāṃ vinā /",
  "GSP33brsvbh4u:1187": "sa tridheti śarīratvamuktaṃ yuktaṃ ca tadvibhau //",
  "GSP33brsvbh4u:1188": "sa tridhā bhavati pañcadhā saptadhā navadhetyādikā śrutirviduṣo nānābhāvamācakṣāṇā bhinnaśarīrendriyopādhisaṃbandhe 'vakalpate nādehahetu(bhūta)bhede /",
  "GSP33brsvbh4u:1189": "nahi yantrāṇi bhinnāni nirmāya vāhayanyantravāho nānātvenāpadiśyate /",
  "GSP33brsvbh4u:1190": "bhogādhiṣṭhānatvaṃ ca śarīratvaṃ nābhogādhiṣṭhāneṣu yantreṣviva yujyate /",
  "GSP33brsvbh4u:1191": "tasmāddehāntarāṇi sṛjati /",
  "GSP33brsvbh4u:1192": "na vānenādhiṣṭhitāni dehapakṣe vartante /",
  "GSP33brsvbh4u:1193": "naca sarvagatasya vastuto vigalitaprāyāvidyasya viduṣaḥ pṛthagjanasyevautpattikāntaḥkaraṇavaśyatā yena tadautpattikamantaḥkaraṇamāgantukāntaḥkaraṇāntarasaṃbandhamasya vārayet /",
  "GSP33brsvbh4u:1194": "tasmādvidvān sarvasya vaśī sarveśvaraḥ satyasaṃkalpaḥ sendriyamanāṃsi śarīrāṇi nirmāya tāni caikapade praviśya tattadindriyamantaḥkaraṇaisteṣu lokeṣu mukto viharatīti sāṃpratam /",
  "GSP33brsvbh4u:1195": "pradīpavaditi tu nidarśanaṃ pradīpaikyaṃ pradīpavyaktiṣūpacaryate bhinnavartivartinīnāṃ bhinnavyaktīnāṃ bhedāt /",
  "GSP33brsvbh4u:1196": "evaṃ vidvāñjīvātmā dehabhede 'pyeka iti parāmarśārthaḥ /",
  "GSP33brsvbh4u:1197": "ekamanonuvartīnityekābhiprāyavartīnītyarthaḥ //15//",
  "GSP33brsvbh4u:1198": "saṃpannaḥ kevalo mukta ityucyate /",
  "GSP33brsvbh4u:1199": "na caitasyetthaṃbhāvasaṃbhavaḥ śrutivirodhādityuktamarthajātamākṣipati-kathaṃ punarmuktasyeti /",
  "GSP33brsvbh4u:1200": "salila iti /",
  "GSP33brsvbh4u:1201": "salilamiva salilaḥ salilaprātipadikātsarvaprātipadikebhya ityupamānādācāre kvipi kṛte pacādyaci ca kṛte rūpam /",
  "GSP33brsvbh4u:1202": "etaduktaṃ bhavati-yathā salilamambhonidhau prakṣiptaṃ tadekībhāvamupayāti /",
  "GSP33brsvbh4u:1203": "evaṃ draṣṭāpi brahmaṇeti /",
  "GSP33brsvbh4u:1204": "____________________________________________________________________________________________",
  "GSP33brsvbh4u:1205": "START BsVBh_4,4.6.16",
  "GSP33brsvbh4u:1206": "atrottaraṃ sūtram-",
  "GSP33brsvbh4u:1207": "svāpyayasaṃpattyor anyatarāpekṣam āviṣkṛtaṃ hi | BBs_4,4.16 |",
  "GSP33brsvbh4u:1208": "āsu kāścicchrutayaḥ suṣuptimapekṣya kāścittu saṃpattiṃ tadadhikārāt /",
  "GSP33brsvbh4u:1209": "aiśvaryaśrutayastu saguṇavidyāvipākāvasthāpekṣā muktyabhisaṃdhānaṃ tu tadavasthāsatteryathāruṇadarśane saṃdhyāyāṃ divasābhidhānam //16//",
  "GSP33brsvbh4u:1210": "____________________________________________________________________________________________",
  "GSP33brsvbh4u:1211": "START BsVBh_4,4.7.17",
  "GSP33brsvbh4u:1212": "jagadvyāpāravarjaṃ prakaraṇād asaṃnihitatvāc ca | BBs_4,4.17 |",
  "GSP33brsvbh4u:1213": "svārājyakāmacārādiśrutibhyaḥ syānniraṅkuśaḥ /",
  "GSP33brsvbh4u:1214": "svakārya īśvarādhīnasiddhirapyatra sādhakaḥ //",
  "GSP33brsvbh4u:1215": "'āpnoti svārājyaṃ' 'sarve 'smai devā balimāvahanti' 'sarveṣu lokeṣu kāmacāro bhavati'ityādiśrutibhyo viduṣaḥ parabrahmaṇa ivānyānadhīnatvamaiśvaryamavagamyate /",
  "GSP33brsvbh4u:1216": "nanvasya brahmopāsanālabdhamaiśvaryaṃ kathaṃ brahmādhīnaṃ na tu svabhāvaḥ /",
  "GSP33brsvbh4u:1217": "nahi kāraṇādhīnajanmāno bhāvāḥ svakārye svakāraṇamapekṣante /",
  "GSP33brsvbh4u:1218": "kiṃ tvatra te svatantrā eva /",
  "GSP33brsvbh4u:1219": "yathāhuḥ-mṛtpiṇḍadaṇḍacakrādi ghaṭo janmanyapekṣate /",
  "GSP33brsvbh4u:1220": "udakāharaṇe tvasya tadapekṣā na vidyate //",
  "GSP33brsvbh4u:1221": "na ca viduṣāṃ parameśvarādhīnaiśvaryasiddhitvāttadgatamaiśvaryaṃ yena laukikā iva rājāno mahārājādhīnaḥ svavyāpāre vidvāṃsaḥ parameśvarādhīnā bhaveyuḥ /",
  "GSP33brsvbh4u:1222": "na khalu yadadhīnotpādaṃ yasya rūpaṃ tattadrūpādūnaṃ bhavatīti kaścinniyamaḥ /",
  "GSP33brsvbh4u:1223": "tatsamānāṃ tadadhikānāṃ ca darśanāttathā hyantevāsī gurvadhīnavidhaḥ tatsamastadadhiko vā dṛśyate /",
  "GSP33brsvbh4u:1224": "duṣṭasāmantāśca pārthivādhīnaiśvaryāḥ pārthivānspardhamānāstānvijayamānā vā dṛśyante /",
  "GSP33brsvbh4u:1225": "tadiha niratiśayaiśvaryatvāt parameśvarasya mā nāma bhūvanvidvāṃsastato 'dhikāstatsamāstu bhaviṣyanti /",
  "GSP33brsvbh4u:1226": "tathāca na tadadhīnāḥ /",
  "GSP33brsvbh4u:1227": "nahi samapradhānabhāvānāmasti mitho 'pekṣā /",
  "GSP33brsvbh4u:1228": "tadete svatantrāḥ santastadvyāpāre jagatsarjane 'pi pravarteranniti prāpte pratyabhidhīyate-nityatvādanapekṣatvāt śrutestatprakramādapi /",
  "GSP33brsvbh4u:1229": "ekyamatyācca viduṣāṃ parameśvaratantratā //",
  "GSP33brsvbh4u:1230": "jagatsargalakṣaṇaṃ hi kāryaṃ kāraṇaikasvabhāvasyaiva hi bhavatu āho kāryakāraṇasvabhāvasya /",
  "GSP33brsvbh4u:1231": "tatrobhayasvabhāvasya svotpattau mūlakāraṇāpekṣasya pūrvasiddhaḥ parameśvara eva kāraṇamabhyupetavya iti sa evaiko 'stu jagatkāraṇam /",
  "GSP33brsvbh4u:1232": "tasyaiva nityatvena svakāraṇānapekṣasya kḷptasāmarthyāt /",
  "GSP33brsvbh4u:1233": "kalpyasāmarthyāstu jagatsarjanaṃ prati vidvāṃsaḥ /",
  "GSP33brsvbh4u:1234": "na ca jagatsraṣṭṛtvameṣāṃ śrūyate /",
  "GSP33brsvbh4u:1235": "śrūyate tvatrabhavataḥ parameśvarasyaiva /",
  "GSP33brsvbh4u:1236": "tameva prakṛtya sarvāsāṃ tacchrutīnāṃ pravṛtteḥ /",
  "GSP33brsvbh4u:1237": "apica samapradhānānāṃ hi na niyamavadaikamatyaṃ dṛṣṭamiti yadaikaḥ sisṛkṣati tadaivetaraḥ saṃjihīrṣatītyaparyāyeṇa sṛṣṭisaṃhārau syātām /",
  "GSP33brsvbh4u:1238": "na cobhayorapīśvaratvaṃ vyāghātam /",
  "GSP33brsvbh4u:1239": "ekasya tu tadādhipatye tadabhiprāyānurodhināṃ sarveṣāmaikamatyopapatteradoṣaḥ /",
  "GSP33brsvbh4u:1240_0": "tatrāgantukānāṃ kāraṇādhīnajanmaiśvaryāṇāṃ gṛhyamāṇaviśeṣatayāsamatvānnityaiśvaryaśālinaḥ",
  "GSP33brsvbh4u:1240_1": "sa eva teṣāmadhīśa iti tattantrā vidvāṃsa iti parameśvaravyāpārasya sargasaṃhārasya neśate //17 //",
  "GSP33brsvbh4u:1241": "____________________________________________________________________________________________",
  "GSP33brsvbh4u:1242": "START BsVBh_4,4.7.18",
  "GSP33brsvbh4u:1243": "pūrvapakṣiṇo 'nuśayabījamāśaṅkya nirākaroti-",
  "GSP33brsvbh4u:1244": "pratyakṣopadeśād iti cen nādhikārikamaṇḍalasthokteḥ | BBs_4,4.18 |",
  "GSP33brsvbh4u:1245": "pratyakṣopadeśāditi cennādhikārikamaṇḍalasthokteḥ /",
  "GSP33brsvbh4u:1246": "yataḥ parameśvarādhīnamaiśvaryaṃ tasmāttato nyūnamaṇimādimātraṃ svārājyaṃ na tu jadatsraṣṭṛtvam /",
  "GSP33brsvbh4u:1247": "uktānnyāyāt //18//",
  "GSP33brsvbh4u:1248": "____________________________________________________________________________________________",
  "GSP33brsvbh4u:1249": "START BsVBh_4,4.7.19",
  "GSP33brsvbh4u:1250": "vikāravarti ca tathā hi sthitim āha | BBs_4,4.19 |",
  "GSP33brsvbh4u:1251": "etāvānasya mahimeti vikāravarti rūpamuktam /",
  "GSP33brsvbh4u:1252": "tato jyāyāṃśceti nirvikāraṃ rūpam /",
  "GSP33brsvbh4u:1253": "tathā pādo 'sya viśvā bhūtānīti vikāravarti rūpaṃ tripādasyāmṛtaṃ divīti nirvikāramāha rūpam //19//",
  "GSP33brsvbh4u:1254": "____________________________________________________________________________________________",
  "GSP33brsvbh4u:1255": "START BsVBh_4,4.7.20",
  "GSP33brsvbh4u:1256": "darśayataś caivaṃ pratyakṣānumāne | BBs_4,4.20 |",
  "GSP33brsvbh4u:1257": "darśayataścāpare śrutismṛtī nirvikārameva rūpaṃ bhagavataste ca paṭhite /",
  "GSP33brsvbh4u:1258": "etaduktaṃ bhavati-yadi brūṣe saguṇe brahmaṇyupāsyamāne yathā tadguṇasya niravagrahatvamapi vastuto 'stīti niravagrahatve viduṣā prāptavyamiti tadanena vyabhicārayate /",
  "GSP33brsvbh4u:1259": "yathā savikāre brahmaṇyupāsyamāne vastutaḥ sthitamapi nirvikārarūpaṃ na prāpyate tatkasya hetoḥ,",
  "GSP33brsvbh4u:1260": "atatkratutvādupāsakasya /",
  "GSP33brsvbh4u:1261": "tathā tadguṇopāsanayā vastutaḥ sthitamapi niravagrahatvaṃ nāpyate /",
  "GSP33brsvbh4u:1262": "tattvopāsanāsu puruṣakratutvāt /",
  "GSP33brsvbh4u:1263": "upāsakasya tadakratutvaṃ ca niravagrahatvasyopāsanavidhyagocaratvādvidhyadhīnatvāccopāsanāsu puruṣasvātantryābhāvātsvātantrye vā prātibhatvaprasaṅgāditi //20//",
  "GSP33brsvbh4u:1264": "____________________________________________________________________________________________",
  "GSP33brsvbh4u:1265": "START BsVBh_4,4.7.21",
  "GSP33brsvbh4u:1266": "bhogamātrasāmyaliṅgāc ca | BBs_4,4.21 |",
  "GSP33brsvbh4u:1267": "na kevalaṃ svārājyasyeśvarādhīnatayājagatsarjanam,",
  "GSP33brsvbh4u:1268": "sākṣādbhogamātreṇa tena parameśvareṇa sāmyābhidhānādapi vyapadeśaliṅgāditi /",
  "GSP33brsvbh4u:1269": "bhūtānyavanti prīṇayantīti bhojayantīti yāvat /",
  "GSP33brsvbh4u:1270": "sūtrāntarāvatāraṇāya śaṅkate-nanvevaṃ sati sātiśayatvāditi /",
  "GSP33brsvbh4u:1271": "saha parameśvarasyātiśayena vartata iti viduṣa aiśvaryaṃ sātiśayam /",
  "GSP33brsvbh4u:1272": "yacca kāryaṃ sātiśayaṃ tacca yathā laukikamaiśvaryam /",
  "GSP33brsvbh4u:1273": "tadanena kāryatvamuktam /",
  "GSP33brsvbh4u:1274": "tathāca kāryatvādantavatprāptamiti tacca na yuktamānantyena tadviduṣāṃ tatra pravṛtteriti //21//",
  "GSP33brsvbh4u:1275": "____________________________________________________________________________________________",
  "GSP33brsvbh4u:1276": "START BsVBh_4,4.7.22",
  "GSP33brsvbh4u:1277": "ata uttaraṃ paṭhati-",
  "GSP33brsvbh4u:1278": "anāvṛttiḥ śabdād anāvṛttiḥ śabdāt | BBs_4,4.22 |",
  "GSP33brsvbh4u:1279": "kimarcirādimārgeṇa brahmalokaprāptānāmaiśvaryasyāntavattvaṃ tvayā sādhyate /",
  "GSP33brsvbh4u:1280": "āhosviccandralokādiva brahmalokādetallokaprāptirmukterantavattvam /",
  "GSP33brsvbh4u:1281": "tatra pūrvasmin kalpe siddhasādhanam /",
  "GSP33brsvbh4u:1282": "uttaratra tu śrutismṛtivirodhaḥ /",
  "GSP33brsvbh4u:1283": "tadvidhānāṃ ca kramamuktipratipādanāditi /",
  "GSP33brsvbh4u:1284": "tattvamasivākyārthaikopāsanāparān pratyāha-",
  "GSP33brsvbh4u:1285": "samyagdarśanavidhvastatamasāmiti /",
  "GSP33brsvbh4u:1286": "dvidhāvidyā tamaḥ /",
  "GSP33brsvbh4u:1287": "nirupādhibrahmasākṣātkārastattvadarśanam /",
  "GSP33brsvbh4u:1288": "na caitannirvāṇaṃ svarūpāvasthānalakṣaṇaṃ kāryaṃ yenānityaṃ syādityāha-nityasiddheti //22//",
  "GSP33brsvbh4u:1289": "bhaṅktvā vādyasurendravṛndamakhilāvidyopadhānātigaṃ yenāmnāyapayonidhernayapathā brahmāmṛtaṃ prāpyate /",
  "GSP33brsvbh4u:1290": "so 'yaṃ śāṅkarabhāṣyajātaviṣayo vācaspateḥ sādaraṃ saṃdarbhaḥ paribhāvyatāṃ sumatayaḥ svārtheṣu ko matsaraḥ //1//",
  "GSP33brsvbh4u:1291": "ajñānasāgaraṃ tīrtvā brahmatattvamabhīpsatām /",
  "GSP33brsvbh4u:1292": "nītinaukarṇadhāreṇa mayāpūri manorathaḥ //2//",
  "GSP33brsvbh4u:1293": "yannyāyakaṇikātattvasamīkṣātattvabindubhiḥ /",
  "GSP33brsvbh4u:1294": "yannyāyasāṃkhyayogānāṃ vedāntānāṃ nibandhanaiḥ //3//",
  "GSP33brsvbh4u:1295": "samacaiṣaṃ mahatpuṇyaṃ tatphalaṃ puṣkalaṃ mayā /",
  "GSP33brsvbh4u:1296": "samarpitamathaitena prīyatāṃ parameśvaraḥ //4//",
  "GSP33brsvbh4u:1297": "nṛpāntarāṇāṃ manasāpyagamyāṃ bhrūkṣepamātreṇa cakāra kīrtim /",
  "GSP33brsvbh4u:1298": "kārtasvarāsārasupūritārthasārthaḥ svayaṃ śāstravicakṣaṇaśca //5//",
  "GSP33brsvbh4u:1299": "nareśvarā yaccaritānukāramicchanti kartuṃ naca pārayanti /",
  "GSP33brsvbh4u:1300": "tasminmahīpe mahanīyakīrtau śrīmannṛge 'kāri mayā nibandhaḥ //6//",
  "GSP33brsvbh4u:1301": "iti śrīvācaspatimiśraviracite śaṅkarabhagavatpādabhāṣyavibhāge bhāmatyāṃ caturthasyādhyāyasya caturthaḥ pādaḥ samāptaḥ /"
}