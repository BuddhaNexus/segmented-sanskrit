{
    "T01n820u_001:0": " lokeśvaraśatakam",
    "T01n820u_001:1": " vajradattācāryaviracitam",
    "T01n820u_001:2": " om namo lokanāthāya |",
    "T01n820u_001:3": " bhāsvanmāṇikyabhāso mukuṭabhṛti namannākanāthottamāṅge",
    "T01n820u_001:4": " bhaktiprahve sarojāsanaśirasi hasanmālatīmālikābhaḥ |",
    "T01n820u_001:5": " maulau mīlanmṛgāṅgāmakṛśakapiśatāṃ śāmbhave śātayantyo",
    "T01n820u_001:6": " loke lokeśapādāmalanakhaśaśabhṛtkāntayaḥ santu śāntyai || 1 ||",
    "T01n820u_001:7": " nirdhūtā dhūrjaṭīndorna khalu paṭu jaṭāpiṅgamāsaṅgaśāraiḥ",
    "T01n820u_001:8": " sārairārānmayūkhairna ca harimukuṭāmandamāṇikyabhābhiḥ |",
    "T01n820u_001:9": " kālimno nāpi līnā vibudhagaṇalalatkuntalālīnalīnā-",
    "T01n820u_001:10": " llokeśvaryo'nivāryāścaraṇanakharucaḥ santu vo dhvāntaśāntyai || 2 ||",
    "T01n820u_001:11": " paryāptodārakoṣasphuṭatarakamalābhogasaṃpattihetu -",
    "T01n820u_001:12": " rdūrībhūtapriyāṇāmapahṛtaviṣamātaṅkaśaṅkā janānām |",
    "T01n820u_001:13": " na kṣiptālaṅghanairapyupaśamitatamodurgrahodbhūtabhīti-",
    "T01n820u_001:14": " rlokeśāṅghryorapūrvā nakhaśiśirarūcāṃ candrikā vaḥ punātu || 3 ||",
    "T01n820u_001:15": " niḥśeṣaṃ kleśarāśīndhanadahanamahāpāvakoccaiḥ śikhā vo",
    "T01n820u_001:16": " līlālokāstrilokyāmapahṛtagahanābaddhamohāndhakārāḥ |",
    "T01n820u_001:17": " vahniskandheṣvabandhyā narakabhuvi sudhāvārivistāradhārāḥ",
    "T01n820u_001:18": " saṃsārīṃ saṃharantāṃ nakhanivaharucaḥ padmabhṛtpādajātāḥ || 4 ||",
    "T01n820u_001:19": " svacchandacchedivāñcchāvitaraṇacaturācintyacintāmaṇīnām",
    "T01n820u_001:20": " udgāḍhātaṅkaśaṅkodgamaśamanamanohāriṇī hārabhāsām |",
    "T01n820u_001:21": " spaṣṭāvirbhūtanānāguṇanivahadhṛtādarśabimbacchavīnāṃ",
    "T01n820u_001:22": " chāyā vaḥ pātu lokeśvaracaraṇabhuvāmunmayūukhā nakhānām || 5 ||",
    "T01n820u_001:23": " nāthasyodañcaduccāmitarucirucibhī rocamānorucūḍā-",
    "T01n820u_001:24": " rociṣṇoruccakāsaccaraṇanakharucāṃ saṃcayo'sau ciraṃ vaḥ |",
    "T01n820u_001:25": " atyuccīyāt tadarcācaturasuraśiraścāruratnoccayoccai -",
    "T01n820u_001:26": " rnānāniścārirociścayaracitaśacīrucyacāpopacāraḥ || 6 ||",
    "T01n820u_001:27": " śrīmadbhogonnatīnāmabhimataviṣayaprāptidānādahīnāṃ",
    "T01n820u_001:28": " sevābhājāṃ samantādavicalitarucaḥ prītimutpādayantaḥ |",
    "T01n820u_001:29": " vaimalyātulyabimbopahasitaśaśinaḥ śātitadhvāntadoṣā -",
    "T01n820u_001:30": " stoṣaṃ māṇikyadīpā iva dadatu nakhāḥ padmapāṇeḥ padorvaḥ || 7 ||",
    "T01n820u_001:31": " rājadrājīvapāṇernakhanivaharucāṃ pādapadmodbhavānām",
    "T01n820u_001:32": " udbhedo bhedako'sau bhavatu bhavabhiyāṃ nirbharāṇāṃ bharaṃ vaḥ |",
    "T01n820u_001:33": " jātastaddehabhūmecaviratakaruṇāvāridattopakāro",
    "T01n820u_001:34": " yo'nalpaḥ kalpavṛkṣāṅkuranikara ivopāttavijñānabījaḥ || 8 ||",
    "T01n820u_001:35": " lokeśasyāṅghripadmaprabhavanakharuco dattamārārisenā-",
    "T01n820u_001:36": " saṃtrāsāḥ śoṇatūṇonmukhanihitaphalāmoghabāṇāṃśuśobhāḥ |",
    "T01n820u_001:37": " śaśvatsaṃsāraghorāvaṭapatitajanottāraṇāsajjarajju-",
    "T01n820u_001:38": " prārohā rohayantāṃ duradhigamamahāsaṃpaduccaiḥ padaṃ vaḥ || 9 ||",
    "T01n820u_001:39": " bhāsvantaḥ kleśakarmaśramavivaśajagattāpavicchedaśūrāṃ",
    "T01n820u_001:40": " dūrāddoṣopalabdheḥ paṭubudhaguravastārakā ye janasya |",
    "T01n820u_001:41": " sāndrānandaṃ dadānāḥ sakalaśaśadharaśrībhṛto niṣkalaṅkā-",
    "T01n820u_001:42": " ste vaścintāmacintyāḥ kamalakaranakhāḥ pādajātā jayantu || 10 ||",
    "T01n820u_001:43": " bhāsvatkhaṇḍendukhaṇḍairapacitiracanā kiṃ kṛtā śambhuneyaṃ",
    "T01n820u_001:44": " nyastā ratnāvalī vā kimu niratiśayotkaṇṭhayā bodhilakṣmyā |",
    "T01n820u_001:45": " devairdivyādbhutānāmasamasumanasāṃ lambitā mālikā nu",
    "T01n820u_001:46": " prīyātpaṅktirnakhānāmiti janitamatirlokanāthāṅghrijā vaḥ || 11 ||",
    "T01n820u_001:47": " kvāyaṃ rājīvajanmā namadamaraśirastuṅgamāṇikyaśayyā -",
    "T01n820u_001:48": " śaśvatsuptāṅghrireṇuḥ kva ca dharaṇitalālambamaulipraṇāmaḥ |",
    "T01n820u_001:49": " itthaṃ saṃjātahāsā iva rucinicayairdanturā ye durantā",
    "T01n820u_001:50": " dhvāntacchedāya lokeśvaracaraṇabhavāste nakhā vo bhavantu || 12 ||",
    "T01n820u_001:51": " śūrāstāpāpahāre śiśiratarasudhāśīkarāsārakārāḥ",
    "T01n820u_001:52": " prākārāḥ krūradūraprasaraduruśarāsāramārāpakāre |",
    "T01n820u_001:53": " saṃsārākārakārāgṛhabṛhadudarodāraduḥkhaprakāraṃ",
    "T01n820u_001:54": " ghoraṃ vaḥ saṃharantāṃ caraṇanakharucaḥ śrīkarāḥ padmapāṇeḥ || 13 ||",
    "T01n820u_001:55": " bhāso lokeśapādaprabhavanakhabhuvāṃ dūradurvāramāra-",
    "T01n820u_001:56": " vyāmuktavyāpibāṇāvaraṇajavanikābhrāntimutpādayantyaḥ |",
    "T01n820u_001:57": " saṃkleśānīkanāśasphuṭapiśunamahāketusaṃghātakalpā -",
    "T01n820u_001:58": " strailokyāśakyaśaktitribhavajayabṛhadvaijayantyo jayanti || 14 ||",
    "T01n820u_001:59": " samyaksaṃbodhicetaḥ śaśina iva samudbhāsibhāsāṃ samūho",
    "T01n820u_001:60": " nirdagdhakleśabhūtipracaya iva bṛhanmuktimārgānilāstaḥ |",
    "T01n820u_001:61": " vinyastādabhraśubhropalaphalaka iva krūramārairabhedyaḥ",
    "T01n820u_001:62": " pāyādutprekṣito vo nakharucinikaraḥ pādajaḥ padmapāṇeḥ || 15 ||",
    "T01n820u_001:63": " vailakṣyeṇekṣaṇīyāḥ kṣaṇamasamatamaḥkṣepadakṣāḥ kṣapāṇāṃ",
    "T01n820u_001:64": " nāthenākṣuṇṇapakṣakṣatinijavipadā niṣkalaṅkākṣayā ye |",
    "T01n820u_001:65": " akṣīṇārātipakṣakṣapaṇapaṭujagadrakṣaṇākṣuṇṇadīkṣā-",
    "T01n820u_001:66": " rakṣā rakṣantu lokeśvaracaraṇanakhāste'kṣaṇakṣepato vaḥ || 16 ||",
    "T01n820u_001:67": " satsaṃpatsādhanasya pravarakamalabhṛtpādadurgāśrayasya",
    "T01n820u_001:68": " trailokyaśrījigīṣornakharucinivahasyātulo'bhyuccayo vaḥ |",
    "T01n820u_001:69": " mitreṇāptodayena sphuṭamanuvalatālambhitātyantavṛddheḥ",
    "T01n820u_001:70": " pāyāt sāpāyasarvavyasanaripumahāyānasaṃsiddhihetuḥ || 17 ||",
    "T01n820u_001:71": " avrīḍaścūḍayā'sau vahati paśupatiḥ kāmamardhendubhūṣāṃ",
    "T01n820u_001:72": " śaureḥ śobhābhilāṣaḥ kathamapi kṛtinaḥ kaustubhenāstameti |",
    "T01n820u_001:73": " dṛṣṭe'smin so'pi mogho maghavamaṇimahāmaulirityāptacittai-",
    "T01n820u_001:74": " ryatkāntyācinti lokaiścaraṇanakhagaṇaḥ padmapāṇeḥ sa jīyāt || 18 ||",
    "T01n820u_001:75": " ārāduccairudañcatkṛtavitatiradhastārako nārakāṇām |",
    "T01n820u_001:76": " udyannīhārarociḥ śucirarivadanaśyāmatāpātahetuḥ |",
    "T01n820u_001:77": " durvijñeyānubhāvo nikhilajagadatispaṣṭadṛṣṭiprakāśaḥ",
    "T01n820u_001:78": " pādāmbhojāvalambī nakhakiraṇacayaḥ pātu vo buddhamauleḥ || 19 ||",
    "T01n820u_001:79": " dṛṣṭo hṛṣṭāmareśārcanacaturavadhūmuktakarpūrapāṃśu-",
    "T01n820u_001:80": " prodbhāso bhaktibhārapravaṇaharajaṭābhūtivibhrāntabhūmiḥ |",
    "T01n820u_001:81": " pūjāvikṣiptalakṣmīkarakamalagalatkeśarāgrāṇureṇu-",
    "T01n820u_001:82": " cchāyaḥ pāyādapāyānnakhakaravisaraḥ padmahastāṅghrijo vaḥ || 20 ||",
    "T01n820u_001:83": " merau niṣpītapītadyutiramarakarisphārasindūradhūlī-",
    "T01n820u_001:84": " śoṇaśrīśāntaśūro haritaharihayāhīnahārityahārī |",
    "T01n820u_001:85": " mīlannīlāvabhāso nakharucivisaraḥ padmabhṛtpādapadmād",
    "T01n820u_001:86": " udyaddugdhābdhivṛddhitrasadamaravadhūvīkṣito rakṣatād vaḥ || 21 ||",
    "T01n820u_001:87": " śobhā saṃbhāvyate'smin himakaradhavalairnāmaraiścāmarairvā",
    "T01n820u_001:88": " bhaktyārambheṇa rambhe parikirasi mudhā kiṃ nu karpūradhūlīḥ |",
    "T01n820u_001:89": " kiṃ te puṣpaiḥ prakīrṇaiḥ śaciśucibhiriti svāminā svarbhuvāṃ vaḥ",
    "T01n820u_001:90": " pūjāyāmabjapāṇernakharucinivahaḥ pādajo varṇito'vyāt || 22 ||",
    "T01n820u_001:91": " kailāsodbhāsivindhye kavalitabalijitkāyakālimni kālī-",
    "T01n820u_001:92": " līlālāvaṇyalepe vihataharitimaśvetapūṣāśvaraśmau |",
    "T01n820u_001:93": " lokeśāṅghrernakhānāmurukaranikare kiṃ mayetīva śīrṇaṃ",
    "T01n820u_001:94": " śītāṃśoḥ pātu pūjācaturasurajanākīrṇakuṇḍacchalād vaḥ || 23 ||",
    "T01n820u_001:95": " pādāḥ pādodbhavānāmativitatibhṛtāṃ buddhamaulernakhānāṃ",
    "T01n820u_001:96": " pāre saṃsārayādaḥpatigamanamahāsetubandhāyamānāḥ |",
    "T01n820u_001:97": " udyaddurvāraduḥkhānalaśamanamahāpuṇyasaṃbhāravāri-",
    "T01n820u_001:98": " svacchandācchacchaṭābhā jhaṭiti vighaṭanaṃ kurvatāṃ vo bhavasya || 24 ||",
    "T01n820u_001:99": " kālīkāntendukānteḥ paribhavavidhṛtirbhūrikailāsabhūbhṛd-",
    "T01n820u_001:100": " bhāsāṃ hāsāvagītirhatirapi himavadgauratāgauravasya |",
    "T01n820u_001:101": " kṣīrākūpārapūraplutirapi kakubhāṃ nākanāgīyadanta-",
    "T01n820u_001:102": " cchedacchāyākṣatirvo nakharucivitatiḥ pātu lokeśvarāṅghryoḥ || 25 ||",
    "T01n820u_001:103": " yatpūjāpārijāte valitamalikulaṃ mīlati śrīsaroje",
    "T01n820u_001:104": " sevāsaktaḥ svayaṃbhūrmukulitanalinād duḥsthito yatra tasthau |",
    "T01n820u_001:105": " yenāśyāmā dinaśrīḥ śamitasuravadhūklāntidoṣā niśā'bhūt",
    "T01n820u_001:106": " pādo'sau padmapāṇernakhavidhuvilasaccandrikaḥ pātu yuṣmān || 26 ||",
    "T01n820u_001:107": " kānto vibhrāntakāntāmarayuvatijanairarcito dṛṣṭipātaiḥ",
    "T01n820u_001:108": " śubhraṃ vibhrāṇmṛṇālīnikaramiva nakhodyotanodbhūtaśobhaḥ |",
    "T01n820u_001:109": " kāmīvānalpakāmaprasaraparavaśānekacaryāpravṛttaḥ",
    "T01n820u_001:110": " pādo vaḥ padmapāṇeravatu surapurīcandanāmandacarcaḥ || 27 ||",
    "T01n820u_001:111": " ānandāmandabhārollasadamarakaraiḥ pārijāte vikīrṇe",
    "T01n820u_001:112": " kālīyaḥ kālakūṭotkaṭapaṭala iva prollasadbhṛṅgasārthe |",
    "T01n820u_001:113": " śreyo vaḥ śrīrvidhattāmalamamalanakhadyotadugdhābdhimadhyād",
    "T01n820u_001:114": " udyantī padmapāṇeścaraṇasarasijasyācyutaprītihetoḥ || 28 ||",
    "T01n820u_001:115": " vāñchāvicchittikhedocchaladanalaśikhāchedakacchocchryo vaḥ",
    "T01n820u_001:116": " padmacchāyānukāracchalitamadhukarācchādanācchāditaśrīḥ |",
    "T01n820u_001:117": " svacchandānacchamūrchacchucinakhakiraṇocchūnagucchairatuccho",
    "T01n820u_001:118": " deyāt pādo'bjakānticchuritakararūco'cchinnamicchāmakṛcchrāt || 29 ||",
    "T01n820u_001:119": " udbhūtodbhāsicakradyutiramalanakhairadvitīyoditaśrī-",
    "T01n820u_001:120": " rbibhrāṇo lakṣaṇānāṃ gaṇamatulaguṇāgaṇyapuṇyopanītam |",
    "T01n820u_001:121": " niḥśeṣadvīpadīpaprabhavadatimahadvaibhavo buddhamauleḥ",
    "T01n820u_001:122": " pāyāt pādo namasyadbhuvanapatiśiraścakravartī ciraṃ vaḥ || 30 ||",
    "T01n820u_001:123": " kīrṇairākāśagaṅgākanakakamalinīkuḍmalaiḥ ko guṇo'smin",
    "T01n820u_001:124": " kiṃ gītairgītameva sphuṭasarasirūhabhrāntibhṛṅgāvalībhiḥ |",
    "T01n820u_001:125": " śakyaṃ māṇikyadāmnāmiha rūciranakhe śobhituṃ netyavādīd",
    "T01n820u_001:126": " yatpūjāyāṃ sureśaḥ sa jayati caraṇo vārijavyagrapāṇeḥ || 31 ||",
    "T01n820u_001:127": " yo nāthasyaiva nāsīdapi khalu sugateḥ kāraṇaṃ janmabhājāṃ",
    "T01n820u_001:128": " yasmin padmābhilāṣī na madhupanivahaḥ pakṣapātī jano'pi |",
    "T01n820u_001:129": " yenorvī nātigurvī natimatiguruṇā lambhitāpi trilokī",
    "T01n820u_001:130": " lokaṃ pādaḥ sa pāyāt sugataśaśadharadyotavidyotamauleḥ || 32 ||",
    "T01n820u_001:131": " yo'līnāṃ pānadānādakṛta dhṛtamudaṃ saṃhatiṃ sevakānāṃ",
    "T01n820u_001:132": " yasminnālaṃ vihīnaṃ na khalu haritatātyantaśobhopadhānam |",
    "T01n820u_001:133": " deyādvo laukanāthiściramamaraśiraḥśāyireṇūtkaro'sau",
    "T01n820u_001:134": " śreyaḥ śrīvāsabhūmirnakhakiraṇahasatkeśaraḥ pādapadmaḥ || 33 ||",
    "T01n820u_001:135": " dehadrohāvahogrāhitahativihito dehināṃ hetirīhā-",
    "T01n820u_001:136": " siddherāhūtirāho hṛtiratimahato bṛṃhatāṃhomahimnaḥ |",
    "T01n820u_001:137": " kleśavyūhāhitehāhutivihitabṛhaddrohiduḥkhāgnidāha-",
    "T01n820u_001:138": " vyāpohā vāhinī stādvahuvihitahitā padmahastāṅaghribhāvaḥ || 34 ||",
    "T01n820u_001:139": " buddhālaṃkāramauleravikalakamalabhrāntibhṛdbhṛṅgamālā",
    "T01n820u_001:140": " vācālā nirvicārā racayatu caraṇotsarpiṇī saṃpadaṃ vaḥ |",
    "T01n820u_001:141": " sattvatrāṇaikakāryā sthiratarasucirāvasthitisthāpanārthaṃ",
    "T01n820u_001:142": " vinyastā śṛṅkhaleva pracurakaruṇayā sthūlakālāyasasya || 35 ||",
    "T01n820u_001:143": " rājīvāntaḥpalāśāvaliruciramṛdurvajrasāro visāro",
    "T01n820u_001:144": " krudhyadvairipramuktapraharaṇanivahasyodbhavadbhaṅgabhūmiḥ |",
    "T01n820u_001:145": " rakto rāgopaśānteratiśayabalavatkāraṇaṃ tāraṇāyāṃ",
    "T01n820u_001:146": " saṃsārāmbhonidhervaḥ sugataśaśibhṛto'pāstakhedo'stu pādaḥ || 36 ||",
    "T01n820u_001:147": " jambhārerjṛmbhitāmbhoruharuciracaye cāpalenāpyalīnā",
    "T01n820u_001:148": " nālaṃ lolāpi lolā harakaravihitānandakundotkare'pi |",
    "T01n820u_001:149": " bhrājiṣṇau viṣṇukīrṇe parimalini puraḥ pārijāte'pyajāta-",
    "T01n820u_001:150": " prītiryatrālimālā ramati jinabhṛtaḥ so'ṅaghripadmo'vatād vaḥ || 37 ||",
    "T01n820u_001:151": " bhūyādudbhūtabhūridyutinivahalasatkeśarodbhāsuro vo",
    "T01n820u_001:152": " raktacchāyānuviddhonmukhanakhadaśanodbhāsikāntyā karālaḥ |",
    "T01n820u_001:153": " trasyaddurvṛttavairidvipataralacalallocanālokanīyo",
    "T01n820u_001:154": " lokeśasyāṅaghrisiṃhaḥ kamalabhavajaṭāraṇyaśāyī śivāya || 38 ||",
    "T01n820u_001:155": " acchīyānapyanaccho laghurapi na laghurlaṅghane diṅmukhānāṃ",
    "T01n820u_001:156": " trailokyānandano'pi prabalaparapuravyāpisantāpahetuḥ |",
    "T01n820u_001:157": " lāvaṇyālepalipto'pyatiśayamadhuro vaidhurādherniroddhā",
    "T01n820u_001:158": " pādoddyotaḥ kriyād vo jinarūcivikasanmālikāśekharasya || 39 ||",
    "T01n820u_001:159": " rājīvai rājarājo harirapi haritairhāribhiḥ pārijātaiḥ",
    "T01n820u_001:160": " kundaiḥ sānandamindurbahuvasuvisarairvāsavo bhāsamānaiḥ |",
    "T01n820u_001:161": " prītaḥ pāśī palāśairiti vibudhajanaḥ prājyapūjāviśeṣaṃ",
    "T01n820u_001:162": " yatrānuprāsakāvyāyitamatata sa vaḥ pātu pādo'bjapāṇeḥ || 40 ||",
    "T01n820u_001:163": " bhānurbhāsāṃ vikāśe nutimakṛta nakheṣūnmukho nākanāthaḥ",
    "T01n820u_001:164": " śarvaḥ śākhāgraparvaṇyavicalanayano'pyantakaḥ prāntakāntau |",
    "T01n820u_001:165": " yasyāsāmānyaśobhāviṣayamatiśayaṃ draṣṭumāsīdanīśo",
    "T01n820u_001:166": " niḥśeṣaṃ divyalokaḥ sa jayati caraṇo buddhabimbāṅkamauleḥ || 41 ||",
    "T01n820u_001:167": " samyaksaṃbuddhabhānusphuṭavikaṭajaṭāpuñjakuñjorumūrteḥ",
    "T01n820u_001:168": " saṃsārāmbhodhimajjadgurutarajanatāmedinīstambhanasya |",
    "T01n820u_001:169": " bhūyād bhadrāya pādaḥ kamaladharagireḥ sevitaḥ siddhasārthaiḥ",
    "T01n820u_001:170": " paryantodvāntakāntisravadaruṇamahādhātumannirjharo vaḥ || 42 ||",
    "T01n820u_001:171": " saṃsārādhvaprabandhaśramasakalajagatklāntisaṃśāntihetu-",
    "T01n820u_001:172": " cchāyasyecchāphalasya sphuṭanakhakusumodbhāsiśākhābhṛto vaḥ |",
    "T01n820u_001:173": " lokeśāṅaghridrumasya praṇatasurajanairmaulimālālavāle",
    "T01n820u_001:174": " mūle saṃpādito'vyānmaṇikalaśabhṛtaḥ svacchadhāmāmbusekaḥ || 43 ||",
    "T01n820u_001:175": " saṃmūlakleśajālaprabalaripubalonmūlanasthūlalābhā-",
    "T01n820u_001:176": " llabdhollāso vilāsī balavijayilasanmaulilīlālayo vaḥ |",
    "T01n820u_001:177": " pāda pāyādatulyāmalakamalabhṛto'līkaphullābjalobha-",
    "T01n820u_001:178": " vyālolānalpalāpollasadalipaṭalālluptasaṃgītilolaḥ || 44 ||",
    "T01n820u_001:179": " trailokyaiśvaryalakṣmīcapalakarivadhūsaṃyamālānadaṇḍaḥ",
    "T01n820u_001:180": " kaṣṭakleśāhidaṣṭaskhaladakhilajagatpālane dakṣatarkṣaḥ |",
    "T01n820u_001:181": " durvārāntaḥpraveśākṛśanarakapure dvāragāḍhārgalo vo",
    "T01n820u_001:182": " bhūtyai lokeśapādo bhavajaladhisamullaṅghanaikaplavo'stu || 45 ||",
    "T01n820u_001:183": " iti pādukādeśanā",
    "T01n820u_001:184": " vṛtto nṛttaprakāraḥ sapadi vighaṭitā vādyavidyānavadyā",
    "T01n820u_001:185": " no gītaṃ nāvagītaṃ kṛtarasaracanairnaiva bhāvairabhāvi |",
    "T01n820u_001:186": " ityantaḥ smeraśākre sadasi na śakitā yatra pūjāpsarobhiḥ",
    "T01n820u_001:187": " kartuṃ bhāvāturābhiḥ sa jayati janitātṛptirūpaḥ sarojī || 46 ||",
    "T01n820u_001:188": " uddāmasthāmavāmakramaviṣamamilanmāramānapramāthī",
    "T01n820u_001:189": " madhyādunmāthimohodgamamamitamahomaulirāyāmabhīmam |",
    "T01n820u_001:190": " śrīmanniḥsīmabhūmāsamamahimamahākāmadhāmātibhūmau",
    "T01n820u_001:191": " sattvapremaprakāmaprathitamṛdumanā nirvirāmāśrayo vaḥ || 47 ||",
    "T01n820u_001:192": " sāraprākāraghorāvaraṇanivaraṇo bandhanakrūradūra-",
    "T01n820u_001:193": " sphārāvārātiraudre narakanagarikākāradhāriṇyarīṇām |",
    "T01n820u_001:194": " kārāgārodare yaḥ smaraṇaśaraṇatāṃ kāraṇākātarāṇāṃ",
    "T01n820u_001:195": " yātaḥ satkārakārī gurutarakaruṇaḥ pātu lokeśvaro vaḥ || 48 ||",
    "T01n820u_001:196": " kalpāntollāsihelācaladanilacalollolakallolamālā-",
    "T01n820u_001:197": " vācāle nakrajālākulakalilajale vāridhāvullalantaḥ |",
    "T01n820u_001:198": " ālambe yasya nīlotpalavimalamahākuṭṭimālīnalīlām",
    "T01n820u_001:199": " ālīyante ladhīyaḥ sa jagati kamalī pālanāyāla mastu || 49 ||",
    "T01n820u_001:200": " dhūmaughobandhabandhīkṛtavidhuravidhubradhnanirbandhadhāmā",
    "T01n820u_001:201": " nīrodhodbhedabādhābudhavibudhavadhūdhīratoddhāradhuryaḥ |",
    "T01n820u_001:202": " yannāmādhītidhārādharavidhṛtikṛtāmeti dhūmadhvajo'pi",
    "T01n820u_001:203": " pradhvaṃsaṃ sādhu dheyānniravadhi sa vidhiṃ buddhadhāro dhṛtervaḥ || 50 ||",
    "T01n820u_001:204": " krodhādutkṣiptakālāyudhakaranikaraḥ krūrasūtkārakārī",
    "T01n820u_001:205": " dānaklidyatkapolākulamadhupakulākāṇḍakālorukāyaḥ |",
    "T01n820u_001:206": " krānto yannāmakaṣṭāṅkuśahatikṛpaṇaḥ kātareṇa karīndro",
    "T01n820u_001:207": " lokeśaḥ sa prakāmopakaraṇakaruṇaḥ kāmakṛtyaṃ kriyād vaḥ || 51 ||",
    "T01n820u_001:208": " sūtkāriśvāsapoṣākṛśaviṣavamathuploṣiroṣāśrayāśā",
    "T01n820u_001:209": " daṃśāśādarśitāsyā bhṛśatataśiraso nāśane dandaśūkāḥ |",
    "T01n820u_001:210": " yannāmāśīviṣeśadviṣi viśati viṣāṃ dhīṣu naśyantyanīśā",
    "T01n820u_001:211": " lokeśaḥ so'stu viśvaśrayadativiṣamakleśarāśeḥ śamāya || 52 ||",
    "T01n820u_001:212": " gandhodgārorugarvagrahaṇagajagaṇagrāsagītogravegaḥ",
    "T01n820u_001:213": " sāvegodagragāmī galagahanaguhāgāḍhagambhīragarjaḥ |",
    "T01n820u_001:214": " yogairyugyopayogānagami mṛgapatiryadgaṇodgītiyogād",
    "T01n820u_001:215": " duryogaṃ vaḥ sa yogī sthagayatu sugatāsaṅgituṅgottamāṅgaḥ || 53 ||",
    "T01n820u_001:216": " bhūyo'pāyānumeyaḥ kṣatadayahṛdayo bhīvidhāyī vihāya",
    "T01n820u_001:217": " stheyān śailopameyaḥ śrayadaligavayacchāyakāyo nikāyaḥ |",
    "T01n820u_001:218": " sadyogopāyamāyāmaya iva vilayaṃ yātavān yātavīryo",
    "T01n820u_001:219": " yatpādadhyāyineyaḥ sa sugatanilayo jāyatāṃ vo jayāya || 54 ||",
    "T01n820u_001:220": " saṃtrāsāvāsabhūmiṃ kalivisarasaradyādasaṃ bhāsvarāsi-",
    "T01n820u_001:221": " prāsaprollāsibhaṅgaṃ prasṛtasitalasatketusatphenahāsyām |",
    "T01n820u_001:222": " yatsevāsādhunāvā dviṣadasamasamitsārasenāsravantīṃ",
    "T01n820u_001:223": " sotsāhāḥ saṃcarante sukhamasukhamasau saṃhriyād vaḥ sarojī || 55 ||",
    "T01n820u_001:224": " bhūbhṛtsaṃbhārabhedaprabhukaravibhavo bhūribhūbhogabhīmaṃ",
    "T01n820u_001:225": " bibhrāṇaścitrabhānuṃ bhavadatibharabhīsaṃbhramodbhrāntibhūtaḥ |",
    "T01n820u_001:226": " dambholirbhītibhājāmabhavadabhipatannāśunābhāvabhūmi-",
    "T01n820u_001:227": " rbhakteryasya prabhāvāt sa bhavatu bhavabhidvo bhṛtāmbhojaśobhī || 56 ||",
    "T01n820u_001:228": " ābādhādhūtadhairyaścyutividhisavidho durvidhakrodhavedho",
    "T01n820u_001:229": " bādhāduḥsādharodhoddhurabahuvividhavyādhisaṃbādhadehaḥ |",
    "T01n820u_001:230": " yasya dhyānāvadhānādadhikadhṛtisudhādhānasaṃdhāritāsu-",
    "T01n820u_001:231": " rdhīmānnādhervidheyo dhiyamavatu sa vo bodhaye buddhamūrdhā || 57 ||",
    "T01n820u_001:232": " ārādāhūtiyātṛkṣitipatiratulārātiśātipratāpa-",
    "T01n820u_001:233": " prodgītirdaṇḍanītiprathitapitṛpatikhyātijiddaṇḍanītiḥ |",
    "T01n820u_001:234": " yatpādādhītiśakteḥ kupitamatiratiprītimāyāti bhūte-",
    "T01n820u_001:235": " rvyāghātodbhūtiheturjinavṛṣavasatiḥ saṃhriyād vaḥ sa bhītim || 58 ||",
    "T01n820u_001:236": " brahmā jihmāyito'bhūdagururapi guruḥ khaṇḍitākhaṇḍalokti-",
    "T01n820u_001:237": " rviṣṇustūṣṇīmadhṛṣṭo vacanaviracane vītagarvo'pi śarvaḥ |",
    "T01n820u_001:238": " tuṣṭāstuṣṭūṣavo'pi sphuṭamiti vibudhā no budhā yadguṇoktau",
    "T01n820u_001:239": " sa śrīmānabjapāṇirjayati jinamanogocarāntarguṇaughaḥ || 59 ||",
    "T01n820u_001:240": " dhātrā citraṃ caritraṃ suraripuripuṇā satrinetreṇa netre",
    "T01n820u_001:241": " gotrāmitreṇa gotraṃ gatirapi guruṇā rātripeṇāpi gātram |",
    "T01n820u_001:242": " maitraṃ mitreṇa putrīyitasakalajagatprema putreṇa cātre-",
    "T01n820u_001:243": " ryatredaṃ stotrapātraṃ stutamavatu sa vo'mātrasatto'bjapāṇiḥ || 60 ||",
    "T01n820u_001:244": " yasmin brahmā bahutvaṃ bahubahumatavānānanānāṃ nijānāṃ",
    "T01n820u_001:245": " skando'pyānandagarbhaṃ nutiṣu natikṛtau nāganātho'pi mūrdhnaḥ |",
    "T01n820u_001:246": " śakraḥ ślāghyāmanaiṣīnnayanadaśaśatāṃ yaṃ vilokya trilokī-",
    "T01n820u_001:247": " lokeśo nirvirāmānatinayanaratistotrapātraṃ sa pāyāt || 61 ||",
    "T01n820u_001:248": " khedī khe dīptaraśmiḥ kila viphalamasāvadhvanīnodhvanīno",
    "T01n820u_001:249": " lokālokārthamāste nanu kamalabhṛto dīptatāpaḥ pratāpaḥ |",
    "T01n820u_001:250": " dhīrairdhīrairakāri stutiriti vihitollāsabhāsāṃ sabhāsāṃ",
    "T01n820u_001:251": " yasyāryasyāstu tasmājjagati kṛtaripukṣiprasādaḥ prasādaḥ || 62 ||",
    "T01n820u_001:252": " nyastā yasminnamasye natirapi nitarāmunnatiḥ puṇyadhāmnāṃ",
    "T01n820u_001:253": " niḥsāmānyaikamānye'pacitirupacitirbhūyasī bhaktibhājām |",
    "T01n820u_001:254": " dhyānasthānasya yasya smṛtirapi sahasā vismṛtirbhūtabhīteḥ",
    "T01n820u_001:255": " so'nantācintyaloke vihitahitapatho lokanātho'vatādvaḥ || 63 ||",
    "T01n820u_001:256": " dambho dambholiraindraḥ kvacidakṛta surārātiśāto'tiśāto",
    "T01n820u_001:257": " hārī hārīraṇāsau balavati viphalābhīṣu rājīṣu rājī |",
    "T01n820u_001:258": " cakre cakreṇa nārthaṃ haririti janatā nūnamāheti heti-",
    "T01n820u_001:259": " vyāsavyāsaktimuktān jayati ripujanollāsarojī sarojī || 64 ||",
    "T01n820u_001:260": " lokātotaṃ dadhānaḥ sukhamapi jagatāṃ tīvraduḥkhena duḥkhī",
    "T01n820u_001:261": " nityaṃ nityānurakto'pyaśaraṇakṛpaṇaprāṇabhṛdyogayuktaḥ |",
    "T01n820u_001:262": " trailokyasyaikanātho'pyasamarucijanārādhanābandhuro yaḥ",
    "T01n820u_001:263": " so'vyāt saṃbuddhamaulirvihitavisadṛśācintyacaryaściraṃ vaḥ || 65 ||",
    "T01n820u_001:264": " nirvicchedatrilokīnihitanirupamasnehayogānuyogā-",
    "T01n820u_001:265": " nnirvāṇo na prakampyo balavadalaghubhistīrthikonmattavātaiḥ |",
    "T01n820u_001:266": " jīyāllokeśadīpaḥ sa bhuvanabhavanodbhūtamohāndhakāra-",
    "T01n820u_001:267": " dhvaṃso'vidhvaṃsadhāmā parahitakaraṇodyogasaṃvṛttavarttiḥ || 66 ||",
    "T01n820u_001:268": " kvāsau sarvatra maitrī kva viṣamabahalakleśavidveṣidāhaḥ",
    "T01n820u_001:269": " kva prauḍhā muktiśaktiḥ kva ca dṛḍhakaruṇāpāśaniṣpandabandhaḥ |",
    "T01n820u_001:270": " kvopekṣāpakṣapātaḥ kvaparahitakṛtivyagratā tadvicitraṃ",
    "T01n820u_001:271": " citraṃ rājīvapāṇeścaritamatijagajjāyatāṃ jyotijidvaḥ || 67 ||",
    "T01n820u_001:272": " sarvāgraḥ sarvarūpaprathanapṛthunayaḥ sarvadā sarvanāthaḥ",
    "T01n820u_001:273": " sarveṣāṃ sarvathā yo vinayavidhimahāsarvagurvarthasiddhyai |",
    "T01n820u_001:274": " sarvaiḥ sātotagarvairgurumahimaguṇaiḥ kharvayan sarvagarvān",
    "T01n820u_001:275": " sarvaḥ sarvaprado vaḥ saphalayatu rūcīḥ sarvavinmaulirurvīḥ || 68 ||",
    "T01n820u_001:276": " īśaḥ svāmī prajānāṃ patiramaragururlokapālo mahendro",
    "T01n820u_001:277": " bhāsvān dattāridaṇḍaḥ parajayabalijid vittado jaitrapāśaḥ |",
    "T01n820u_001:278": " ityantarhāsagarbhaṃ bhaṇati parijane'nvarthanāmnāṃ nijānāṃ",
    "T01n820u_001:279": " pātre yatrānulajjairnatamamaragaṇairabjapāṇiḥ sa jīyāt || 69 ||",
    "T01n820u_001:280": " varyāryāṇāṃ vareṇyo varaparavidhurotsāraṇā saṃvaro vo",
    "T01n820u_001:281": " durvāraiḥ sāramārairamitakaradharo durdharo vairivīraiḥ |",
    "T01n820u_001:282": " vīro vīrārivārī pracurataravarodārasaṃbhāravāri-",
    "T01n820u_001:283": " sphārāsārorudhārāvisaravitaraṇādhīradhārādharaḥ syāt || 70 ||",
    "T01n820u_001:284": " nityodyukte'tiśakte prabhavati nalinodbhāsi haste samasto",
    "T01n820u_001:285": " nāthī saṃsārayādaḥpatipathapathako loka ityākalayya |",
    "T01n820u_001:286": " yasmin vinyasya bhāraṃ laghuralaghukṛpo viśvadīpaṃ prapede",
    "T01n820u_001:287": " buddho'vandhyapratijñākṛtadhṛtividhṛtirnirvṛtiṃ so'vatādvaḥ || 71 ||",
    "T01n820u_001:288": " uccairūḍho garīyān sugata iva jagatkāryasaṃbhārabhāro",
    "T01n820u_001:289": " nyastā haste praśastā nija iva kamalālaṃkṛtirbhaktibhājām |",
    "T01n820u_001:290": " nirvāṇaṃ nārakāgnernicaya iva ciraṃ prāpitaḥ sattvasārthaḥ",
    "T01n820u_001:291": " tīvrakleśaprabandho jana iva śamito yena pāyāt sa yuṣmān || 72 ||",
    "T01n820u_001:292": " yo nānānantarūpaprakaṭanapaṭimakhyātamāyo'pyamāyaḥ",
    "T01n820u_001:293": " saṃśāntāśeṣabhīrapyatikaruṇatayā kātarācārakārī |",
    "T01n820u_001:294": " vītakrodho'pi duṣṭāśayadamanabudhakrodhanityānubandhaḥ",
    "T01n820u_001:295": " saṃbuddhodbhāsimauliḥ sa jayati mahatāṃ cintanīyo'pyacintyaḥ || 73 ||",
    "T01n820u_001:296": " dhatte naivottamāṅgaṃ paramapitu vapuryo'mitābhābhirāmaṃ",
    "T01n820u_001:297": " sannālaṃ nāravindaṃ gurubhayavidhurā vairisenāpi yasya |",
    "T01n820u_001:298": " yenābaddhā jaṭā no jagadahitahativyāpṛtenāpi kakṣā",
    "T01n820u_001:299": " dakṣo'sau rakṣatādvaḥ kupitayamamukhālokanāllokanāthaḥ || 74 ||",
    "T01n820u_001:300": " śeṣāśaṅkī cakampe bhavasalilanidhiḥ kleśasārthaiḥ pralīnaṃ",
    "T01n820u_001:301": " viśrāntaṃ bodhisattvairmunirapi śuśubhe ślāghyanirvāṇalīlaḥ |",
    "T01n820u_001:302": " yasminnābaddhakakṣe prasarati parito'śeṣasattvārthakārya-",
    "T01n820u_001:303": " vyāyāme sa prakāmaṃ śamayatu sugatāvāsamaulirmalaṃ vaḥ || 75 ||",
    "T01n820u_001:304": " iti bhagavadvarṇanā |",
    "T01n820u_001:305": " pratyūhavyūhabādhāvighaṭanaviṣame mānasasyāpyabhūmau",
    "T01n820u_001:306": " karmaṇyekāntaśarmacchidi jagadahitocchittaye padmapāṇiḥ |",
    "T01n820u_001:307": " nighnaḥ krīto'tha bhīto balavadiva yayā nirvikāro niyuktaḥ",
    "T01n820u_001:308": " sā nāthasyātigurvī prabhuravatu kṛpā niṣkṛpādantakādvaḥ || 76 ||",
    "T01n820u_001:309": " bhūmirnaivābhibhūtermṛdutaramapi yallokadhātūnanantān",
    "T01n820u_001:310": " atyantāvīryavīryaṃ yugapadapi bhṛśaṃ bhāsayaṃstrāsaśāntyai |",
    "T01n820u_001:311": " khadyotodyotaleśānukṛtivilisitāśeṣatejasviteja-",
    "T01n820u_001:312": " stejo lokeśvaraṃ vo haratu hṛdi bhavadbhūrimohāndhakāram || 77 ||",
    "T01n820u_001:313": " niḥśeṣākāśadhāturjana iva janitāpūritāśaḥ samantāt",
    "T01n820u_001:314": " prārabdhaḥ sarvabhāsāmiva niratiśayāpāyarāśervilopaḥ |",
    "T01n820u_001:315": " sārdhaṃ sāndrāndhakāraiḥ śamamagami mahānṛddhimānmānimāro",
    "T01n820u_001:316": " yenodbhāsaḥ sa bhūyāt sarasirūhabhṛto bhūtaye jāyatāṃ vaḥ || 78 ||",
    "T01n820u_001:317": " īśo'nyadyotanāśo balabhiditarabhāduḥśamadhvāntarāśeḥ",
    "T01n820u_001:318": " sattvadrohāśayānāmanupamatapano yo'cyutaścitrabhānuḥ |",
    "T01n820u_001:319": " nānānantācalādivyavahitaviṣayodbhāsane śaktidhārī",
    "T01n820u_001:320": " lokeśodbhāsa ekopyamaragaṇanibho bhībhide vaḥ sa bhūyāt || 79 ||",
    "T01n820u_001:321": " saṃpannāśeṣasattvapracurajalacarecchāsukhaṃ yatra dūraṃ",
    "T01n820u_001:322": " durlaṅghaye yāntyadhastād giraya iva janānarthadustīrthyasārthāḥ |",
    "T01n820u_001:323": " durvāro'sau samantāt pṛthubhavabhuvanābhāvasaṃrambhajṛmbhī",
    "T01n820u_001:324": " bhīdāvāgnipraśāntyai karakamalavibhāmbhonidhirjṛmbhatādvaḥ || 80 ||",
    "T01n820u_001:325": " nirvāṇo nārakāgniḥ kimiti yadi vineyeṣu dharmāmṛtaugho-",
    "T01n820u_001:326": " rāśirbaddho jaṭānāṃ yadi gatirahitaḥ kiṃ samaho ripūṇām |",
    "T01n820u_001:327": " mardhāgāre garīyān yadi vasati jino bandhurā kiṃ trilokī",
    "T01n820u_001:328": " nāthasyetthaṃ vicitrā vyavahṛtirahitaṃ hantu vo lokabandhoḥ || 81 ||",
    "T01n820u_001:329": " mūrcchatyekāpi sattvāśayavaśavihitākārabhedābhirāmā",
    "T01n820u_001:330": " durbhedābhūtakalpā caladacalamahārambhadambholikoṭiḥ |",
    "T01n820u_001:331": " laukeśī sanmanīṣākumudaśaśirucistīrthikānarthakoṭi-",
    "T01n820u_001:332": " dhvāntāntardhānabhānurbhavatu bhavabhide deśanā śāsanī vaḥ || 82 ||",
    "T01n820u_001:333": " durvādonmādanādipracuramadakaṇādākṣapādādivādi-",
    "T01n820u_001:334": " prodyannānāvivādāspadamadasadasāṃ sāpavādo vivādaḥ |",
    "T01n820u_001:335": " utsādaḥ sapramādonmadajanavipadāṃ kovidānāṃ prasādo",
    "T01n820u_001:336": " bhāvānutpādavādo jayati jinavapuḥ pādasaṃpādamauleḥ || 83 ||",
    "T01n820u_001:337": " trastavyastāriśastraṃ trayi jagati cakāsti stuto yadgabhasti-",
    "T01n820u_001:338": " stomo vistīrṇatoyaṃ marunilayasadāṃ vistaradhvastatāpaḥ",
    "T01n820u_001:339": " sa stādastāhitāstro balivalikuliśaḥ padmahastasya hasto -",
    "T01n820u_001:340": " 'nāpāstyaiḥ vaṃ samastatribhuvanavikasatsādhvasāpāstiśastaḥ || 84 ||",
    "T01n820u_001:341": " saṃvartodvṛttavātavyatikaraviṣayottuṅgaśailadrumālī-",
    "T01n820u_001:342": " nirmūlonmūlanāya prabhurarikariṇāṃ śātitānalpadarpaḥ |",
    "T01n820u_001:343": " bhadro lokeśvarasya praṇayimadhukarākarṣadānaughavarṣī",
    "T01n820u_001:344": " hastastamberamo vo bhavaripunagarībhañjanāyālamastu || 85 ||",
    "T01n820u_001:345": " satkoṣaṃ sannidhānaṃ ghanarucijinatāvāñchitācchedasiddhau",
    "T01n820u_001:346": " yadyātaṃ śātakoṭimanukṛtimahitatrāsisatpatrakoṭi |",
    "T01n820u_001:347": " samyaksaṃbodhilakṣmīkṛtavasatiguṇaślāghayaivāvimuktaṃ",
    "T01n820u_001:348": " muktestatkāraṇaṃ vaḥ karakamalamalaṃ lokanāthasya bhūyāt || 86 ||",
    "T01n820u_001:349": " śaśvadvardhiṣṇutṛṣṇāvikalagaladarīvihvalapretarāśe-",
    "T01n820u_001:350": " rāhlādotpādi satyaṃ kamalamadhivasadbodhilakṣmīkamabjam |",
    "T01n820u_001:351": " satpadmaṃ bhūtivāñcchāvinihitamanasāṃ sādhusevāpadaṃ yat",
    "T01n820u_001:352": " tallokeśasya yuṣmān paṭurucipaṭalīrājirājīvamavyāt || 87 ||",
    "T01n820u_001:353": " nānāduḥkhapratānāṃ tanukiraṇaghanottāpanakleśabhānu-",
    "T01n820u_001:354": " mlānaṃ dīnānanaṃ yajjanamanujanayatyātapatropamānam |",
    "T01n820u_001:355": " glāniṃ mā gādahīnaṃ tadakhilabhuvanānyūnabhānūdvitānaṃ",
    "T01n820u_001:356": " līnaṃ lokeśapāṇau nalinamamalinaṃ mlānimeno nayedvaḥ || 88 ||",
    "T01n820u_001:357": " sthāmnaḥ sthānaṃ mahimno mahadudayapadaṃ dhāmadhāmnāṃ prathimna-",
    "T01n820u_001:358": " strāsāvāso ripūṇāṃ durabhibhavabhavādbhībhidodbhūtibhūmiḥ |",
    "T01n820u_001:359": " kāntaṃ śobhāniśāntaṃ vasatiratijagadvīryavistārirāśe-",
    "T01n820u_001:360": " rlokeśasyāstu bāhurbahujagadahitocchedanācaṇḍadaṇḍaḥ || 89 ||",
    "T01n820u_001:361": " yallāvaṇyāmṛtaughaṃ kṣaradapi janitātaṅkamevāhitānāṃ",
    "T01n820u_001:362": " tṛptiṃ naiva prayacchatyatha punaratanuprīṇanaṃ locanānām |",
    "T01n820u_001:363": " śobhāgāraṃ viśobhīkṛtasakalajagadbhūṣaṇaṃ bhūṣaṇānāṃ",
    "T01n820u_001:364": " tadbhuyādekacīraṃ sukhamasukhanude bhāsvadambhojino vaḥ || 90 ||",
    "T01n820u_001:365": " mlānaṃ rūpābhimānairjagati saphalatāṃ locanaiḥ puṇyabhājāṃ",
    "T01n820u_001:366": " yātaṃ ghātaṃ tu tṛṣṇātatitaralatarairyatra lāvaṇyasindhau |",
    "T01n820u_001:367": " manye'saṃkhyaiḥ śaśāṅkaprabhṛtibhiratulaṃ kāntimadbhiḥ kṛtaṃ syād",
    "T01n820u_001:368": " ekaṃ yadyāsyamasyāpyatijayi jayatāṃ tanmukhaṃ padmapāṇeḥ || 91 ||",
    "T01n820u_001:369": " yasmin vidveṣabhājāmaviratavilasatkāntitoyaughameghaiḥ",
    "T01n820u_001:370": " saṃvṛttaṃ dāhadāyi sphuṭataramasakṛddurdinaṃ dehināṃ tu |",
    "T01n820u_001:371": " dhautā dhvastānubandhā bahulamalamaṣīpaṅkalepaprabandhāḥ",
    "T01n820u_001:372": " tadbuddhāgāramūrddhāmukhamatisukhadaṃ stādvicitrakriyaṃ vaṃ || 92 ||",
    "T01n820u_001:373": " iṣṭābjākliṣṭapāṇeḥ sphuṭavikaṭakuṭīkuṭṭimāntopaviṣṭa-",
    "T01n820u_001:374": " spaṣṭaśliṣṭāmitābhadyutipaṭupaṭalāpāṭalābhāpaṭimnaḥ |",
    "T01n820u_001:375": " śobhāviṣṭairadṛṣṭoparighanaghaṭanasyotkaṭāṭopabandhaḥ",
    "T01n820u_001:376": " kūṭasyāvyājjaṭānāṃ kaṭurakaṭasuhṛtsaṃkaṭātkaṅkaṭo vaḥ || 93 ||",
    "T01n820u_001:377": " atyantāhlādahetoraviratavistṛtasyāmitābhaprabhāmbhaḥ",
    "T01n820u_001:378": " saṃbhārasyaiva sekān niratiśayamṛjāsundaro labdhavṛddhiḥ |",
    "T01n820u_001:379": " uddāmāmodidivyādbhutakusumacayairarcitaścintitārtha-",
    "T01n820u_001:380": " prāpteḥ saṃpattaye stānnalinadharajaṭākalpavallīcayo vaḥ || 94 ||",
    "T01n820u_001:381": " yāsāṃ baddho vimuktiṃ gamayati niyatāmujjhitānyādhivāso",
    "T01n820u_001:382": " niḥsāmānyāṃ vibhūṣāṃ janayati vapuṣā yāsu nātho'mitābhaḥ |",
    "T01n820u_001:383": " sarvāmodacchido yā nirupamavahalāmodaliptākhilāśā",
    "T01n820u_001:384": " laukeśyo'vaśyalabhyāṃ mṛtimativikaṭāstā jaṭā vo harantu || 95 ||",
    "T01n820u_001:385": " saṃghāto no jaṭānāmakhilajanamanobandhane pāśarāśi-",
    "T01n820u_001:386": " rlāvaṇyaṃ nāpi duḥkhānalavikalajagajjīvanīyo'mṛtaughaḥ |",
    "T01n820u_001:387": " nāmbhojaṃ duṣṭadamyāntakaturagakaśākleśadoṣātimoṣaḥ",
    "T01n820u_001:388": " pratyāśā poṣasiddhiṃ diśatu jinaśaśiśleṣikeśaḥ śriyo vaḥ || 96 ||",
    "T01n820u_001:389": " uddāmāpiṅgatejaḥprasaraviracitāśeṣadigdāhamoha-",
    "T01n820u_001:390": " trastātrāṇātrilokīkavalanarabhasollāsikālāgnikalpam |",
    "T01n820u_001:391": " daṣṭauṣṭhaṃ duṣṭadṛṣṭijvalitamanuhayagrīvamābaddhalakṣmyā",
    "T01n820u_001:392": " jātā lokeśvarī vaḥ kṣaṇamatulakṛpākātarā dṛṣṭiravyāt || 97 ||",
    "T01n820u_001:393": " lopaṃ lokaḥ prayāti sphuṭamakhilamahābhūbhṛtāmadya tūrṇaṃ",
    "T01n820u_001:394": " cūrṇībhāvo dharāṇāmapi jalanidhayaḥ śoṣamāyāntyanantāḥ |",
    "T01n820u_001:395": " itthaṃ yasyāntakopabhrukuṭibharabhavadbhaṅgabhīmāllalāṭā-",
    "T01n820u_001:396": " nniryāntīṃ vīkṣya devīmatulabhujabalaistrastamabjī sa jīyāt || 98 ||",
    "T01n820u_001:397": " stutyaiḥ stutyā gurūṇāmapi jagati gururvanditā vandanīyai-",
    "T01n820u_001:398": " rmūrtevānalpakalpārjitasakalajagattrāṇanirvyājaśaktiḥ |",
    "T01n820u_001:399": " lokasyārticchidā yaiḥ svayamatulakṛpaivābjino nirgatā stāt",
    "T01n820u_001:400": " tārā saṃsārakārodaraguruvilasatkāraṇāhāriṇī vaḥ || 99 ||",
    "T01n820u_001:401": " gīrvāṇagrāmagīto gurugaṇanaguṇo gīṣpateragragābhi-",
    "T01n820u_001:402": " rgrāhyonudgāḍhavargasphuṭagatigahano haṃsagāmyugragābhiḥ |",
    "T01n820u_001:403": " gambhīrodgāriṇībhirnigaditagarimāgeyapūgālpabhāgaḥ",
    "T01n820u_001:404": " samyaggamyaḥ samagro'vatu sugatagirāmabjino vo guṇaughaḥ || 100 ||",
    "T01n820u_001:405": " kavirapi janmani janmani bhaktaścaraṇe'valokiteśvarasya |",
    "T01n820u_001:406": " prakṛtiśaraṇagottaradhīḥ parahitagurukāryakāryaḥ syām || 101 ||",
    "T01n820u_001:407": " mahākṣapaṭalikaśrīvajradattakaviviracitaṃ",
    "T01n820u_001:408": " śrīlokeśvaraśatakaṃ samāptam |"
}