{
    "GV05prasup_u:0_0": "sukeśā ca bhāradvājaḥ śaibyaś ca satyakāmaḥ sauryāyaṇī ca gārgyaḥ kausalyaś cāśvalāyano bhārgavo vaidarbhiḥ kabandhī kātyāyanas",
    "GV05prasup_u:0_1": "te haite brahmaparā brahmaniṣṭhā paraṃ brahmānveṣamāṇā eṣa ha vai tatsarvaṃ vakṣyatīti te ha samitpāṇayo bhagavantaṃ pippalādam",
    "GV05prasup_u:0_2": "upasannāḥ || PrUp_1.1",
    "GV05prasup_u:1": "tān ha sa ṛṣir uvāca |",
    "GV05prasup_u:2": "bhūya eva tapasā brahmacaryeṇa śraddhayā saṃvatsaraṃ saṃvatsyatha |",
    "GV05prasup_u:3": "yathākāmaṃ praśnān pṛcchata |",
    "GV05prasup_u:4": "yadi vijñāsyāmaḥ sarvaṃ ha vo vakṣyāma iti || PrUp_1.2 ||",
    "GV05prasup_u:5": "atha kabandhī kātyāyana upetya papraccha |",
    "GV05prasup_u:6": "bhagavan kuto ha vā imāḥ prajāḥ prajāyanta iti || PrUp_1.3 ||",
    "GV05prasup_u:7": "tasmai sa hovāca |",
    "GV05prasup_u:8": "prajākāmo vai prajāpatiḥ |",
    "GV05prasup_u:9": "sa tapo 'tapyata |",
    "GV05prasup_u:10": "sa tapas taptvā sa mithunam utpādayate rayiṃ ca prāṇaṃ ceti |",
    "GV05prasup_u:11": "etau me bahudhāḥ prajāḥ kariṣyata iti || PrUp_1.4 ||",
    "GV05prasup_u:12": "ādityo ha vai prāṇo rayir eva candramāḥ |",
    "GV05prasup_u:13": "rayir vā etat sarvaṃ yanmūrtaṃ cāmūrtaṃ ca |",
    "GV05prasup_u:14": "tasmān mūrtir eva rayiḥ || PrUp_1.5 ||",
    "GV05prasup_u:15": "athāditya udayan yatprācīṃ diśaṃ praviśati tena prācyān prāṇān raśmiṣu saṃnidhatte |",
    "GV05prasup_u:16": "yad dakṣiṇaṃ yat pratīcīṃ yad udīcīṃ yad adho yad ūrdhvaṃ yad antarā diśo yat sarvaṃ prakāśayati tena sarvān prāṇān raśmiṣu saṃnidhatte || PrUp_1.6",
    "GV05prasup_u:17": "sa eṣa vaiśvānaro viśvarūpaḥ prāṇo 'gnirudayate |",
    "GV05prasup_u:18": "tad etad dacābhyuktam || PrUp_1.7 ||",
    "GV05prasup_u:19": "viśvarūpaṃ hariṇaṃ jātavedasaṃ parāyaṇaṃ jyotir ekaṃ tapantam /",
    "GV05prasup_u:20": "sahasraraśmiḥ śatadhā vartamānaḥ prāṇaḥ prajānām udayaty eṣa sūryaḥ //",
    "GV05prasup_u:21": "saṃvatsaro vai prajāpatiḥ |",
    "GV05prasup_u:22": "tasyāyane dakṣiṇaṃ cottaraṃ ca |",
    "GV05prasup_u:23": "tad ye ha vai tadiṣṭāpūrte kṛtim ity upāsate te cāndramasam eva lokam abhijayante |",
    "GV05prasup_u:24": "ta eva punar āvartante |",
    "GV05prasup_u:25": "tasmād eta ṛṣayaḥ prajākāmā dakṣiṇaṃ pratipadyante |",
    "GV05prasup_u:26": "eṣa ha vai rayir yaḥ pitṛyāṇaḥ || PrUp_1.9 ||",
    "GV05prasup_u:27": "athottareṇa tapasā brahmacaryeṇa śraddhayā vidyayātmānam anviṣyādityam abhijayante |",
    "GV05prasup_u:28": "etad vai prāṇānām āyatanam etad amṛtam ayam etat parāyaṇam |",
    "GV05prasup_u:29": "etasmān na punarāvartanta iti |",
    "GV05prasup_u:30": "eṣa nirodhaḥ |",
    "GV05prasup_u:31": "tad eṣa ślokaḥ || PrUp_1.10 ||",
    "GV05prasup_u:32": "pañcapādaṃ pitaraṃ dvādaśakṛtiṃ diva āhuḥ pare ardhe purīṣiṇam /",
    "GV05prasup_u:33": "atheme anya u pare vicakṣaṇaṃ saptacakre ṣaḍara āhurarpitamiti //",
    "GV05prasup_u:34": "māso vai prajāpatiḥ |",
    "GV05prasup_u:35": "tasya kṛṣṇapakṣa eva rayiḥ śuklaḥ prāṇaḥ |",
    "GV05prasup_u:36": "tasmād eta ṛṣayaḥ śukla iṣṭaṃ kurvantītara itarasmin || PrUp_1.12 ||",
    "GV05prasup_u:37": "ahorātro vai prajāpatiḥ |",
    "GV05prasup_u:38": "tasyāhareva prāṇo rātrireva rayiḥ |",
    "GV05prasup_u:39": "prāṇaṃ vā ete praskandanti ye divā ratyā saṃyujyante |",
    "GV05prasup_u:40": "brahmacaryameva tadyadrātrau ratyā saṃyujyante || PrUp_1.13 ||",
    "GV05prasup_u:41": "annaṃ vai prajāpatis tato ha vai tadretaḥ |",
    "GV05prasup_u:42": "tasmād imāḥ prajāḥ prajāyanta iti || PrUp_1.14 ||",
    "GV05prasup_u:43": "tad ye ha vai tatprajāpativrataṃ caranti |",
    "GV05prasup_u:44": "te mithunam utpādayante |",
    "GV05prasup_u:45": "teṣāmevaiṣa brahmalokaḥ |",
    "GV05prasup_u:46": "yeṣāṃ tapo brahmacaryaṃ |",
    "GV05prasup_u:47": "yeṣu satyaṃ pratiṣṭhitam || PrUp_1.15 ||",
    "GV05prasup_u:48": "teṣām asau virajo brahmaloko na yeṣu jihvam anṛtaṃ na māyā ceti ||",
    "GV05prasup_u:49": "ata hainaṃ bhārgavo vaidarbhiḥ papraccha |",
    "GV05prasup_u:50": "bhagavan katyeva devāḥ prajāṃ vidhārayante |",
    "GV05prasup_u:51": "katara etat prakāśayante |",
    "GV05prasup_u:52": "kaḥ punar eṣāṃ variṣṭha iti || PrUp_2.1 ||",
    "GV05prasup_u:53": "tasmai sa hovāca |",
    "GV05prasup_u:54": "ākāśo ha vā eṣa devo vāyur agnir āpaḥ pṛthivī vāṅmanaścakṣu śrotraṃ ca |",
    "GV05prasup_u:55": "te prakāśyābhivadanti |",
    "GV05prasup_u:56": "vayam etad bāṇam avaṣṭabhya vidhārayāmaḥ || PrUp_2.2 ||",
    "GV05prasup_u:57": "tān variṣṭaḥ prāṇa uvāca |",
    "GV05prasup_u:58": "mā mohamāpadyatha, aham evaitat pañcadhātmānaṃ pravibhajyaitad bāṇamavaṣṭabhya vidhārayāmīti",
    "GV05prasup_u:59": "te 'śraddadhānā babhūvuḥ || PrUp_2.3 ||",
    "GV05prasup_u:60": "so 'bhimānādūrdhvamutkramata iva |",
    "GV05prasup_u:61": "tasminn utkrāmaty athetare sarva evotkrāmante |",
    "GV05prasup_u:62": "tasmiṃś ca pratiṣṭhamāne sarva eva prātiṣṭhante |",
    "GV05prasup_u:63": "tad yathā makṣikā madhukararājānam utkrāmantaṃ sarvā evotkrāmante |",
    "GV05prasup_u:64": "tasmiṃś ca pratiṣṭhamāne sarvā eva prātiṣṭhante |",
    "GV05prasup_u:65": "evaṃ vāṅmanaścakṣuḥśrotraṃ ca |",
    "GV05prasup_u:66": "te prītāḥ prāṇaṃ stunvanti || PrUp_2.4 ||",
    "GV05prasup_u:67": "eṣo 'gnis tapaty eṣa sūrya eṣa parjanyo maghavān eṣa vāyuḥ /",
    "GV05prasup_u:68": "eṣa pṛthivī rayir devaḥ sadasac cāmṛtaṃ ca yat // PrUp_2.5 //",
    "GV05prasup_u:69": "arā iva rathanābhau prāṇe sarvaṃ pratiṣṭhitam /",
    "GV05prasup_u:70": "ṛco yajūṃṣi sāmāni yajñaḥ kṣatraṃ brahma ca // PrUp_2.6//",
    "GV05prasup_u:71": "prajāpatiś carasi garbhe tvam eva pratijāyase |",
    "GV05prasup_u:72": "tubhyaṃ prāṇa prajās tv imā baliṃ haranti yaḥ prāṇaiḥ pratiṣṭhasi ||",
    "GV05prasup_u:73": "devānām asi vahnitamaḥ pitṝṇāṃ prathamā svadhā /",
    "GV05prasup_u:74": "ṛṣīṇāṃ caritaṃ satyam atharvāṅgirasām asi // PrUp_2.8 //",
    "GV05prasup_u:75": "indras tvaṃ prāṇa tejasā rudro 'si saṃharañ jagat |",
    "GV05prasup_u:76": "sthitau ca pari samantādrakṣitā pālayitā parirakṣitā |",
    "GV05prasup_u:77": "tvam eva jagataḥ saumyena rūpeṇa |",
    "GV05prasup_u:78": "tvam antarikṣe 'jasraṃ carasi udayāstamayābhyāṃ sūryas tvam eva ca",
    "GV05prasup_u:79": "sarveṣāṃ jyotiṣāṃ patiḥ || PrUp_2.9 ||",
    "GV05prasup_u:80": "yadā tvam abhivarṣasy athemāḥ prāṇa te prajāḥ /",
    "GV05prasup_u:81": "ānandarūpās tiṣṭhanti kāmāyānnaṃ bhaviṣyatīti // PrUp_2.10//",
    "GV05prasup_u:82": "vrātyas tvaṃ prāṇaikaṛṣirattā viśvasya satpatiḥ /",
    "GV05prasup_u:83": "vayam ādyasya dātāraḥ pitā tvaṃ mātariśva naḥ // PrUp_2.11//",
    "GV05prasup_u:84": "yā te tanūrvāci pratiṣṭhitā yā śrotraṃ yā ca cakṣuṣi /",
    "GV05prasup_u:85": "yā ca manasi saṃtatā śivāṃ tāṃ kuru motkramīḥ // PrUp_2.12 //",
    "GV05prasup_u:86": "prāṇasyedaṃ vaśe sarvaṃ tridive yat pratiṣṭhitam /",
    "GV05prasup_u:87": "māteva putrān rakṣasva śrīś ca prajñāṃ ca vidhehi na iti // PrUp_2.13 //",
    "GV05prasup_u:88": "atha hainaṃ kausalyaś cāśvalāyanaḥ papraccha |",
    "GV05prasup_u:89": "bhagavan kuta eṣa prāṇo jāyate |",
    "GV05prasup_u:90": "katham āyāty asmin śarīre |",
    "GV05prasup_u:91": "ātmānaṃ vā pravibhajya kathaṃ prātiṣṭhate |",
    "GV05prasup_u:92": "kenotkramate |",
    "GV05prasup_u:93": "kathaṃ bāhyam abhidhatte |",
    "GV05prasup_u:94": "katham adhyātmam iti || PrUp_3.1 ||",
    "GV05prasup_u:95": "tasmai sa hovāca |",
    "GV05prasup_u:96": "atipraśnān pṛcchasi |",
    "GV05prasup_u:97": "brahmiṣṭho 'sīti |",
    "GV05prasup_u:98": "tasmāt te 'haṃ bravīmi || PrUp_3.2 ||",
    "GV05prasup_u:99": "ātmana eṣa prāṇo jāyate |",
    "GV05prasup_u:100": "yathaiṣā puruṣe chāyaitasminn etadātatam |",
    "GV05prasup_u:101": "manokṛtenāyāty asmiñ śarīre || PrUp_3.3 ||",
    "GV05prasup_u:102": "yathā samrāḍ evādhikṛtān viniyuṅkte |",
    "GV05prasup_u:103": "etān grāmān etān grāmān adhitiṣṭhasveti |",
    "GV05prasup_u:104": "evam evaiṣa prāṇa itarān prāṇān pṛthak pṛthag eva saṃnidhatte || PrUp_3.4",
    "GV05prasup_u:105": "pāyūpasthe 'pānam |",
    "GV05prasup_u:106": "cakṣuḥśrotre mukhanāsikābhyāṃ prāṇaḥ svayaṃ pratiṣṭhate |",
    "GV05prasup_u:107": "madhye tu samānaḥ |",
    "GV05prasup_u:108": "eṣa hy etad dhutam annaṃ samaṃ nayati |",
    "GV05prasup_u:109": "tasmād etāḥ saptārciṣo bhavanti || PrUp_3.5 ||",
    "GV05prasup_u:110": "hṛdi hy eṣa ātmā |",
    "GV05prasup_u:111": "atraitad ekaśataṃ nāḍīnām |",
    "GV05prasup_u:112": "tāsāṃ śataṃ śatam ekaikasyāḥ |",
    "GV05prasup_u:113": "dvāsaptatir dvāsaptatiḥ pratiśākhānāḍīsahasrāṇi bhavanti |",
    "GV05prasup_u:114": "āsu vyānaścarati || PrUp_3.6 ||",
    "GV05prasup_u:115": "athaikayordhva udānaḥ puṇyena puṇyaṃ lokaṃ nayati |",
    "GV05prasup_u:116": "pāpena pāpam |",
    "GV05prasup_u:117": "ubhābhyām eva manuṣyalokam || PrUp_3.7 ||",
    "GV05prasup_u:118": "ādityo ha vai bāhyaḥ prāṇa udayati |",
    "GV05prasup_u:119": "eṣa hy enaṃ cākṣuṣaṃ prāṇam anugṛhṇānaḥ |",
    "GV05prasup_u:120": "pṛthivyāṃ yā devatā saiṣā puruṣasyāpānam avaṣṭabhya |",
    "GV05prasup_u:121": "antarā yadākāśaḥ sa samānaḥ |",
    "GV05prasup_u:122": "vāyur vyānaḥ || PrUp_3.8 ||",
    "GV05prasup_u:123": "tejo ha vā udānaḥ |",
    "GV05prasup_u:124": "tasmād upaśāntatejāḥ |",
    "GV05prasup_u:125": "punarbhavam indriyair manasi saṃpadyamānaiḥ || PrUp_3.9 ||",
    "GV05prasup_u:126": "yaccittas tenaiṣa prāṇam āyāti |",
    "GV05prasup_u:127": "prāṇas tejasā yuktaḥ sahātmanā yathā saṃkalpitaṃ lokaṃ nayati || PrUp_3.10",
    "GV05prasup_u:128": "ya evaṃ vidvān prāṇaṃ veda |",
    "GV05prasup_u:129": "na hāsya prajā hīyate 'mṛto bhavati |",
    "GV05prasup_u:130": "tad eṣa ślokaḥ || PrUp_3.11 ||",
    "GV05prasup_u:131": "utpattim āyātiṃ sthānaṃ vibhutvaṃ caiva pañcadhā |",
    "GV05prasup_u:132": "adhyātmaṃ caiva prāṇasya vijñāyāmṛtam aśnute vijñāyāmṛtam aśnuta iti ||",
    "GV05prasup_u:133": "atha hainaṃ sauryāyaṇī gārgyaḥ papraccha |",
    "GV05prasup_u:134": "bhagavann etasmin puruṣe kāni svapanti |",
    "GV05prasup_u:135": "kāny asmiñ jāgrati |",
    "GV05prasup_u:136": "katara eṣa devaḥ svapnān paśyati |",
    "GV05prasup_u:137": "kasyaitat sukhaṃ bhavati |",
    "GV05prasup_u:138": "kasmin nu sarve saṃpratiṣṭhitā bhavantīti || PrUp_4.1 ||",
    "GV05prasup_u:139": "tasmai sa hovāca |",
    "GV05prasup_u:140": "yathā gārgya marīcayo'rkasyās taṃ gacchataḥ sarvā etasmiṃs tejomaṇḍala ekībhavanti |",
    "GV05prasup_u:141": "tāḥ punaḥ punar udayataḥ pracaranti |",
    "GV05prasup_u:142": "evaṃ ha vai tat sarvaṃ pare deve manasy ekībhavati |",
    "GV05prasup_u:143": "tena tarhy eṣa puruṣo na śṛṇoti |",
    "GV05prasup_u:144": "na paśyati |",
    "GV05prasup_u:145": "na jighrati |",
    "GV05prasup_u:146": "na rasayate |",
    "GV05prasup_u:147": "na spṛśate |",
    "GV05prasup_u:148": "nābhivadate |",
    "GV05prasup_u:149": "nādatte |",
    "GV05prasup_u:150": "nānandayate |",
    "GV05prasup_u:151": "na visṛjate |",
    "GV05prasup_u:152": "neyāyate |",
    "GV05prasup_u:153": "svapatīty ācakṣate || PrUp_4.2 ||",
    "GV05prasup_u:154": "prāṇāgnaya evaitasmin pure jāgrati |",
    "GV05prasup_u:155": "gārhapatyo ha vā eṣo 'pānaḥ |",
    "GV05prasup_u:156": "vyāno 'nvāhāryapacanaḥ |",
    "GV05prasup_u:157": "yad gārhapatyāt praṇīyate praṇayanāt |",
    "GV05prasup_u:158": "āhavanīyaḥ prāṇaḥ || PrUp_4.3 ||",
    "GV05prasup_u:159": "yad ucchvāsaniḥśvāsāvetāvāhutī samaṃ nayatīti sa samānaḥ |",
    "GV05prasup_u:160": "mano ha vāvana yajamānaḥ |",
    "GV05prasup_u:161": "iṣṭaphalam evodānaḥ |",
    "GV05prasup_u:162": "sa enaṃ yajamānam aharaharbrahma gamayati || PrUp_4.4 ||",
    "GV05prasup_u:163": "atraiṣa devaḥ svapne mahimānam anubhavati |",
    "GV05prasup_u:164": "yad dṛṣṭaṃ iṣṭam anupaśyati |",
    "GV05prasup_u:165": "śrutaṃ śrutam evārtham anuśṛṇoti |",
    "GV05prasup_u:166": "deśadigantaraiś ca pratyanubhūtaṃ punaḥ punaḥ pratyanubhavati |",
    "GV05prasup_u:167": "dṛṣṭaṃ cādṛṣṭaṃ ca śrutaṃ cāśrutaṃ cānubhūtaṃ cānanubhūtaṃ ca saccāsacca sarvaṃ paśyati |",
    "GV05prasup_u:168": "sarvaḥ paśyati || PrUp_4.5 ||",
    "GV05prasup_u:169": "sa yadā tejasābhibhūto bhavati |",
    "GV05prasup_u:170": "atraiṣa devaḥ svapnānna paśyati |",
    "GV05prasup_u:171": "atha tadaitasmiñ śarīra etat sukhaṃ bhavati || PrUp_4.6 ||",
    "GV05prasup_u:172": "sa yathā somya vayāṃsi vāsovṛkṣaṃ saṃpratiṣṭhante |",
    "GV05prasup_u:173": "evaṃ ha vai tat sarvaṃ para ātmani saṃpratiṣṭhate || PrUp_4.7 ||",
    "GV05prasup_u:174": "pṛthivī ca pṛthivīmātrā ca |",
    "GV05prasup_u:175": "āpaś cāpomātrā ca |",
    "GV05prasup_u:176": "tejaś ca tejomātrā ca |",
    "GV05prasup_u:177": "vāyuś ca vāyumātrā ca |",
    "GV05prasup_u:178": "ākāśaś cākāśamātrā ca |",
    "GV05prasup_u:179": "cakṣuś ca draṣṭavyaṃ ca |",
    "GV05prasup_u:180": "śrotraṃ ca śrotavyaṃ ca |",
    "GV05prasup_u:181": "ghrāṇaṃ ca ghrātavyaṃ ca |",
    "GV05prasup_u:182": "rasaś ca rasayitavyaṃ ca |",
    "GV05prasup_u:183": "tvak ca sparśayitavyaṃ ca |",
    "GV05prasup_u:184": "vāk ca vaktavyaṃ ca |",
    "GV05prasup_u:185": "hastau cādātavyaṃ ca |",
    "GV05prasup_u:186": "upasthaś cānandayitavyaṃ ca |",
    "GV05prasup_u:187": "pāyuś ca visarjayitavyaṃ ca |",
    "GV05prasup_u:188": "pādau ca gantavyaṃ ca |",
    "GV05prasup_u:189": "manaś ca mantavyaṃ ca |",
    "GV05prasup_u:190": "buddhiś ca boddhavyaṃ ca |",
    "GV05prasup_u:191": "ahaṅkāraś cāhaṅkartavyaṃ ca |",
    "GV05prasup_u:192": "cittaṃ ca cetayitavyaṃ ca |",
    "GV05prasup_u:193": "tejaś ca vidyotayitavyaṃ ca |",
    "GV05prasup_u:194": "prāṇaś ca vidhārayitavyaṃ ca || PrUp_4.8 ||",
    "GV05prasup_u:195": "eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā puruṣaḥ |",
    "GV05prasup_u:196": "sa pare 'kṣara ātmani saṃpratiṣṭhate || PrUp_4.9 ||",
    "GV05prasup_u:197": "param evākṣaraṃ pratipadyate |",
    "GV05prasup_u:198": "sa yo ha vai tadacchāyam aśarīram alohitaṃ śubhram akṣaraṃ vedayate yas tu somya |",
    "GV05prasup_u:199": "sa sarvaḥ sarvo bhavati |",
    "GV05prasup_u:200": "tad eṣa ślokaḥ || PrUp_4.10 ||",
    "GV05prasup_u:201": "vijñānātmā saha devaiś ca sarvaiḥ prāṇā bhūtāni saṃpratiṣṭhanti yatra /",
    "GV05prasup_u:202": "tad akṣaraṃ vedayate yas tu somya sa sarvajñaḥ sarvam evāviveśeti //",
    "GV05prasup_u:203": "atha hainaṃ śaibyaḥ satyakāmaḥ papraccha |",
    "GV05prasup_u:204": "sa yo ha vai tad bhagavan manuṣyeṣu prāyaṇāntam oṃkāram abhidhyāyīta |",
    "GV05prasup_u:205": "katamaṃ vāva sa tena lokaṃ jayatīti || PrUp_5.1 ||",
    "GV05prasup_u:206": "tasmai sa hovāca |",
    "GV05prasup_u:207": "etad vai satyakāma paraṃ cāparaṃ ca brahma yad oṃkāraḥ |",
    "GV05prasup_u:208": "tasmād vidvān etenaivāyatanenaikataram anveti || PrUp_5.2 ||",
    "GV05prasup_u:209": "sa yady ekamātram abhidhyāyīta |",
    "GV05prasup_u:210": "sa tenaiva saṃveditas tūrṇam eva jagatyām abhisampadyate |",
    "GV05prasup_u:211": "tam ṛco manuṣyalokam upanayante |",
    "GV05prasup_u:212": "sa tatra tapasā brahmacaryeṇa śraddhayā sampanno mahimānam anubhavati ||",
    "GV05prasup_u:213": "atha yadi dvimātreṇa manasi saṃpadyate |",
    "GV05prasup_u:214": "so 'ntarīkṣaṃ yajurbhir unnīyate somalokam |",
    "GV05prasup_u:215": "sa somaloke vibhūtim anubhūya punar āvartate || PrUp_5.4 ||",
    "GV05prasup_u:216": "yaḥ punar etaṃ trimātreṇomity etenaivākṣareṇa paraṃ puruṣam abhidhyāyīta |",
    "GV05prasup_u:217": "sa tejasi sūrye saṃpannaḥ |",
    "GV05prasup_u:218": "yathā pādodaras tvacā vinirmucyate |",
    "GV05prasup_u:219": "evaṃ ha vai sa pāpmanā vinirmuktaḥ sa sāmabhir unnīyate brahmalokam |",
    "GV05prasup_u:220": "sa etasmāj jīvadhanāt parāparaṃ puriśayaṃ puruṣam īkṣate tad etau ślokau bhavataḥ || PrUp_5.5",
    "GV05prasup_u:221": "tisro mātrā mṛtyumatyaḥ prayuktā anyonyasaktā anaviprayuktāḥ /",
    "GV05prasup_u:222": "kriyāsu bāhyābhyantaramadhyamāsu samyakprayuktāsu na kampate jñaḥ //",
    "GV05prasup_u:223": "ṛgbhir etaṃ yajurbhir antarikṣaṃ sāmabhir yat tat kavayo vedayante /",
    "GV05prasup_u:224": "tam oṃkāreṇaivāyatanenānveti vidvān yat tac chāntam ajaram amṛtam abhayaṃ paraṃ ceti // PrUp_5.7",
    "GV05prasup_u:225": "atha hainaṃ sukeśā bhāradvājaḥ papraccha |",
    "GV05prasup_u:226": "bhagavan hiraṇyanābhaḥ kausalyo rājaputro māmupetyaitaṃ praśnamapṛcchata |",
    "GV05prasup_u:227": "ṣoḍaśakalaṃ bhāradvāja puruṣaṃ vettha |",
    "GV05prasup_u:228": "tam ahaṃ kumāram abruvaṃ nāham imaṃ veda |",
    "GV05prasup_u:229": "yady aham imam avediṣaṃ kathaṃ te nāvakṣyam iti |",
    "GV05prasup_u:230": "samūlo vā eṣa pariśuṣyati yo 'nṛtam abhivadati |",
    "GV05prasup_u:231": "tasmān nārhāmy anṛtaṃ vaktuṃ |",
    "GV05prasup_u:232": "sa tūṣṇīṃ ratham āruhya pravavrāja |",
    "GV05prasup_u:233": "taṃ tvā pṛcchāmi kāsau puruṣa iti || PrUp_6.1 ||",
    "GV05prasup_u:234": "tasmai sa hovāca |",
    "GV05prasup_u:235": "ihaivāntaḥ śarīre somya sa puruṣo yasminn etāḥ ṣoḍaśa kalāḥ prabhavantīti",
    "GV05prasup_u:236": "sa īkṣāṃ cakre |",
    "GV05prasup_u:237": "kasminn aham utkrānta utkrānto bhaviṣyāmi kasmin vā pratiṣṭhite pratiṣṭhāsyāmīti || PrUp_6.3",
    "GV05prasup_u:238": "sa prāṇamasṛjata |",
    "GV05prasup_u:239": "prāṇāc chadvāṃ khaṃ vāyur jyotir āpaḥ pṛthivīndriyaṃ mano 'nnam annād vīryaṃ tapo mantrāḥ karma lokā lokeṣu nāma ca || PrUp_6.4 ||",
    "GV05prasup_u:240": "sa yathemā nadyaḥ syandamānāḥ samudrāyaṇāḥ samudraṃ prāpyāstaṃ gacchanti |",
    "GV05prasup_u:241": "bhidyete tāsāṃ nāmarūpe |",
    "GV05prasup_u:242": "samudra ity evaṃ procyate |",
    "GV05prasup_u:243": "evam evāsya paridraṣṭur imāḥ ṣoḍaśa kalāḥ puruṣāyaṇāḥ puruṣaṃ prāpyāstaṃ gacchanti |",
    "GV05prasup_u:244": "bhidyete cāsāṃ nāmarūpe |",
    "GV05prasup_u:245": "puruṣa ity evaṃ procyate |",
    "GV05prasup_u:246": "sa eṣo 'kalo 'mṛto bhavati tadeṣa ślokaḥ || PrUp_6.5 ||",
    "GV05prasup_u:247": "arā iva rathanābhau kalā yasmin pratiṣṭhitāḥ /",
    "GV05prasup_u:248": "taṃ vedyaṃ puruṣaṃ veda yathā mā vo mṛtyuḥ parivyathā iti // PrUp_6.6 //",
    "GV05prasup_u:249": "tān hovāca |",
    "GV05prasup_u:250": "etāvad evāham etat paraṃ brahma veda |",
    "GV05prasup_u:251": "nātaḥ param astīti || PrUp_6.7 ||",
    "GV05prasup_u:252": "te tam arcayantas tvaṃ hi naḥ pitā yo 'smākam avidyāyāḥ paraṃ pāraṃ",
    "GV05prasup_u:253": "tārayasīti namaḥ |",
    "GV05prasup_u:254": "paramaṛṣibhyo namaḥ paramaṛṣibhyaḥ || PrUp_6.8 ||"
}