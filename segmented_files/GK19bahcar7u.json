{
  "GK19bahcar7u:0": "saptama ucchvāsaḥ",
  "GK19bahcar7u:1": "aṅganavedī vasudhā kulyā jaladhiḥ sthalī ca pātālam /",
  "GK19bahcar7u:2": "valmīkaśca sumeruḥ kṛtapratijñasya vīrasya // 7.1 //",
  "GK19bahcar7u:3": "dhṛtadhanuṣi bāhuśālini śailā na namanti yattadāścaryam /",
  "GK19bahcar7u:4": "ripusaṃjñakeṣu gaṇanā kaiva varākeṣu kākeṣu // 7.2 //",
  "GK19bahcar7u:5_0": "atha vyīteṣu ca keṣuciddivaseṣu mauhūrtikamaṇḍalena śataśaḥ sugaṇite supraśaste 'hani",
  "GK19bahcar7u:5_1": "datte catasṛṇāmapi diśāṃ vijayayogye daṇḍayātrālagne salilamokṣaviśāradaiḥ śāradairivāmbhodharaiḥ",
  "GK19bahcar7u:5_2": "kāladhautaiḥ śātakaumbhaiśca kumbhaiḥ snātvā viracayya paramayā bhaktyā bhagavato",
  "GK19bahcar7u:5_3": "nīlalohitasyārcāmudarciṣaṃ hutvā pradakṣiṇāvartaśikhākalāpamāśuśukṣaṇiṃ,",
  "GK19bahcar7u:6": "dattvā dvijebyo ratnavanti rājatāni jātarūpamayāni ca sahasraśastilapātrāṇi kanakapatralatālaṅkṛtaśaphaśṛṅgaśikharā gāścārbudaśaḥ,",
  "GK19bahcar7u:7": "samupaviśya vitatavyāghracarmaṇi bhadrāsane vilipya prathamaviliptāyudho nijayaśodhavalenācaraṇataścandanena śarīraṃ,",
  "GK19bahcar7u:8": "paridhāya rājahaṃsamithunalakṣmaṇī sadṛśe dukūle,",
  "GK19bahcar7u:9": "parameśvaracihnabhūtāṃ śaśikalāmiva kalpayitvā sitakusumamuṇḍamālikāṃ śirasi,",
  "GK19bahcar7u:10": "nītvā karṇābharaṇamarakatamayūkhamiva karṇagocaratāṃ gorocanācchuritamabhinavaṃ dūrvāpallavaṃ,",
  "GK19bahcar7u:11": "vinyasya saha śāsanavalayena gamanamahgalapratisaraṃ prakoṣṭhe,",
  "GK19bahcar7u:12": "paripūjitaprahṛṣṭapurohitakaraprakīryamāṇaśāntisalilasīkaranikarābhyukṣitaśirāḥ saṃpreṣya mahārhāṇi vāhanāni bahalaratnālokaliptakakubhi ca bhūṣaṇāni bhūbhujāṃ savibhajya,",
  "GK19bahcar7u:13": "kliṣṭakārpaṭikakulaputralokamocitaiḥ prasādadānaiśca vimucya bandhanāni sakalāni,",
  "GK19bahcar7u:14_0": "niyujya tatkālasmaraṇasphuraṇena kathitātmānamiva cāṣṭādaśadvīpajetavyādhikāre dakṣiṇaṃ",
  "GK19bahcar7u:14_1": "bhujastambhamahamahamikayā sevakairiva sanimittairapi samagrairagrato bhavadbhiḥ",
  "GK19bahcar7u:14_2": "pramuditaprajājanyamānajayaśabdakolāhalo hiraṇyagarbha iva brahnāṇḍātkṛtayugakaraṇāya bhavanānnirjagāma /",
  "GK19bahcar7u:15": "nātidūre ca nagarādupasarasvati nirmite mahati tṛṇamaye,",
  "GK19bahcar7u:16": "samuttambhitatuṅgatoraṇe,",
  "GK19bahcar7u:17": "vedīvinihitapallavalalāmahemakalaśe,",
  "GK19bahcar7u:18": "baddhavanamālādāmni,",
  "GK19bahcar7u:19": "dhavaladhvajasālini,",
  "GK19bahcar7u:20": "bhramacchuklavāsasi,",
  "GK19bahcar7u:21": "paṭhaddvijanmani mandire prasthānamakarot /",
  "GK19bahcar7u:22_0": "tatrasthasya cāsya grāmākṣapaṭalikaḥ sakalakaraṇiparikaraḥ “karotu devo divasagrahaṇamadyaivāvandhyaśāsanaḥ",
  "GK19bahcar7u:22_1": "śāsanānām' ityabhidhāya vṛṣāṅkāmabhinavaghaṭitāṃ hāṭakamayīṃ mudrāṃ samupaninye /",
  "GK19bahcar7u:23": "jagrāha ca tāṃ rājā /",
  "GK19bahcar7u:24": "samupasthāpite ca prathamata eva mṛtpiṇḍe paribhraśya karakamalādadhomukhī mahītale papāta mudrā /",
  "GK19bahcar7u:25": "mandāśyānapaṅkapaṭale mṛdumṛdi sarasvatītīre parisphuṭaṃ vyarājanta rājayo varṇānām /",
  "GK19bahcar7u:26": "amaṅgalāśaṅkini ca viṣīdati parijane narapatirakaronmanasyetat--“atattvadarśinyo hi bhavantyavidagdhānāṃ dhiyaḥ /",
  "GK19bahcar7u:27": "tathā hi--ekaśāsanamudrāṅkā bhūrbhavato bhaviṣyatīti niveditamapi nimittenānyathā gṛhṇanti grāmyāḥ' /",
  "GK19bahcar7u:28": "ityabhinandya manasā mahānimittaṃ tatsīrasahasrasaṃmitasīmnāṃ grāmāṇāṃ śatamadād dvijebhyaḥ /",
  "GK19bahcar7u:29": "nināya ca tatra taṃ divasam /",
  "GK19bahcar7u:30": "pratipannāyāṃ sarvaryāṃ saṃmānitasarvarājalokaḥ suṣvāpa /",
  "GK19bahcar7u:31": "atha galati tṛtīye yāme suptasamastasanattvaniḥśabde dikkuñjarajṛmbhamāṇagambhīradhvaniratāḍhyata prayāṇapaṭahaḥ /",
  "GK19bahcar7u:32": "agrataḥ sthitvā ca muhūrtamiva punaḥ prayāṇakrośasaṃkhyāpakāḥ spaṣṭamaṣṭāvadīyanta prahārāḥ paṭahe paṭīyāṃsaḥ /",
  "GK19bahcar7u:33_0": "atha galati tṛtīye yāme suptasamastasattvaniḥśabde dikkuñjarajṛmbhamāṇagambhīradhvaniratāḍyata",
  "GK19bahcar7u:33_1": "prayāṇapaṭahaḥ agrataḥ sthitvā ca muhūrtamiva punaḥ prayāṇakrīśasaṃkhyāpakāḥ spaṣṭamaṣṭāvadīyanta",
  "GK19bahcar7u:33_2": "prahārāḥ paṭahe paṭīyāṃsaḥ /",
  "GK19bahcar7u:34": "tato raṭatpaṭahe,",
  "GK19bahcar7u:35": "nandannāndīke,",
  "GK19bahcar7u:36": "guñjadguñje,",
  "GK19bahcar7u:37": "kūjatkāhale,",
  "GK19bahcar7u:38": "śabdāyamānaśaṅkhe,",
  "GK19bahcar7u:39": "kramopacīyamānakaṭakakalakale,",
  "GK19bahcar7u:40": "parijanotthāpanavyāpṛtavyavahāriṇi,",
  "GK19bahcar7u:41": "drutadrughaṇaghātaghaṭyamānakoṇikākīlakolāhalakalitakakubhi,",
  "GK19bahcar7u:42": "balādhikṛtabadhyamānapāṭīpatipeṭake,",
  "GK19bahcar7u:43": "janajvalitolkāsahasrālokalupyamānatriyāmātamasi,",
  "GK19bahcar7u:44": "yāmaceṭīcaraṇacalanotthāpyamānakāmimithune,",
  "GK19bahcar7u:45": "kaṭukakaṭukanirdeśanaśyannidronmiṣanniṣādini,",
  "GK19bahcar7u:46": "prabuddhahāstikaśūnyīkriyamāṇaśayyāgṛhe,",
  "GK19bahcar7u:47": "suptotthitāśvīyavidhūyamānasaṭeṣa raṭatkaṭakamukharakhanitrakhanyamānakṣoṇīpāśe,",
  "GK19bahcar7u:48": "samutkīlyamānakīlaśiñjānāhiñjīre,",
  "GK19bahcar7u:49": "upanīyamānanigaḍatālakalaravottālaturaṅgataraṅgyamāṇakhurapuṭe,",
  "GK19bahcar7u:50": "leśikamucyamānamadasyandidantisaṃdānaśṛṅkhalākhanakhananinādanirbharabharitadaśadiśi,",
  "GK19bahcar7u:51": "bhāsapūlakaprahārapramṛṣṭapāṃsulakaripṛṣṭhatrasāryamāṇaprasphoṭitapramṛṣṭacarmaṇi,",
  "GK19bahcar7u:52": "gṛhacintakaceṭakasaṃveṣṭyamānapaṭapuṭīkāṇḍapaṭamaṇḍapaparivastrāvitānake,",
  "GK19bahcar7u:53": "kīlakalāpāpūryamāṇacipiṭacarmapuṭe,",
  "GK19bahcar7u:54": "saṃbhāṇḍāyamānabhāṇḍāgāriṇi,",
  "GK19bahcar7u:55": "bhāṇḍāgāravahanasaṃvāhyamānabahunālīvāhike,",
  "GK19bahcar7u:56": "niṣādiniścalānekānekapāropyamāṇakośakalaśapīḍāpīḍasaṃkaṭāyamānasāmantaukasi,",
  "GK19bahcar7u:57": "dūragatadakṣadāserakakṣipraprakṣipyamāṇopakaraṇasaṃbhārabhriyamāṇaduṣṭadantini,",
  "GK19bahcar7u:58": "tiryagānamajjāghanikarakṛcchrākṛṣṭalambamānaparatantratundilacundījanajanitajanahāse,",
  "GK19bahcar7u:59": "pīḍyamānaśāraśārivaratrāguṇagrāhitagātravihārabṛṃhadbahubṛhadunmadakariṇi,",
  "GK19bahcar7u:60": "karighaṭāghaṭamānaghaṇṭāṭāṅkārakriyamāṇakarṇajvare,",
  "GK19bahcar7u:61": "pṛṣṭhapratiṣṭhāpyamānakaṇṭhālakakadarthitakūjatkarabhe,",
  "GK19bahcar7u:62": "abhijātarājaputrapreṣyamāṇa kupyayuktākulakulīnakulaputrakalatravāhane,",
  "GK19bahcar7u:63": "gamanavelāvipralabdhavāraṇādhoraṇānviṣyamāṇanavasevake,",
  "GK19bahcar7u:64": "prasādavittapattinīyamānanarapativallabhavāravājini,",
  "GK19bahcar7u:65": "cārucārabhaṭasanyanyasyamānanāsīramaṇḍalāḍambarasthūlasthāsake,",
  "GK19bahcar7u:66": "sthānapālaparyamāṇalambamānalavaṇakalāyīkiṅkiṇīnālīsanāthasaṃkalitatalasārake,",
  "GK19bahcar7u:67": "kuṇḍalīkṛtāvarakṣaṇījālajaṭilavallabhapālāśvadhaṭāniveśyamānasākhāmṛge,",
  "GK19bahcar7u:68": "parivardhakākṛṣyamāṇārdhajandhaprābhātikayogyāśanaprārohake,",
  "GK19bahcar7u:69": "vyakrośīvijṛmbhamāṇaghāsikaghoṣe,",
  "GK19bahcar7u:70": "gamanasaṃbhramabhraṣṭabhramaduttuṇḍataruṇaturaṅgamatanyamānānekamandurāvimarde,",
  "GK19bahcar7u:71": "sajjīkṛtakareṇukārohāhvānasatvarasundarīdīyamānamukhālepane,",
  "GK19bahcar7u:72": "calitamātaṅgaturaṅgapradhāvitaprākṛtaprātiveśikalokaluṇṭhyamānanirghāsasasyasaṃcaye,",
  "GK19bahcar7u:73": "saṃcaraccelacakrākāntacakrīvati,",
  "GK19bahcar7u:74": "cakracītkārigantrīgaṇagṛhyamāṇaprahatavartmani,",
  "GK19bahcar7u:75": "akāṇḍakoḍḍīyamānabhāṇḍabharitānaḍuhi,",
  "GK19bahcar7u:76": "nikaṭaghāsalābhalubhyallambamānaprathamaprasāryamāṇasārasaurabheye,",
  "GK19bahcar7u:77": "pramukhapravartyamānamahāsamāmantamahānase,",
  "GK19bahcar7u:78": "puraḥpradhāvaddhvajavāhini,",
  "GK19bahcar7u:79": "priyaśatopalabhyamānasaṃkaṭakuṭīrakāntarālaniḥsaraṇe,",
  "GK19bahcar7u:80": "karicaraṇadalitamaṭhikotthitalokaloṣṭahanyamānameṇṭhakriyamāṇāsannasākṣiṃṇi,",
  "GK19bahcar7u:81": "saṃghaṭṭavighaṭṭamānavyāghrapallīpalāyamānakṣudrakuṭumbake,",
  "GK19bahcar7u:82": "kalakalopadravadravaddraviṇabalīvardavidrāṇavaṇiji,",
  "GK19bahcar7u:83": "puraḥsaradīpikālokaviralāyamānalokotpīḍāprasthitāntaḥpurakariṇīkadambake,",
  "GK19bahcar7u:84": "hayārohāhūyamānalambitaśuni,",
  "GK19bahcar7u:85": "sarabhasacaraṇanipatananiścalagamanasukhāyamānakhakkhaṭastūyamānatuṅgataṅgaṇaguṇe,",
  "GK19bahcar7u:86": "srastavesaravisaṃvādisīdaddākṣiṇātyasādini,",
  "GK19bahcar7u:87": "rojajagdhajagati prayāṇasamaye,",
  "GK19bahcar7u:88": "pratidiśamāgacchadbhirgajavadhūsamārūḍhairādhoraṇairūrdhvadhriyamāṇahemapatrabhaṅgaśāraśārṅgaiḥ,",
  "GK19bahcar7u:89": "antarāsanāsīnāntaraṅgagṛhītāsibhiḥ,",
  "GK19bahcar7u:90": "tāmbūlikavidhūyamānacāmarapallavaiḥ,",
  "GK19bahcar7u:91": "paścimāsanikārpitabhastrābharaṇabhindipālapūliṅkaiḥ,",
  "GK19bahcar7u:92": "patralatākuṭilakaladhautanalakapallavitaparyāṇaiḥ,",
  "GK19bahcar7u:93": "paryāṇapakṣakaparikṣepapaṭṭikābandhaniścalapaṭṭopadhānasthirāvadhānaiḥ,",
  "GK19bahcar7u:94": "pracalapādaphalikāsphālanasphāyamānapadabandhamaṇiśilāśabdaiḥ,",
  "GK19bahcar7u:95": "uccitranetrasukumārasvasthānasthagitajaṅghākāṇḍaiśca kārdamikapaṭakalmāṣitapiśaṅgapiṅgaiḥ,",
  "GK19bahcar7u:96": "alinīlamasṛṇasatulāsamutpāditasitāsamāyogaparabhāgaiścāvadātadehavaṇarvirājamānarājāvartamecakaiḥ,",
  "GK19bahcar7u:97_0": "kañcukaiścāpacitacīnacolakaiśca tāramuktāstabakitastavarakavārabāṇaiśca nānākaṣāyakarburakūpasikaiśya",
  "GK19bahcar7u:97_1": "śukapicchacchāyācchādanakaiśca vyāyāmolluptapārśvapraviṣṭacāruśastraśca gativaśavellitahāralatāgalallolakuṇḍalonmocanapradhāvitaparijanaiḥ,",
  "GK19bahcar7u:98_0": "cāmīkarapatrāṅkurakarṇapūrakavighaṭṭamānavācālavālapāśaiścoṣṇīṣapaṭṭāvaṣṭabdhakarṇotpalanālaiśca",
  "GK19bahcar7u:98_1": "kuṅkumarāgakomalottarīyāntaritottamāhgaiśca cūḍāmaṇikhaṇḍakhacitakṣaumacolaiśya māyūrātapatrāyamāṇaśekharaṣaṭpadapaṭalaiśca",
  "GK19bahcar7u:98_2": "mārgāgataśārikaśārivāhavegadaṇḍaiḥ,",
  "GK19bahcar7u:99": "punaścañcaccāmarakirmīrakārdaraṅgacarmamaṇḍalamaṇḍanoḍḍīyamānacaṭulaḍāmaracārabhaṭabharitabhuvanāntaraiḥ,",
  "GK19bahcar7u:100": "āskandatkāmbojavājiśataśiñjānajātarūpāyānaravamukharitadiṅmukhaiśca nirdayaprahatalambāpaṭahaśatapaṭuravabadhirīkṛtaśravaṇavivaraiḥ,",
  "GK19bahcar7u:101": "udghoṣyamāṇanāmabhiḥ,",
  "GK19bahcar7u:102": "unmukhapādātapratipālyamānājñāpātai rājabhirāpupūre rājadvāram /",
  "GK19bahcar7u:103": "udite ca bhagavati dinakṛti rājñaḥ samāyogagrahaṇasamayaśaṃsī sasvāna saṃjñāśaṅkho muhurmuhuḥ /",
  "GK19bahcar7u:104": "atha na cirādiva prathamaprayāṇa eva digvijayāya diggajasamāgamamiva gamanavilolakarṇatāladolāvilāsaiḥ kurvāṇayā kareṇukayā siddhayātrayohyamānaḥ,",
  "GK19bahcar7u:105_0": "vaidūryadaṇḍavikaṭenopari pratyuptapajharāgakhaṇḍamayūkhakhacitatayā sūryodayadarśanakopādiva",
  "GK19bahcar7u:105_1": "lohitāyatayā dhriyamāṇena maṅgalātapatreṇa kadalīgarbhābhyadhikamradimnā navanetranirmitena",
  "GK19bahcar7u:105_2": "dvitīya iva bhogināmadhipatiraṅgalagnena kañcukenāmṛtamathanadivasa iva kṣīrodaphenapaṭaladhavalāmbaravāhī,",
  "GK19bahcar7u:106": "bāla eva pārijātapādapa ivākhaṇḍalabhūmimārūḍhaḥ,",
  "GK19bahcar7u:107_0": "vidhūyamānacāmaramarudvidhūtakarṇapūrakusumamañjarīrajasā sakalabhuvanavaśīkaraṇacūrṇenevadiśaśchurayannabhimukhacūḍāmaṇighaṭamānapāṭalapratibimbamudayamānaṃ",
  "GK19bahcar7u:107_1": "savitāramapi pibanniva tejasā bahalatāmbūlasindūracchuritayā vilabhamāna iva dvīpāntarāṇyoṣṭhamudrayānurāgasya",
  "GK19bahcar7u:107_2": "sphuranmahāhāramarīcicakravālāni cāmarāṇīva diśo 'pi grāhayan,",
  "GK19bahcar7u:108_0": "rājakekṣaṇotkṣiptatribhāgayā trīnapi lokān karadānāyājñāpayanniva savibhramaṃ bhrūlatayā",
  "GK19bahcar7u:108_1": "drāghīyasā bāhuprākāreṇa parikṣipanniva rirakṣayā saptāpi sāgaramahākhātānakhilamiva",
  "GK19bahcar7u:108_2": "kṣorodamādhuryamādāyodgatayā lakṣmyā samupagūḍhaḥ,",
  "GK19bahcar7u:109": "gāḍhamamṛtamaya iva pīyamānaḥ kutūhalottānakaṭakalokalocanasahasraaiḥ snehārdreṣu rājñāṃ hṛdayeṣu guṇagauraveṇa majjanniva,",
  "GK19bahcar7u:110": "limpannivasaubhāgyadraveṇa draṣṭṝṇāmamarapatirivāgrajavadhakalahkaprakṣālanākulaḥ,",
  "GK19bahcar7u:111": "pṛthuriva pṛthivīpariśodhanāvadhānasaṃkalitasakalamahībhṛtsamutsāraṇaḥ,",
  "GK19bahcar7u:112": "puraḥsarairālokakārakaiḥ sahasrasaṃkhyairarka iva kiraṇairadhikāracāturyacañcalacaraṇairvyavasthāsthāpananiṣṭhuraiḥ bhayapalāyamānalokotpīḍāntaritā dasāpi diśo grāhayadbhiriva,",
  "GK19bahcar7u:113": "calitakadalikāsaṃpātapītapracāraṃ pavanamapi vinaye sthāpayadbhiriva,",
  "GK19bahcar7u:114": "drutacaraṇoddhūtadhūlipaṭalāvadhūtān dinakarakilaṇānapyutsārayadbhiriva,",
  "GK19bahcar7u:115": "kanakavetralatālokavikṣipyamāṇaṃ dinamapi dūrīkurvadbhiriva,",
  "GK19bahcar7u:116": "daṇḍibhiritastataḥ samutsāryamāṇajanasamūho nirjagāma narapatiḥ /",
  "GK19bahcar7u:117": "avanamati ca vinayanamitavapuṣi,",
  "GK19bahcar7u:118": "bhayacakitamanasi,",
  "GK19bahcar7u:119": "calanaśithilamaṇikanakamukuṭakiraṇanikaraparikararuciraśirasi,",
  "GK19bahcar7u:120": "vilulitakusumaśekhararajasi rājacakre,",
  "GK19bahcar7u:121": "prabhāmucāṃ cūḍāmaṇīnāmavāñcastiryañca udañcaśca cañcanto marīcayaścāparāśaya iva suśakunasaṃpādanāya celuḥ /",
  "GK19bahcar7u:122": "meghāyamānareṇumeduraṃ mandiraśikhaṇḍina iva khamuḍḍīyamānāḥ komalakalpapādapapallavavandanamālāḥ kalāpā ivābadhyanta digdvāreṣu dikpālaiḥ /",
  "GK19bahcar7u:123_0": "praṇamyamānaśca netravibhāgaiścakaṭākṣaiśca samagrekṣitairbhrūvañcitaiścārdhasmitaiśca",
  "GK19bahcar7u:123_1": "parihāsaiśca chekālāpaiśca kuśalapraśnaiśca pratipraṇāmaiśconmattabhrūvīkṣitaiścājñādānaiścākrīṇanniva",
  "GK19bahcar7u:123_2": "mānamayān prāṇān praṇayadānaiḥ pravīrāṇāṃ vīro yathānurūpaṃ vibabhāja rājakam /",
  "GK19bahcar7u:124": "atha prasthite rājani bahalakalakalatrastadiṅnāgaśūtkārarava ivetastatastastāra tāratarastūryāṇāṃ pratidhvanirāśātaṭeṣu /",
  "GK19bahcar7u:125": "diggajebhyaḥ prakupitānāṃ triprasrutānāṃ kariṇāṃ madaprasravaṇavīthībhiralikulakālībhiḥ kālindīveṇikāsahasrāṇīva sasyandire /",
  "GK19bahcar7u:126": "sindūrareṇurāśibhiraruṇāyamānabimbe ravāvastamayasamayaṃ śaśaṅkire śakunayaḥ /",
  "GK19bahcar7u:127": "kariṇāṃ ṣaṭpadakolāhalamāṃsalaiḥ karṇatālaniḥsvanaistirodadhire dundubhidhvanayaḥ /",
  "GK19bahcar7u:128": "dodhūyamānaśca sacarācaramācacāma cāmarasaṃghāto viśvam /",
  "GK19bahcar7u:129": "aśvīyaśvāsanikṣiptaiḥ śiśvinde sitasindhuvāradāmaśucibhirnirantaramantarikṣaṃ phenipaṇḍaiḥ /",
  "GK19bahcar7u:130": "piṇḍībhūtatagarastabakapāṇḍurāṇi papuriva parasparasaṃghaṭṭanaṣṭāṣṭadiśaṃ divasamuccacāmīkaradaṇḍānyātapatravanāni /",
  "GK19bahcar7u:131": "rajorajanīnimīlito mukuṭamaṇiśilāvalībālātapena vicakāsa vāsaraḥ /",
  "GK19bahcar7u:132": "rājatairhiraṇyaiśca maṇḍanakabhāṇḍamaṇḍalairhradamānairhiratīkṛtāḥ parihrādā harito badhiratāṃ dadhuḥ /",
  "GK19bahcar7u:133": "aripratāpānalanirmūlanāyeva madoṣmaśīkaraiḥ śiśekire kariṇaḥ kakubhāṃ cakram /",
  "GK19bahcar7u:134": "cakṣuṣāmunmeṣaṃ mumuṣustaḍiccañcalāni cūḍāmaṇīnāmarcīṣi /",
  "GK19bahcar7u:135": "svayamapi visiṣmiye balānāṃ bhūpālaḥ sarvatovikṣiptacakṣuścādrākṣīdāvāsasthānasakāśāt pratiṣṭhamānaṃ svandhāvāram,",
  "GK19bahcar7u:136": "adhokṣajakukṣeriva yugādau niṣpatantaṃ jīvalokam,",
  "GK19bahcar7u:137": "ambhonidhimiva kumbhabhuvo vadanāt plāvitabhuvanamudbhavantam,",
  "GK19bahcar7u:138": "arjunabāhudaṇḍasahasrasaṃpiṇḍitonmuktamiva sahasradhā pravartamānaṃ pravāhaṃ narmadāyāḥ /",
  "GK19bahcar7u:139": "“prasara tāta /",
  "GK19bahcar7u:140": "bhāva, kiṃ vilambase? laṅghati turaṅgamaḥ /",
  "GK19bahcar7u:141": "bhadra, bhagnacaraṇa iva saṃcarasiyāvadamī puraḥsarāḥ sarabhasamupari patanti /",
  "GK19bahcar7u:142": "vāhayasi kimuṣṭram?",
  "GK19bahcar7u:143": "na paśyasi nirdaya, niḥśūkaśiśukaṃ śayānam?",
  "GK19bahcar7u:144": "vatsa rāmila, rajasi yathā na nasyasi tathā samīpe bhava, kiṃ na paśyasi galati śaktuprasevakaḥ?",
  "GK19bahcar7u:145": "kimevamitvara, tvarase /",
  "GK19bahcar7u:146": "saurabheya, saraṇimapahāya hayamadhyaṃ dhāvasi? dhīvari, viśasi, gantukāmā mātahgi, mātaṅgamārgam /",
  "GK19bahcar7u:147": "aṅga, galati tiraścīnā caṇakagoṇī /",
  "GK19bahcar7u:148": "gaṇayasi na māmāraṭantam? avaṭamataṭenāvatarasi /",
  "GK19bahcar7u:149": "sukhamāssva svairiṇi /",
  "GK19bahcar7u:150": "sauvīraka, kumbho bhagnaḥ /",
  "GK19bahcar7u:151": "mantharaka khādiṣyasi gataḥ sannikṣum /",
  "GK19bahcar7u:152": "ukṣāṇaṃ prasādaya /",
  "GK19bahcar7u:153": "kiyacciramuccinoṣi ceṭa, badarāṇi? dūraṃ gantavyam /",
  "GK19bahcar7u:154": "kimadyaiva vidrāsi droṇaka, drāghīyasī daṇḍayātrā, vinaikena niṣṭhurakeṇa niṣkreyamasmākam /",
  "GK19bahcar7u:155": "agrataḥ panthāḥ sthapuṭaka,",
  "GK19bahcar7u:156": "sthāvara,",
  "GK19bahcar7u:157": "yathā na bhanakṣi phaṇitasthālīṃ,",
  "GK19bahcar7u:158": "garīyān gaṇḍakataṇḍulabhārako na nirvahati damyaḥ /",
  "GK19bahcar7u:159": "dāsaka, māṣīṇāmamuto drāgdātreṇa mukhaghāsapūlakaṃ lunīhi /",
  "GK19bahcar7u:160": "ko jānāti yavasagataṃ gatānām /",
  "GK19bahcar7u:161": "dhava, vāraya balīvardān, vāhīkarakṣitaṃ kṣetramidam /",
  "GK19bahcar7u:162": "lambitā śakaṭī /",
  "GK19bahcar7u:163": "śākkaraṃ dhurandharaṃ dhuri dhavalaṃ niyuṅkṣva /",
  "GK19bahcar7u:164": "yakṣapālita, pramadāḥ pinakṣi /",
  "GK19bahcar7u:165": "akṣiṇī kiṃ te sphuṭite /",
  "GK19bahcar7u:166": "hata hastipaka, nedīyasi karikaradaṇḍe samadaḥsaṃmardakardame skhalasi /",
  "GK19bahcar7u:167": "bhrātarbhāvavidhurabandho, uddhara paṅkādanaḍvāham /",
  "GK19bahcar7u:168": "ita ehi māṇavaka, ghanebhaghaṭāsaṃghaṭṭasaṃkaṭe nāsti nistaraṇasaraṇiḥ' /",
  "GK19bahcar7u:169_0": "ityevamādipravartamānānekasaṃlāpaṃ vkacit svecchāmṛditoddāmasasyaghāsavighasasukhasaṃpannānnapuṣṭaiḥ",
  "GK19bahcar7u:169_1": "kelikalaiḥ kilakilāyamānairmeṇṭhavaṇṭhavaṭharalambanaleśikaluṇṭhakaceṭaśāṭacaṇḍālamaṇḍalairāṇḍīraiḥ stūyamānam,",
  "GK19bahcar7u:170": "vkavidasahāyaiḥ kleśārjitakugrāmakuṭumbisaṃpāditasīdatsaurabheyaśambalasaṃvāhanāyāsāvegāgatasaṃyogaiḥ svayaṃ gṛhītagṛhopaskaraṇaiḥ “iyamekā kathañciddaṇḍayātrā yātu /",
  "GK19bahcar7u:171": "yātu pātālatalaṃ tṛṣṇa bhūterabhavaniḥ /",
  "GK19bahcar7u:172": "bhavatu śivam /",
  "GK19bahcar7u:173": "sevāṃ karotu /",
  "GK19bahcar7u:174": "svasti sarvaduḥkhakūṭāya kaṭakāya' iti durvidhavṛddhakulaputrakairnindyamānam,",
  "GK19bahcar7u:175": "vkacidatitīkṣṇasalilasrotaḥpātinaugatairiva grathitairiva paṅktibhūtairjanairatidrutam,",
  "GK19bahcar7u:176_0": "dravadbhiḥ kṛṣṇakaṭhinaskandhagurulaguḍairgṛhītasauvarṇapādapīṭhīkarahkakalaśapatadgrahāvagrāhaiḥ",
  "GK19bahcar7u:176_1": "pratyāsannapārthivopakaraṇagrahaṇagarvadurvāraiḥ savaṃmeva bahiḥ kārayadbhirbhūpatibhṛtakabhārikairmahānasopakaraṇavāhibhiśca",
  "GK19bahcar7u:176_2": "baddhavarāhavardhravārdhīṇasairlambamānahariṇacaṭukacaṭakajūṭajaṭi laiḥ śiśuśaśakaśākapatravetrāgrasaṃgrahasaṃgrāhibhiḥ",
  "GK19bahcar7u:176_3": "śuklakarpaṭaprāvṛtamukhaikadeśadatārdramudrāguptagorasabhaṇḍaistalakatāpakatāpikāhastakatāmracarukakaṭāhasaṃkaṭapiṭakabhārikaiḥ",
  "GK19bahcar7u:176_4": "samutsāryamāṇapurovartijanam,",
  "GK19bahcar7u:177": "vkacit “klośo 'smākam /",
  "GK19bahcar7u:178": "phalakāle 'nya eva viṭāḥ samupasthāsyante' iti mukharaiḥ pade pade patatāṃ durbalabalīvardānāṃ niyuktaiḥ skhalane khalaceṭakeḥ khedyamānāṃsaṃvibhaktakulaputralokam,",
  "GK19bahcar7u:179": "kvacinnarapatidarśanakutūhalādubhayataḥ prajavitapradhāvitagrāmeyakajanapadam,",
  "GK19bahcar7u:180_0": "mārgagrāmanirgatairāgrahārikajālmaiśca puraḥsarajaranmahattarottambhitāmbhaḥkumbhairupāyanīkṛtadadhiguḍakhaṇḍakusumakaraṇḍakairghaṭitapeṭakaiḥ",
  "GK19bahcar7u:180_1": "sarabhasaṃ samutsarpadbhiḥ prakupitapracaṇjadaṇjivitrāsanavidrutairdūragatairapi",
  "GK19bahcar7u:180_2": "skhaladbhirapi patadbhirapi narendranihitadṛṣṭibhirasato 'pi pūrvabhogapatidoṣānudbhāvayadbhiradhikrāntāyuktakaśatāni",
  "GK19bahcar7u:180_3": "ca śaṃsadbhiścirantanacāṭāparādhāścābhidadhānairuddhūyamānadhūlipaṭalam,",
  "GK19bahcar7u:181": "kvacidekāntapravṛttāśvavāracakracarvyamāṇāgāmigauḍavimṛgyamāṇasasyasaṃrakṣaṇam,",
  "GK19bahcar7u:182": "aparairādiṣṭaparipālakapuruṣaparituṣṭaiḥ “dharmaḥpratyakṣo devaḥ' iti stutīrātanghadbiḥ,",
  "GK19bahcar7u:183": "aparairlūyamānaniṣpannasasyaprakaṭitaviṣādaiḥ kṣetraśucā sakuṭumbakaireva nirgataiḥ prarūḍhaprāṇacchedaiḥ paritāpatyājitabhayaiḥ “vka rājā, kuto rājā?",
  "GK19bahcar7u:184": "ko dṛśo vā rājā?",
  "GK19bahcar7u:185": "' iti prārabdhanaranāthanindam,",
  "GK19bahcar7u:186": "śaśakaiśca kaiścitpade pade prajavipracamḍadaṇḍapāṇipeṭakānubaddhairgiriguḍakairiva hanyamānairitastataḥ saṃcaradbhiḥ,",
  "GK19bahcar7u:187_0": "aparairyugapatparāpatitamahājanagrastaistilaśo vilupyamānairanekajantujahghāntarālaniḥsaraṇakuśalibhiḥ",
  "GK19bahcar7u:187_1": "kuṭilikāvyaṃsitasādibahuśvabhiḥ patalloṣṭalaguḍakoṇakuṭhārakīla kuddālkhanitradātrayaṣṭivṛṣṭibhirapi",
  "GK19bahcar7u:187_2": "niḥsaradbhirāyuṣo balātkṛtakalakalam,",
  "GK19bahcar7u:188_0": "anyatra saṃghaśo ghāsikairbusadhūlidhūsaritaghāsajālajālakitajaghanaiśca purāṇaparyāṇaikadeśadolāyamānadātraiśca",
  "GK19bahcar7u:188_1": "sīrṇorṇāśakalaśithilamalinamalakuthaiśca prabhuprasādīkṛtapāṭitapaṭaccaracalaccolakadhāribhiśca",
  "GK19bahcar7u:188_2": "dāvamānairuddhūyamānadhūlipaṭalam,",
  "GK19bahcar7u:189": "vkacidekāntapravṛttāsvavāracakracarcyamānāgāmigauḍavigraham,",
  "GK19bahcar7u:190": "vkacitpaṅkitapradeśapūraṇādeśākulasakalalokalūyamānatṛṇapūlakam,",
  "GK19bahcar7u:191": "vkacittalavartivetrivetravitrāsyamānaśākhiśikharagatavikrośādvivādibrāhnaṇam,",
  "GK19bahcar7u:192": "vkacitkuluṇṭhakapāśaviveṣṭyamānagrāmīṇagrāmākṛṣṭakauleyakam,",
  "GK19bahcar7u:193": "vkacidanyonyavibhavasparthoddhurarājaputravāhyamānavājisaṃghaṭṭamaṇḍitam,",
  "GK19bahcar7u:194": "anekavṛttāntatayā kautukajananam,",
  "GK19bahcar7u:195": "pralayajaladhimiva jagadgrāsagrahaṇāya pravṛttam,",
  "GK19bahcar7u:196": "pātālamiva mahrābhogināṃ guptaye samutpāditam,",
  "GK19bahcar7u:197": "kailāsamiva parameśvaravasataye sṛṣṭam,",
  "GK19bahcar7u:198": "dṛsyamānasakalaprāṇiparyāyaṃ caturyugasargakośamiva prajāpatīnāṃ kleśabahulamapi tapaḥkaraṇamitra kramakāriṇaṃ kalyāṇānām,",
  "GK19bahcar7u:199": "evaṃ ca vīkṣyamāṇaḥ kaṭakaṃ jagāṃma /",
  "GK19bahcar7u:200": "āsannavartināṃ ca “tatrabhavatā māndhātrā pravartitāḥ panthāno digvijayāya /",
  "GK19bahcar7u:201": "apratihataratharaṃhasā raghuṇā laghunaiva kālenākāri kakubhāṃ prasādanam /",
  "GK19bahcar7u:202": "śarāsanadvitīyaḥ karadīcakāra cakraṃ kramāgatabhujabalābhijanadhanamadāvaliptānāṃ bhūbhujāṃ pāṇḍuḥ /",
  "GK19bahcar7u:203": "pāṇḍavaḥ savyasācī jīnaviṣayamatikramyarājasūyasaṃpade krudhyadgandharvadhanuṣkoṭiṭāṅkārakūjitakuñjaṃ hemakūṭaparvataṃ parājaiṣṭa /",
  "GK19bahcar7u:204": "saṃkalpāntarito vijayastarasvinām /",
  "GK19bahcar7u:205": "sahimahimavadvyavahito 'pyuvāha bāhubalavyatikarakātaraḥ karaṃ kauraveśvarasya kiṅkara ivākṛtī drumaḥ /",
  "GK19bahcar7u:206": "nātijigīṣavaḥ khalu pūrve yenālpa eva bhūbhāge bhūyāṃso bhagadattadantavakrakrāthakarṇakau ravaśiśupālasālvajarāsaṃdhasindhurājaprabhṛtayo 'bhavan bhūpatayaḥ /",
  "GK19bahcar7u:207": "saṃtuṣṭo rājā yudhiṣṭhiro yo hyasahata samīpa eva dhanañjayajayajanitajagatkampaḥ kiṃpuruṣāṇāṃ rājyam /",
  "GK19bahcar7u:208": "alasaścaṇḍakośo yo na prāvikṣat kṣmāṃ jitvā strīrājyam /",
  "GK19bahcar7u:209": "hrasīya evāntaraṃ tuṣāragirigandhamādanayoḥ utsāhinaḥ /",
  "GK19bahcar7u:210": "kiṣkuḥ turuṣkaviṣayaḥ /",
  "GK19bahcar7u:211": "prādeśaḥ pārasīkadeśaḥ /",
  "GK19bahcar7u:212": "śaśapadaṃ śakaśthānam /",
  "GK19bahcar7u:213": "adṛśyamānapratihāre pāriyātre yātraiva śithilā /",
  "GK19bahcar7u:214": "śauryaśulkaḥ sulabho dakṣiṇāpathaḥ /",
  "GK19bahcar7u:215": "dakṣiṇārṇavakallolānilacalitacandanalatāsaurabhasundarīkṛtadarīmand irāddardurādadrernedīyasi malayo malayalagna eva ca mahendraḥ' /",
  "GK19bahcar7u:216": "ityevaṃprāyānudyogadyotakānāmālāpān pārthivakumārāṇāṃ bāhuśālināṃ śṛṇvannevāsasādāvāsam /",
  "GK19bahcar7u:217": "mandiradvāri cobhayataḥ sabahumānaṃ brūlatābhyāṃ visarjitarājalokaḥ praviśya cāvatatāra bāhyāsthānamaṇḍapasthāpitamāsanamācakrāma /",
  "GK19bahcar7u:218": "apāstasamāyogaśca kṣaṇamāsiṣṭa /",
  "GK19bahcar7u:219": "atha tatra pratīhāraḥ pṛthivīpṛṣṭhapratiṣṭhāpitapāṇipallavo vijñāpitavān--“deva! prāgjyotiṣeśvareṇa kumāreṇa prahito haṃsaveganāmā dūto 'ntaraṅgastoraṇamadhyāste' iti /",
  "GK19bahcar7u:220": "rājā tu “tamāśu praveśaya' iti sādaramādideśa /",
  "GK19bahcar7u:221": "atha dakṣatayā kṣitipālādarācca pratīhāraḥ svayameva niragāt /",
  "GK19bahcar7u:222_0": "anantaraṃ ca haṃsavegaḥ savinayamākṛtyaiva nayanānandasaṃpādanasubhagābhogabhadratayā",
  "GK19bahcar7u:222_1": "samullaṅghyamānaguṇagarimā prabhūtaprābhṛtabhṛtāṃ puruṣāṇāṃ samūhena mahatānugamyamānaḥ",
  "GK19bahcar7u:222_2": "praviveśa rājamandiram /",
  "GK19bahcar7u:223": "ārādeva pañcāhgāliṅgitāṅganaḥ praṇāmamakarot /",
  "GK19bahcar7u:224": "“ehyehi' iti sabahumānamāhūtaśca pradāvito 'pasṛtaḥ pādapīṭhaluṭhitalalāṭalekho nyastahastaḥ pṛṣṭhe pārthivenopasṛtya bhūyo namaścakre /",
  "GK19bahcar7u:225": "snigdhanarendaradṛṣṭyā nirdiṣṭamaviprakṛṣṭaṃ sa pradeśamadhyāste /",
  "GK19bahcar7u:226": "tato rājā tiraścīṃ tanumīṣadiva dadhānaścāmaragrāhiṇīmantarālavartinīṃ samutsārya saṃmukhīnastaṃ sapraśrayaṃ papraccha--“haṃsavega! śrīmānkaccitkuśalī kumāraḥ?' iti /",
  "GK19bahcar7u:227": "sa tamanvavādīt--“adya kuśalī yenaivaṃ snehasnapitayā sauhārdadravārdrayā sagauravaṃ girā pṛcchati devaḥ' iti /",
  "GK19bahcar7u:228_0": "sthitvā ca muhūrttamiva punaḥ sa caturamuvāca--“caturambhodhibhogabhūtibhājanabhūtasya",
  "GK19bahcar7u:228_1": "devasya sadbhāvagarbhamapahāya hṛdayamekamanyadanurūpaṃ prābhṛtameva durlabhaṃ loke",
  "GK19bahcar7u:228_2": "tathāpyasmatsvāminā saṃdeśamaśūnyatāṃ nayatā pūrvajopārjitaṃ vāruṇātapatramābhogākhyamanurūpasthānanyāsena kṛtārthīkṛtametat /",
  "GK19bahcar7u:229": "asya ca kutūhalakṛnti bahūnyāścaryāṇi dṛsyante /",
  "GK19bahcar7u:230": "tathā hi--pratidivasaṃ praviśati śaityahetośchāyāyāḥ kiraṇasahasrādekaikaḥ somasya raśmirasmin /",
  "GK19bahcar7u:231": "yasminpraviṣṭe pradhyānānantaraṃ svādavo dantavīṇopadeśācāryāścyotanticandrabhāsāmambhasāṃ maṇiśalākābhyo yāvadicchamacchā dhārāḥ /",
  "GK19bahcar7u:232": "pracetā iva yaścaturṇāmarṇavānāmadhipatirbhūto bhāvī vā tamidamanugṛhṇāti cchāyayā netaram /",
  "GK19bahcar7u:233": "idaṃ ca na saptārcirdahati,",
  "GK19bahcar7u:234": "na pṛṣadaśvo harati,",
  "GK19bahcar7u:235": "nodakamārdrayati,",
  "GK19bahcar7u:236": "na rajāṃsi malinayanti,",
  "GK19bahcar7u:237": "na jarā jarjarayatīti /",
  "GK19bahcar7u:238": "etattāvadanugṛhṇātu dṛśā devaḥ saṃdeśamapi visrabdhaṃ śroṣyati' /",
  "GK19bahcar7u:239": "ityevamabhidhāya vivṛtyātmīyaṃ puruṣamabhyadhāt--“uttiṣṭha! darśaya devasya' iti /",
  "GK19bahcar7u:240": "sa ca vacanānantaramutthāya pumānūrdhvīcakāra taddhautadukūlakalpitācca nicolakādakoṣīt /",
  "GK19bahcar7u:241": "ākṛṣyamāṇa eva ca yasminnatisitamahasi sarabhasamahāsīva hareṇa,",
  "GK19bahcar7u:242": "rasātalādudalāsīva śeṣaphaṇiphaṇāphalakamaṇḍalena,",
  "GK19bahcar7u:243": "asthāyīva cakrībhūyāntarikṣe kṣīrodena,",
  "GK19bahcar7u:244": "aghaṭīva gaganāṅgane gīṣṭhībandhaḥ śāradena balāhakavyahaina,",
  "GK19bahcar7u:245": "viśrāntamiva vitatapakṣatinā viyati pātāmahavimānahaṃsayūthena,",
  "GK19bahcar7u:246": "atrinetranirgatasya dhavaladhāmamaṇḍalamanoharo dṛṣṭa iva janena janmadivasaḥ kumudabandhoḥ pratyakṣīkṛta ivodgamanakṣaṇo nārāyaṇanābipuṇḍarīkasya,",
  "GK19bahcar7u:247": "āhiteva kīmudīpradoṣadarśanānandatṛptirakṣṇām,",
  "GK19bahcar7u:248": "udamāṅkṣīdiva mandākinīpulinamaṇḍalaṃ mahadambarodare,",
  "GK19bahcar7u:249": "parivartita iva divasaḥ paurṇamāsīniśayā,",
  "GK19bahcar7u:250": "mandaṃmandamindūdayasaṃdehadūyamānamānasairvighaṭitaṃ ghaṭamānacañcucyutamṛṇālakoṭibhirāsannakamalinīcakravākamithunaiḥ,",
  "GK19bahcar7u:251": "śarajjaladharapaṭalāśaṅkāsaṃkocitakekāravamūkamukhapuṭaiḥ parāṅmukhībhūtaṃ bhavanaśikhaṇḍimaṇḍalaiḥ,",
  "GK19bahcar7u:252": "prabuddhamābaddhacandrānandoddāmoddaladdalapuṭāṭṭahāsaviśadaṃ kumudaṣaṇḍaiḥ /",
  "GK19bahcar7u:253": "citrīyamāṇacetāśca sarājako rājā daṇḍānusārādhirohiṇyā dṛṣṭyā sādaramaikṣiṣṭa tattiṃlakamiva tribhuvanasya,",
  "GK19bahcar7u:254": "śaiśavamiva śvetadvīpasya,",
  "GK19bahcar7u:255": "aṃśāvatāramiva śaradindoḥ,",
  "GK19bahcar7u:256": "hṛdayamiva dharmasya,",
  "GK19bahcar7u:257": "niveśamiva śaśilokasya,",
  "GK19bahcar7u:258": "dantamaḍalakadyutidhavalaṃ mukhamiva cakravartitvasya,",
  "GK19bahcar7u:259": "mauktikajālaparikarasitaṃ sīmantacakramiva divaḥ,",
  "GK19bahcar7u:260": "bahalajyotsnāśuklodaramaindavamiva pariveṣavalayaṃ śauklyāpahasitaśaṅkhaśrīkaṃ śravaṇamaṇḍalamiva niścalatāṃ gatamairāvatasya,",
  "GK19bahcar7u:261": "śvetagaṅgāvartapāṇḍuraṃ padamiva tribhuvanavandanīyaṃ trivikramasya,",
  "GK19bahcar7u:262": "pracetasaścūḍāmaṇimarīciśikhābhiriva śliṣṭhābhirmānasabisatantumayībhiścāmarikāvalībhirviracitapariveṣam,",
  "GK19bahcar7u:263": "upari cakravartilakṣmīnūpurasvanaśravaṇadohadaniścaleneva lakṣmaṇā vitatapatreṇa haṃsena sanāthīkṛtaśikharam,",
  "GK19bahcar7u:264": "sparśavatā ca prabhāvastambhitena mandākinīmṛṇālena mukulitaphaṇena vāsukineva nītena daṇḍatāṃ dyotamānam,",
  "GK19bahcar7u:265": "dhavalimnā kṣālayadiva nakṣatrapatham,",
  "GK19bahcar7u:266": "prabāpravāhaprathimnā prāvṛṇvadiva divasam,",
  "GK19bahcar7u:267": "samucchrāyeṇādhaḥkurvadiva divam,",
  "GK19bahcar7u:268": "uparisthitamiva sarvamaṅgalānām,",
  "GK19bahcar7u:269": "śvetamaṇḍapamiva śriyaḥṣa stabakamiva brahnastambasya,",
  "GK19bahcar7u:270": "nābhimaṇḍalamiva jyotsnāyāḥ,",
  "GK19bahcar7u:271": "viśadahāsamiva kīrteḥ,",
  "GK19bahcar7u:272": "phenarāśimiṃva khaḍgadhārājalānām,",
  "GK19bahcar7u:273": "yaśaḥ paṭalamiva śauryaśālitāyāḥ,",
  "GK19bahcar7u:274": "trailaukyādbhutaṃ mahacchatram /",
  "GK19bahcar7u:275": "dṛṣṭe tasmin rājñā prathame śeṣamapi prābhṛtaṃ prakāśayāñcakruḥ krameṇa kārmāḥ /",
  "GK19bahcar7u:276": "tadyathā parārdhyaratnāṃśuśoṇīkṛtadigbhāgān,",
  "GK19bahcar7u:277": "bhagadattaprabhṛtikhyātapārthivaparāgatānāhatalakṣaṇānalaṅkārān,",
  "GK19bahcar7u:278": "prabālepināṃ ca cūḍāmaṇīnāṃ samutkarṣān,",
  "GK19bahcar7u:279": "kṣīrodadherdhavalatāhetūniva hārān,",
  "GK19bahcar7u:280": "anekarāgaruciravetrakaraṇḍakuṇḍalīkṛtāni śaraccandramarīciruñci śaucakṣamāṇi kṣaumāṇi,",
  "GK19bahcar7u:281": "kuśalaśilpilokollikhitānāṃ ca śuktiśaṅkhagalvarkapramukhānāṃ pānabājanānāṃ nicayān,",
  "GK19bahcar7u:282": "nicolakarakṣitarucāṃ ca rucirakāñcanapatrabhaṅgabhaṅgurāṇāmatibandhurapariveśānāṃ kārdaraṅgacarmaṇāṃ saṃbhārān,",
  "GK19bahcar7u:283": "bhūrjatvakkomalāḥ sparśavatīrjātīpaṭṭikāḥ,",
  "GK19bahcar7u:284": "citrapaṭānāṃ ca mradīyasāṃ samūrukopadhānādīn vikārān,",
  "GK19bahcar7u:285": "priyaṅguprasavapiṅgalatvañci cāsanāni vetramayānyaguruvalkalakalpitasañcayāni ca subhāṣitabhāñji pustakāni,",
  "GK19bahcar7u:286": "pariṇatapāṭalapaṭolatviṃṣi ca taruṇahārītaharinti kṣīrakṣārīṇi ca pūgānāṃ pallavavalambīni sarasāni phalāni,",
  "GK19bahcar7u:287_0": "sahakāralatārakānāṃ ca kṛṣṇāgurutailasya ca kupitakapikapolakapilakāpotikāpalāśakośīkavacitāṅgīḥ",
  "GK19bahcar7u:287_1": "sthavīyasīrvaiṇavīrnāḍośca paṭṭasūtraprasevakārpitāṃśca bhinnāñjanavarṇasya kṛṣṇāguruṇo",
  "GK19bahcar7u:287_2": "guruparitāpamuṣaśca gośīrṣacandanasya,",
  "GK19bahcar7u:288": "tuṣāraśilāśakalaśiśirasvacchasitasya ca karpūrasya,",
  "GK19bahcar7u:289": "kastūrikākośakānāṃ ca pakkaphalajūṭajaṭilānāṃ ca kakkolapallavānām,",
  "GK19bahcar7u:290": "lavaṅgapuṣpamañjarīṇāṃ jātīphalastabakānāṃ ca rāśīn,",
  "GK19bahcar7u:291": "atimadhuramadhurasāmodanirhāriṇīśvollakakalaśīḥ sitāsitasya ca cāmarajātasya nicayān,",
  "GK19bahcar7u:292": "avalambamānatūlikālābukāṃsca likhitānekalekhyaphalakasaṃpuṭān,",
  "GK19bahcar7u:293": "kutūhalakṛnti ca kanakaśṛṅkhalāniyamitagrīvāṇāṃ kiṃnnarāṇāṃ ca vanamānuṣāṇāṃ ca jīvañjīvakānāṃ ca jalamānuṣāṇāṃ ca mithunāni,",
  "GK19bahcar7u:294": "parimalāmoditakakubhaśca kastūrikākuraṅgān,",
  "GK19bahcar7u:295_0": "gehaparisaraṇaparicitāśca camarīḥ cāmīkararasacitravetrapañjarāntargatāṃśca bahusubhāṣitajalpākajihvāṃśca",
  "GK19bahcar7u:295_1": "sukaśārikāprabhṛtīnpakṣiṇaḥ pravālapañjaragatāṃśca cakorān jalahastināmudagrakumbhamuktāphaladāmadanturāṇi",
  "GK19bahcar7u:295_2": "ca dantakāṇḍakuṇḍalāni /",
  "GK19bahcar7u:296": "rājā tu chatradarśanātprahṛṣṭahṛdayaḥ prathamaprayāṇe śobhananimitamiti manasā jagrāha /",
  "GK19bahcar7u:297": "haṃsavegaṃ ca prīyamāṇo babhāṣe--“bhadra! sakalaratnadhāmnaḥ paramesvaraśirodhāraṇārhasyāsya mahātapatrasya mahārṇavādiva kumudabāndhavasya kumārāllābho na vismāya /",
  "GK19bahcar7u:298": "bālavidyāḥ khalu mahatāmupakṛtayaḥ' iti /",
  "GK19bahcar7u:299": "apanīte ca tasmātpradeśātprābhṛtasaṃbhāre kṣaṇamiva sthitvā “haṃsavega! viśramyatām' iti pratīhārabhavanaṃ visarjayāṃbabhūva /",
  "GK19bahcar7u:300": "svayamapyutthāya snātvā maḍgalākāṅkṣī prāṅmukhaḥ prāviśadābhogasya chāyām /",
  "GK19bahcar7u:301_0": "atha viśata evāsya chāyājanmanā jaḍimnā cūḍhāmaṇitāmanīyateva śaśibimbamambubindumucaścucumburiva",
  "GK19bahcar7u:301_1": "candrakāntamaṇayo lalāṭataṭaṃ karpūrareṇava iva vyalīyanta locanayūgale gale galattuhinakaṇanikarakṛtanīhārā",
  "GK19bahcar7u:301_2": "hārā ivāvabadhyanta haricandanarasāsāreṇevāpāti saṃtatamurasi kumudamayamiva hṛdayamabhavadatiśiśiramantarhitahimaśileva",
  "GK19bahcar7u:301_3": "vilīyamānā vyalimpadaṅgāni /",
  "GK19bahcar7u:302": "jātavismayaścākaronmanasi “ekamajaryaṃ saṃgatamapahāya kāstyānyā pratikauśalike'ti /",
  "GK19bahcar7u:303_0": "āhārakāle ca hasavegāya dhavalakarpaṭaprāvṛtadhautanālikeraparigṛhītaṃ viliptaśeṣaṃ",
  "GK19bahcar7u:303_1": "candanamahgaspṛṣṭe ca vāsasī śarattārakākāratāramuktāstabakitapadaṃ pariveśaṃ nāma",
  "GK19bahcar7u:303_2": "kaṭisūtrakam atimahārhapajharāgālokalohitīkṛtadivasaṃ ca taraṅgakaṃ nāma karṇābharaṇaṃ",
  "GK19bahcar7u:303_3": "prabūtaṃ ca bhojyajātaṃ prāhiṇot /",
  "GK19bahcar7u:304": "evaṃprāyeṇa ca krameṇa jagāma divasaḥ /",
  "GK19bahcar7u:305": "tataḥ kaṭakasthalabalabahaladhūlidhūsaritavapuraṃśumālī malīmasamaṅgamivakṣālayitumaparajalanidhimavātarat /",
  "GK19bahcar7u:306": "ābhogātapatrapradānavārtāmiva nivedayituṃ varuṇāya vāruṇīṃ diśamayāsīt /",
  "GK19bahcar7u:307": "mukulāyamānasakalakamalavanā pramukha eva baddhasevāñjalipuṭeva sadvīpā bhūrabhūd bhūpateḥ /",
  "GK19bahcar7u:308": "bhūpālānurāgamya iva nikhilajīvalokalokāñjalibaddhabandurjagajjagrāha saṃdhyārāgaḥ /",
  "GK19bahcar7u:309": "gauḍāparādhaśaṅkinīva śyāmatāṃ prapede dikprācī /",
  "GK19bahcar7u:310": "pracitatimiranivahā nirvāṇānyanṛpapratāpānalakalāpeva kālimānamatānīnmedinī /",
  "GK19bahcar7u:311": "medinīśapradhoṣāsthānapuṣpanikaramiva vikacatagararuciramavacakaruruḍunikaramaviralaṃ kakubhaḥ /",
  "GK19bahcar7u:312": "skandhāvāragandhagajamadāmodadhāvitasyeva mārgo viyati virarāja rajaḥpāṇḍurairāvatasya /",
  "GK19bahcar7u:313": "kupitanṛpavyāghrāghrātāmupasṛṣṭāmiva pauruṣṭutīṃ vihāya vihāyastalamāruroha rohiṇīramaṇaḥ /",
  "GK19bahcar7u:314": "prayāṇavārtā iva māninīnāṃ hṛdayabhedinyo yayurindudīdhitayo daśa diśaḥ /",
  "GK19bahcar7u:315": "navanṛpadaṇḍayātrātrāsāturā iva taralitasattvavṛttayaścukṣubhuḥ patayo vāhinīnām /",
  "GK19bahcar7u:316": "cinteva bhūbhṛtāṃ hṛdayāni viveśa guhāvivarāṇi vimuktasarvāśātimirasaṃtatiḥ /",
  "GK19bahcar7u:317": "pratisāmantacakṣuṣāmiva nanāśa nidrā kumudavanānām /",
  "GK19bahcar7u:318": "asyāṃ ca velāyāṃ vitatavitānatalavartī narendro “yāta tāvat' iti visarjyānujīvino haṃsavegamādiṣṭavān--“kathaya saṃdeśam' iti /",
  "GK19bahcar7u:319": "praṇamya sa kathayituṃ prāstāvīt--“deva! purā mahāvarāhasaṃparkasaṃbhūtagarbhayā bhagavatyā bhuvā narako nāma sūnurasāvi rasātale /",
  "GK19bahcar7u:320": "vīrasya sayasyābhavanbhālya eva pādapraṇāmapraṇayinaścūḍāmaṇayo lokapālānām /",
  "GK19bahcar7u:321": "yasya ca tribhuvanabhujo bhujaśauṇḍasya bhavanakamalinīcakravākīkopakuṭilakaṭākṣekṣito 'pi bhayacakitāruṇaparivartitaratho nājñayā vinā ravirastamavrājīt /",
  "GK19bahcar7u:322": "yaśca varuṇasya bahirvṛtti hṛdayamidamātapatramahārṣīt /",
  "GK19bahcar7u:323_0": "mahātmanastasyānvaye bhagadattapuṣpadattavajradattaprabhṛtiṣu vyatīteṣu bahuṣu merūpameṣu",
  "GK19bahcar7u:323_1": "mahatsu mahīpāleṣu pramautro mahārājabhūtivarmaṇaḥ pautraścandramukhavarmaṇaḥ putro",
  "GK19bahcar7u:323_2": "devasya kailāsasthirasthiteḥ sthitivarmaṇaḥ susthiravarmā nāma mahārājādhirājo jajñe",
  "GK19bahcar7u:323_3": "tejasāṃ rāśirmṛgāṅka iti yaṃ janā jaguḥ /",
  "GK19bahcar7u:324": "yo 'yamagrajenevājāyata sahaivāhaṅkāreṇa /",
  "GK19bahcar7u:325": "yaśca bāla eva prītyā dvijātīnaprītyā cārātīnsamagrānpratigrahānagrāhayat /",
  "GK19bahcar7u:326": "yatra cātidurlabhaṃ lavaṇālayasaṃbhūtāyāḥ paraṃ mādhuryamabhūllakṣmyāḥ /",
  "GK19bahcar7u:327": "tathā ca yo vāhinīnāthānāṃ śaṅkhāñjahāra na ratnāni,",
  "GK19bahcar7u:328": "pṛthivyāḥ sthairyaṃ jagrāha na karam,",
  "GK19bahcar7u:329": "avanibhṛtāṃ gauravamādatta na naiṣṭhuryam /",
  "GK19bahcar7u:330": "tasya ca sugṛhītanāmno devasya devyāṃ śyāmādevyāṃ bhāskaradyutirbhāskaravarmāparanāmā tanayaḥ saṃtanorbāgīrathyāṃ bhīṣma iva kumāraḥ samabhavat /",
  "GK19bahcar7u:331_0": "ayamasya ca śaiśavādārabya saṃkalpaḥ stheyānsthāṇupādāravindadvayādṛte nāhamanyaṃ",
  "GK19bahcar7u:331_1": "namaskuryāmitir idṛśaścāyaṃ manorathastribhuvanadurlabhastrayāṇāmanyatamena saṃpadyate",
  "GK19bahcar7u:331_2": "sakalabuvanavijayena vā mṛtyunā vā yadi vā prajaṇḍapratāpajvalanajanitadigdāhena",
  "GK19bahcar7u:331_3": "jagatyekavīreṇa devopamena mitreṇa /",
  "GK19bahcar7u:332": "maitrī ca prāyaḥ kāryavyapekṣiṇī kṣeṇībhṛtām /",
  "GK19bahcar7u:333": "kāryaṃ ca kīdṛśaṃ nāma tadbhavedyadupanyasyamānamupanayenmitratāṃ devam /",
  "GK19bahcar7u:334": "devasya hi yaśāṃsi sañcicīṣato bahiraṅgabhūtāni dhanāni /",
  "GK19bahcar7u:335": "bāhāveva ca kevale niṣaṇṇasya śeṣāvayavānāmapi sāhāyakasaṃpādanamanoratho niravakāśaḥ kimuta bāhyajanasya /",
  "GK19bahcar7u:336": "catuḥsāgaragrāmagrahaṇaghasmarasya pṛthivyekadeśadānopanyāsenāpi kā tuṣṭiḥ /",
  "GK19bahcar7u:337": "abhirūpakanyāviśrāṇanavilobhanamapi lakṣmīmukhāravindadarśanadurlalitadṛṣṭerakiñcitkaram /",
  "GK19bahcar7u:338": "evamaghaṭamānasakalopāyasaṃpāditapadārthe 'sminprārthanāmātrakameva kevalamanurudhyamānaḥ śṛṇotu devaḥ /",
  "GK19bahcar7u:339": "prāgjyotiṣesvaro hi devena sahaikapiṅga ivānahgadviṣā,",
  "GK19bahcar7u:340": "daśaratha iva gotrabhidā,",
  "GK19bahcar7u:341": "dhanañjaya iva puṣkarākṣeṇa,",
  "GK19bahcar7u:342": "vakartana iva duryodhanena,",
  "GK19bahcar7u:343": "malayānila iva mādhavena,",
  "GK19bahcar7u:344": "ajaryaṃ saṃgatamicchati /",
  "GK19bahcar7u:345_0": "yadi ca devasyāpi maitrīyati hṛdayamavagacchati ca paryāyāntaritaṃ dāsyamanutiṣṭhanti",
  "GK19bahcar7u:345_1": "suhṛda iti tataḥ kimāsyate samājñāpyatāmanubhavatu viṣṇormandaragiririva vikaṭakeyūrakoṭimaṇivighaṭṭanavkaṇitakaṭakamaṇiśilāśakalāni",
  "GK19bahcar7u:345_2": "gāḍhopagūḍhāni devasya kāmarūpādhipatiḥ /",
  "GK19bahcar7u:346": "asminnātṛpteranavaratavimalalāvaṇyasaubhāgyasudhānirjhariṇi mukhaśaśini cirāccakṣuṣī lālayatu prāgjyotiṣeśvaraśrīḥ /",
  "GK19bahcar7u:347": "nābhinandati ceddevaḥ praṇayamājñāpayatu kiṃ kathanīyaṃ mayā svāmina' iti /",
  "GK19bahcar7u:348_0": "viratavacasi tasminbhūpālaḥ pūrvopalabdhaireva gurubhirguṇairāropitabahumānaḥ kumāre",
  "GK19bahcar7u:348_1": "sudūramābhogātapatravyatikareṇa tu parāṃ koṭimāropite premṇi lajjamāna iva sādaraṃ",
  "GK19bahcar7u:348_2": "jagāda--“haṃsavega! kathamiva tādṛśi mahātmani mahābhijane puṇyarāśau guṇīnāṃ prāgrahare",
  "GK19bahcar7u:348_3": "parokṣasuhṛdi snihyati madvidhasyānyathā svapne 'pi pravarteta manaḥ /",
  "GK19bahcar7u:349": "sakalajagaduttāpanapaṭavo 'pi śiśirāyante tribuvananayanānandakare kamalākare karāstigmatejasaḥ. subahuguṇakrītāsca ke vayaṃ sakhyasya /",
  "GK19bahcar7u:350": "sajjanamādhuryāṇāmabhṛtadāsyo daśa diśaḥ /",
  "GK19bahcar7u:351": "ekāntāvadātottānasvabhāvasaṃbhṛtasādṛśyasya kumudasya kṛte kenābhihitaḥ śiśiraraśmiḥ /",
  "GK19bahcar7u:352": "śreyāṃśca saṃkalpaḥ kumārasya svayaṃ bāhuśālī mayi ca samālambitaśarāsane suhṛdi harādṛte kamanyaṃ namasyati /",
  "GK19bahcar7u:353": "saṃvardhitā me prītiramunā saṃkalpena /",
  "GK19bahcar7u:354": "avalepini paśāvapi kesariṇi bahumāno hṛdayasya kiṃ punaḥ suhṛdi /",
  "GK19bahcar7u:355": "tattathā yateṣāḥ yathā na ciramiyamasmānkleśayati kumāradarśanotkaṇṭhā' iti /",
  "GK19bahcar7u:356": "haṃsavegastu vijñāpayāṃbabhūva--“deva! kimaparamidānīṃ kleśayatyabhijātamabhihitaṃ deveva /",
  "GK19bahcar7u:357": "sevābhīravo hi santaḥ, tatrāpi viśeṣeṇāyamahaṅkāradhano vaiṣṇavo vaṃśaḥ /",
  "GK19bahcar7u:358": "āstāṃ tāvadasmatsvāmivaṃśaḥ /",
  "GK19bahcar7u:359": "paśyatu devaḥ puruṣasya hi sevāṃ prati durjananyevātivṛddhayā durgatyā vābhimukhīkriyamāṇasya,",
  "GK19bahcar7u:360": "kuṭumbinyevāsaṃtuṣṭayā tṛṣṇayā vā preryamāṇasya,",
  "GK19bahcar7u:361": "durapatyairiva yauvanajanitairnānābhilāṣibhirasatsaṃkalpairvākulīkriyamāṇasya,",
  "GK19bahcar7u:362": "jaratkumārīmiva paramārgaṇayogyāmatimahatīṃ vā avasthāṃ paśyataḥ,",
  "GK19bahcar7u:363": "stagṛhe durbandhubhiriva duḥsthitaiḥ samagrairgrahairvā grāhyamāṇasyābhiyogaṃ,",
  "GK19bahcar7u:364": "purātanairatidustyajairbhṛtyairiva malinaiḥ karmabhirvānuvartyamānasya,",
  "GK19bahcar7u:365": "sakalaśarīrasaṃtāpakaraṃ karīṣāgnimiva duṣkṛtinaḥ kṛtacittsya saṃpraveṣṭuṃ rājakulamupahatasakalendriyaśakteriva mithyaiva hṛdayagataviṣayagrāmagrahaṇābhilāṣasya,",
  "GK19bahcar7u:366": "prathamameva toraṇatale vantanamālākisalayasyeva śuṣyato dvārarakṣibhirniruddhasya,",
  "GK19bahcar7u:367": "pīḍitasya praviśato dvāre hariṇasyevāparairhanyamānasya,",
  "GK19bahcar7u:368": "karikarmacarmapuṭasyeva muhurmuhuḥ pratihāramaṇḍalakaraprahārairnirasyamānasya,",
  "GK19bahcar7u:369": "nidhipādapaprarohasyeva draviṇābilāṣādadhomukhībhavataḥ,",
  "GK19bahcar7u:370": "dūramamārgaṇasyāpyativiprakṛṣṭavivṛtavisarjitasyodvegaṃ vrajataḥ,",
  "GK19bahcar7u:371": "akaṇṭakasyāpi caraṇatalalagnasyākṛṣya kṣepīyaḥ kṣipyamāṇasya,",
  "GK19bahcar7u:372": "amakaraketorapyakālopasarpaṇāprakupiteśvaradṛṣṭidagdhasya,",
  "GK19bahcar7u:373": "pralayamupagacchataḥ kaperiva kopanirbhartsitasyāpyabhinnamukharāgasya,",
  "GK19bahcar7u:374": "brahnagna iva pratidivasavandanodghṛṣṭaśiraḥkapālasya,",
  "GK19bahcar7u:375": "sparśarahitasyāśubhakarmāṇi nirvahataḥ,",
  "GK19bahcar7u:376": "triśaṅkorivobhayalokabhraṣṭasya naktandinamavākśirasastiṣṭhataḥ,",
  "GK19bahcar7u:377": "vājina iva kavalavaśena sukhavāhyamātmānaṃ vidadhānasya,",
  "GK19bahcar7u:378": "anaśanaśāyina iva hṛdayasthāpitajīvanāśasya,",
  "GK19bahcar7u:379": "śarīraṃ kṣapayataḥ śuna iva nijadāraparāhmukhasya,",
  "GK19bahcar7u:380": "jaghanyakarmalagnamā mānaṃ tāḍayataḥ,",
  "GK19bahcar7u:381": "pretasyevānucitabhūmidīyamānānnapiṇḍasya,",
  "GK19bahcar7u:382": "balibhuja iva jihvālaulyopayuktapuruṣavarcaso vṛthā vihitāyuṣo jīvitaḥ,",
  "GK19bahcar7u:383": "śmaśānapādapāniva piśācaraya dagdhabhūtyā paruṣīkṛtānrājavallabhānupasarpataḥ viparītajihvājanitamādhuryairoṣṭhamātraprakaṭitarāgai rājaśukālāpaiḥ śiśoriva mugdhavilobhyamānasya,",
  "GK19bahcar7u:384": "vetālasyeva narendraprabhāvāviṣṭasya na kiñcinnācarataḥ,",
  "GK19bahcar7u:385": "citradhanuṣa ivālīkaguṇādhyāropaṇaikakriyānityanamrasya nirvāṇatejasaḥ,",
  "GK19bahcar7u:386": "saṃmārjanīsamupārjitarajaso 'vakarakūṭasyeva nirmālyavāhinaḥ,",
  "GK19bahcar7u:387": "kaphavikāriṇa iva dine dine kaṭukairudvejyamānasya,",
  "GK19bahcar7u:388": "saugatasyevārthaśūnyavijñaptijanitavairāgyasya kāṣāyāṇyabhilaṣataḥ,",
  "GK19bahcar7u:389": "niśāsvapi mātṛbalipiṇḍasyeva dikṣu vikṣipyamāṇasya,",
  "GK19bahcar7u:390": "aśaucagatasyeva kuśayanacanitasamadhikataraduḥkhavṛtteḥ,",
  "GK19bahcar7u:391": "tulāyantrasyeva paścātkṛtagauravasya toyārthamapi namataḥ,",
  "GK19bahcar7u:392": "atikṛpaṇasya śirasā kevalenāsaṃtuṣṭasya vacasāpi pādau spṛśataḥ,",
  "GK19bahcar7u:393": "nirdayavetrivetratāḍanatrastayeva trapayātyaktasya,",
  "GK19bahcar7u:394": "dainyasaṃkocitahṛdayahṛtāvakāśayevāhopuruṣikayā parivarjitasya,",
  "GK19bahcar7u:395": "kutsitakarmā ṅgīkaraṇakupitayevonnatyā viyuktasya,",
  "GK19bahcar7u:396": "dhanaśraddhayā kleśānupārjayataḥ. svavṛddhibuddhyāvamānaṃ saṃvardhayato mūḍhasya,",
  "GK19bahcar7u:397": "satyapi vividhakusumādhivāsasurabhiṇi vane tṛṣṇāyāñjalimuparacayataḥ,",
  "GK19bahcar7u:398": "kulaputrasyāpi kṛtāgasa iva bhītabhītasya samīpamupasarpataḥ,",
  "GK19bahcar7u:399": "darśanīyasyāpyālekhyakusumasyeva niṣphalajanmanaḥ,",
  "GK19bahcar7u:400": "viduṣo 'pi vedheyasyevāpaśabdamukhasya,",
  "GK19bahcar7u:401": "śaktimato 'pi śvitriṇa iva saṃkocitakarayugalasya,",
  "GK19bahcar7u:402": "samasamutkarṣeṣu niragnipacyamānasya,",
  "GK19bahcar7u:403": "nīcasamīkaraṇeṣu nirucchvāsaṃmriyamāṇasya,",
  "GK19bahcar7u:404": "paribhavaistṛṇīkṛtasya,",
  "GK19bahcar7u:405": "duḥkhānilenānirvṛterjvalataḥ,",
  "GK19bahcar7u:406": "bhaktasyāpyabhaktasya,",
  "GK19bahcar7u:407": "nirūṣmaṇaḥ saṣantāpayato bandhūn,",
  "GK19bahcar7u:408": "vimānasyāpyagatikasya,",
  "GK19bahcar7u:409": "cyutagauravasyāpyadhastād gacchataḥ,",
  "GK19bahcar7u:410": "niḥsattvasyāpi mahāmāṃsavikrayaṃ kurvataḥ,",
  "GK19bahcar7u:411": "nirmadasyāpyasvatantravṛtteḥ,",
  "GK19bahcar7u:412": "ayogino 'pi dhyānavaśokṛtātmanaḥ,",
  "GK19bahcar7u:413": "śayyotthāyaṃ praṇamato dagdhamuṇḍasya,",
  "GK19bahcar7u:414": "gotravidūṣakasya naktandinaṃ nṛtyato manasvijanaṃ hāsayataḥ,",
  "GK19bahcar7u:415": "kulāhgārasya vaṃśaṃ dahataḥ,",
  "GK19bahcar7u:416": "nṛpaśostṛṇe 'pi labde kandharāmavanamayataḥ,",
  "GK19bahcar7u:417": "jaṭharaparipūraṇamātraprayojanajanmano māṃsapiṇḍasya garbharogasyamātuḥ,",
  "GK19bahcar7u:418": "apuṇyānāṃ kamaṇāmācaraṇād bhṛtakasya kiṃ prāyaścittam,",
  "GK19bahcar7u:419": "kā pratipattikriyā,",
  "GK19bahcar7u:420": "vka gatasya śāntiḥ,",
  "GK19bahcar7u:421": "kīdṛśaṃ jīvitam,",
  "GK19bahcar7u:422": "kaḥ puruṣābhimānaḥ,",
  "GK19bahcar7u:423": "kiṃnāmāno vilāsāḥ,",
  "GK19bahcar7u:424": "kīdṛśo bhogaśraddhā,",
  "GK19bahcar7u:425": "prabalapaṅka iva sarvamadhastānnayati dāruṇo dāsaśabdaḥ dhiktaducchvasitamupayātu nidhanaṃ dhanam,",
  "GK19bahcar7u:426_0": "abhavanirbhūterastu tasyā namo bhagavadbhyastebhyaḥ sukhebhyastasyāyamañjaliraiśvaryasya",
  "GK19bahcar7u:426_1": "tiṣṭhatu dūra eva sā śrīḥ śivaṃ sa paricchadaḥ karotu yadarthamuttamāṅgaṃ gā gamiṣyatyaśāpānugrahakṣamastapasvī",
  "GK19bahcar7u:426_2": "mukhapriyarataḥ klībo pūtimāṃsamayaḥ kṛmiragaṇyamāno narakaḥ,",
  "GK19bahcar7u:427": "pādarajodhūsarottamāhgo jaṅgamaḥ pādapīṭhaḥ puṃskokilaḥ kākuvkaṇiteṣu,",
  "GK19bahcar7u:428": "śikhī mukhakarakekāsu,",
  "GK19bahcar7u:429": "sthūlakūrma kroḍakaṣaṇeṣu,",
  "GK19bahcar7u:430": "śvā nīcacāṭukaraṇeṣu,",
  "GK19bahcar7u:431": "kṛkalāsaḥ śiroviḍambanāsu,",
  "GK19bahcar7u:432": "jāhaka ātmasaṃkocaneṣu,",
  "GK19bahcar7u:433": "veṇurmūrcchanāsu,",
  "GK19bahcar7u:434": "veśyākāyaḥ karaṇabandhakleśeṣu,",
  "GK19bahcar7u:435": "palālaṃ sattvaśāliṣu,",
  "GK19bahcar7u:436": "pratipādakaḥ pādasaṃvāhanāsu,",
  "GK19bahcar7u:437": "kandukaḥ karatalatāḍaneṣu,",
  "GK19bahcar7u:438": "vīṇādaṇḍaḥ koṇābighāteṣu,",
  "GK19bahcar7u:439": "varākaḥ sevako 'pi martyamadhye rājilo 'pi vā bhogī,",
  "GK19bahcar7u:440": "pulāko 'pi vā kalamo,",
  "GK19bahcar7u:441": "varaṃ kṣaṇamapi kṛtā mānavatā mānavatā na mato namatastrailokyādhirājyopabhogo 'pi manasvinaḥ /",
  "GK19bahcar7u:442": "tadevamabhinanditāsmadīyapraṇayo devo 'pi divasaiḥ katipayaireva parāgataḥ prāgjyotiṣeśvara iti karotu cetasi' ityuktvā tūṣṇīmabhūt /",
  "GK19bahcar7u:443": "cirācca namaskṛtya nirjagāma /",
  "GK19bahcar7u:444": "rājāpi rajanīṃ tāṃ kumāradarśanautsukyasvīkṛtahṛdayaḥ samanaiṣīt /",
  "GK19bahcar7u:445": "ātmārpaṇaṃ hi mahatāmamūlamantramayaṃ vaśīkaraṇam /",
  "GK19bahcar7u:446": "prabāte ca prabhūtaṃ pratiprābhṛtaṃ pradhānapratidūtādhiṣṭhitaṃ dattvā haṃsavegaṃ prāhiṇot /",
  "GK19bahcar7u:447": "ātmanāpi tataḥ prabhṛti prayāṇakairanavaratairabhyamitraṃ prāvartata /",
  "GK19bahcar7u:448": "kadācittu rājyavardhanabhujabalopārjitamaśeṣaṃ mālavarājasādhanamādāyāgataṃ samīpa evāvāsitaṃ lekhahārakādbhaṇḍimaśṛṇot /",
  "GK19bahcar7u:449_0": "śrutvā cābhinavībhūtabhrātṛśokahutāśanastaddarśanakātarahṛdayo babhūva mūrcchāndhakāramiva",
  "GK19bahcar7u:449_1": "viveśātiṣṭhacca samutsṛṣṭasakalavyāpāraḥ pratīhāranivāraṇanibhṛtaniḥśabdaparijane",
  "GK19bahcar7u:449_2": "nijamandire sarājakaparivārastadāgamanamudīkṣamāṇo muhūrtam /",
  "GK19bahcar7u:450": "atha bhaṇḍirekenaiva vājinā katipayakulaputraparivṛto malinavāsā ripuśaraśalyapūritena nikhātabahulohakīlakaparikararakṣitasphuṭaneneva hṛdayena,",
  "GK19bahcar7u:451": "hṛdayalagnaiḥ svāmisatkṛtairiva śmaśrubhiḥ,",
  "GK19bahcar7u:452": "śucaṃ samupadarśayandūrīkṛtavyāyāmaśithilabhujadaṇḍadolāyamānamaṅgalavalayaikaśeṣālahkṛtiranādaropayuktatāmbūlaviralarāgeṇa śokadahanadahyamānasya hṛdayasyāṅgāreṇeva,",
  "GK19bahcar7u:453": "dīrghaniḥśvāsaveganirgatenādhareṇa śuṣyatā svāmivirahavidhṛtajīvitāparādhavailakṣyādiva,",
  "GK19bahcar7u:454": "bāṣpavāripaṭalena paṭeneva prāvṛtavadanaḥ,",
  "GK19bahcar7u:455": "viśanniva durbalībhūtaiḥ svāhgamapatrapayāhgairvamanniva ca vṣathībhūtabhujoṣmāṇamāyatairniḥśvasitaiḥ,",
  "GK19bahcar7u:456": "pātakīva,",
  "GK19bahcar7u:457": "aparādhīva,",
  "GK19bahcar7u:458": "drohīva,",
  "GK19bahcar7u:459": "muṣita iva,",
  "GK19bahcar7u:460": "chalita iva,",
  "GK19bahcar7u:461": "yūthapatipatanaviṣaṇṇa iva vegadaṇḍavāraṇaḥ,",
  "GK19bahcar7u:462": "sūryāstamayaniḥśrīka iva kamalākaraḥ,",
  "GK19bahcar7u:463": "duryodhananidhanadurmanā iva drauṇiḥ,",
  "GK19bahcar7u:464": "apahṛtaratna iva sāgaro rājadvāramājagāma /",
  "GK19bahcar7u:465": "avatīrya ca turahgamādavanatamukho viveśa rājamandiram /",
  "GK19bahcar7u:466": "dūrādeva ca vimuktākrandaḥ papāta pādayoḥ /",
  "GK19bahcar7u:467": "avanipatirapi dṛṣṭvā tamutthāya praviralaiḥ padaiḥ pratyudgamyotthāpya ca gāḍhamupagūhya kaṇṭhe karuṇamaticiraṃ ruroda /",
  "GK19bahcar7u:468": "śithilībhūtamanyuveghaśca pureva punarāgatya nijāsane niṣasāda /",
  "GK19bahcar7u:469": "prathamaprakṣālitamukhe ca bhaṇḍau mukhamakṣālayat /",
  "GK19bahcar7u:470": "samatikrānte ca kiyatyapi kālakalākalāpe bhrātṛmaraṇavṛttāntamaprākṣīt /",
  "GK19bahcar7u:471": "athākathayacca yathāvṛttamakhilaṃ bhaṇḍiḥ /",
  "GK19bahcar7u:472": "atha narapatistamuvāca--“rājyaśrīvyatikaraḥ kaḥ?' iti /",
  "GK19bahcar7u:473_0": "sa punaravādīt--“deva! deva bhūyaṃ gate deve rājyavardhane guptanāmnā ca gṛhīte kuśasthale",
  "GK19bahcar7u:473_1": "devī rājyaśrīḥ paribhraśya bandhanādvindhyāṭavīṃ saparivārā praviṣṭeti lokato vārtāmaśṛṇavam /",
  "GK19bahcar7u:474": "anveṣṭārastu tāṃ prati prabhūtāḥ prahitā janā nādyāpi nivartante' iti /",
  "GK19bahcar7u:475": "taccākarṇya bhūpatirabravīt--“kimanyairanupadibiḥ yatra sā tatra parityaktānyakṛtyaḥ svayamevāhaṃ yāsyāmi /",
  "GK19bahcar7u:476": "bhavānapi kaṭakamādāya pravartatāṃ gauḍābhimukham' /",
  "GK19bahcar7u:477": "ityuktvā cotthāya snānabhuvamagāt /",
  "GK19bahcar7u:478": "kāritaśokaśmaśruvapanakarmaṇā ca mahāpratīhārabhavanasnātena,",
  "GK19bahcar7u:479": "śārīrikavasanakusumāṅgarāgālaṅkārapreṣaṇaprakaṭitaprasādeva bhaṇḍinā sārdhamabhukta,",
  "GK19bahcar7u:480": "nināya ca tenaiva saha vāsaram /",
  "GK19bahcar7u:481": "athāparedyuruṣasyeva bhaṇḍirbhūpālamupasṛtya vyajñāpayat--“paśyatu devaḥ śrīrājyavardhanabhujabalārjitaṃ sādhanaṃ saparibarhaṃ mālavarājasya' iti /",
  "GK19bahcar7u:482": "narapatinā sa “evaṃ kriyatām' ityabhyanujñāto darśayābabhūva /",
  "GK19bahcar7u:483": "tadyāthā--anavaratagalitamadamadirāmodamukharamadhukarajūṭajaṭilakaraṭapaṭṭapaṅkilagaṇḍān,",
  "GK19bahcar7u:484": "gaṇḍaśailāniva jahgamān,",
  "GK19bahcar7u:485": "gambhīragarjitaravāñjaladharāniva mahīmavatīrṇānutphullasaptacchadavanāmodamucaḥ,",
  "GK19bahcar7u:486": "śaraddivasāniva puñjabhūtān,",
  "GK19bahcar7u:487": "anekasahasrasaṃkhyānkariṇaḥ,",
  "GK19bahcar7u:488": "cārucāmīkaracitracāmaramaṇḍalamanoharāṃśca hariṇaraṃhaso harīn,",
  "GK19bahcar7u:489": "bālātapavisaravarṣiṇāṃ ca kriraṇairanekendrāyudhīkṛtadaśadiśāmalaṅkārāṇāṃ viśeṣān,",
  "GK19bahcar7u:490": "vismayakṛtaḥ smaronmāditamālavīkucaparimaladurlalitāṃśca nijajyotsnāpūraplāvitadigantānapi tārānhārān,",
  "GK19bahcar7u:491": "uḍupatipādasaṃcayaśūcīni nijayaśāṃsīva bālavyajanāni,",
  "GK19bahcar7u:492": "jātarūpamayanālaṃ ca nivāsapuṇḍarīkamiva śriyaḥ śvetamātapatram,",
  "GK19bahcar7u:493": "apsarasa iva bahusamararasasāhasānurāgāvatīrṇā vāravilāsinīḥ,",
  "GK19bahcar7u:494": "siṃhāsanaśayanāsandīprabhṛtīni rājyopakaraṇāni,",
  "GK19bahcar7u:495": "kālāyasaniśyalīkṛtacaraṇayugalaṃ ca sakalaṃ mālavarājalokam,",
  "GK19bahcar7u:496": "aśeṣāṃśca sasaṃkhyālekhyapatrān,",
  "GK19bahcar7u:497": "sālaṅkārāpīḍapīḍān kośakalaśān /",
  "GK19bahcar7u:498": "athālocya tatsarvamavanipālaḥ svīkartuṃ yathādhikāramādiśadadhyakṣān anyasmiṃścāhani hayaireva svasāramanveṣṭumuccacāla vindhyāṭavīmavāpa ca parimitaireva prayāṇakaistām /",
  "GK19bahcar7u:499": "atha praviśandūrādeva dahyamānaṣaṣṭikabusavisaravisārivibhāvasūnāṃ vanyadhānyabījadhānīnāṃ dhūmena dhūsarimāṇamādadhānaiḥ śuṣkaśākhāsaṃcayaracitagovāṭaveṣṭitavikaṭavaṭaiḥ,",
  "GK19bahcar7u:500": "vyāpāditavatsarūpakaroṣāviṣṭagopālakalpitavyāgramantraiḥ,",
  "GK19bahcar7u:501": "ayantritavanapālahaṭhahriyamāṇaparagrāmīṇakāṣṭhikakuṭhāraiḥ,",
  "GK19bahcar7u:502": "gahanatarukhaṇḍanirmitacāmuṇḍāmaṇḍapairvanapradeśaiḥ,",
  "GK19bahcar7u:503_0": "prakāsyamānamaṭavīprāyaprāntatayā kuṭumbabharaṇākulaiḥ kuddālaprāyakṛṣibhiḥ kṛṣīvalairabalavadbhiruccabhāgabāṣitena",
  "GK19bahcar7u:503_1": "bhajyamānabhūriśālikhalakṣetrakhaṇḍalakamalpāvakāśaiśca kāpitaiḥ,",
  "GK19bahcar7u:504": "kālāyasairiva kṛṣṇamṛttikākaṭhinaiḥ,",
  "GK19bahcar7u:505": "sthānasthānaskathāpitasthāṇūtthitasthūlapallavaiḥ durupagamaśyāmākaprarūḍhibhiralambusabahulaiḥ,",
  "GK19bahcar7u:506": "avirahitakokilākṣakṣupairviralaviralaiḥ kedāraiḥ,",
  "GK19bahcar7u:507": "kṛcchrātkṛṣyamāṇairnātiprabhūtapravṛttagatāgatāprahatabhuvamupakṣetramuparacitairuccairmañcaiśca sūcyamānaśvāpadopadravaṃ,",
  "GK19bahcar7u:508": "diśi diśi ca pratimārgadrumakṛtānāṃ pathikapādaprasphoṭanadhūlidhūsarairnavapallavairlāñjhitacchāyānām,",
  "GK19bahcar7u:509": "aṭavīsulabhasālakusumastabakāñcitanavakhātakūpikopakaṇṭhapratiṣṭhitanāśasphuṭānāmacchidrakaṭakalpitakuṭīrakāṇām,",
  "GK19bahcar7u:510": "kuṭilakīṭaveṇīveṣṭyamānasaktuśāraśarāvaśreṇīśritānām,",
  "GK19bahcar7u:511": "adhvagajanajagdhajambūphalāsthiśabalasamīpabhuvām,",
  "GK19bahcar7u:512": "uddhūlitadhūlīkadambastabakaprakarapulakinīnām,",
  "GK19bahcar7u:513": "kaṇṭakitakarkarīcakrākrāntakāṣṭhamañcikāmuṣitatṛṣām,",
  "GK19bahcar7u:514": "timyattalaśītalasikatilakalaśīśamitaśramāṇām,",
  "GK19bahcar7u:515": "āśyānaśaivalaśyāmalitāliñjarajāyamānajalajaḍimnām,",
  "GK19bahcar7u:516": "udakumbhākṛṣṭapāṭalaśarkarāśakalaśiśirīkṛtadiśām,",
  "GK19bahcar7u:517": "ghaṭamukhaghaṭitakaṭahārapāṭalapuṣpapuṭānām,",
  "GK19bahcar7u:518": "śīkarapulakitapallavapūlīpālyamānaśoṣyasarasaśiśusahakāraphalajūṭījaṭilasthāṇūnām,",
  "GK19bahcar7u:519": "viśrāmyatkārpaṭikapeṭakaparipāṭīpīyamānapayasāmaṭavīpraveśaprapāṇāṃ śaityena tyājayantamiva graiṣmamūṣmaṇāṃ vkacidanyatra grāhayantamivāṅgārīyadārusaṃgrahadāhibhiḥ vyokāraiḥ,",
  "GK19bahcar7u:520_0": "sarvataśca prātiveśyaviṣayavāsinā samāsannagrāmagṛhasthagṛhasthāpitasthaviraparipālyamānapātheyasthagitena",
  "GK19bahcar7u:520_1": "kṛtadāruṇadāruvyāyāmayogyāṅgābyaṅgena skandhādyāsitakaṭhorakuṭhārakaṇṭhalambamānaprātarāśapuṭena",
  "GK19bahcar7u:520_2": "pāṭaccarapratyavāyapratipannapaṭaccareṇa kālavetrakatriguṇavratativalayapāśagrathitagrīvāgrathitaiḥ",
  "GK19bahcar7u:520_3": "patravīṭāvṛtamukhaiḥ,",
  "GK19bahcar7u:521_0": "boṭakūṭairūḍhavāriṇā puraḥsarabaladbalīvardayugasareṇa naikaṭikakuṭumbikalokena kāṣṭhasaṃgrahārthamaṭavīṃ",
  "GK19bahcar7u:521_1": "praviśatā svāpadavyadhanavyavadhānabahalīsamāropitakuṭīkṛtakūṭapāśaiśca gṛhītamṛgatantutantrījālavalayavāguraiḥ,",
  "GK19bahcar7u:522": "bahirvyādairvicaradbhiraṃsāvasaktavītaṃsavyālambamānabālapāśikaiśca saṃgṛhītagrāhakakrakarakapiñjalādipañjarakaiḥ śākunikaiḥ,",
  "GK19bahcar7u:523": "saṃcaradbhiścyutalāsakaleśalipralatāvadhūlaṭvālampaṭānāṃ capeṭakaiḥ,",
  "GK19bahcar7u:524": "pāśakaśiśūnāmaṭadbhiḥ tṛṇastambāntaritatittiritaralāyamānakauleyakakulacāṭukāraiścaladviṃhagamṛgayāṃ mṛgayuyuvabhiḥ krīḍadbhiḥ,",
  "GK19bahcar7u:525": "puriṇatacakravākakaṇṭhakaṣāyarucāṃ śīdhavyānāṃ valkalānāṃ kalāpān,",
  "GK19bahcar7u:526": "nāticiroddhṛtānāṃ ca dhātutviṣāṃ dhātakīkusumānāṃ goṇīragaṇitāḥ picavyānāṃ cātasīgaṇapaṭṭamūlakānāṃ puṣkalānsaṃbārān,",
  "GK19bahcar7u:527_0": "bhārāṃśca madhuno mākṣikasya mayūrāṅgajasyākliṣṭamadhūcchiṣṭacakramālānāṃ lambamānalāmajjakamuñjajūṭajaṭānāmapatvacāṃ",
  "GK19bahcar7u:527_1": "khadirakāṣṭhānāṃ kuṣṭhasya kaṭhorakesarisaṭābhārababhruṇaśca rodhrasya bhūyaso bhārakān,",
  "GK19bahcar7u:528_0": "lokenādāya vrajatā pravicitavividhavanaphalapūritapiṭakamastakābhiścābhyarṇagrāmagatvarībhistvaramāṇābhirvikrayacintāvyagrābhirgrāmeyakābhirvyāptadigantaramitastataśca",
  "GK19bahcar7u:528_1": "yuktaśūraśakuraśāvkarāṇāṃ purāṇapāṃsūtkirakarīṣakūṭavāhinīnāṃ dhūrgatadhūlidhūsarasairibhasaroṣasvarasāryamāṇānāṃ",
  "GK19bahcar7u:528_2": "saṃkrīḍaccaṭulacakracītkāriṇīnāṃ śakaṭaśreṇīnāṃ saṃpātaiḥ,",
  "GK19bahcar7u:529": "saṃpādyamānadurbalorvīvirūkṣakṣetrasaṃskāramārakṣakṣiptadāntavāhakadaṇḍoḍḍīyamānahariṇahelālaṅghitatuṅgavaiṇavavṛtibhiśca nikātagaurakaraṅkaśaṅkhuśaṅkitaśaśakaśakalitatuṅgaśuṅgaiḥ,",
  "GK19bahcar7u:530": "prayatnaprabhṛtaviśaṅkaṭavicapairvācairaikṣavaiḥ,",
  "GK19bahcar7u:531": "kārmukakarmaṇyavaṃśaviṭapasaṃkaṭaiḥ,",
  "GK19bahcar7u:532": "kaṇṭakitakarañjarājiduṣpraveśyaiḥ,",
  "GK19bahcar7u:533": "urubūkavacāvaṅgakasurasasūraṇaśigrugranthiparṇagavedhukāgarmudgulmagahanagṛhavāṭikaiḥ,",
  "GK19bahcar7u:534": "nikhātoccakāṣṭhāropitakāṣṭhālukalatāpratānavihitacchāyaiḥ,",
  "GK19bahcar7u:535": "parimaṇḍalabadarīmaṇḍapakatalanikhātakhādirakīlabaddhavatsarūpaiḥ,",
  "GK19bahcar7u:536": "kathamapi kukkuṭaraṭitānumīyamānasaṃniveśairahganāgastistambhatalaviracitapakṣi pūpikāvāpikairvikīrṇabadarapāṭalapaṭalaiḥ,",
  "GK19bahcar7u:537": "veṇupoṭadalanalakalitaśaramayavṛtivihitabhittibhiḥ,",
  "GK19bahcar7u:538": "kiṃśukagorocanāracitamaṇḍalamaṇḍapabalvajabaddhāṅgārarāśibhiḥ,",
  "GK19bahcar7u:539": "śālmalīphalatūlasaṃcayabahulaiḥ,",
  "GK19bahcar7u:540": "saṃnihitanalaśāliśālūkakhaṇḍakumudabījaveṇutaṇḍulaiḥ,",
  "GK19bahcar7u:541": "saṃgṛhītatamālabījaiḥ,",
  "GK19bahcar7u:542": "bhasmamalinamlānakāśmaryakūṭvayādhṛtakaṭairāśyānarājādanamadanaphalasphītairmadhūkāsavamadyaprāyaiḥ,",
  "GK19bahcar7u:543": "kusumbhakumbhagaṇḍakusūlairavirahitarājamāṣatrapuṣakarkaṭikākūṣmāṃṇḍālābubījaiḥ,",
  "GK19bahcar7u:544": "poṣyamāṇavanabiḍālamāludhānanakulaśālijātajātakādibhiraṭavīkuṭumbināṃ gṛhairupetaṃ vanagrāmakaṃ dadarśa /",
  "GK19bahcar7u:545": "tatraiva ca taṃ divasamatyavāhayaditi /",
  "GK19bahcar7u:546": "iti śrīmahākavibāṇabhaṭṭakṛtau harṣacarite chatralabdhirnāma saptama ucchvāsa"
}