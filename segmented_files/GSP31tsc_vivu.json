{
    "GSP31tsc_vivu:0": "sāṃkhyasūtravivaraṇam |",
    "GSP31tsc_vivu:1": "śrīkapilāya namaḥ |",
    "GSP31tsc_vivu:2": "prakṛtiṃ puruṣaṃ natvā sāṃkhyasūtre vidhīyate /",
    "GSP31tsc_vivu:3": "saṃkṣepato vivaraṇamavivekāpanuttaye //",
    "GSP31tsc_vivu:4": "iha khalu bhagavān kapilo munirāsuraye 'nukampayā",
    "GSP31tsc_vivu:5": "pañcaviṃśatitattvānyupadiśya sūtrayāmāsa |",
    "GSP31tsc_vivu:6": "[aṣṭau prakṛtayaḥ || Tats_1 ||]",
    "GSP31tsc_vivu:7": "aṣṭau prakṛtaya ityādi /",
    "GSP31tsc_vivu:8": "kāḥ punastā ityucyante /",
    "GSP31tsc_vivu:9": "pradhānaṃ mahānahaṃkārastanmātrāṇi ca /",
    "GSP31tsc_vivu:10": "pradhānaṃ prakṛtiravyaktamavyākṛtaṃ cetyanarthāntaram /",
    "GSP31tsc_vivu:11": "mahān mahattatvaṃ buddhiradhyavasāyalakṣaṇam /",
    "GSP31tsc_vivu:12": "ahaṃkāro 'bhimānalakṣaṇo vaikṛtikastaijaso bhūtādiśceti trividhaḥ /",
    "GSP31tsc_vivu:13": "tanmātrāṇi tu pañca śabdatanmātramākāśahetuḥ /",
    "GSP31tsc_vivu:14": "sparśatanmātraṃ vāyuyoniḥ /",
    "GSP31tsc_vivu:15": "rūpatanmātraṃ tejoyoniḥ /",
    "GSP31tsc_vivu:16": "rasatanmātramapprakṛtiḥ /",
    "GSP31tsc_vivu:17": "gandhatanmātraṃ pṛthivīhetuḥ /",
    "GSP31tsc_vivu:18": "iti pañcatanmātrāṇi ityaṣṭau prakṛtayaḥ /",
    "GSP31tsc_vivu:19": "[ṣoḍaśa vikārāḥ || Tats_2 ||]",
    "GSP31tsc_vivu:20": "ke punarvikārāḥ kati |",
    "GSP31tsc_vivu:21": "ṣoḍaśavikārāḥ |",
    "GSP31tsc_vivu:22": "ekādaśendriyāṇi pañca mahābhūtāni ca |",
    "GSP31tsc_vivu:23": "tatra śrotratvakcakṣūrasanaghrāṇākhyāni buddhīndriyāṇi śabdasparśarūparasagandhālocanavṛttīni",
    "GSP31tsc_vivu:24": "vākpāṇipādapāyūpasthāni karmendriyāṇi vacanādānaviharaṇotsargānandavṛttīni",
    "GSP31tsc_vivu:25": "jñānakriyāśaktidvayātmakaṃ saṅkalpavikalpalakṣaṇaṃ mana ityekādaśendriyāṇi",
    "GSP31tsc_vivu:26": "bhūtāni cākāśavāyutejaḥsalilapṛthivīlakṣaṇāni pañceti ṣoḍaśavikārāḥ ||",
    "GSP31tsc_vivu:27": "[puruṣaḥ || Tats_3 ||]",
    "GSP31tsc_vivu:28": "atha kaḥ puruṣaḥ ityucyate |",
    "GSP31tsc_vivu:29": "puruṣo 'nekastriguṇarahito vivekī aviṣayo 'sādhāraṇo 'prasavadharmā",
    "GSP31tsc_vivu:30": "cetanaḥ sākṣī kevalo madhyastho draṣṭā 'kartā ca ||",
    "GSP31tsc_vivu:31": "atha ke punastrayo guṇā ityucyante |",
    "GSP31tsc_vivu:32": "[traiguṇyam || Tats_4 ||]",
    "GSP31tsc_vivu:33": "traiguṇyaṃ sattvaṃ rajastama iti |",
    "GSP31tsc_vivu:34": "traya eva guṇāstraiguṇyam |",
    "GSP31tsc_vivu:35": "sattvaṃ nāma pāṭavamārdavalāghavaprasannatābhisaṅgaprītituṣṭyanīhāsantoṣādilakṣaṇamanantabhedaṃ samāsataḥ sukhāvaham |",
    "GSP31tsc_vivu:36": "rajo nāma śokatāpakhedastambhodgamodvegaroṣamānādilakṣaṇamanantabhedaṃ samāsato duḥkhāvaham",
    "GSP31tsc_vivu:37": "tamo nāmācchādanāvaraṇabībhatsadainyagauravālasyanidrāpramādādilakṣaṇamanantabhedaṃ samāsato mohātmakaṃ etat traiguṇyaṃ vyākhyātam ||",
    "GSP31tsc_vivu:38": "sattvaṃ prakāśakaṃ vindyādrajo vindyāt pravartakam /",
    "GSP31tsc_vivu:39": "vināśakaṃ tamo vindyāt traiguṇyaṃ nāma sañjñitam //",
    "GSP31tsc_vivu:40": "[saṃcaraḥ || Tats_5 ||]",
    "GSP31tsc_vivu:41": "[pratisaṃcaraḥ || Tats_6 ||]",
    "GSP31tsc_vivu:42": "atrāha kaḥ sañcaraḥ pratisañcaraśceti |",
    "GSP31tsc_vivu:43": "ucyate |",
    "GSP31tsc_vivu:44": "utpattiḥ sañcaraḥ |",
    "GSP31tsc_vivu:45": "pralayaḥ pratisañcaraḥ |",
    "GSP31tsc_vivu:46": "tatrotpattirnāmāvyaktāt samupadiṣṭāt sarvajagataḥ pareṇa rūpeṇādhiṣṭhānātmakāt mahān mahato 'haṃkāraḥ |",
    "GSP31tsc_vivu:47": "sa ca trividhaḥ |",
    "GSP31tsc_vivu:48": "vaikṛtiko bhūtādistaijasaśceti |",
    "GSP31tsc_vivu:49": "tatra vaikṛtādindriyāṇyutpadyante bhūtādestanmātrāṇi taijasādubhayam indriyāṇi tanmātrāṇi ceti |",
    "GSP31tsc_vivu:50": "tanmātrebhyo bhūtāni |",
    "GSP31tsc_vivu:51": "ayaṃ sañcaraḥ |",
    "GSP31tsc_vivu:52": "pratisañcaro nāma bhūtāni tanmātreṣu līyante |",
    "GSP31tsc_vivu:53": "tanmātrāṇīndriyāṇi cāhaṃkāre |",
    "GSP31tsc_vivu:54": "ahaṃkāro buddhau |",
    "GSP31tsc_vivu:55": "buddhiravyakte |",
    "GSP31tsc_vivu:56": "tato 'vyaktaṃ tu kvacinna līyate kasmāt anutpannatvāt |",
    "GSP31tsc_vivu:57": "ityevaṃ pratisañcaraḥ |",
    "GSP31tsc_vivu:58": "evametau sañcarapratisañcarau vyākhyātau ||",
    "GSP31tsc_vivu:59": "[adhyātmam || Tats_7 ||]",
    "GSP31tsc_vivu:60": "[adhibhūtam || Tats_8 ||]",
    "GSP31tsc_vivu:61": "[adhidaivam || Tats_9 ||]",
    "GSP31tsc_vivu:62": "atrāha kiṃvidhamadhyātmamadhibhūtamadhidaivataṃ ca |",
    "GSP31tsc_vivu:63": "atrocyate |",
    "GSP31tsc_vivu:64": "buddhiradhyātmam |",
    "GSP31tsc_vivu:65": "bodhayitavyamadhibhūtam |",
    "GSP31tsc_vivu:66": "brahmā tatrādidaivatam |",
    "GSP31tsc_vivu:67": "ahaṃkāro 'dhyātmam |",
    "GSP31tsc_vivu:68": "abhimantavyamadhibhūtam |",
    "GSP31tsc_vivu:69": "rudrastatrādhidaivatam |",
    "GSP31tsc_vivu:70": "manodhyātmaṃ saṃkalpamadhibhūtam |",
    "GSP31tsc_vivu:71": "candrastatrādidaivatam |",
    "GSP31tsc_vivu:72": "śrotramadhyātmam |",
    "GSP31tsc_vivu:73": "sparśayitavyamadhibhūtam |",
    "GSP31tsc_vivu:74": "vāyustatrādhidaivatam |",
    "GSP31tsc_vivu:75": "cakṣuradhyātmam |",
    "GSP31tsc_vivu:76": "darśayitavyamadhibhūtam |",
    "GSP31tsc_vivu:77": "sūryastatrādidaivatam |",
    "GSP31tsc_vivu:78": "jihvādhyātmam |",
    "GSP31tsc_vivu:79": "rasayitavyamadhibhūtam |",
    "GSP31tsc_vivu:80": "varuṇastatrādhidaivatam |",
    "GSP31tsc_vivu:81": "nāsādhyātmam |",
    "GSP31tsc_vivu:82": "ghrātavyamadhibhūtam |",
    "GSP31tsc_vivu:83": "pṛthivī tatrādhidaivatam |",
    "GSP31tsc_vivu:84": "vāgadhyātmam |",
    "GSP31tsc_vivu:85": "vaktavyamadhibhūtam |",
    "GSP31tsc_vivu:86": "agnistatrādhidaivatam |",
    "GSP31tsc_vivu:87": "pāṇiradhyātmam |",
    "GSP31tsc_vivu:88": "ādātavyamadhibhūtam |",
    "GSP31tsc_vivu:89": "indrastatrādhidaivatam |",
    "GSP31tsc_vivu:90": "pādāvadhyātmam |",
    "GSP31tsc_vivu:91": "gantavyamadhibhūtam |",
    "GSP31tsc_vivu:92": "viṣṇustatrādhidaivatam |",
    "GSP31tsc_vivu:93": "pāyuradhyātmam |",
    "GSP31tsc_vivu:94": "utsraṣṭāvyamadhibhūtam |",
    "GSP31tsc_vivu:95": "mitrastatrādhidaivatam |",
    "GSP31tsc_vivu:96": "upasthamadhyātmam |",
    "GSP31tsc_vivu:97": "ānandayitavyamadhibhūtam |",
    "GSP31tsc_vivu:98": "prajāpatistatrādhidaivatam |",
    "GSP31tsc_vivu:99": "evameva trayodaśakaraṇasyādhyātmamadhibhūtamadhidaivaṃ ca vyākhyātam |",
    "GSP31tsc_vivu:100": "kāni catvārītyata āha ceti |",
    "GSP31tsc_vivu:101": "trīṇi guṇarūpāṇi caturthamadhidaivatamityarthaḥ ||",
    "GSP31tsc_vivu:102": "catvāri yo vedayate yathāvad guṇasvarūpāṇyadhidaivataṃ ca /",
    "GSP31tsc_vivu:103": "vimuktapāpmā gatadoṣasaṅgo guṇāṃstu bhuṅkte na guṇaiḥ sa bhujyate //",
    "GSP31tsc_vivu:104": "[pañcābhibuddhayaḥ || Tats_10 ||]",
    "GSP31tsc_vivu:105": "atha kāstā abhibuddhaya ityucyante |",
    "GSP31tsc_vivu:106": "pañcābhibuddhayaḥ |",
    "GSP31tsc_vivu:107": "buddhirabhimāna icchā kartavyaṃ tatkriyā ceti |",
    "GSP31tsc_vivu:108": "abhimukhī buddhirabhibuddhiḥ |",
    "GSP31tsc_vivu:109": "idaṃ karaṇīyametyetadadhyavasāyo buddhiḥ kriyātmaparāmarśasvarūpapratyayaḥ",
    "GSP31tsc_vivu:110": "abhimukho māno 'haṃ karomītyahaṃkāro 'bhimānaḥ |",
    "GSP31tsc_vivu:111": "buddhikriyā icchā vāñchā |",
    "GSP31tsc_vivu:112": "kartavyaṃ saṃkalpo manaso vṛttiḥ |",
    "GSP31tsc_vivu:113": "kriyā etadvastusvarūpamiti kartavyālocanaṃ yadbuddhīndriyāṇāṃ sā kriyā |",
    "GSP31tsc_vivu:114": "itthametat kartavyamiti yatpravṛttiḥ karmendriyāṇāṃ sā kriyeti |",
    "GSP31tsc_vivu:115": "evametāha pañcābhibuddhayo vyākhyātāḥ ||",
    "GSP31tsc_vivu:116": "[pañca karmayonayaḥ || Tats_11 ||]",
    "GSP31tsc_vivu:117": "atha kāḥ pañcakarmayonayaḥ ucyante |",
    "GSP31tsc_vivu:118": "dhṛtiḥ śraddhā sukhā avividiṣā vividiṣā ceti pañca karmayonayaḥ |",
    "GSP31tsc_vivu:119": "vāci karmaṇi kāye ca pratītiryābhirajyate /",
    "GSP31tsc_vivu:120": "tanniṣṭhastatpratiṣṭhaśca dhṛteretaddhi lakṣaṇam //",
    "GSP31tsc_vivu:121": "anasūyā brahmacaryaṃ yajanaṃ yājanaṃ tapaḥ /",
    "GSP31tsc_vivu:122": "pratigraho 'trahomaśca śraddhāyā lakṣaṇaṃ smṛtam //",
    "GSP31tsc_vivu:123": "sukhārthī yastu seveta vidyākarmatapāṃsi ca /",
    "GSP31tsc_vivu:124": "prāyaścittaparo nityaṃ sukheyaṃ parikīrtitā //",
    "GSP31tsc_vivu:125": "viṣadhūmamūrchitavadavividiṣā |",
    "GSP31tsc_vivu:126": "vividiṣā dhyāyināṃ prajñāyoniḥ |",
    "GSP31tsc_vivu:127": "ekatvaṃ ca pṛthaktvaṃ ca nityaṃ cedamacetanam /",
    "GSP31tsc_vivu:128": "sūkṣmaṃ satkāryamakṣobhyaṃ jñeyā vividiṣā hi sā //",
    "GSP31tsc_vivu:129": "kāryakāraṇakṣamakarā vividiṣā prākṛtikā vṛttiḥ |",
    "GSP31tsc_vivu:130": "dhṛtiḥ śraddhā sukhā avividiṣā catasro bandhāya vividiṣaikā mokṣāya iti pañca karmayonayo vyākhyātāḥ ||",
    "GSP31tsc_vivu:131": "[pañca vāyavaḥ || Tats_12 ||]",
    "GSP31tsc_vivu:132": "atrāha ke te pañcavāyavaḥ |",
    "GSP31tsc_vivu:133": "ucyante |",
    "GSP31tsc_vivu:134": "prāṇo 'pānaḥ samānaśca udāno vyāna eva ca /",
    "GSP31tsc_vivu:135": "ityete vāyavaḥ pañca śarīreṣu śarīriṇām //",
    "GSP31tsc_vivu:136": "tatra prāṇo nāma vāyuryo 'yaṃ mukhanāsikādhiṣṭhānaprāṇanāt krameṇānanāt prāṇa ityabhidhīyate",
    "GSP31tsc_vivu:137": "apāno nāma vāyurnābheradhiṣṭhātā apanayanādadhogamanāccāpāna ityabhidhīyate |",
    "GSP31tsc_vivu:138": "samāno nāma vāyurhṛdadhiṣṭhātā samanāt samagamanācca samāna ityabhidhīyate",
    "GSP31tsc_vivu:139": "udāno nāma vāyuḥ kaṇṭhādhiṣṭhātā ūrdhvaṃ gamanācca udāna ityabhidhīyate |",
    "GSP31tsc_vivu:140": "vyāno nāma vāyuḥ sandhyadhiṣṭhātā prāṇādijṛmbhaṇācca vyāna ityabhidhīyate",
    "GSP31tsc_vivu:141": "iti pañcavāyavo vyākhyātāḥ ||",
    "GSP31tsc_vivu:142": "[pañca karmātmānaḥ || Tats_13 ||]",
    "GSP31tsc_vivu:143": "āha ke te pañcakarmātmānaḥ ucyante |",
    "GSP31tsc_vivu:144": "vaikārikastaijaso bhūtādiśca sānumāno niranumānaśceti |",
    "GSP31tsc_vivu:145": "tatra vaikārikaḥ śubhakarmakartā |",
    "GSP31tsc_vivu:146": "taijaso 'śubhakarmakartā |",
    "GSP31tsc_vivu:147": "bhūtādirmūḍhakarmakartā |",
    "GSP31tsc_vivu:148": "sānumānaḥ śubhamūḍhakarmakartā |",
    "GSP31tsc_vivu:149": "niranumāno 'śubhamūḍhakarmakartā |",
    "GSP31tsc_vivu:150": "ityete pañcakarmakartāro vyākhyātāḥ ||",
    "GSP31tsc_vivu:151": "[pañcaparvāvidyā || Tats_14 ||]",
    "GSP31tsc_vivu:152": "āha kā sā pañcaparvāvidyeti |",
    "GSP31tsc_vivu:153": "ucyate |",
    "GSP31tsc_vivu:154": "tamo moho mahāmohastāmisro 'ndhatāmisraśceti |",
    "GSP31tsc_vivu:155": "tatra tamomohāvubhāvetāvaṣṭātmākau |",
    "GSP31tsc_vivu:156": "mahāmoho daśātmakaḥ |",
    "GSP31tsc_vivu:157": "tāmisrāndhatāmisrau cāṣṭādaśātmākau |",
    "GSP31tsc_vivu:158": "tatra tamo nāmāṣṭāsu prakṛtiṣvavyaktabuddhyahaṃkārapañcatanmātrasañjñitāsu anātmasvātmajñānābhimānastama ityabhidhīyate |",
    "GSP31tsc_vivu:159": "moho nāmāṇimādyaṣṭāguṇaiśvaryaprāptaye yobhimāna utpadyate sa moha ityabhidhīyate |",
    "GSP31tsc_vivu:160": "mahāmoho nāma dṛṣṭānuśravikeṣu viṣayeṣu daśasu nivṛtteṣu mukto 'hamiti",
    "GSP31tsc_vivu:161": "manyate sa mahāmoha ityabhidhīyate |",
    "GSP31tsc_vivu:162": "tāmisro nāma aṣṭaguṇaiśvarye 'ṇimādye daśavidhe ca viṣaye pratihatasya duḥkhamutpadyate 'sau tāmisra ityabhidhīyate |",
    "GSP31tsc_vivu:163": "andhatāmisro nāma aṇimādyaṣṭaguṇaiśvarye daśavidhe ca viṣaye siddhe maraṇakāle ca yo viṣādaḥ pratyapadyate so 'ndhatāmisra ityabhidhīyate |",
    "GSP31tsc_vivu:164": "evameṣā pañcaparvā 'vidyā dviṣaṣṭibhedā vyākhyātā ||",
    "GSP31tsc_vivu:165": "[aṣṭaviṃśatidhāśaktiḥ || Tats_15 ||]",
    "GSP31tsc_vivu:166": "atrāha kāṣṭāviṃśatidhāśaktiḥ |",
    "GSP31tsc_vivu:167": "atrocyate |",
    "GSP31tsc_vivu:168": "ekādaśendriyavadhāḥ saptadaśabuddhivadhāḥ |",
    "GSP31tsc_vivu:169": "eṣāṣṭāviṃśatidhāśaktiḥ |",
    "GSP31tsc_vivu:170": "tatrendriyavadhāstāvat |",
    "GSP31tsc_vivu:171": "badhirastvakbadhiraḥ andhaḥ jaḍajihvaḥ ajighraḥ mūkaḥ kuṇiḥ paṅguḥ napuṃsakaḥ ūrdhvavāyuyuktaḥ amanāḥ |",
    "GSP31tsc_vivu:172": "taduktam |",
    "GSP31tsc_vivu:173": "bādhiryaṃ kuṣṭhitāndhastvaṃ jaḍatā 'jighratā tathā /",
    "GSP31tsc_vivu:174": "mūkatā kauṇyapaṅgutvaṃ klaibyodāvartamattatāḥ //",
    "GSP31tsc_vivu:175": "etedindriyadvārā buddhereva vadhāḥ |",
    "GSP31tsc_vivu:176": "sākṣādbuddhivadhā yathā |",
    "GSP31tsc_vivu:177": "[navadhā tuṣṭiḥ || Tats_16 ||]",
    "GSP31tsc_vivu:178": "[aṣṭadhā siddhiḥ || Tats_17 ||]",
    "GSP31tsc_vivu:179": "navavidhatuṣṭivaikalyāt aṣṭavidhāsiddhavaikalyācca saptadaśabuddhivadhā ityaṣṭāviṃśatidhāśaktiḥ",
    "GSP31tsc_vivu:180": "kā punarnavadhā tuṣṭiḥ ucyate |",
    "GSP31tsc_vivu:181": "catasra ādyātmikyastuṣṭayaḥ bāhyāḥ pañca |",
    "GSP31tsc_vivu:182": "ādyāḥ prakṛtyupādānakālabhāgyākhyāḥ |",
    "GSP31tsc_vivu:183": "prakṛtyaiva muktiḥ kiṃ punaḥ sādhanairiti tuṣṭiḥ prakṛtyākhyā ambho nāma |",
    "GSP31tsc_vivu:184": "sādhanaiḥ saṃnyāsādibhirupāttaistuṣṭiḥ sādhānākhyā salilaṃ nāma |",
    "GSP31tsc_vivu:185": "kālenaiva muktyādikaṃ setsyati kiṃ duḥkhaiḥ saṃnyāsādisādhanairiti tuṣṭiḥ kālākhyā 'gho nāma",
    "GSP31tsc_vivu:186": "yā tu bhāgyādeva sarvaṃ setsyati kiṃ sādhanādidhyānādikleśairiti sā bhāgyākhyā tuṣṭirnāma",
    "GSP31tsc_vivu:187": "bāhyāḥ śabdādiviṣayavairāgyāstuṣṭayaḥ arjanarakṣaṇakṣayabhogahiṃsādoṣadarśanaṃ vairāgyahetuḥ pañcavidhastadbhedena pañcatuṣṭayaḥ ||",
    "GSP31tsc_vivu:188": "atha kāḥ siddhayaḥ ucyante |",
    "GSP31tsc_vivu:189": "aṣṭau siddhayaḥ |",
    "GSP31tsc_vivu:190": "ucyante |",
    "GSP31tsc_vivu:191": "adhyayanaṃ tāraṃ nāma siddhiḥ |",
    "GSP31tsc_vivu:192": "tato 'rthajñānaṃ sutāraṃ nāma |",
    "GSP31tsc_vivu:193": "tatastarkeṇārthaparīkṣaṇaṃ tāratāraṃ nāma siddhiḥ |",
    "GSP31tsc_vivu:194": "tataḥ parīkṣakasaṃvādanaṃ ramyakaṃ nāma |",
    "GSP31tsc_vivu:195": "tato vivekakhyātiḥ sadāmuditaṃ nāma |",
    "GSP31tsc_vivu:196": "etāḥ pañca gauṇyaḥ siddhayaḥ |",
    "GSP31tsc_vivu:197": "duḥkhatrayavighātāstāstrayo mukhyāḥ siddhayaḥ |",
    "GSP31tsc_vivu:198": "pramodamuditamodanāmākhyāḥ phalamityaṣṭau siddhayaḥ |",
    "GSP31tsc_vivu:199": "tuṣṭisiddhīnāṃ viparyayāt saptadaśadhā vuddhivadhāḥ ||",
    "GSP31tsc_vivu:200": "[daśa mūlikārthāḥ || Tats_18 ||]",
    "GSP31tsc_vivu:201": "ke punarmaulikārthāḥ katidhā ucyante |",
    "GSP31tsc_vivu:202": "daśadhā maulikārthāha |",
    "GSP31tsc_vivu:203": "ekatvamarthavattvaṃ pārārthyaṃ pradhānasya |",
    "GSP31tsc_vivu:204": "anyatvamakartṛtvaṃ bahutvaṃ puruṣasya |",
    "GSP31tsc_vivu:205": "astitvaṃ yogo viyogaścetyubhayayoḥ |",
    "GSP31tsc_vivu:206": "śeṣavṛttiḥ pariśiṣṭatvaṃ pralaye tadubhayayoḥ |",
    "GSP31tsc_vivu:207": "taduktam pradhānāstitvamekatvamarthavattvaṃ yathārthatā /",
    "GSP31tsc_vivu:208": "pārārthyaṃ ca tathā naikyaṃ viyogo yoga eva ca //",
    "GSP31tsc_vivu:209": "śeṣavṛttirakartṛtvaṃ maulikārthāḥ smṛtā daśa // iti |",
    "GSP31tsc_vivu:211": "[anugrahasargaḥ || Tats_19 ||]",
    "GSP31tsc_vivu:212": "atrāha ko 'nugrahasargaḥ |",
    "GSP31tsc_vivu:213": "anugṛhṇāti pratyayabhūtādisargaṃ yaḥ sargaḥ so 'nugrahasargaḥ |",
    "GSP31tsc_vivu:214": "tanmātrasarga evāsau viśeṣāparanāmā |",
    "GSP31tsc_vivu:215": "ke viśeṣāḥ kiyantaśca |",
    "GSP31tsc_vivu:216": "ucyante |",
    "GSP31tsc_vivu:217": "liṅgadehāha sthūladehāḥ sthūlabhūtāni ca |",
    "GSP31tsc_vivu:218": "tatra liṅgaṃ sthūladehāt pūrvamutpannamavyāhataṃ sthūlanāśe 'pyanaśvaram |",
    "GSP31tsc_vivu:219": "mahadahaṃkārendriyatanmātrātmakam |",
    "GSP31tsc_vivu:220": "dharmādharmajñānājñānavairāgyāvairāgyaiśvaryānaiśvaryākhyabhāvavāsitaṃ saṃsarati |",
    "GSP31tsc_vivu:221": "sthūlabhūtāni tu bhūgolasamudravahniśiśumārabrahmāṇḍavirāṭādīni |",
    "GSP31tsc_vivu:222": "sthūladehāḥ ke katividhāśceti ucyate ||",
    "GSP31tsc_vivu:223": "[caturdaśavidho bhūtasargaḥ || Tats_20 ||]",
    "GSP31tsc_vivu:224": "caturdaśavidho bhūtasargaḥ |",
    "GSP31tsc_vivu:225": "tatrāṣṭāvikalpo daivastairyagyonaḥ pañcadhā mānuṣya ekavidhaḥ brāhmaḥ prājāpatyaḥ paitre gāndharvo yākṣo rākṣasaḥ paiśācāśca daivasargaḥ paśumṛgasarīsṛpasthāvarāḥ tiraścāṃ sargaḥ |",
    "GSP31tsc_vivu:226": "brāhmaṇādijātibhede 'pi saṃsthāne viśeṣābhāvāt ekavidho mānuṣya iti caturdaśavidhāḥ sthūladehāḥ",
    "GSP31tsc_vivu:227": "[trividho bandhaḥ || Tats_21 ||]",
    "GSP31tsc_vivu:228": "kaḥ punarbandhaḥ katidhā ca |",
    "GSP31tsc_vivu:229": "trividho bandhaḥ |",
    "GSP31tsc_vivu:230": "kāḥ punastā vidhā ucyante |",
    "GSP31tsc_vivu:231": "prākṛtiko vaikṛtiko dākṣaṇikaśca bandhaḥ |",
    "GSP31tsc_vivu:232": "prakṛtimātmānaṃ jñātvā taccintanāt prākṛtikaḥ atrocyate pūrṇavarṣasahasraṃ tu tiṣṭhantyavyaktacintakā iti |",
    "GSP31tsc_vivu:233": "mahadādīnātmatvena jñātvā taccintanādvaikārikaḥ |",
    "GSP31tsc_vivu:234": "atrocyate |",
    "GSP31tsc_vivu:235": "daśamanvantarāṇīha tiṣṭhantīndriyacintakāḥ /",
    "GSP31tsc_vivu:236": "bhautikāstu śataṃ pūrṇaṃ sahasraṃ cābhimānikāḥ //",
    "GSP31tsc_vivu:237": "bauddhā daśasahasrāṇi tiṣṭhanti vigatajvarāḥ /",
    "GSP31tsc_vivu:238": "amī videhāḥ |",
    "GSP31tsc_vivu:239": "iṣṭāpūrttī dakṣiṇā tannimitto dākṣaṇikaḥ atrocyate /",
    "GSP31tsc_vivu:240": "svargasthā narakaṃ yānti nārakāśca triviṣṭapamiti /",
    "GSP31tsc_vivu:241": "gatāgataṃ kāmakāmā labhanta iti ca |",
    "GSP31tsc_vivu:242": "ata eva hi triṣvapi bandheṣu ekaikāpāye tatastato mokṣa iti |",
    "GSP31tsc_vivu:243": "[trividho mokṣaḥ || Tats_22 ||]",
    "GSP31tsc_vivu:244": "trividho mokṣaḥ |",
    "GSP31tsc_vivu:245": "karmaṇo vikārāt prākṛtaśca mokṣaḥ |",
    "GSP31tsc_vivu:246": "yaduktam |",
    "GSP31tsc_vivu:247": "prākṛtena ca bandhena tathā vaikārikeṇa ca /",
    "GSP31tsc_vivu:248": "dakṣiṇābhistṛtīyena vṛddho nānyena mucyate // iti |",
    "GSP31tsc_vivu:250": "atha kutastyānāṃ tattvānāṃ siddhiḥ |",
    "GSP31tsc_vivu:251": "pramāṇāditi brūmaḥ |",
    "GSP31tsc_vivu:252": "[trividhaṃ pramāṇam || Tats_23 ||]",
    "GSP31tsc_vivu:253": "tatra pramāṇaṃ kiṃ katividhama vā ucyate trividhaṃ pramāṇam |",
    "GSP31tsc_vivu:254": "tisro vidhā yasyeti trividham |",
    "GSP31tsc_vivu:255": "kāstā vidhāḥ |",
    "GSP31tsc_vivu:256": "ucyate |",
    "GSP31tsc_vivu:257": "dṛṣṭamanumānamāptavacanaṃ ca |",
    "GSP31tsc_vivu:258": "arthasannikṛṣṭendriyajo niścayo dṛṣṭam |",
    "GSP31tsc_vivu:259": "indriyāṇi pañca cakṣurādīni manaśca |",
    "GSP31tsc_vivu:260": "vyāptipakṣadharmatājñānapūrvakamanumānam |",
    "GSP31tsc_vivu:261": "tacca trividham |",
    "GSP31tsc_vivu:262": "pūrvavat śeṣavat sāmānyato dṛṣṭaṃ ca |",
    "GSP31tsc_vivu:263": "pūrvavadyathā kardamena pūrvavṛttavṛṣṭyanumānam |",
    "GSP31tsc_vivu:264": "śeṣavadyathā |",
    "GSP31tsc_vivu:265": "samudrātapalamudakaṃ(?) kṣāramupalabhya śeṣasyāpi kṣāratvānumānam |",
    "GSP31tsc_vivu:266": "sāmānyato dṛṣṭāṃ ca yathā |",
    "GSP31tsc_vivu:267": "rūpādyupalabhya tadupalabdheḥ kāraṇasyānumānam |",
    "GSP31tsc_vivu:268": "rūpādyupalabdhayaḥ karaṇasādhyāḥ kriyatvāt chidikriyāvat |",
    "GSP31tsc_vivu:269": "āptaśrutirāptavacanaṃ ca |",
    "GSP31tsc_vivu:270": "yathārthavākyajārthaviṣayodhyavasāya iti yāvat |",
    "GSP31tsc_vivu:271": "prāvādukodbhāvitānāṃ tu upamānārthāpattisambhavābhāvaitihyapratibhānāmityukteṣvevāntarbhāvaḥ",
    "GSP31tsc_vivu:272": "yat tadyathā gaurgavayastatheti vākyam |",
    "GSP31tsc_vivu:273": "tadjñānanidhīrāgama eva |",
    "GSP31tsc_vivu:274": "gavayepi gosadṛśasya gavayaśabdo vācaka iti pratyayaḥ soyamanumānametatsaṅketagraharūpatvāt",
    "GSP31tsc_vivu:275": "yad gavayasya cakṣuḥsannikṛṣṭagosādṛśyajñānaṃ tatpratyakṣameva |",
    "GSP31tsc_vivu:276": "ata eva smaryamāṇāyāṃ gavi sādṛśyajñānaṃ pratyakṣam |",
    "GSP31tsc_vivu:277": "gogavayayoḥ sādṛśyasya gavayāntaravarttibhūyovayavasāmānyarūpasya yogarūpasyaikatvādityupamānaṃ na mānāntaram |",
    "GSP31tsc_vivu:278": "jīvato gṛhābhāvadarśanena bahirbhāvakalpanādityarthāpattiranumānameva |",
    "GSP31tsc_vivu:279": "sambhavopi khāryādau droṇāḍhakaprasthādyavagamarūpo 'numānameva |",
    "GSP31tsc_vivu:280": "iha bhūtale ghaṭo nāstītyādirabhāvāvagamo 'pi pratyakṣameveti nābhāvaḥ pṛthak pramāṇam",
    "GSP31tsc_vivu:281": "anirdiṣṭapravaktṛkaṃ pravādamātramaitihyamapīha vaṭe yakṣaḥ prativasatītyapramāṇameva |",
    "GSP31tsc_vivu:282": "āptamūlatve tvāgama eva |",
    "GSP31tsc_vivu:283": "dvāravatī puṇyabhūmiriti śruteḥ tatra vasataḥ śreyāṃsastatra gamane puṇyaṃ bhavatītyādibuddhirjāyamānā pratibhā |",
    "GSP31tsc_vivu:284": "yatrocyate |",
    "GSP31tsc_vivu:285": "anuktamapyūhati paṇḍito jana iti |",
    "GSP31tsc_vivu:286": "sā tu prāyeṇa pramāṇameva |",
    "GSP31tsc_vivu:287": "ārṣaṃ tu darśanaṃ pratyakṣameva |",
    "GSP31tsc_vivu:288": "yā pratibhā sāpyanumānameva ||",
    "GSP31tsc_vivu:289": "trayoviṃśatisūtrairhi sarvaśāstrārthasaṃgrahaḥ /",
    "GSP31tsc_vivu:290": "kṛto munivareṇātra yathāmati sacīvṛtaḥ(?) //",
    "GSP31tsc_vivu:291": "iti sāṃkhyasūtravivaraṇākhyā kāpilasūtravṛttiḥ samāptā ||"
}