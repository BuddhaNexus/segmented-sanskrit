{
    "S03ajm_u:0_0": "Āryaśūra: Jātakamālā 1-15, revised text",
    "S03ajm_u:0_1": "1. Vyāghrījātakam",
    "S03ajm_u:0_2": "2. Śibijātakam",
    "S03ajm_u:0_3": "3. Kulmāṣapiṇḍījātakam",
    "S03ajm_u:0_4": "4. Śreṣṭhijātakam",
    "S03ajm_u:0_5": "5. Aviṣahyaśreṣṭhijātakam",
    "S03ajm_u:0_6": "6. Śaśajātakam",
    "S03ajm_u:0_7": "7. Agastyajātakam",
    "S03ajm_u:0_8": "8. Maitrībalajātakam",
    "S03ajm_u:0_9": "9. Viśvaṃtarajātakam",
    "S03ajm_u:0_10": "10. Yajñajātakam",
    "S03ajm_u:0_11": "11. Śakrajātakam",
    "S03ajm_u:0_12": "12. Brāhmaṇajātakam",
    "S03ajm_u:0_13": "13. Unmādayantījātakam",
    "S03ajm_u:0_14": "14. Supāragajātakam",
    "S03ajm_u:0_15": "15. Matsyajātakam",
    "S03ajm_u:1_0": "namo buddhāya //",
    "S03ajm_u:ajm_1.1_0": "śrīmanti sadguṇaparigrahamaṅgalāni kīrtyāspadāny anavagītamanoharāṇi /",
    "S03ajm_u:ajm_1.1_1": "pūrveṣu janmasu muneś caritādbhutāni bhaktyā svakāvyakusumāñjalinārcayiṣye //",
    "S03ajm_u:ajm_1.2_0": "ślāghyair amībhir abhilakṣitacihnabhūtair ādeśito bhavati yat sugatatvamārgaḥ /",
    "S03ajm_u:ajm_1.2_1": "syād eva rūkṣamanasām api ca prasādo dharmyāḥ kathāś ca ramaṇīyataratvam īyuḥ //",
    "S03ajm_u:ajm_1.3_0": "lokārtham ity abhisamīkṣya kariṣyate 'yaṃ śrutyārṣayuktyaviguṇena pathā prayatnaḥ /",
    "S03ajm_u:ajm_1.3_1": "lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam //",
    "S03ajm_u:ajm_1.4_0": "svārthodyatair api parārthacarasya yasya naivānvagamyata guṇapratipattiśobhā /",
    "S03ajm_u:ajm_1.4_1": "sarvajña ity avitathākṣaradīptakīrtiṃ mūrdhnā name tam asamaṃ sahadharmasaṅgham //",
    "S03ajm_u:2_0": "1. Vyāghrījātakam",
    "S03ajm_u:3_0": "sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ /",
    "S03ajm_u:4_0": "tadyathānuśrūyate ratnatrayagurubhiḥ pratipattiguṇābhirādhitagurubhir guṇapracayagurubhir asmadgurubhiḥ parikīrtyamānam idaṃ bhagavataḥ pūrvajanmāvadānam /",
    "S03ajm_u:4_1_0": "bodhisattvaḥ kila pratijñātiśayasadṛśair dānapriyavacanārthacaryāprabhṛtibhiḥ prajñāparigrahaniravadyaiḥ kāruṇyanisyandair",
    "S03ajm_u:4_1_1": "lokam anugṛhṇan svadharmābhiratyupanataśucivṛttiny uditodite mahati brāhmaṇakule janmaparigrahaṃ cakāra /",
    "S03ajm_u:4_2_0": "/ sa kṛtasaṃskārakramo jātakarmādibhir abhivardhamānaḥ prakṛtimedhāvitvāt sānāthyaviśeṣāj jñānakautūhalād akausīdyāc ca",
    "S03ajm_u:4_2_1": "nacireṇaivāṣṭādaśasu vidyāsthāneṣu svakulakramāviruddhāsu ca sakalāsu kalāsv ācāryakaṃ param avāpa /",
    "S03ajm_u:ajm_1.5_0": "sa brahmavad brahmavidāṃ babhūva rājeva rājñāṃ bahumānapātram /",
    "S03ajm_u:ajm_1.5_1": "sākṣāt sahasrākṣa iva prajānāṃ jñānārthinām arthacaraḥ piteva //",
    "S03ajm_u:5_0": "tasya bhāgyaguṇātiśayasamāvarjito mahālābhasatkārayaśoviśeṣaḥ prādurabhūt/",
    "S03ajm_u:5_1": "dharmābhyāsabhāvitamatiḥ kṛtapravrajyāparicayas tu bodhisattvo na tenābhireme /",
    "S03ajm_u:ajm_1.6_0": "sa pūrvacaryāpariśuddhabuddhiḥ kāmeṣu dṛṣṭvā bahudoṣajātam /",
    "S03ajm_u:ajm_1.6_1": "gārhasthyam asvāsthyam ivāvadhūya kaṃ cid vanaprastham alaṃcakāra //",
    "S03ajm_u:ajm_1.7_0": "sa tatra niḥsaṅgatayā tayā ca prajñāvadātena śamena caiva /",
    "S03ajm_u:ajm_1.7_1": "pratyādideśeva kukāryasaṅgād viśliṣṭaśiṣṭopaśamaṃ nṛlokam //",
    "S03ajm_u:ajm_1.8_0": "maitrīmayena praśamena tasya visyandinevānuparītacittāḥ /",
    "S03ajm_u:ajm_1.8_1": "parasparadrohanivṛttabhāvās tapasvivad vyāḍamṛgā viceruḥ //",
    "S03ajm_u:ajm_1.9_0": "ācāraśuddhyā nibhṛtendriyatvāt saṃtoṣayogāt karuṇāguṇāc ca /",
    "S03ajm_u:ajm_1.9_1": "asaṃstutasyāpi janasya loke so 'bhūt priyas tasya yathaiva lokaḥ //",
    "S03ajm_u:ajm_1.10_0": "alpecchabhāvāt kuhanānabhijñas tyaktaspṛho lābhayaśaḥsukhebhyaḥ /",
    "S03ajm_u:ajm_1.10_1": "sa devatānām api mānasāni prasādabhaktipravaṇāni cakre //",
    "S03ajm_u:ajm_1.11_0": "śrutvātha taṃ pravrajitaṃ manuṣyā guṇais tadīyair avabaddhacittāḥ /",
    "S03ajm_u:ajm_1.11_1": "vihāya bandhūṃś ca parigrahāṃś ca tacchiṣyatāṃ siddhim ivopajagmuḥ //",
    "S03ajm_u:ajm_1.12_0": "śīle śucāv indriyabhāvanāyāṃ smṛtyapramoṣe praviviktatāyām /",
    "S03ajm_u:ajm_1.12_1": "maitryādike caiva manaḥsamādhau yathābalaṃ so 'nuśaśāsa śiṣyān //",
    "S03ajm_u:6_0_0": "atha kadā cit sa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite 'smin kalyāṇe vartmany avatārite naiṣkramyasatpathaṃ",
    "S03ajm_u:6_0_1": "loke saṃvṛteṣv ivāpāyadvāreṣu rājamārgīkṛteṣv iva sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno",
    "S03ajm_u:6_0_2": "yogānukūlān parvatadarīnikuñjān anuvicacāra /",
    "S03ajm_u:ajm_1.13_0": "athātra vyāghravanitāṃ dadarśa girigahvare /",
    "S03ajm_u:ajm_1.13_1": "prasūtikleśadoṣeṇa gatāṃ vispandamandatām //",
    "S03ajm_u:ajm_1.14_0": "parikṣāmekṣaṇayugāṃ kṣudhā cchātatarodarīm /",
    "S03ajm_u:ajm_1.14_1": "āhāram iva paśyantīṃ bālān svatanayān api //",
    "S03ajm_u:ajm_1.15_0": "stanyatarṣād upasṛtān mātṛviśrambhanirvyathān /",
    "S03ajm_u:ajm_1.15_1": "rorūyitaravaiḥ krūrair bhartsayantīṃ parān iva //",
    "S03ajm_u:ajm_1.16_0": "bodhisattvas tu tāṃ dṛṣṭvā dhīro 'pi karuṇāvaśāt /",
    "S03ajm_u:ajm_1.16_1": "cakampe paraduḥkhena mahīkampād ivādrirāṭ //",
    "S03ajm_u:ajm_1.17_0": "mahatsv api svaduḥkheṣu vyaktadhairyāḥ kṛpātmakāḥ /",
    "S03ajm_u:ajm_1.17_1": "mṛdunāpy anyaduḥkhena kampante yat tad adbhutam //",
    "S03ajm_u:7_0": "atha bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyam uvāca /",
    "S03ajm_u:ajm_1.18_0": "paśya saṃsāranairguṇyaṃ mṛgy eṣā svasutān api /",
    "S03ajm_u:ajm_1.18_1": "laṅghitasnehamaryādā bhoktum anvicchati kṣudhā //",
    "S03ajm_u:ajm_1.19_0": "aho batātikaṣṭeyam ātmasnehasya raudratā /",
    "S03ajm_u:ajm_1.19_1": "yena mātāpi tanayān āhārayitum icchati //",
    "S03ajm_u:ajm_1.20_0": "ātmasnehamayaṃ śatruṃ ko vardhayitum arhati /",
    "S03ajm_u:ajm_1.20_1": "yena kuryāt padanyāsam īdṛśeṣv api karmasu //",
    "S03ajm_u:8_0": "tac chīghram anviṣyatāṃ tāvat kutaś cid asyāḥ kṣudduḥkhapratīkārahetur yāvan na tanayān ātmānaṃ copahanti /",
    "S03ajm_u:8_1": "aham api caināṃ prayatiṣye sāhasād asmād vārayitum /",
    "S03ajm_u:8_2": "sa tathety asmai pratiśrutya tadāhārānveṣaṇaparo babhūva /",
    "S03ajm_u:8_3": "/ atha bodhisattvas taṃ śiṣyaṃ savyapadeśam ativāhya cintām āpede /",
    "S03ajm_u:ajm_1.21_0": "saṃvidyamāne sakale śarīre kasmāt parasmān mṛgayāmi māṃsam /",
    "S03ajm_u:ajm_1.21_1": "yādṛcchikī tasya hi lābhasaṃpat kāryātyayaḥ syāc ca tathā mamāyam //",
    "S03ajm_u:9_0": "api ca /",
    "S03ajm_u:ajm_1.22_0": "nirātmake bhedini sārahīne duḥkhe kṛtaghne satatāśucau ca /",
    "S03ajm_u:ajm_1.22_1": "dehe parasmāy upayujyamāne na prītimān yo na vicakṣaṇaḥ saḥ //",
    "S03ajm_u:ajm_1.23_0": "svasaukhyasaṅgena parasya duḥkham upekṣyate śaktiparikṣayād vā /",
    "S03ajm_u:ajm_1.23_1": "na cānyaduḥkhe sati me 'sti saukhyaṃ satyāṃ ca śaktau kim upekṣakaḥ syām //",
    "S03ajm_u:ajm_1.24_0": "satyāṃ ca śaktau mama yady upekṣā syād ātatāyiny api duḥkhamagne /",
    "S03ajm_u:ajm_1.24_1": "kṛtveva pāpaṃ mama tena cittaṃ dahyeta kakṣaṃ mahatāgnineva //",
    "S03ajm_u:ajm_1.25_0": "tasmāt kariṣyāmi śarīrakeṇa taṭaprapātodgatajīvitena /",
    "S03ajm_u:ajm_1.25_1": "saṃrakṣaṇaṃ putravadhāc ca mṛgyā mṛgyāḥ sakāśāc ca tadātmajānām //",
    "S03ajm_u:10_0": "kiṃ ca bhūyaḥ /",
    "S03ajm_u:ajm_1.26_0": "saṃdarśanaṃ lokahitotsukānām uttejanaṃ mandaparākramāṇām /",
    "S03ajm_u:ajm_1.26_1": "saṃharṣaṇaṃ tyāgaviśāradānām ākarṣaṇaṃ sajjanamānasānām //",
    "S03ajm_u:ajm_1.27_0": "viṣādanaṃ māramahācamūnāṃ prasādanaṃ buddhaguṇapriyāṇām /",
    "S03ajm_u:ajm_1.27_1": "vrīḍodayaṃ svārthaparāyaṇānāṃ mātsaryalobhopahatātmanāṃ ca //",
    "S03ajm_u:ajm_1.28_0": "śraddhāpanaṃ yānavarāśritānāṃ vismāpanaṃ tyāgakṛtasmayānām /",
    "S03ajm_u:ajm_1.28_1": "viśodhanaṃ svargamahāpathasya tyāgapriyāṇām anumodinṝṇām //",
    "S03ajm_u:ajm_1.29_0": "kadā nu gātrair api nāma kuryāṃ hitaṃ pareṣām iti yaś ca me 'bhūt /",
    "S03ajm_u:ajm_1.29_1": "manorathas taṃ saphalīkriyāsaṃ saṃbodhim agryām api cāvidūre //",
    "S03ajm_u:ajm_1.30_0": "na spardhayā naiva yaśo'bhilāṣān na svargalobhān na ca rājyahetoḥ /",
    "S03ajm_u:ajm_1.30_1": "nātyantike 'py ātmasukhe yathāyaṃ mamādaro 'nyatra parārthasiddheḥ //",
    "S03ajm_u:ajm_1.31_0": "tathā mamānena samānakālaṃ lokasya duḥkhaṃ ca sukhodayaṃ ca /",
    "S03ajm_u:ajm_1.31_1": "hartuṃ ca kartuṃ ca sadāstu śaktis tamaḥ prakāśaṃ ca yathaiva bhānoḥ //",
    "S03ajm_u:ajm_1.32_0": "dṛṣṭaḥ śruto 'nusmṛtim āgato vā spṛṣṭaḥ kathāyogam upāgato vā /",
    "S03ajm_u:ajm_1.32_1": "sarvaprakāraṃ jagato hitāni kuryām ajasraṃ sukhasaṃhitāni //",
    "S03ajm_u:ajm_1.33_0": "evaṃ sa niścitya parārthasiddhyai prāṇātyaye 'py āpatitapramodaḥ /",
    "S03ajm_u:ajm_1.33_1": "manāṃsi dhīrāṇy api devatānāṃ vismāpayan svāṃ tanum utsasarja //",
    "S03ajm_u:11_0": "atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāt tato nayane vicikṣepa /",
    "S03ajm_u:11_1": "dṛṣṭvaiva ca tad bodhisattvaśarīram udgataprāṇaṃ sahasābhisṛtya bhakṣayitum upacakrame /",
    "S03ajm_u:11_2": "atha sa tasya śiṣyo māṃsam anāsādyaiva pratinivṛttaḥ kutropādhyāya iti vilokayaṃs tad bodhisattvaśarīram udgataprāṇaṃ tayā vyāghrayuvatyā bhakṣyamāṇaṃ dadarśa /",
    "S03ajm_u:11_3": "sa tatkarmātiśayavismayāt prativyūḍhaśokaduḥkhāvegas tadguṇāśrayabahumānam ivodgirann idam ātmagataṃ bruvāṇaḥ śobheta /",
    "S03ajm_u:ajm_1.34_0": "aho dayāsya vyasanāture jane svasaukhyanaiḥsaṅgyam aho mahātmanaḥ /",
    "S03ajm_u:ajm_1.34_1": "aho prakarṣaṃ gamitā sthitiḥ satām aho pareṣāṃ mṛditā yaśaḥśriyaḥ //",
    "S03ajm_u:ajm_1.35_0": "aho parākrāntam apetasādhvasaṃ guṇāśrayaṃ prema paraṃ vidarśitam /",
    "S03ajm_u:ajm_1.35_1": "aho namaskāraviśeṣapātratāṃ prasahya nītā svaguṇātanus tanuḥ //",
    "S03ajm_u:ajm_1.36_0": "nisargasaumyasya vasuṃdharādhṛter aho pareṣāṃ vyasaneṣv amarṣitā /",
    "S03ajm_u:ajm_1.36_1": "aho madīyā gamitā prakāśatāṃ khaṭuṅkatā vikramasaṃpadānayā //",
    "S03ajm_u:ajm_1.37_0": "anena nāthena sanāthatāṃ gataṃ na śocitavyaṃ khalu sāṃprataṃ jagat /",
    "S03ajm_u:ajm_1.37_1": "parājayāśaṅkitajātasaṃbhramo dhruvaṃ viniśvāsaparo 'dya manmathaḥ //",
    "S03ajm_u:12_0": "sarvathā namo 'stv asmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāyeti /",
    "S03ajm_u:12_1": "/ atha sa tam arthaṃ sabrahmacāribhyo nivedayām āsa /",
    "S03ajm_u:ajm_1.38_0": "tatkarmavismitamukhair atha tasya śiṣyair gandharvayakṣabhujagais tridaśādhipaiś ca /",
    "S03ajm_u:ajm_1.38_1": "mālyāmbarābharaṇacandanacūrṇavarṣaiś channā tadasthivasudhā vasudhā babhūva //",
    "S03ajm_u:13_0": "tad evaṃ sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ /",
    "S03ajm_u:14_0": "jātaprasādaiś ca buddhe bhagavati prītir utpādayitavyā /",
    "S03ajm_u:14_1": "evam āyatanagato naḥ prasāda ity evam apy upaneyam /",
    "S03ajm_u:14_2": "tathā satkṛtya dharmaḥ śrotavyaḥ /",
    "S03ajm_u:14_3": "evaṃ duṣkaraśatasamudānītatvāt karuṇāvarṇe 'pi vācyam evaṃ svabhāvātiśayaniṣpādikā parānugrahapravṛttihetuḥ karuṇeti /",
    "S03ajm_u:15_0": "bodhisattvāvadānamālāyāṃ vyāghrījātakaṃ prathamam //",
    "S03ajm_u:16_0": "2. Śibijātakam",
    "S03ajm_u:17_0": "duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ //",
    "S03ajm_u:18_0": "tadyathānuśrūyate / bodhisattvabhūtaḥ kilāyaṃ bhagavān aparimitakālābhyāsāt sātmībhūtopacitapuṇyakarmā kadā cic chibīnāṃ rājā babhūva /",
    "S03ajm_u:18_1_0": "sa bālyāt prabhṛty eva vṛddhopāsanaratir vinayānurakto 'nuraktaprakṛtiḥ prakṛtimedhāvitvād anekavidyādhigamavimalataramatir",
    "S03ajm_u:18_1_1": "utsāhamantraprabhāvaśaktidaivasaṃpannaḥ svā iva prajāḥ prajāḥ pālayati sma /",
    "S03ajm_u:ajm_2.1_0": "tasmiṃs trivargānuguṇā guṇaughāḥ saṃharṣayogād iva saṃniviṣṭāḥ /",
    "S03ajm_u:ajm_2.1_1": "samastarūpā vibabhur na cāsur virodhasaṃkṣobhavipannaśobhāḥ //",
    "S03ajm_u:ajm_2.2_0": "viḍambanevāvinayoddhatānāṃ durmedhasām āpad ivātikaṣṭā /",
    "S03ajm_u:ajm_2.2_1": "alpātmanāṃ yā madireva lakṣmīr babhūva sā tatra yathārthanāmā //",
    "S03ajm_u:ajm_2.3_0": "udārabhāvāt karuṇāguṇāc ca vittādhipatyāc ca sa rājavaryaḥ /",
    "S03ajm_u:ajm_2.3_1": "reme 'rthinām īpsitasiddhiharṣād akliṣṭaśobhāni mukhāni paśyan //",
    "S03ajm_u:19_0_0": "atha sa rājā dānapriyatvāt samantato nagarasya sarvopakaraṇadhanadhānyasamṛddhā dānaśālāḥ kārayitvā svamāhātmyānurūpaṃ yathābhiprāyasaṃpāditaṃ",
    "S03ajm_u:19_0_1": "sopacāramanoharam anatikrāntakālasubhagaṃ dānavarṣaṃ kṛtayugamegha iva vavarṣa /",
    "S03ajm_u:19_1": "annam annārthibhyaḥ pānaṃ pānārthibhyaḥ śayanāsanavasanabhojanagandhamālyasuvarṇarajatādi tattadarthibhyaḥ /",
    "S03ajm_u:19_2": "/ atha tasya rājñaḥ pradānaudāryaśravaṇād vismitapramuditahṛdayā nānādigabhilakṣitadeśanivāsinaḥ puruṣās taṃ deśam abhijagmuḥ /",
    "S03ajm_u:ajm_2.4_0": "parītya kṛtsnaṃ manasā nṛlokam anyeṣv alabdhapraṇayāvakāśāḥ /",
    "S03ajm_u:ajm_2.4_1": "tam arthinaḥ prītimukhāḥ samīyur mahāhradaṃ vanyagajā yathaiva //",
    "S03ajm_u:20_0": "atha sa rājā samantataḥ samāpatato lābhāśāpramuditamanasaḥ pathikanepathyapracchāditaśobhasya vanīpakajanasya",
    "S03ajm_u:ajm_2.5_0": "viproṣitasyeva suhṛjjanasya saṃdarśanāt prītivijṛmbhitākṣaḥ /",
    "S03ajm_u:ajm_2.5_1": "yācñāṃ priyākhyānam ivābhyanandad dattvā ca tuṣṭyārthijanaṃ jigāya //",
    "S03ajm_u:ajm_2.6_0": "dānodbhavaḥ kīrtimayaḥ sa gandhas tasyārthināṃ vāganilaprakīrṇaḥ /",
    "S03ajm_u:ajm_2.6_1": "madaṃ jahārānyanarādhipānāṃ gandhadvipasyeva paradvipānām //",
    "S03ajm_u:21_0": "atha kadā cit sa rājā dānaśālāḥ samanuvicaraṃs tṛptatvād arthijanasya praviralaṃ yācanakajanasaṃpātam abhisamīkṣya dānadharmasyānutsarpaṇān na tuṣṭim upajagāma /",
    "S03ajm_u:ajm_2.7_0": "tarṣaṃ vininye 'rthijanas tam etya na tv arthinaḥ prāpya sa dānaśauṇḍaḥ /",
    "S03ajm_u:ajm_2.7_1": "na hy asya dānavyavasāyam arthī yācñāpramāṇena śaśāka jetum //",
    "S03ajm_u:22_0": "tasya buddhir abhavat / atisabhāgyās te satpuruṣaviśeṣā ye viśrambhaniryantraṇapraṇayam arthibhiḥ svagātrāṇy api yācyante /",
    "S03ajm_u:22_1": "mama punaḥ pratyākhyānarūkṣākṣaravacanasaṃtarjita ivārthijano dhanamātrake 'py apragalbhapraṇayaḥ saṃvṛtta iti /",
    "S03ajm_u:ajm_2.8_0": "atha kṣitīśasya tam atyudāraṃ gātreṣv api sveṣu nivṛttasaṅgam /",
    "S03ajm_u:ajm_2.8_1": "vijñāya dānāśrayiṇaṃ vitarkaṃ patipriyā strīva mahī cakampe //",
    "S03ajm_u:23_0_0": "atha śakro devānām indraḥ kṣititalacalanād ākampite vividharatnaprabhodbhāsini sumerau parvatarāje kim idam iti samutpatitavitarkas",
    "S03ajm_u:23_0_1": "tasya rājña imaṃ vitarkātiśayaṃ dharaṇicalananimittam avetya vismayāvarjitahṛdayaś cintām āpede /",
    "S03ajm_u:ajm_2.9_0": "dānātiharṣoddhatamānasena vitarkitaṃ kiṃ svid idaṃ nṛpeṇa /",
    "S03ajm_u:ajm_2.9_1": "ābadhya dānavyavasāyakakṣyāṃ svagātradānasthiraniścayena //",
    "S03ajm_u:24_0": "tan mīmāṃsiṣye tāvad enam iti /",
    "S03ajm_u:24_1_0": "/ atha tasya rājñaḥ pariṣadi niṣannasyāmātyagaṇaparivṛtasya samucitāyāṃ kṛtāyām arthijanasya kaḥ kim icchatīty āhvānaghoṣaṇāyāṃ",
    "S03ajm_u:24_1_1": "samudghāṭyamāneṣu kośādhyakṣādhiṣṭhiteṣu maṇikanakarajatadhananicayeṣu viśliṣyamāṇapuṭāsu vividhavasanaparipūrṇagarbhāsu",
    "S03ajm_u:24_1_2": "vastrapeḍāsu samupavartyamāneṣu vinītavividhavāhanaskandhapratiṣṭhitayugeṣu vicitreṣu yānaviśeṣeṣu pravṛtte 'rthijanasaṃpāte",
    "S03ajm_u:24_1_3": "śakro devānām indro vṛddham andhaṃ brāhmaṇarūpam abhinirmāya rājñaś cakṣuḥpathe prādurabhavat /",
    "S03ajm_u:24_2_0": "atha sa rājñā kāruṇyamaitrīparibhāvitayā dhīraprasannasaumyayā pratyudgata iva pariṣvakta iva ca dṛṣṭyā kenārtha ity upanimantryamāṇaḥ",
    "S03ajm_u:24_2_1": "kṣitipānucarair nṛpatisamīpam upetya jayāśīrvacanapuraḥsaraṃ rājānam ity uvāca /",
    "S03ajm_u:ajm_2.10_0": "dūrād apaśyan sthaviro 'bhyupetas tvaccakṣuṣo 'rthī kṣitipapradhāna /",
    "S03ajm_u:ajm_2.10_1": "ekekṣaṇenāpi hi paṅkajākṣa gamyeta lokādhipa lokayātrā //",
    "S03ajm_u:25_0_0": "atha bodhisattvaḥ samabhilaṣitamanorathaprasiddhyā paraṃ prītyutsavam anubhavan kiṃ svid idaṃ satyam evoktaṃ brāhmaṇena syād",
    "S03ajm_u:25_0_1": "uta vikalpābhyāsān mayaivam upadhāritam iti jātapratyavamarśaś cakṣuryācñāpriyavacanaśravaṇatṛṣitamatis taṃ cakṣuryācanakam",
    "S03ajm_u:25_0_2": "uvāca /",
    "S03ajm_u:ajm_2.11_0": "kenānuśiṣṭas tvam ihābhyupeto māṃ yācituṃ brāhmaṇamukhya cakṣuḥ /",
    "S03ajm_u:ajm_2.11_1": "sudustyajaṃ cakṣur iti pravādasaṃbhāvanā kasya mayi vyatītā //",
    "S03ajm_u:26_0": "atha sa brāhmaṇaveṣadhārī śakras tasya rājña āśayaṃ viditvovāca /",
    "S03ajm_u:ajm_2.12_0": "śakrasya śakrapratimānuśiṣṭyā tvāṃ yācituṃ cakṣur ihāgato 'smi /",
    "S03ajm_u:ajm_2.12_1": "saṃbhāvanāṃ tasya mamāpi cāśāṃ cakṣuḥpradānāt saphalīkuruṣva //",
    "S03ajm_u:27_0": "atha sa rājā śakrasaṃkīrtanān nūnam asya brāhmaṇasya bhavitrī devatānubhāvād anena vidhinā cakṣuḥsaṃpad iti matvā pramodaviśadākṣaram enam uvāca /",
    "S03ajm_u:ajm_2.13_0": "yenābhyupeto 'si manorathena tam eṣa te brāhmaṇa pūrayāmi /",
    "S03ajm_u:ajm_2.13_1": "ākāṅkṣamāṇāya mad ekam akṣi dadāmi cakṣurdvayam apy ahaṃ te //",
    "S03ajm_u:ajm_2.14_0": "sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya /",
    "S03ajm_u:ajm_2.14_1": "syāt kiṃ nu so 'yam uta neti vicāradolālolasya so 'yam iti cotthitavismayasya //",
    "S03ajm_u:28_0": "atha tasya rājño 'mātyāś cakṣuḥpradānavyavasāyam avetya sasaṃbhramāvegaviṣādavyathitamanaso rājānam ūcuḥ /",
    "S03ajm_u:ajm_2.15_0": "dānātiharṣād anayam asamīkṣyāhitodayam /",
    "S03ajm_u:ajm_2.15_1": "prasīda deva mā maivaṃ na cakṣur dātum arhasi //",
    "S03ajm_u:ajm_2.16_0": "ekasyārthe dvijasyāsya mā naḥ sarvān parākṛthāḥ /",
    "S03ajm_u:ajm_2.16_1": "alaṃ śokāgninā dagdhuṃ sukhasaṃvardhitāḥ prajāḥ //",
    "S03ajm_u:ajm_2.17_0": "dhanāni lakṣmīpratibodhanāni śrīmanti ratnāni payasvinīr gāḥ /",
    "S03ajm_u:ajm_2.17_1": "rathān vinītāśvayujaḥ prayaccha madorjitaśrīlalitān dvipāṃś ca //",
    "S03ajm_u:ajm_2.18_0": "samuccarannūpuranisvanāni śaratpayodābhyadhikadyutīni /",
    "S03ajm_u:ajm_2.18_1": "gṛhāṇi sarvartusukhāni dehi mā dāḥ svacakṣur jagadekacakṣuḥ //",
    "S03ajm_u:29_0": "vimṛśyatām api ca tāvan mahārāja /",
    "S03ajm_u:ajm_2.19_0": "anyadīyaṃ kathaṃ nāma cakṣur anyatra yojyate /",
    "S03ajm_u:ajm_2.19_1": "atha daivaprabhāvo 'yaṃ tvaccakṣuḥ kim apekṣate //",
    "S03ajm_u:30_0": "api ca deva /",
    "S03ajm_u:ajm_2.20_0": "cakṣuṣā kiṃ daridrasya parābhyudayasākṣiṇā /",
    "S03ajm_u:ajm_2.20_1": "dhanam eva yato dehi deva mā sāhasaṃ kṛthāḥ //",
    "S03ajm_u:31_0": "atha sa rājā tān amātyān sānunayamadhurākṣaram ity uvāca /",
    "S03ajm_u:ajm_2.21_0": "adāne kurute buddhiṃ dāsyāmīty abhidhāya yaḥ /",
    "S03ajm_u:ajm_2.21_1": "sa lobhapāśaṃ prabhraṣṭam ātmani pratimuñcati //",
    "S03ajm_u:ajm_2.22_0": "dāsyāmīti pratijñāya yo 'nyathā kurute manaḥ /",
    "S03ajm_u:ajm_2.22_1": "kārpaṇyāniścitamateḥ kaḥ syāt pāpataras tataḥ //",
    "S03ajm_u:ajm_2.23_0": "sthirīkṛtyārthinām āśāṃ dāsyāmīti pratijñayā /",
    "S03ajm_u:ajm_2.23_1": "visaṃvādanarūkṣasya vacaso nāsti niṣkrayaḥ //",
    "S03ajm_u:32_0": "yad api coktaṃ devatānubhāvād eva cakṣur asya kiṃ na saṃbhavatīty atrāpi śrūyatām /",
    "S03ajm_u:ajm_2.24_0": "naikakāraṇasādhyatvaṃ kāryāṇāṃ nanu dṛśyate /",
    "S03ajm_u:ajm_2.24_1": "kāraṇāntarasāpekṣaḥ syād daivo 'pi vidhir yataḥ //",
    "S03ajm_u:33_0": "tan me dānātiśayavighnāya vyāyantuṃ nārhanti bhavanta iti /",
    "S03ajm_u:33_1": "/ amātyā ūcuḥ / dhanadhānyaratnādi devo dātum arhati na svacakṣur iti vijñāpitam asmābhiḥ /",
    "S03ajm_u:33_2": "tan na devaṃ vayam atīrthe pratārayāmaḥ /",
    "S03ajm_u:ajm_2.25_0": "yad eva yācyeta tad eva dadyān nānīpsitaṃ prīṇayatīha dattam /",
    "S03ajm_u:ajm_2.25_1": "kim uhyamānasya jalena toyair dāsyāmy ataḥ prārthitam artham asmai //",
    "S03ajm_u:34_0": "atha tasya rājño rūḍhataraviśrambhapraṇayaḥ snehāvegād anapekṣitopacāro 'mātyamukhyas taṃ rājānam ity uvāca /",
    "S03ajm_u:ajm_2.26_0": "yā nālpena tapaḥsamādhividhinā saṃprāpyate kena cid yām āsādya ca bhūribhir makhaśataiḥ kīrtiṃ divaṃ cāpnuyāt /",
    "S03ajm_u:ajm_2.26_1": "saṃprāptām atipatya tāṃ nṛpatitāṃ śakrarddhivispardhinīṃ kiṃ dṛṣṭvā nayane praditsati bhavān ko 'yaṃ kutastyo vidhiḥ /",
    "S03ajm_u:ajm_2.27_0": "labdhāvakāśas tridaśeṣu yajñaiḥ kīrtyā samantād avabhāsamānaḥ /",
    "S03ajm_u:ajm_2.27_1": "narendracūḍādyutirañjitāṅghriḥ kiṃ lipsamāno nu dadāsi cakṣuḥ //",
    "S03ajm_u:35_0": "atha sa rājā tam amātyaṃ sānunayam ity uvāca /",
    "S03ajm_u:ajm_2.28_0": "nāyaṃ yatnaḥ sārvabhaumatvam āptuṃ naiva svargaṃ nāpavargaṃ na kīrtim /",
    "S03ajm_u:ajm_2.28_1": "trātuṃ lokān ity ayaṃ tv ādaro me yācñākleśo mā ca bhūd asya moghaḥ //",
    "S03ajm_u:36_0": "atha sa rājā nīlotpaladalarucirakānti nayanam ekaṃ vaidyaparidṛṣṭena vidhinā śanakair akṣatam utpāṭya parayā prītyā cakṣuryācanakāya prāyacchat /",
    "S03ajm_u:36_1": "atha śakro devendras tādṛśam ṛddhyabhisaṃskāraṃ cakre yathā dadarśa sa rājā saparijanas tat tasya cakṣuś cakṣuḥsthāne pratiṣṭhitam /",
    "S03ajm_u:36_2": "athonmiṣitaikacakṣuṣaṃ cakṣuryācanakam abhisamīkṣya sa rājā parameṇa harṣeṇāpūryamāṇahṛdayo dvitīyam apy asmai nayanaṃ prāyacchat /",
    "S03ajm_u:ajm_2.29_0": "tataḥ sa rājā nayane pradāya vipadmapadmākaratulyavaktraḥ /",
    "S03ajm_u:ajm_2.29_1": "paurair asādhāraṇatuṣṭir āsīt samagracakṣur dadṛśe dvijaś ca //",
    "S03ajm_u:ajm_2.30_0": "antaḥpure 'tha manujādhipateḥ pure ca śokāśrubhir vasumatī siṣice samantāt /",
    "S03ajm_u:ajm_2.30_1": "śakras tu vismayam avāpa parāṃ ca tuṣṭiṃ saṃbodhaye nṛpam akampyamatiṃ samīkṣya //",
    "S03ajm_u:37_0": "atha śakrasya vismayāvarjitahṛdayasyaitad ity abhavat /",
    "S03ajm_u:ajm_2.31_0": "aho dhṛtir aho sattvam aho sattvahitaiṣitā /",
    "S03ajm_u:ajm_2.31_1": "pratyakṣam api karmedaṃ karotīva vicāraṇām //",
    "S03ajm_u:38_0": "tan nāyam āścaryasattvaś ciram imaṃ parikleśam anubhavitum arhati yataḥ prayatiṣye cakṣur asyopāyapradarśanād upapādayitum /",
    "S03ajm_u:38_1_0": "/ atha tasya rājñaḥ kramāt saṃrūḍhanayanavraṇasyāvagītapratanūbhūtāntaḥpurapaurajānapadaśokasya pravivekakāmatvād udyānapuṣkariṇyās",
    "S03ajm_u:38_1_1": "tīre kusumabhārānatataruvaranicite mṛdusurabhiśiśirasukhapavane madhukaragaṇopakūjite paryaṅkeṇa niṣaṇṇasya śakro devendraḥ",
    "S03ajm_u:38_1_2": "purastāt prādurabhavat /",
    "S03ajm_u:38_2": "ka eṣa iti ca rājñā paryanuyukto 'bravīt /",
    "S03ajm_u:39_0": "śakro 'ham asmi devendras tvatsamīpam upāgataḥ /",
    "S03ajm_u:40_0": "svāgatam / ājñāpyatāṃ kenārtha iti / sa upacārapuraḥsaram ukto rājānaṃ punar uvāca /",
    "S03ajm_u:ajm_2.32_0": "varaṃ vṛṇīṣva rājarṣe yad icchasi tad ucyatām //",
    "S03ajm_u:41_0": "atha sa rājā pradānasamucitatvād anabhyastayācñākārpaṇyamārgo dhṛtyāvismayaśauṭīryam uvāca /",
    "S03ajm_u:ajm_2.33_0": "prabhūtaṃ me dhanaṃ śakra śaktimac ca mahad balam /",
    "S03ajm_u:ajm_2.33_1": "andhabhāvāt tv idānīṃ me mṛtyur evābhirocate //",
    "S03ajm_u:ajm_2.34_0": "kṛtvāpi paryāptamanorathānāṃ prītiprasādādhikalocanāni /",
    "S03ajm_u:ajm_2.34_1": "mukhāni paśyāmi na yācakānāṃ yat tena mṛtyur dayito mamendra //",
    "S03ajm_u:42_0": "śakra uvāca / alam anena te vyavasāyena / satpuruṣā evedṛśāny anuprāpnuvanti/",
    "S03ajm_u:42_1": "api ca pṛcchāmi tāvad bhavantam /",
    "S03ajm_u:ajm_2.35_0": "imām avasthāṃ gamitasya yācakaiḥ kathaṃ nu te saṃprati teṣu mānasam /",
    "S03ajm_u:ajm_2.35_1": "pracakṣva tat tāvad alaṃ nigūhituṃ vrajec ca saṃpratyayanīyatāṃ yathā //",
    "S03ajm_u:43_0": "rājovāca / ko 'yam asmān vikatthayitum atrabhavato nirbandhaḥ / api ca devendra śrūyatām /",
    "S03ajm_u:ajm_2.36_0": "tadaiva caitarhi ca yācakānāṃ vacāṃsi yācñāniyatākṣarāṇi /",
    "S03ajm_u:ajm_2.36_1": "āśīrmayāṇīva mama priyāṇi yathā tathodetu mamaikam akṣi //",
    "S03ajm_u:44_0": "atha tasya rājñaḥ satyādhiṣṭhānabalāt puṇyopacayaviśeṣāc ca vacanasamanantaram evendranīlaśakalākrāntamadhyam iva nīlotpaladalasadṛśam ekaṃ cakṣuḥ prādurabhūt /",
    "S03ajm_u:44_1": "prādurbhūte ca tasmin nayanāścarye pramuditamanāḥ sa rājā punar api śakram uvāca /",
    "S03ajm_u:ajm_2.37_0": "yaś cāpi māṃ cakṣur ayācataikaṃ tasmai mudā dve nayane pradāya /",
    "S03ajm_u:ajm_2.37_1": "prītyutsavaikāgramatir yathāsaṃ dvitīyam apy akṣi tathā mamāstu //",
    "S03ajm_u:45_0": "athābhivyāhārasamanantaram eva tasya rājño vispardhamānam iva tena nayanena dvitīyaṃ cakṣuḥ prādurabhūt /",
    "S03ajm_u:ajm_2.38_0": "tataś cakampe sadharādharā dharā vyatītya velāṃ prasasāra sāgaraḥ /",
    "S03ajm_u:ajm_2.38_1": "prasaktagambhīramanojñanisvanāḥ prasasvanur dundubhayo divaukasām //",
    "S03ajm_u:ajm_2.39_0": "prasādaramyaṃ dadṛśe vapur diśāṃ rarāja śuddhyā śaradīva bhāskaraḥ /",
    "S03ajm_u:ajm_2.39_1": "paribhramac candanacūrṇarañjitaṃ papāta citraṃ kusumaṃ nabhastalāt //",
    "S03ajm_u:ajm_2.40_0": "samāyayur vismayaphullalocanā divaukasas tatra sahāpsarogaṇāḥ /",
    "S03ajm_u:ajm_2.40_1": "vavau manojñātmaguṇaḥ samīraṇo manaḥsu harṣo jagatāṃ vyajṛmbhata //",
    "S03ajm_u:ajm_2.41_0": "udīritā harṣaparītamānasair maharddhibhir bhūtagaṇaiḥ savismayaiḥ /",
    "S03ajm_u:ajm_2.41_1": "nṛpasya karmātiśayastavāśrayāḥ samantataḥ śuśruvire giraḥ śubhāḥ //",
    "S03ajm_u:ajm_2.42_0": "aho bataudāryam aho kṛpālutā viśuddhatā paśya yathāsya cetasaḥ /",
    "S03ajm_u:ajm_2.42_1": "aho svasaukhyeṣu nirutsukā matir namo 'stu te 'tyadbhutadhairyavikrama //",
    "S03ajm_u:ajm_2.43_0": "sanāthatāṃ sādhu jagad gataṃ tvayā punar vibuddhekṣaṇapaṅkajaśriyā /",
    "S03ajm_u:ajm_2.43_1": "amogharūpā bata puṇyasaṃcayāś cirasya dharmeṇa khalūrjitaṃ jitam //",
    "S03ajm_u:46_0": "atha śakraḥ sādhu sādhv ity enam abhisaṃrādhya punar uvāca /",
    "S03ajm_u:ajm_2.44_0": "na no na vidito rājaṃs tava śuddhāśayāśayaḥ /",
    "S03ajm_u:ajm_2.44_1": "evaṃ tu pratidatte te mayeme nayane nṛpa //",
    "S03ajm_u:ajm_2.45_0": "samantād yojanaśataṃ śailair api tiraskṛtam /",
    "S03ajm_u:ajm_2.45_1": "draṣṭum avyāhatā śaktir bhaviṣyaty anayoś ca te //",
    "S03ajm_u:47_0": "ity uktvā śakras tatraivāntardadhe /",
    "S03ajm_u:47_1_0": "/ atha bodhisattvo vismayapraharṣāpūrṇamanobhir mandamandanimeṣapravikasitanayanair amātyair anuyātaiḥ pauraiś cābhivīkṣyamāṇo",
    "S03ajm_u:47_1_1": "jayāśīrvacanapuraḥsaraiś ca brāhmaṇair abhinandyamānaḥ puravaram ucchritadhvajavicitrapatākaṃ pravitanyamānābhyudayaśobham",
    "S03ajm_u:47_1_2": "abhigamya parṣadi niṣaṇṇaḥ sabhājanārtham abhigatasyāmātyapramukhyasya brāhmaṇavṛddhapaurajanasyaivam ātmopanāyikaṃ dharmaṃ",
    "S03ajm_u:47_1_3": "deśayām āsa /",
    "S03ajm_u:ajm_2.46_0": "ko nāma loke śithilādaraḥ syāt kartuṃ dhanair arthijanapriyāṇi /",
    "S03ajm_u:ajm_2.46_1": "divyaprabhāve nayane mameme pradānapuṇyopanate samīkṣya //",
    "S03ajm_u:ajm_2.47_0": "anekaśailāntaritaṃ yojanānāṃ śatād api /",
    "S03ajm_u:ajm_2.47_1": "adūrasthitavispaṣṭaṃ dṛśyaṃ paśyāmi sarvataḥ //",
    "S03ajm_u:ajm_2.48_0": "parānukampāvinayābhijātād dānāt paraḥ ko 'bhyudayābhyupāyaḥ /",
    "S03ajm_u:ajm_2.48_1": "yan mānuṣaṃ cakṣur ihaiva dattvā prāptaṃ mayāmānuṣadivyacakṣuḥ //",
    "S03ajm_u:ajm_2.49_0": "etad viditvā śibayaḥ pradānair bhogena cārthān saphalīkurudhvam /",
    "S03ajm_u:ajm_2.49_1": "loke parasminn iha caiṣa panthāḥ kīrtipradhānasya sukhodayasya //",
    "S03ajm_u:ajm_2.50_0": "dhanasya niḥsāralaghoḥ sa sāro yad dīyate lokahitonmukhena /",
    "S03ajm_u:ajm_2.50_1": "nidhānatāṃ yāti hi dīyamānam adīyamānaṃ nidhanaikaniṣṭham //",
    "S03ajm_u:48_0": "tad evaṃ duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ /",
    "S03ajm_u:49_0_0": "tathāgatamāhātmye pūrvavac ca karuṇāvarṇe 'pi vācyam ihaiva puṇyaphalapradarśane caivaṃ satkṛtyopacitāni puṇyānīhaiva puṣpamātram",
    "S03ajm_u:49_0_1": "ātmaprabhāvasya kīrtisaṃtatimanoharaṃ pradarśayantīti /",
    "S03ajm_u:50_0": "śibijātakaṃ dvitīyam //",
    "S03ajm_u:51_0": "3. Kulmāṣapiṇḍījātakam",
    "S03ajm_u:52_0": "cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvāt //",
    "S03ajm_u:53_0": "tadyathānuśrūyate / bodhisattvabhūtaḥ kilāyaṃ bhagavān kośalādhipatir babhūva /",
    "S03ajm_u:53_1": "tasyotsāhamantraprabhāvaśaktisaṃpatprabhṛtīnāṃ prakarṣiṇām api rājaguṇānāṃ vibhūtim atiśiśye daivasaṃpadguṇaśobhā /",
    "S03ajm_u:ajm_3.1_0": "guṇās tasyādhikaṃ rejur daivasaṃpadvibhūṣaṇāḥ /",
    "S03ajm_u:ajm_3.1_1": "kiraṇā iva candrasya śaradunmīlitaśriyaḥ //",
    "S03ajm_u:ajm_3.2_0": "tatyāja dṛptān api tasya śatrūn rakteva reme tadapāśriteṣu /",
    "S03ajm_u:ajm_3.2_1": "ity āsa tasyānyanarādhipeṣu kopaprasādānuvidhāyinī śrīḥ //",
    "S03ajm_u:ajm_3.3_0": "dharmātmakatvān na ca nāma tasya paropatāpāśivam āsa cetaḥ /",
    "S03ajm_u:ajm_3.3_1": "bhṛtyānurāgas tu tathā jajṛmbhe dviṣatsu lakṣmīr na yathāsya reme //",
    "S03ajm_u:54_0": "so 'nantarātītāṃ svāṃ jātim anusasmāra /",
    "S03ajm_u:54_1": "tadanusmaraṇāc ca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ sukhahetunidānaṃ dānam adāt /",
    "S03ajm_u:54_2": "śīlasaṃvaraṃ cānavaraṃ poṣadhaniyamaṃ ca parvadivaseṣu samādade /",
    "S03ajm_u:54_3": "abhīkṣṇaṃ ca rājaparṣadi svasmiṃś cāntaḥpure puṇyaprabhāvodbhāvanāl lokaṃ śreyasi niyoktukāmaḥ pratītahṛdayo gāthādvayam iti niyatārthaṃ babhāṣe /",
    "S03ajm_u:ajm_3.4_0": "na sugataparicaryā vidyate svalpikāpi pratanuphalavibhūtir yac chrutaṃ kevalaṃ prāk /",
    "S03ajm_u:ajm_3.4_1": "tad idam alavaṇāyāḥ śuṣkarūkṣāruṇāyāḥ phalavibhavamahattvaṃ paśya kulmāṣapiṇḍyāḥ //",
    "S03ajm_u:ajm_3.5_0": "rathaturagavicitraṃ mattanāgendralīlaṃ balam akṛśam idaṃ me medinī kevalā ca /",
    "S03ajm_u:ajm_3.5_1": "bahu dhanam anuraktā śrīr udārāś ca dārāḥ phalasamudayaśobhāṃ paśya kulmāṣapiṇḍyāḥ //",
    "S03ajm_u:55_0": "tam amātyā brāhmaṇavṛddhāḥ pauramukhyāś ca kautūhalāpūrṇamanaso 'pi na prasahante sma paryanuyoktuṃ kim abhisamīkṣya mahārājo gāthādvayam idam abhīkṣṇaṃ bhāṣata iti /",
    "S03ajm_u:55_1": "/ atha tasya rājño vāllabhyād avyāhatataraviśrambhapraṇayaprasādā devī samutpannakautūhalā saṃkathāprastāvāgataṃ parṣadi paryapṛcchad enam /",
    "S03ajm_u:ajm_3.6_0": "niyatam iti narendra bhāṣase hṛdayagatāṃ mudam udgirann iva /",
    "S03ajm_u:ajm_3.6_1": "bhavati mama kutūhalākulaṃ hṛdayam idaṃ kathitena tena te //",
    "S03ajm_u:ajm_3.7_0": "tad arhati śrotum ayaṃ jano yadi pracakṣva tat kiṃ nv iti bhāṣase nṛpa /",
    "S03ajm_u:ajm_3.7_1": "rahasyam evaṃ ca na kīrtyate kva cit prakāśam asmāc ca mayāpi pṛcchyate //",
    "S03ajm_u:56_0": "atha sa rājā prītyatisnigdhayā dṛṣṭyā samavekṣya devīṃ smitapravikasitavadana uvāca //",
    "S03ajm_u:ajm_3.8_0": "avibhāvyanimittārthaṃ śrutvodgāram imaṃ mama /",
    "S03ajm_u:ajm_3.8_1": "na kevalaṃ tavaivātra kautūhalacalaṃ manaḥ //",
    "S03ajm_u:ajm_3.9_0": "samagram apy etad amātyamaṇḍalaṃ kutūhalāghūrṇitalolamānasam /",
    "S03ajm_u:ajm_3.9_1": "puraṃ ca sāntaḥpuram atra tena me niśamyatāṃ yena mayaivam ucyate //",
    "S03ajm_u:ajm_3.10_0": "svapnaprabuddha iva jātim anusmarāmi yasyām ihaiva nagare bhṛtako 'ham āsam /",
    "S03ajm_u:ajm_3.10_1": "śīlānvito 'pi dhanamātrasamucchritebhyaḥ karmābhirādhanasamārjitadīnavṛttiḥ //",
    "S03ajm_u:ajm_3.11_0": "so 'haṃ bhṛtiṃ paribhavaśramadainyaśālāṃ trāṇāśayā svayam avṛttibhayād vivikṣuḥ /",
    "S03ajm_u:ajm_3.11_1": "bhikṣārthinaś ca caturaḥ śramaṇān apaśyaṃ vaśyendriyān anugatān iva bhikṣulakṣmyā //",
    "S03ajm_u:ajm_3.12_0": "tebhyaḥ prasādamṛdunā manasā praṇamya kulmāṣamātrakam adāṃ prayataḥ svagehe /",
    "S03ajm_u:ajm_3.12_1": "tasyāṅkurodaya ivaiṣa yad anyarājacūḍāprabhāś caraṇareṇuṣu me niṣiktāḥ //",
    "S03ajm_u:ajm_3.13_0": "tad etad abhisaṃdhāya mayaivaṃ devi kathyate /",
    "S03ajm_u:ajm_3.13_1": "puṇyair na ca labhe tṛptim arhatāṃ darśanena ca //",
    "S03ajm_u:57_0": "atha devī praharṣavismayaviśālatarākṣī sabahumānam udīkṣamāṇā rājānam uvāca /",
    "S03ajm_u:57_1": "upapannarūpaḥ puṇyānām ayam evaṃvidho vipākābhyudayaviśeṣaḥ /",
    "S03ajm_u:57_2": "puṇyaphalapratyakṣiṇaś ca mahārājasya yad ayaṃ puṇyeṣv ādaraḥ /",
    "S03ajm_u:57_3": "tad evam eva pāpapravṛttivimukhaḥ piteva prajānāṃ samyakparipālanasumukhaḥ puṇyaguṇārjanābhimukhaḥ /",
    "S03ajm_u:ajm_3.14_0": "yaśaḥśriyā dānasamṛddhayā jvalan pratiṣṭhitājñaḥ pratirājamūrdhasu /",
    "S03ajm_u:ajm_3.14_1": "samīraṇākuñcitasāgarāmbarāṃ ciraṃ mahīṃ dharmanayena pālaya //",
    "S03ajm_u:58_0": "rājovāca / kiṃ hy etad devi na syāt /",
    "S03ajm_u:ajm_3.15_0": "so 'haṃ tam eva punar āśrayituṃ yatiṣye śreyaḥpathaṃ samabhilakṣitaramyacihnam /",
    "S03ajm_u:ajm_3.15_1": "lokaḥ praditsati hi dānaphalaṃ niśamya dāsyāmy ahaṃ kim iti nātmagataṃ niśāmya //",
    "S03ajm_u:59_0": "atha sa rājā devīṃ devīm iva śriyā jvalantīm atisnigdham avekṣya śrīsaṃpattihetukutūhalahṛdayaḥ punar uvāca /",
    "S03ajm_u:ajm_3.16_0": "candralekheva tārāṇāṃ strīṇāṃ madhye virājase /",
    "S03ajm_u:ajm_3.16_1": "akṛthāḥ kiṃ nu kalyāṇi karmātimadhurodayam //",
    "S03ajm_u:60_0": "devy uvāca / asti deva kiṃ cid aham api pūrvajanmavṛttam anusmarāmīti/",
    "S03ajm_u:60_1": "kathaya kathayedānīm iti ca sādaraṃ rājñā paryanuyuktovāca /",
    "S03ajm_u:ajm_3.17_0": "bālye 'nubhūtam iva tat samanusmarāmi dāsī satī yad aham uddhṛtabhaktam ekam /",
    "S03ajm_u:ajm_3.17_1": "kṣīṇāsravāya munaye vinayena dattvā supteva tatra samavāpam iha prabodham //",
    "S03ajm_u:ajm_3.18_0": "etat smarāmi kuśalaṃ naradeva yena tvannāthatām upagatāsmi samaṃ pṛthivyā /",
    "S03ajm_u:ajm_3.18_1": "kṣīṇāsraveṣu na kṛtaṃ tanu nāma kiṃ cid ity uktavān asi yathaiva munis tathaiva //",
    "S03ajm_u:61_0": "atha sa rājā puṇyaphalapradarśanāt puṇyeṣu samutpāditabahumānām abhiprasannamanasaṃ pariṣadaṃ vismayaikāgrām avetya niyatam īdṛśaṃ kiṃ cit samanuśaśāsa /",
    "S03ajm_u:ajm_3.19_0": "alpasyāpi śubhasya vistaram imaṃ dṛṣṭvā vipākaśriyaḥ syāt ko nāma na dānaśīlavidhinā puṇyakriyātatparaḥ /",
    "S03ajm_u:ajm_3.19_1": "naivaṃ draṣṭum api kṣamaḥ sa puruṣaḥ paryāptavitto 'pi san yaḥ kārpaṇyatamisrayāvṛtamatir nāpnoti dānair yaśaḥ /",
    "S03ajm_u:ajm_3.20_0": "tyaktavyaṃ vivaśena yan na ca tathā kasmai cid arthāya yat tan nyāyena dhanaṃ tyajan yadi guṇaṃ kaṃ cit samudbhāvayet /",
    "S03ajm_u:ajm_3.20_1": "ko 'sau tatra bhajeta matsarapathaṃ jānan guṇānāṃ rasaṃ prītyādyā vividhāś ca kīrtyanusṛtā dānapratiṣṭhā guṇāḥ /",
    "S03ajm_u:ajm_3.21_0": "dānaṃ nāma mahānidhānam anugaṃ caurādyasādhāraṇaṃ dānaṃ matsaralobhadoṣarajasaḥ prakṣālanaṃ cetasaḥ /",
    "S03ajm_u:ajm_3.21_1": "saṃsārādhvapariśramāpanayanaṃ dānaṃ sukhaṃ vāhanaṃ dānaṃ naikasukhopadhānasumukhaṃ sanmitram ātyantikam /",
    "S03ajm_u:ajm_3.22_0": "vibhavasamudayaṃ vā dīptam ājñāguṇaṃ vā tridaśapuranivāsaṃ rūpaśobhāguṇaṃ vā /",
    "S03ajm_u:ajm_3.22_1": "yad abhilaṣati sarvaṃ tat samāpnoti dānād iti parigaṇitārthaḥ ko na dānāni dadyāt //",
    "S03ajm_u:ajm_3.23_0": "sārādānaṃ dānam āhur dhanānām aiśvaryāṇāṃ dānam āhur nidānam /",
    "S03ajm_u:ajm_3.23_1": "dānaṃ śrīmat sajjanatvāvadānaṃ nālpaprajñaiḥ pāṃsudānaṃ sudānam //",
    "S03ajm_u:62_0": "atha sā parṣat tasya rājñas tadgrāhakaṃ vacanaṃ sabahumānam abhinandya pradānādiguṇapratipattyabhimukhī babhūva /",
    "S03ajm_u:63_0": "tad evaṃ cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvād iti",
    "S03ajm_u:63_1": "prasannacittenānuttare puṇyakṣetra āryasaṃghe dānaṃ dadatā parā prītir utpādyā /",
    "S03ajm_u:63_2": "adūre mamāpy evaṃvidhā ato viśiṣṭataraś ca saṃpattaya iti /",
    "S03ajm_u:64_0": "kulmāṣapiṇḍījātakaṃ tṛtīyam //",
    "S03ajm_u:65_0": "4. Śreṣṭhijātakam",
    "S03ajm_u:66_0": "atyayam apy avigaṇayya ditsanti satpuruṣāḥ /",
    "S03ajm_u:66_1": "kena nāma svasthena na dātavyaṃ syāt //",
    "S03ajm_u:67_0_0": "tadyathānuśrūyate / bodhisattvabhūtaḥ kilāyaṃ bhagavān bhāgyātiśayaguṇād utthānasaṃpadā cādhigatavipuladhanasamṛddhir aviṣamavyavahāraśīlatvāl",
    "S03ajm_u:67_0_1": "lokabahumānaniketabhūta udārābhijanavān anekavidyākalāvikalpādhigamavimalataramatir guṇamāhātmyād rājñā samupahṛtasaṃmānaḥ",
    "S03ajm_u:67_0_2": "pradānaśīlatvāl lokasādhāraṇavibhavaḥ śreṣṭhī babhūva /",
    "S03ajm_u:ajm_4.1_0": "arthibhiḥ prītahṛdayaiḥ kīrtyamānam itas tataḥ /",
    "S03ajm_u:ajm_4.1_1": "tyāgaśauryonnataṃ nāma tasya vyāpa diśo daśa //",
    "S03ajm_u:ajm_4.2_0": "dadyān na dadyād iti tatra nāsīd vicāradolācalamānaso 'rthī /",
    "S03ajm_u:ajm_4.2_1": "khyātāvadāne hi babhūva tasmin viśrambhadhṛṣṭapraṇayo 'rthivargaḥ //",
    "S03ajm_u:ajm_4.3_0": "nāsau jugopātmasukhārtham arthaṃ na spardhayā lobhaparābhavād vā /",
    "S03ajm_u:ajm_4.3_1": "sa tv arthiduḥkhaṃ na śaśāka soḍhuṃ nāstīti vaktuṃ ca tato jugopa //",
    "S03ajm_u:68_0_0": "atha kadā cit tasya mahāsattvasya bhojanakāle snātānuliptasya kuśalasūdopakalpite samupasthite varṇagandharasasparśādiguṇasamudite",
    "S03ajm_u:68_0_1": "vicitre bhakṣyabhojyādividhau tatpuṇyasaṃbhāravivṛddhikāmo jñānāgninirdagdhasarvakleśendhanaḥ pratyekabuddhas tadgṛham abhijagāma",
    "S03ajm_u:68_0_2": "bhikṣārthī /",
    "S03ajm_u:68_1": "samupetya ca dvārakoṣṭhake vyatiṣṭhata /",
    "S03ajm_u:ajm_4.4_0": "aśaṅkitācañcaladhīrasaumyam avekṣamāṇo yugamātram urvyāḥ /",
    "S03ajm_u:ajm_4.4_1": "tatrāvatasthe praśamābhijātaḥ sa pātrasaṃsaktakarāgrapadmaḥ //",
    "S03ajm_u:69_0_0": "atha māraḥ pāpīyān bodhisattvasya tāṃ dānasaṃpadam amṛṣyamāṇas tadvighnārtham antarā ca taṃ bhadantam antarā ca dvāradehalīṃ",
    "S03ajm_u:69_0_1": "jvālākarālodaram anekapauruṣam atigambhīraṃ bhayānakadarśanaṃ pratibhayanirghoṣaṃ narakam abhinirmame visphuradbhir anekair",
    "S03ajm_u:69_0_2": "janaśatair ācitam /",
    "S03ajm_u:69_1": "/ atha bodhisattvaḥ pratyekabuddhaṃ bhikṣārthinam abhigatam ālokya patnīm uvāca /",
    "S03ajm_u:69_2": "bhadre svayam āryāya piṇḍapātaṃ dehīti /",
    "S03ajm_u:69_3": "sā tathety asmai pratiśrutya praṇītaṃ bhakṣyabhojyam ādāya prasthitā /",
    "S03ajm_u:69_4": "narakam ālokya dvārasamīpād bhayaviṣādacañcalākṣī sahasā nyavartata /",
    "S03ajm_u:69_5": "kim etad iti ca bhartrā paryanuyuktā samāpatitasādhvasāpihitakaṇṭhī tat kathaṃ cid asya kathayām āsa /",
    "S03ajm_u:69_6_0": "/ atha bodhisattvaḥ katham ayam āryo madgṛhād anavāptabhikṣa eva pratiyāsyatīti sasaṃbhramas tat tasyāḥ kathitam anādṛtya",
    "S03ajm_u:69_6_1": "svayam eva praṇītaṃ bhakṣyabhojyam ādāya tasya mahātmanaḥ piṇḍapātaṃ pratipādayitukāmo dvārakoṣṭhakasamīpam abhigatas tam",
    "S03ajm_u:69_6_2": "atibhīṣaṇam antarā narakaṃ dadarśa /",
    "S03ajm_u:69_7": "tasya kiṃ svid idam iti samutpatitavitarkasya māraḥ pāpīyān bhavanabhitter niṣpatya saṃdṛśyamānadivyādbhutavapur antarikṣe sthitvā hitakāma iva nāmābravīt /",
    "S03ajm_u:69_8": "gṛhapate mahārauravo nāmāyaṃ mahānarakaḥ /",
    "S03ajm_u:ajm_4.5_0": "arthipraśaṃsāvacanapralubdhā hiṃsanti dānavyasanena ye 'rthān /",
    "S03ajm_u:ajm_4.5_1": "śaratsahasrāṇi bahūni teṣām asmin nivāso 'sulabhapravāsaḥ //",
    "S03ajm_u:ajm_4.6_0": "arthas trivargasya viśeṣahetus tasmin hate kena hato na dharmaḥ /",
    "S03ajm_u:ajm_4.6_1": "dharmaṃ ca hatvārthanibarhaṇena kathaṃ nu na syān narakapratiṣṭhaḥ //",
    "S03ajm_u:ajm_4.7_0": "dānaprasaṅgena ca dharmamūlaṃ ghnatā tvayārthaṃ yad akāri pāpam /",
    "S03ajm_u:ajm_4.7_1": "tvām attum abhyudgatam etad asmāj jvālograjihvaṃ narakāntakāsyam //",
    "S03ajm_u:ajm_4.8_0": "tat sādhu dānād viniyaccha buddhim evaṃ hi sadyaḥ patanaṃ na te syāt /",
    "S03ajm_u:ajm_4.8_1": "viceṣṭamānaiḥ karuṇaṃ rudadbhir mā dātṛbhir gāḥ samatām amībhiḥ //",
    "S03ajm_u:ajm_4.9_0": "pratigrahītā tu jano 'bhyupaiti nivṛttadānāpanayaḥ suratvam /",
    "S03ajm_u:ajm_4.9_1": "tat svargamārgāvaraṇād viramya dānodyamāt saṃyamam āśrayasva //",
    "S03ajm_u:70_0": "atha bodhisattvo nūnam asyaitad durātmano maddānavighnāya viceṣṭitam ity avagamya svasattvāvaṣṭambhadhīravinayamadhurākṣarāvicchedaṃ niyatam ity avocad enam /",
    "S03ajm_u:ajm_4.10_0": "asmaddhitāvekṣaṇadakṣiṇena vidarśito 'yaṃ bhavatāryamārgaḥ /",
    "S03ajm_u:ajm_4.10_1": "yuktā viśeṣeṇa ca daivateṣu parānukampānipuṇā pravṛttiḥ //",
    "S03ajm_u:ajm_4.11_0": "doṣodayāt pūrvam anantaraṃ vā yuktaṃ tu tacchāntipathena gantum /",
    "S03ajm_u:ajm_4.11_1": "gate prayāmaṃ hy apacāradoṣair vyādhau cikitsāpraṇayo vighātaḥ //",
    "S03ajm_u:ajm_4.12_0": "idaṃ ca dānavyasanaṃ madīyaṃ śaṅke cikitsāviṣayavyatītam /",
    "S03ajm_u:ajm_4.12_1": "tathā hy anādṛtya hitaiṣitāṃ te na me manaḥ saṃkucati pradānāt //",
    "S03ajm_u:ajm_4.13_0": "dānād adharmaṃ ca yad ūcivāṃs tvam arthaṃ ca dharmasya viśeṣahetum /",
    "S03ajm_u:ajm_4.13_1": "tan mānuṣī neyam avaiti buddhir dānād ṛte dharmapatho yathārthaḥ //",
    "S03ajm_u:ajm_4.14_0": "nidhīyamānaḥ sa tu dharmahetuś cauraiḥ prasahyātha vilupyamānaḥ /",
    "S03ajm_u:ajm_4.14_1": "oghodarāntarvinimagnamūrtir hutāśanasyāśanatāṃ gato vā //",
    "S03ajm_u:ajm_4.15_0": "yac cārthadātā narakaṃ prayāti pratigrahītā tu surendralokam /",
    "S03ajm_u:ajm_4.15_1": "vivardhitas tena ca me tvayāyaṃ dānodyamaḥ saṃyamayiṣyatāpi //",
    "S03ajm_u:ajm_4.16_0": "ananyathā cāstu vacas tavedaṃ svargaṃ ca me yācanakā vrajantu /",
    "S03ajm_u:ajm_4.16_1": "dānaṃ hi me lokahitārtham iṣṭaṃ nedaṃ svasaukhyodayasādhanāya //",
    "S03ajm_u:71_0": "atha māraḥ punar api bodhisattvaṃ hitaiṣīva dhīrahastenovāca /",
    "S03ajm_u:ajm_4.17_0": "hitoktim enāṃ mama cāpalaṃ vā samīkṣya yenecchasi tena gaccha /",
    "S03ajm_u:ajm_4.17_1": "sukhānvito vā bahumānapūrvaṃ smartāsi māṃ vipratisāravān vā //",
    "S03ajm_u:72_0": "bodhisattva uvāca / mārṣa marṣayatu bhavān /",
    "S03ajm_u:ajm_4.18_0": "kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā /",
    "S03ajm_u:ajm_4.18_1": "na tv arthināṃ praṇayadarśitasauhṛdānāṃ saṃmānakālam avamānanayā hariṣye //",
    "S03ajm_u:73_0_0": "ity uktvā bodhisattvaḥ svabhāgyabalāvaṣṭabdho jānānaś ca niratyayatāṃ dānasya nivāraṇaikarasam avadhūya svajanaparijanaṃ",
    "S03ajm_u:73_0_1": "sādhvasānabhibhūtamatir abhivṛddhadānābhilāṣo narakamadhyena prāyāt /",
    "S03ajm_u:ajm_4.19_0": "puṇyānubhāvād atha tasya tasminn apaṅkajaṃ paṅkajam udbabhūva /",
    "S03ajm_u:ajm_4.19_1": "avajñayevāvajahāsa māraṃ yac chuklayā kesaradantapaṅktyā //",
    "S03ajm_u:74_0": "atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātam asmai prāyacchat /",
    "S03ajm_u:ajm_4.20_0": "manaḥprasādapratibodhanārthaṃ tasyātha bhikṣur viyad utpapāta /",
    "S03ajm_u:ajm_4.20_1": "varṣañ jvalaṃś caiva sa tatra reje savidyududdyotapayodalakṣmyā //",
    "S03ajm_u:ajm_4.21_0": "avamṛditamanorathas tu māro dyutiparimoṣam avāpya vaimanasyāt /",
    "S03ajm_u:ajm_4.21_1": "tam abhimukham udīkṣituṃ na sehe saha narakeṇa tatas tirobabhūva //",
    "S03ajm_u:75_0": "tat kim idam upanītam / evam",
    "S03ajm_u:75_1": "atyayam apy avigaṇayya ditsanti satpuruṣāḥ /",
    "S03ajm_u:75_2": "kena nāma svasthena na dātavyaṃ syād iti",
    "S03ajm_u:75_3": "na sattvavantaḥ śakyante bhayād apy agatiṃ gamayitum ity evam apy upaneyam //",
    "S03ajm_u:76_0": "śreṣṭhijātakaṃ caturtham //",
    "S03ajm_u:77_0": "5. Aviṣahyaśreṣṭhijātakam",
    "S03ajm_u:78_0": "na vibhavakṣayāśaṅkayā samṛddhyāśayā vā pradānavaidhuryam upayānti satpuruṣāḥ //",
    "S03ajm_u:79_0_0": "tadyathānuśrūyate / bodhisattvaḥ kila tyāgaśīlakulavinayaśrutajñānāvismayādiguṇasamudito dhanadāyamāno vibhavasaṃpadā sarvātithitvād",
    "S03ajm_u:79_0_1": "anuparatadānasattro lokahitārthapravṛtto dāyakaśreṣṭhaḥ śreṣṭhī babhūva /",
    "S03ajm_u:79_1": "mātsaryādidoṣāviṣahyo 'viṣahya iti prakāśanāmā /",
    "S03ajm_u:ajm_5.1_0": "iṣṭārthasaṃpattivimarśanāśāt prītiprabodhasya viśeṣahetuḥ /",
    "S03ajm_u:ajm_5.1_1": "yathārthināṃ darśanam āsa tasya tathārthināṃ darśanam āsa tasya //",
    "S03ajm_u:ajm_5.2_0": "dehīti yācñāniyatārtham ukto nāstīti nāsau gadituṃ śaśāka /",
    "S03ajm_u:ajm_5.2_1": "hṛtāvakāśā hi babhūva citte tasyārthasaktiḥ kṛpayā mahatyā //",
    "S03ajm_u:ajm_5.3_0": "tasyārthibhir nirhriyamāṇasāre gṛhe babhūvābhyadhikaḥ praharṣaḥ /",
    "S03ajm_u:ajm_5.3_1": "viveda sa hy ugraghanān anarthān akāraṇakṣipravināśino 'rthān //",
    "S03ajm_u:ajm_5.4_0": "bhavanti lokasya ca bhūyasārthā lobhāśrayā durgatimārgasārthāḥ /",
    "S03ajm_u:ajm_5.4_1": "parātmanor abhyudayāvahatvād arthās tadīyās tu babhur yathārthāḥ //",
    "S03ajm_u:80_0_0": "atha tasya mahāsattvasya yathābhilaṣitair akliṣṭaiḥ śiṣṭopacāravibhūṣaṇair vipulair arthavisargair yācanakajanaṃ samantataḥ",
    "S03ajm_u:80_0_1": "saṃtarpayataḥ pradānaudāryaśravaṇād vismayāvarjitamanāḥ śakro devendraḥ pradānasthiraniścayatām asya jijñāsamānaḥ pratyahaṃ",
    "S03ajm_u:80_0_2": "dhanadhānyaratnaparicchadajātaṃ tat tad antardhāpayām āsa /",
    "S03ajm_u:80_1": "api nāmāyaṃ vibhavaparikṣayāśaṅkayā mātsaryāya pratāryeteti /",
    "S03ajm_u:80_2": "pradānādhimuktasya tu punar mahāsattvasya",
    "S03ajm_u:ajm_5.5_0": "yathā yathā tasya vineśur arthāḥ sūryābhisṛṣṭā iva toyaleśāḥ /",
    "S03ajm_u:ajm_5.5_1": "tathā tathaitān vipulaiḥ pradānair gṛhāt pradīptād iva nirjahāra //",
    "S03ajm_u:81_0_0": "atha śakro devendras tyāgaparāyaṇam eva taṃ mahāsattvam avetya prakṣīyamāṇavibhavasāram api vismitataramatis tasyaikarātreṇa",
    "S03ajm_u:81_0_1": "sarvaṃ vibhavasāram antardhāpayām āsānyatra rajjukuṇḍalakād dātrāc caikasmāt /",
    "S03ajm_u:81_1_0": "/ atha bodhisattvaḥ prabhātāyāṃ rajanyāṃ yathocitaṃ prativibuddhaḥ paśyati sma dhanadhānyaparicchadaparijanarddhiśūnyaṃ",
    "S03ajm_u:81_1_1": "niṣkūjadīnaṃ svabhavanaṃ rākṣasair ivodvāsitam anabhirāmadarśanaṃ kim idam iti ca samutthitavitarkaḥ samanuvicaraṃs tad rajjukuṇḍalakaṃ",
    "S03ajm_u:81_1_2": "dātraṃ ca kevalam atra dadarśa /",
    "S03ajm_u:81_2": "tasya cintā prādurabhavat / yadi tāvat kena cid yācitum anucitavacasā svavikramopajīvinā madgṛhe praṇaya evaṃ darśitaḥ sūpayuktā eva me 'rthāḥ /",
    "S03ajm_u:81_3": "atha tv idānīṃ madbhāgyadoṣād ucchrayam asahamānāḥ kena cid anupayuktā eva vidrutās tat kaṣṭam /",
    "S03ajm_u:ajm_5.6_0": "calaṃ sauhṛdam arthānāṃ viditaṃ pūrvam eva me /",
    "S03ajm_u:ajm_5.6_1": "arthinām eva pīḍā tu dahaty atra mano mama //",
    "S03ajm_u:ajm_5.7_0": "pradānasatkārasukhocitāś ciraṃ viviktam arthair abhigamya madgṛham /",
    "S03ajm_u:ajm_5.7_1": "kathaṃ bhaviṣyanti nu te mamārthinaḥ pipāsitāḥ śuṣkam ivāgatā hradam //",
    "S03ajm_u:82_0": "atha bodhisattvaḥ svadhairyāvaṣṭambhād anāsvāditaviṣādadainyas tasyām apy avasthāyām anabhyastayācñākramatvāt parān yācituṃ paricitān api na prasehe /",
    "S03ajm_u:82_1": "evaṃ duṣkaraṃ yācitum iti tasya bhūyasī yācanakajaneṣv anukampā babhūva/",
    "S03ajm_u:82_2_0": "/ atha sa mahātmā yācanakajanasvāgatādikriyāvekṣayā svayam eva tad rajjukuṇḍalakaṃ dātraṃ ca parigṛhya pratyahaṃ tṛṇavikrayopalabdhayā",
    "S03ajm_u:82_2_1": "vibhavamātrayārthijanapraṇayasaṃmānanaṃ cakāra /",
    "S03ajm_u:82_3_0": "/ atha śakro devendras tasyemām aviṣāditāṃ parame 'pi dāridrye pradānābhimukhatāṃ cāvekṣya savismayabahumānaḥ saṃdṛśyamānadivyādbhutavapur",
    "S03ajm_u:82_3_1": "antarikṣe sthitvā dānād vicchandayaṃs taṃ mahāsattvam uvāca /",
    "S03ajm_u:ajm_5.8_0": "suhṛnmanastāpakarīm avasthām imām upetas tvam atipradānaiḥ /",
    "S03ajm_u:ajm_5.8_1": "na dasyubhir naiva jalānalābhyāṃ na rājabhiḥ saṃhriyamāṇavittaḥ //",
    "S03ajm_u:ajm_5.9_0": "tat tvā hitāvekṣitayā bravīmi niyaccha dānavyasanānurāgam /",
    "S03ajm_u:ajm_5.9_1": "itthaṃgataḥ sann api cen na dadyā yāyāḥ punaḥ pūrvasamṛddhiśobhām //",
    "S03ajm_u:ajm_5.10_0": "śaśvat kṛśenāpi parivyayeṇa kālena dṛṣṭvā kṣayam añjanānām /",
    "S03ajm_u:ajm_5.10_1": "cayena valmīkasamucchrayāṃś ca vṛddhyarthinaḥ saṃyama eva panthāḥ //",
    "S03ajm_u:83_0": "atha bodhisattvaḥ pradānābhyāsamāhātmyaṃ vidarśayañ chakram uvāca /",
    "S03ajm_u:ajm_5.11_0": "anāryam āryeṇa sahasranetra suduṣkaraṃ suṣṭhv api durgatena /",
    "S03ajm_u:ajm_5.11_1": "mā caiva tad bhūn mama śakra vittaṃ yatprāptihetoḥ kṛpaṇāśayaḥ syām //",
    "S03ajm_u:ajm_5.12_0": "icchanti yācñāmaraṇena gantuṃ duḥkhasya yasya pratikāramārgam /",
    "S03ajm_u:ajm_5.12_1": "tenāturān kaḥ kulaputramānī nāstīti śuṣkāśaninābhihanyāt //",
    "S03ajm_u:ajm_5.13_0": "tan madvidhaḥ kiṃ svid upādadīta ratnaṃ dhanaṃ vā divi vāpi rājyam /",
    "S03ajm_u:ajm_5.13_1": "yācñābhitāpena vivarṇitāni prasādayen nārthimukhāni yena //",
    "S03ajm_u:ajm_5.14_0": "mātsaryadoṣopacayāya yaḥ syān na tyāgacittaṃ paribṛṃhayed vā /",
    "S03ajm_u:ajm_5.14_1": "sa tyāgam evārhati madvidhebhyaḥ parigrahacchadmamayo vighātaḥ //",
    "S03ajm_u:ajm_5.15_0": "vidyullatānṛttacale dhane ca sādhāraṇe naikavighātahetau /",
    "S03ajm_u:ajm_5.15_1": "dāne nidāne ca sukhodayānāṃ mātsaryam āryaḥ ka ivāśrayeta //",
    "S03ajm_u:ajm_5.16_0": "tad darśitā śakra mayi svateyaṃ hitābhidhānād anukampito 'smi /",
    "S03ajm_u:ajm_5.16_1": "svabhyastaharṣaṃ tu manaḥ pradānais tadutpathe kena dhṛtiṃ labheta //",
    "S03ajm_u:ajm_5.17_0": "na cātra manyor anuvṛttimārge cittaṃ bhavān arhati saṃniyoktum /",
    "S03ajm_u:ajm_5.17_1": "na hi svabhāvasya vipakṣadurgam āroḍhum alpena balena śakyam //",
    "S03ajm_u:84_0_0": "śakra uvāca / gṛhapate / paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya virūḍhāyater",
    "S03ajm_u:84_0_1": "loke vaśīkṛtaiśvaryasyāyaṃ kramo nemāṃ daśām abhiprapannasya /",
    "S03ajm_u:ajm_5.18_0": "svabuddhivispandasamāhitena vā yaśo'nukūlena kulocitena vā /",
    "S03ajm_u:ajm_5.18_1": "samṛddhim ākṛṣya śubhena karmaṇā sapatnatejāṃsy abhibhūya bhānuvat //",
    "S03ajm_u:ajm_5.19_0": "jane prasaṅgena vitatya saṃnatiṃ prabodhya harṣaṃ sasuhṛtsu bandhuṣu /",
    "S03ajm_u:ajm_5.19_1": "avāptasaṃmānavidhir nṛpād api śriyā pariṣvakta ivābhikāmyayā //",
    "S03ajm_u:ajm_5.20_0": "atha pradāne pravijṛmbhitakramaḥ sukheṣu vā naiti janasya vācyatām /",
    "S03ajm_u:ajm_5.20_1": "ajātapakṣaḥ kham ivārurukṣayā vighātabhāk kevalayā tu ditsayā //",
    "S03ajm_u:ajm_5.21_0": "yato dhanaṃ saṃyamanaibhṛtāśrayād upārjyatāṃ tāvad alaṃ praditsayā /",
    "S03ajm_u:ajm_5.21_1": "anāryatāpy atra ca nāma kā bhaven na yat pradadyād vibhaveṣv abhāviṣu //",
    "S03ajm_u:85_0": "bodhisattva uvāca / alam atinirbandhenātrabhavataḥ /",
    "S03ajm_u:ajm_5.22_0": "ātmārthaḥ syād yasya garīyān parakāryāt tenāpi syād deyam anādṛtya samṛddhim /",
    "S03ajm_u:ajm_5.22_1": "naiti prītiṃ tāṃ hi mahatyāpi vibhūtyā dānais tuṣṭiṃ lobhajayād yām upabhuṅkte //",
    "S03ajm_u:ajm_5.23_0": "naiti svargaṃ kevalayā yac ca samṛddhyā dānenaiva khyātim avāpnoti ca puṇyām /",
    "S03ajm_u:ajm_5.23_1": "mātsaryādīn nābhibhavaty eva ca doṣāṃs tasyā hetor dānam ataḥ ko na bhajeta //",
    "S03ajm_u:ajm_5.24_0": "trātuṃ lokān yas tu jarāmṛtyuparītān apy ātmānaṃ ditsati kāruṇyavaśena /",
    "S03ajm_u:ajm_5.24_1": "yo nāsvādaṃ vetti sukhānāṃ paraduḥkhaiḥ kas tasyārthas tvadgatayā syād api lakṣmyā //",
    "S03ajm_u:86_0": "api ca devendra /",
    "S03ajm_u:ajm_5.25_0": "saṃpattir iva vittānām adhruvā sthitir āyuṣaḥ /",
    "S03ajm_u:ajm_5.25_1": "iti yācanakaṃ labdhvā na samṛddhir avekṣyate //",
    "S03ajm_u:ajm_5.26_0": "eko rathaś ca bhuvi yad vidadhāti vartma tenāparo vrajati dhṛṣṭataraṃ tathānyaḥ /",
    "S03ajm_u:ajm_5.26_1": "kalyāṇam ādyam imam ity avadhūya mārgaṃ nāsatpathapraṇayane ramate mano me //",
    "S03ajm_u:ajm_5.27_0": "arthaś ca vistaram upaiṣyati cet punar me hartā manāṃsi niyamena sa yācakānām /",
    "S03ajm_u:ajm_5.27_1": "evaṃgate 'pi ca yathāvibhavaṃ pradāsye mā caiva dānaniyame pramadiṣma śakra //",
    "S03ajm_u:87_0": "ity ukte śakro devendraḥ samabhiprasāditamanāḥ sādhu sādhv ity enam abhisaṃrādhya sabahumānasnigdham avekṣamāṇa uvāca /",
    "S03ajm_u:ajm_5.28_0": "yaśaḥsapatnair api karmabhir janaḥ samṛddhim anvicchati nīcadāruṇaiḥ /",
    "S03ajm_u:ajm_5.28_1": "svasaukhyasaṅgād anapekṣitātyayaḥ pratāryamāṇaś capalena cetasā //",
    "S03ajm_u:ajm_5.29_0": "acintayitvā tu dhanakṣayaṃ tvayā svasaukhyahāniṃ mama ca pratāraṇām /",
    "S03ajm_u:ajm_5.29_1": "parārthasaṃpādanadhīracetasā mahattvam udbhāvitam ātmasaṃpadaḥ //",
    "S03ajm_u:ajm_5.30_0": "aho bataudāryaviśeṣabhāsvataḥ pramṛṣṭamātsaryatamisratā hṛdaḥ /",
    "S03ajm_u:ajm_5.30_1": "pradānasaṃkocavirūpatāṃ gataṃ dhane pranaṣṭe 'pi na yat tadāśayā //",
    "S03ajm_u:ajm_5.31_0": "na cātra citraṃ paraduḥkhaduḥkhinaḥ kṛpāvaśāl lokahitaiṣiṇas tava /",
    "S03ajm_u:ajm_5.31_1": "himāvadātaḥ śikharīva vāyunā na yat pradānād asi kampito mayā //",
    "S03ajm_u:ajm_5.32_0": "yaśaḥ samudbhāvayituṃ parīkṣayā dhanaṃ tavedaṃ tu nigūḍhavān aham /",
    "S03ajm_u:ajm_5.32_1": "maṇir hi śobhānugato 'py ato 'nyathā na saṃspṛśed ratnayaśomahārghatām //",
    "S03ajm_u:ajm_5.33_0": "ataḥ pradānair abhivarṣa yācakān hradān mahāmegha ivābhipūrayan /",
    "S03ajm_u:ajm_5.33_1": "dhanakṣayaṃ nāpsyasi matparigrahād idaṃ kṣamethāś ca viceṣṭitaṃ mama //",
    "S03ajm_u:88_0": "ity enam abhisaṃrādhya śakras tac cāsya vibhavasāram upasaṃhṛtya kṣamayitvā ca tatraivāntardadhe //",
    "S03ajm_u:89_0": "tad evaṃ na vibhavakṣayāpekṣayā samṛddhyāśayā vā pradānavaidhuryam upayānti satpuruṣā iti //",
    "S03ajm_u:90_0": "aviṣahyaśreṣṭhijātakaṃ pañcamam //",
    "S03ajm_u:91_0": "6. Śaśajātakam",
    "S03ajm_u:92_0": "tiryaggatānām api mahāsattvānāṃ śaktyanurūpā dānapravṛttir dṛṣṭā /",
    "S03ajm_u:92_1": "kena nāma manuṣyabhūtena na dātavyaṃ syāt //",
    "S03ajm_u:93_0_0": "tadyathānuśrūyate / kasmiṃś cid araṇyapradeśe manojñavīruttṛṇatarunicite puṣpaphalavati vaiḍūryanīlaśucisalilavāhinyā saritā",
    "S03ajm_u:93_0_1": "vibhūṣitaparyante mṛduśādvalāstaraṇasukhasaṃsparśadarśanīyadharaṇitale tapasvijanavicarite bodhisattvaḥ śaśo babhūva /",
    "S03ajm_u:ajm_6.1_0": "sa sattvayogād vapuṣaś ca saṃpadā balaprakarṣād vipulena caujasā /",
    "S03ajm_u:ajm_6.1_1": "atarkitaḥ kṣudramṛgair aśaṅkitaś cacāra tasmin mṛgarājalīlayā //",
    "S03ajm_u:ajm_6.2_0": "svacarmājinasaṃvītaḥ svatanūruhavalkalaḥ /",
    "S03ajm_u:ajm_6.2_1": "munivat tatra śuśubhe tuṣṭacittas tṛṇāṅkuraiḥ //",
    "S03ajm_u:ajm_6.3_0": "tasya maitryavadātena manovākkāyakarmaṇā /",
    "S03ajm_u:ajm_6.3_1": "āsur jihmitadaurātmyāḥ prāyaḥ śiṣyasukhā mṛgāḥ //",
    "S03ajm_u:94_0": "tasya guṇātiśayasaṃbhṛtena snehagauraveṇa viśeṣavattaram avabaddhahṛdayās trayaḥ sahāyā babhūvur udraḥ śṛgālo vānaraś ca /",
    "S03ajm_u:94_1": "te parasparasaṃbandhanibaddhasnehā iva bāndhavā anyonyapraṇayasaṃmānavirūḍhasauhṛdā iva ca suhṛdaḥ saṃmodamānās tatra viharanti sma /",
    "S03ajm_u:94_2_0": "tiryaksvabhāvavimukhāś ca prāṇiṣu dayānuvṛttyā laulyapraśamād vismṛtasteyapravṛttyā ca dharmānurodhinyā ca vṛttyā paṭuvijñānatvād",
    "S03ajm_u:94_2_1": "vinayaniyamadhīrayā ca ceṣṭayā devatānām api vismayanīyā babhūvuḥ /",
    "S03ajm_u:ajm_6.4_0": "sukhānulome guṇabādhini krame guṇānukūle ca sukhoparodhini /",
    "S03ajm_u:ajm_6.4_1": "naro 'pi tāvad guṇapakṣasaṃśrayād virājate kiṃ bata tiryagākṛtiḥ //",
    "S03ajm_u:ajm_6.5_0": "abhūt sa teṣāṃ tu śaśākṛtiḥ kṛtī parānukampāpratipadgurur guruḥ /",
    "S03ajm_u:ajm_6.5_1": "svabhāvasaṃpac ca guṇakramānugā yaśo yad eṣāṃ suralokam apy agāt //",
    "S03ajm_u:95_0_0": "atha kadā cit sa mahātmā sāyāhnasamaye dharmaśravaṇārtham abhigataiḥ sabahumānam upāsyamānas taiḥ sahāyaiḥ paripūrṇaprāyamaṇḍalam",
    "S03ajm_u:95_0_1": "ādityaviprakarṣād vyavadāyamānaśobhaṃ rūpyadarpaṇam iva tsaruvirahitam īṣatpārśvāpavṛttabimbaṃ śuklapakṣacaturdaśīcandramasamuditam",
    "S03ajm_u:95_0_2": "abhivīkṣya sahāyān uvāca /",
    "S03ajm_u:ajm_6.6_0": "asāv āpūrṇaśobhena maṇḍalena hasann iva /",
    "S03ajm_u:ajm_6.6_1": "nivedayati sādhūnāṃ candramāḥ poṣadhotsavam //",
    "S03ajm_u:96_0": "tad vyaktaṃ śvaḥ pañcadaśī yato bhavadbhiḥ poṣadhaniyamam abhisaṃpādayadbhir nyāyopalabdhenāhāraviśeṣena kālopanatam atithijanaṃ pratipūjya prāṇasaṃdhāraṇam anuṣṭheyam /",
    "S03ajm_u:ajm_6.7_0": "yat saṃprayogā virahāvasānāḥ samucchrayāḥ pātavirūpaniṣṭhāḥ /",
    "S03ajm_u:ajm_6.7_1": "vidyullatābhaṅguralolam āyus tenaiva kāryo dṛḍham apramādaḥ //",
    "S03ajm_u:ajm_6.8_0": "dānena śīlābharaṇena tasmāt puṇyāni saṃvardhayituṃ yatadhvam /",
    "S03ajm_u:ajm_6.8_1": "vivartamānasya hi janmadurge lokasya puṇyāni parā pratiṣṭhā //",
    "S03ajm_u:ajm_6.9_0": "tārāgaṇānām abhibhūya lakṣmīṃ vibhāti yat kāntiguṇena somaḥ /",
    "S03ajm_u:ajm_6.9_1": "jyotīṃṣi cākramya sahasraraśmir yad dīpyate puṇyaguṇocchrayaḥ saḥ //",
    "S03ajm_u:ajm_6.10_0": "dṛptasvabhāvāḥ sacivā nṛpāś ca puṇyaprabhāvāt pṛthivīśvarāṇām /",
    "S03ajm_u:ajm_6.10_1": "sadaśvavṛttyā hatasarvagarvāḥ prītā ivājñādhuram udvahanti //",
    "S03ajm_u:ajm_6.11_0": "puṇyair vihīnān anuyāty alakṣmīr vispandamānān api nītimārge /",
    "S03ajm_u:ajm_6.11_1": "puṇyādhikaiḥ sā hy avabhartsyamānā paryety amarṣād iva tadvipakṣān //",
    "S03ajm_u:ajm_6.12_0": "duḥkhapratiṣṭhād ayaśo'nubandhād apuṇyamārgād uparamya tasmāt /",
    "S03ajm_u:ajm_6.12_1": "śrīmatsu saukhyodayasādhaneṣu puṇyaprasaṅgeṣu matiṃ kurudhvam //",
    "S03ajm_u:97_0": "te tathety asyānuśāsanīṃ pratigṛhyābhivādya pradakṣiṇīkṛtya cainaṃ svaṃ svam ālayam abhijagmuḥ /",
    "S03ajm_u:97_1": "aciragateṣu ca teṣu sahāyeṣu sa mahātmā cintām āpede /",
    "S03ajm_u:ajm_6.13_0": "atither abhyupetasya saṃmānaṃ yena tena vā /",
    "S03ajm_u:ajm_6.13_1": "vidhātuṃ śaktir asty eṣām atra śocyo 'ham eva tu //",
    "S03ajm_u:ajm_6.14_0": "asmaddantāgravicchinnāḥ paritiktās tṛṇāṅkurāḥ /",
    "S03ajm_u:ajm_6.14_1": "śakyā nātithaye dātuṃ sarvathā dhig aśaktitām //",
    "S03ajm_u:ajm_6.15_0": "ity asāmarthyadīnena ko nv artho jīvitena me /",
    "S03ajm_u:ajm_6.15_1": "ānandaḥ śokatāṃ yāyād yasyaivam atithir mama //",
    "S03ajm_u:98_0": "tat kutredānīm idam atithiparicaryāvaiguṇyān niḥsāraṃ śarīrakam utsṛjyamānaṃ kasya cid upakārāya syād iti vimṛśan sa mahātmā smṛtiṃ pratilebhe /",
    "S03ajm_u:ajm_6.16_0": "svādhīnasulabham etan niravadyaṃ vidyate mamaiva khalu /",
    "S03ajm_u:ajm_6.16_1": "atithijanapratipūjanasamartharūpaṃ śarīradhanam //",
    "S03ajm_u:99_0": "tat kim ahaṃ viṣīdāmi /",
    "S03ajm_u:ajm_6.17_0": "samadhigatam idaṃ mayātitheyaṃ hṛdaya vimuñca yato viṣādadainyam /",
    "S03ajm_u:ajm_6.17_1": "samupanatam anena satkariṣyāmy aham atithipraṇayaṃ śarīrakeṇa //",
    "S03ajm_u:100_0": "iti viniścitya sa mahāsattvaḥ param iva lābham adhigamya paramaprītamanās tatrāvatasthe /",
    "S03ajm_u:ajm_6.18_0": "vitarkātiśayas tasya hṛdi saṃpravijṛmbhitaḥ /",
    "S03ajm_u:ajm_6.18_1": "āviścakre prabhāvaṃ ca prasādaṃ ca divaukasām //",
    "S03ajm_u:ajm_6.19_0": "tataḥ praharṣād iva sācalā calā mahī babhūvānibhṛtārṇavāṃśukā /",
    "S03ajm_u:ajm_6.19_1": "vitastaruḥ khe suradundubhisvanā diśaḥ prasādābharaṇāś cakāśire //",
    "S03ajm_u:ajm_6.20_0": "prasaktamandrastanitaprahāsinas taḍitpinaddhāś ca ghanāḥ samantataḥ /",
    "S03ajm_u:ajm_6.20_1": "parasparāśleṣavikīrṇareṇubhiḥ prasaktam enaṃ kusumair avākiran //",
    "S03ajm_u:ajm_6.21_0": "samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
    "S03ajm_u:ajm_6.21_1": "mudā pravṛddhair avibhaktabhaktibhis tam arcayām āsa kṛśāṃśukair iva //",
    "S03ajm_u:101_0_0": "tad upalabhya pramuditavismitamanobhir devatābhiḥ samantataḥ parikīrtyamānaṃ tasya vitarkādbhutaṃ samāpūryamāṇavismayakautūhalena",
    "S03ajm_u:101_0_1": "manasā tasya mahāsattvasya bhāvajijñāsayā dvitīye 'hani gaganatalamadhyam abhilaṅghamāne paṭutarakiraṇaprabhāve savitari",
    "S03ajm_u:101_0_2": "prasphuritamarīcijālavasanāsu bhāsvarātapavisarāvaguṇṭhitāsv anālokanakṣamāsu dikṣu saṃkṣipyamāṇacchāyeṣv abhivṛddhacīrīvirāvonnāditeṣu",
    "S03ajm_u:101_0_3": "vanāntareṣu vicchidyamānapakṣisaṃpāteṣu gharmaklamāpītotsāheṣv adhvageṣu śakro devānām adhipatir brāhmaṇarūpī bhūtvā mārgapranaṣṭa",
    "S03ajm_u:101_0_4": "ivādhvagaḥ kṣuttarṣaśramaviṣādadīnakaṇṭhaḥ sasvaraṃ prarudann avidūre teṣāṃ vicukrośa /",
    "S03ajm_u:ajm_6.22_0": "ekaṃ sārthāt paribhraṣṭaṃ bhramantaṃ gahane vane /",
    "S03ajm_u:ajm_6.22_1": "kṣucchramaklāntadehaṃ māṃ trātum arhanti sādhavaḥ //",
    "S03ajm_u:ajm_6.23_0": "mārgāmārgajñānaniścetanaṃ māṃ diksaṃmohāt kvāpi gacchantam ekam /",
    "S03ajm_u:ajm_6.23_1": "kāntāre 'smin gharmatarṣaklamārtaṃ mābhaiḥśabdaiḥ ko 'tra māṃ hlādayeta //",
    "S03ajm_u:102_0": "atha te mahāsattvās tena tasyātikaruṇenākranditaśabdena samākampitahṛdayāḥ sasaṃbhramadrutataragatayas taṃ deśam abhijagmuḥ /",
    "S03ajm_u:102_1": "mārgapranaṣṭādhvagadīnadarśanaṃ cainam abhisamīkṣya samabhigamyopacārapuraḥsaraṃ samāśvāsayanta ūcuḥ /",
    "S03ajm_u:ajm_6.24_0": "kāntāre vipranaṣṭo 'ham ity alaṃ saṃbhrameṇa te /",
    "S03ajm_u:ajm_6.24_1": "svasya śiṣyagaṇasyeva samīpe vartase hi naḥ //",
    "S03ajm_u:ajm_6.25_0": "tad adya tāvad asmākaṃ paricaryāpratigrahāt /",
    "S03ajm_u:ajm_6.25_1": "vidhāyānugrahaṃ saumya śvo gantāsi yathepsitam //",
    "S03ajm_u:103_0": "athodras tasya tūṣṇīṃbhāvād anumatam upanimantraṇam avetya harṣasaṃbhramatvaritagatiḥ sapta rohitamatsyān samupanīyāvocad enam /",
    "S03ajm_u:ajm_6.26_0": "mīnāribhir vismaraṇojjhitā vā trāsotplutā vā sthalam abhyupetāḥ /",
    "S03ajm_u:ajm_6.26_1": "khedaprasuptā iva sapta matsyā labdhā mayaitān nivaseha bhuktvā //",
    "S03ajm_u:104_0": "atha śṛgālo 'py enaṃ yathopalabdham annajātam upahṛtya praṇāmapuraḥsaraṃ sādaram uvāca /",
    "S03ajm_u:ajm_6.27_0": "ekāṃ ca godhāṃ dadhibhājanaṃ ca kenāpi saṃtyaktam ihādhyagaccham /",
    "S03ajm_u:ajm_6.27_1": "tan me hitāvekṣitayopayujya vane 'stu te 'smin guṇavāsa vāsaḥ //",
    "S03ajm_u:105_0": "ity uktvā prītamanās tad asmai samupajahāra /",
    "S03ajm_u:105_1": "/ atha vānaraḥ paripākaguṇāt samupajātamārdavāni manaḥśilācūrṇarañjitānīvātipiñjarāṇy atiraktabandhanamūlāni piṇḍīkṛtāny āmraphalāny ādāya sāñjalipragraham enam uvāca /",
    "S03ajm_u:ajm_6.28_0": "āmrāṇi pakvāny udakaṃ manojñaṃ chāyāś ca satsaṃgamasaukhyaśītāḥ /",
    "S03ajm_u:ajm_6.28_1": "ity asti me brahmavidāṃ variṣṭha bhuktvaitad atraiva tavāstu vāsaḥ //",
    "S03ajm_u:106_0": "atha śaśo 'bhisṛtyainam upacārakriyānantaraṃ sabahumānam udīkṣamāṇaḥ svena śarīreṇopanimantrayām āsa /",
    "S03ajm_u:ajm_6.29_0": "na santi mudgā na tilā na taṇḍulā vane 'bhivṛddhasya śaśasya ke ca na /",
    "S03ajm_u:ajm_6.29_1": "śarīram etat tv analābhisaṃskṛtaṃ mamopayujyādya tapovane vasa //",
    "S03ajm_u:ajm_6.30_0": "yad asti yasyepsitasādhanaṃ dhanaṃ sa tan niyuṅkte 'rthijanāgamotsave /",
    "S03ajm_u:ajm_6.30_1": "na cāsti dehād adhikaṃ ca me dhanaṃ pratīccha sarvasvam idaṃ yato mama //",
    "S03ajm_u:107_0": "śakra uvāca /",
    "S03ajm_u:ajm_6.31_0": "anyasyāpi vadhaṃ tāvat kuryād asmadvidhaḥ katham /",
    "S03ajm_u:ajm_6.31_1": "iti darśitasauhārde kathā kaiva bhavadvidhe //",
    "S03ajm_u:108_0": "śaśa uvāca / upapannarūpam idam āsannānukrośe brāhmaṇye /",
    "S03ajm_u:108_1": "tad ihaiva tāvad bhavān āstām asmadanugrahāpekṣayā yāvat kutaś cid ātmānugrahopāyam āsādayāmīti /",
    "S03ajm_u:108_2": "/ atha śakro devānām indras tasya bhāvam avetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmam aṅgārarāśim abhinirmame /",
    "S03ajm_u:108_3": "/ atha śaśaḥ samantato vilokayaṃs tam agniskandhaṃ dadarśa /",
    "S03ajm_u:108_4": "dṛṣṭvā ca prītamanāḥ śakram uvāca /",
    "S03ajm_u:108_5": "samadhigato 'yaṃ mayātmānugrahopāyaḥ /",
    "S03ajm_u:108_6": "tad asmaccharīropabhogāt saphalām anugrahāśāṃ me kartum arhasi /",
    "S03ajm_u:ajm_6.32_0": "deyaṃ ca ditsāpravaṇaṃ ca cittaṃ bhavadvidhenātithinā ca yogaḥ /",
    "S03ajm_u:ajm_6.32_1": "nāvāptum etad dhi sukhena śakyaṃ tat syād amoghaṃ bhavadāśrayān me //",
    "S03ajm_u:109_0": "ity anunīya saṃmānanādarātithipriyatayā cainam abhivādya /",
    "S03ajm_u:ajm_6.33_0": "tataḥ sa taṃ vahnim abhijvalantaṃ nidhiṃ dhanārthī sahaseva dṛṣṭvā /",
    "S03ajm_u:ajm_6.33_1": "pareṇa harṣeṇa samāruroha toyaṃ hasatpadmam ivaikahaṃsaḥ //",
    "S03ajm_u:110_0_0": "tad dṛṣṭvā paramavismayāvarjitamatir devānām adhipatiḥ svam eva vapur āsthāya divyakusumavarṣapuraḥsarībhir manaḥśrutisukhābhir",
    "S03ajm_u:110_0_1": "vāgbhir abhipūjya taṃ mahāsattvaṃ kamalapalāśalakṣmīsamṛddhābhyāṃ bhāsurāṅgulivibhūṣaṇālaṃkṛtābhyāṃ pāṇibhyāṃ svayam eva",
    "S03ajm_u:110_0_2": "cainaṃ parigṛhya tridaśebhyaḥ saṃdarśayām āsa /",
    "S03ajm_u:110_1": "paśyantv atrabhavantas tridaśālayanivāsino devāḥ samanumodantāṃ cedam ativismayanīyaṃ karmāvadānam asya mahāsattvasya /",
    "S03ajm_u:ajm_6.34_0": "tyaktaṃ batānena yathā śarīraṃ niḥsaṅgam adyātithivatsalena /",
    "S03ajm_u:ajm_6.34_1": "nirmālyam apy evam akampamānā nālaṃ parityaktum adhīrasattvāḥ //",
    "S03ajm_u:ajm_6.35_0": "jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca /",
    "S03ajm_u:ajm_6.35_1": "vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca //",
    "S03ajm_u:ajm_6.36_0": "aho bata guṇābhyāsavāsitāsya yathā matiḥ /",
    "S03ajm_u:ajm_6.36_1": "aho sadvṛttavātsalyaṃ kriyaudāryeṇa darśitam //",
    "S03ajm_u:111_0": "atha śakras tatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāś ca devasabhāyāḥ kūṭāgārakarṇike candramaṇḍalaṃ cābhyalaṃcakāra /",
    "S03ajm_u:ajm_6.37_0": "saṃpūrṇe 'dyāpi tad idaṃ śaśabimbaṃ niśākare /",
    "S03ajm_u:ajm_6.37_1": "chāyāmayam ivādarśe rājate 'bhivirājate //",
    "S03ajm_u:ajm_6.38_0": "tataḥ prabhṛti lokena kumudākarahāsanaḥ /",
    "S03ajm_u:ajm_6.38_1": "kṣaṇadātilakaś candraḥ śaśāṅka iti kīrtyate //",
    "S03ajm_u:112_0": "tad evaṃ tiryaggatānām api mahāsattvānāṃ śaktyanurūpā dānapravṛttir dṛṣṭā /",
    "S03ajm_u:112_1": "kena nāma manuṣyabhūtena na dātavyaṃ syāt /",
    "S03ajm_u:113_0": "tathā tiryaggatā api guṇavātsalyāt saṃpūjyante sadbhir iti guṇeṣv ādaraḥ kārya ity evam apy upaneyam /",
    "S03ajm_u:114_0": "śaśajātakaṃ ṣaṣṭham //",
    "S03ajm_u:115_0": "7. Agastyajātakam",
    "S03ajm_u:116_0": "tapovanasthānām apy alaṃkāras tyāgaśauryaṃ prāg eva gṛhasthānām //",
    "S03ajm_u:117_0_0": "tadyathānuśrūyate / bodhisattvabhūtaḥ kilāyaṃ bhagavāṃl lokahitārthaṃ saṃsārādhvani vartamānaś cāritraguṇaviśuddhyabhilakṣitaṃ",
    "S03ajm_u:117_0_1": "kṣititalatilakabhūtam anyatamaṃ mahad brāhmaṇakulaṃ gaganatalam iva śaradamalaparipūrṇamaṇḍalaś candramāḥ samudyann evābhyalaṃcakāra /",
    "S03ajm_u:117_1_0": "sa yathākramaṃ śrutismṛtivihitān avāpya jātakarmādīn saṃskārān adhītya sāṅgān vedān kṛtsnaṃ vyāpya vidvadyaśasā manuṣyalokaṃ",
    "S03ajm_u:117_1_1": "guṇapriyair dātṛbhir abhyarthya pratigrāhyamāṇavibhavatvāt parāṃ dhanasamṛddhim adhijagāma /",
    "S03ajm_u:ajm_7.1_0": "sa bandhumitrāśritadīnavargaṃ saṃmānanīyān atithīn gurūṃś ca /",
    "S03ajm_u:ajm_7.1_1": "prahlādayām āsa tayā samṛddhyā deśān mahāmegha ivābhivarṣan //",
    "S03ajm_u:ajm_7.2_0": "vidvattayā tasya yaśaḥ prakāśaṃ tat tyāgaśauryād adhikaṃ cakāśe /",
    "S03ajm_u:ajm_7.2_1": "niśākarasyeva śaradviśuddhaṃ samagrabhāvād adhikānti bimbam //",
    "S03ajm_u:118_0_0": "atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulam upaśamavirodhi vyasanaśaraśatalakṣyabhūtam",
    "S03ajm_u:118_0_1": "aparyantakarmāntānuṣṭhānapariśramam atṛptijanakaṃ kṛśāsvādaṃ gārhasthyam avetya taddoṣaviviktasukhāṃ ca dharmapratipattyanukūlāṃ",
    "S03ajm_u:118_0_2": "mokṣadharmārambhādhiṣṭhānabhūtāṃ pravrajyām anupaśyan mahatīm api tāṃ dhanasamṛddhim aparikleśādhigatāṃ lokasaṃnatimanoharāṃ",
    "S03ajm_u:118_0_3": "tṛṇavad apāsya tāpasapravrajyāvinayaniyamaparo babhūva /",
    "S03ajm_u:118_1": "pravrajitam api taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvāc ca śreyo'rthī janas tadguṇagaṇāvarjitamatis tathaivābhijagāma /",
    "S03ajm_u:118_2_0": "sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaram abahumanyamānaḥ pravivekābhirāmatayā dakṣiṇasamudramadhyāvagāḍham",
    "S03ajm_u:118_2_1": "indranīlabhedābhinīlavarṇair anilabalākalitair ūrmimālāvilāsair ācchuritaparyantaṃ sitasikatāstīrṇabhūmibhāgaṃ puṣpaphalapallavālaṃkṛtaviṭapair",
    "S03ajm_u:118_2_2": "nānātarubhir upaśobhitaṃ vimalasalilāśayapratīraṃ kārādvīpam adhyāsanād āśramapadaśriyā saṃyojayām āsa /",
    "S03ajm_u:ajm_7.3_0": "sutanus tapasā tatra sa reje tapasātanuḥ /",
    "S03ajm_u:ajm_7.3_1": "navaś candra iva vyomni kāntatvenākṛśaḥ kṛśaḥ //",
    "S03ajm_u:ajm_7.4_0": "praśamanibhṛtaceṣṭitendriyo vrataniyamaikaraso vane vasan /",
    "S03ajm_u:ajm_7.4_1": "munir iti tanubuddhiśaktibhir mṛgavihagair api so 'nvagamyata //",
    "S03ajm_u:119_0_0": "atha sa mahātmā pradānocitatvāt tapovane 'pi nivasan kālopanatam atithijanaṃ yathāsaṃnihitena mūlaphalena śucinā salilena",
    "S03ajm_u:119_0_1": "hṛdyābhiś ca svāgatāśīrvādapeśalābhis tapasvijanayogyābhir vāgbhiḥ saṃpūjayati sma /",
    "S03ajm_u:119_1": "atithijanopayuktaśeṣeṇa ca yātrāmātrārtham abhyavahṛtena vanyenāhāreṇa vartayām āsa /",
    "S03ajm_u:119_2_0": "/ tasya tapaḥprakarṣāt pravisṛtena yaśasā samāvarjitahṛdayaḥ śakro devānām indraḥ sthairyajijñāsayā tasya mahāsattvasya",
    "S03ajm_u:119_2_1": "tasminn araṇyāyatane tāpasajanopabhogayogyaṃ mūlaphalam anupūrveṇa sarvam antardhāpayām āsa /",
    "S03ajm_u:119_3": "bodhisattvo 'pi dhyānaprasṛtamānasatayā saṃtoṣaparicayād anadhimūrchitatvād āhāre śarīre cānabhiṣvaṅgān na tadantardhānahetuṃ manasi cakāra /",
    "S03ajm_u:119_4": "sa taruṇāni tarupallavāny adhiśrāya tair āhāraprayojanam abhiniṣpādyāparitṛṣyamāṇa āhāraviśeṣānutsukaḥ svasthamatis tathaiva vijahāra /",
    "S03ajm_u:ajm_7.5_0": "na kva cid durlabhā vṛttiḥ saṃtoṣaniyatātmanām /",
    "S03ajm_u:ajm_7.5_1": "kutra nāma na vidyante tṛṇaparṇajalāśayāḥ //",
    "S03ajm_u:120_0_0": "vismitataramanās tu śakro devendras tasya tenāvasthānena sthirataraguṇasaṃbhāvanas tatparīkṣānimittaṃ tasminn araṇyavanapradeśe",
    "S03ajm_u:120_0_1": "nidāghakālānila iva samagraṃ vīruttṛṇatarugaṇaṃ parṇasamṛddhyā viyojayām āsa /",
    "S03ajm_u:120_1": "/ atha bodhisattvaḥ pratyārdratarāṇi śīrṇaparṇāni samāhṛtya tair udakasvinnair anutkaṇṭhitamatir vartayamāno dhyānasukhaprīṇitamanās tatrāmṛtatṛpta iva vijahāra /",
    "S03ajm_u:ajm_7.6_0": "avismayaḥ śrutavatāṃ samṛddhānām amatsaraḥ /",
    "S03ajm_u:ajm_7.6_1": "saṃtoṣaś ca vanasthānāṃ guṇaśobhāvidhiḥ paraḥ //",
    "S03ajm_u:121_0_0": "atha śakras tena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa iva tasya mahāsattvasya vratakāle hutāgnihotrasya",
    "S03ajm_u:121_0_1": "parisamāptajapasyātithijanadidṛkṣayā diśo vyavalokayato brāhmaṇarūpam āsthāyātithir iva nāma purastāt prādurabhūt /",
    "S03ajm_u:121_1": "prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayām āsa /",
    "S03ajm_u:121_2": "tūṣṇīṃbhāvāt tu tasyānumatam upanimantraṇam avetya sa mahātmā",
    "S03ajm_u:ajm_7.7_0": "ditsāprakarṣavikasannayanāsyaśobhaḥ snigdhair manaḥśrutiharair abhinandya vākyaiḥ /",
    "S03ajm_u:ajm_7.7_1": "kṛcchropalabdham api tac chrapaṇaṃ samastaṃ tasmai dadau svayam abhūc ca mudaiva tṛptaḥ //",
    "S03ajm_u:122_0": "sa tathaiva praviśya dhyānāgāraṃ tenaiva prītiprāmodyena tad ahorātram atināmayām āsa /",
    "S03ajm_u:122_1": "/ atha śakras tasya dvitīye tṛtīye cāhani tathaiva vratakāle purataḥ prādurabhūt /",
    "S03ajm_u:122_2": "so 'pi cainaṃ pramuditataramanās tathaiva pratipūjayām āsa/",
    "S03ajm_u:ajm_7.8_0": "dānābhilāṣaḥ sādhūnāṃ kṛpābhyāsavivardhitaḥ /",
    "S03ajm_u:ajm_7.8_1": "naiti saṃkocadīnatvaṃ duḥkhaiḥ prāṇāntikair api //",
    "S03ajm_u:123_0_0": "atha śakraḥ paramavismayāviṣṭahṛdayas tapaḥprakarṣād asya prārthanāmātrāpekṣaṃ tridaśapatilakṣmīsaṃparkam avagamya samutpatitabhayāśaṅkaḥ",
    "S03ajm_u:123_0_1": "svam eva vapur divyādbhutaśobham abhiprapadya tapaḥprayojanam enaṃ paryapṛcchat /",
    "S03ajm_u:ajm_7.9_0": "bandhūn priyān aśrumukhān vihāya parigrahān saukhyaparigrahāṃś ca /",
    "S03ajm_u:ajm_7.9_1": "āśāṅkuśaṃ nu vyavasṛjya kutra tapaḥparikleśam imaṃ śrito 'si //",
    "S03ajm_u:ajm_7.10_0": "sukhopapannān paribhūya bhogāñ chokāturaṃ bandhujanaṃ ca kṛtvā /",
    "S03ajm_u:ajm_7.10_1": "na hetunālpena hi yānti dhīrāḥ sukhoparodhīni tapovanāni //",
    "S03ajm_u:ajm_7.11_0": "vaktavyam etan mayi manyase cet kautūhalaṃ no 'rhasi tad vinetum /",
    "S03ajm_u:ajm_7.11_1": "kiṃ nāma tad yasya guṇaśraveṇa vaśīkṛtaivaṃ bhavato 'pi buddhiḥ //",
    "S03ajm_u:124_0": "bodhisattva uvāca / śrūyatāṃ mārṣa yannimitto 'yaṃ mama prayatnaḥ /",
    "S03ajm_u:ajm_7.12_0": "punaḥpunarjātir atīva duḥkhaṃ jarā vipad vyādhivirūpatā ca /",
    "S03ajm_u:ajm_7.12_1": "martavyam ity ākulatā ca buddher lokān atas trātum iha sthito 'smi //",
    "S03ajm_u:125_0_0": "atha śakro nāyam asmadgatāṃ śriyaṃ kāmayata iti samāśvāsitahṛdayaḥ subhāṣitena tena cābhiprasāditamatir yuktam ity abhipūjya",
    "S03ajm_u:125_0_1": "tad asya vacanaṃ varapradānena bodhisattvam upanimantrayām āsa /",
    "S03ajm_u:ajm_7.13_0": "atra te tāpasajanapratirūpe subhāṣite /",
    "S03ajm_u:ajm_7.13_1": "dadāmi kāśyapa varaṃ tad vṛṇīṣva yad icchasi //",
    "S03ajm_u:126_0": "atha bodhisattvo bhavasukheṣv anāsthaḥ prārthanām eva duḥkham avagacchan sātmībhūtasaṃtoṣaḥ śakram uvāca /",
    "S03ajm_u:ajm_7.14_0": "dātum icchasi cen mahyam anugrahakaraṃ varam /",
    "S03ajm_u:ajm_7.14_1": "vṛṇe tasmād aham imaṃ devānāṃ pravaraṃ varam //",
    "S03ajm_u:ajm_7.15_0": "dārān mano'bhilaṣitāṃs tanayān prabhutvam arthān abhīpsitaviśālatarāṃś ca labdhvā /",
    "S03ajm_u:ajm_7.15_1": "yenābhitaptamatir eti na jātu tṛptiṃ lobhānalaḥ sa hṛdayaṃ mama nābhyupeyāt //",
    "S03ajm_u:127_0": "atha śakras tasya tayā saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punar bodhisattvaṃ sādhu sādhv iti praśasya vareṇopacchandayām āsa /",
    "S03ajm_u:ajm_7.16_0": "atrāpi te munijanapratirūpe subhāṣite /",
    "S03ajm_u:ajm_7.16_1": "pratiprābhṛtavat prītyā prayacchāmy aparaṃ varam //",
    "S03ajm_u:128_0": "atha bodhisattvaḥ kleśaviyogasyaiva durlabhatām asya pradarśayan varayācñāpadeśena punar apy asmai dharmaṃ deśayām āsa /",
    "S03ajm_u:ajm_7.17_0": "dadāsi me yadi varaṃ sadguṇāvāsa vāsava /",
    "S03ajm_u:ajm_7.17_1": "vṛṇe tenedam aparaṃ devendrānavaraṃ varam //",
    "S03ajm_u:ajm_7.18_0": "arthād api bhraṃśam avāpnuvanti varṇaprasādād yaśasaḥ sukhāc ca /",
    "S03ajm_u:ajm_7.18_1": "yenābhibhūtā dviṣateva sattvāḥ sa dveṣavahnir mama dūrataḥ syāt //",
    "S03ajm_u:129_0": "tac chrutvā śakro devānām adhipatir vismayavaśāt sādhv ity enaṃ sabahumānam abhipraśasya punar uvāca /",
    "S03ajm_u:ajm_7.19_0": "sthāne pravrajitān kīrtir anurakteva sevate /",
    "S03ajm_u:ajm_7.19_1": "tad varaṃ pratigṛhṇīṣva mad atrāpi subhāṣite //",
    "S03ajm_u:130_0": "atha bodhisattvaḥ kleśaprātikūlyāt kliṣṭasattvasaṃparkavigarhāṃ varasaṃpratigrahāpadeśena kurvann ity uvāca /",
    "S03ajm_u:ajm_7.20_0": "śṛṇuyām api naiva jātu bālaṃ na ca vīkṣeya na cainam ālapeyam /",
    "S03ajm_u:ajm_7.20_1": "na ca tena nivāsakhedaduḥkhaṃ samupeyāṃ varam ity ahaṃ vṛṇe tvām //",
    "S03ajm_u:131_0": "śakra uvāca /",
    "S03ajm_u:ajm_7.21_0": "anukampyo viśeṣeṇa satām āpadgato nanu /",
    "S03ajm_u:ajm_7.21_1": "āpadāṃ mūlabhūtatvād bālyaṃ cādhamam iṣyate //",
    "S03ajm_u:ajm_7.22_0": "karuṇāśrayabhūtasya bālasyāsya viśeṣataḥ /",
    "S03ajm_u:ajm_7.22_1": "kṛpālur api san kasmān na darśanam apīcchasi //",
    "S03ajm_u:132_0": "bodhisattva uvāca / agatyā mārṣa / paśyatv atrabhavān /",
    "S03ajm_u:ajm_7.23_0": "kathaṃ cid api śakyeta yadi bālaś cikitsitum /",
    "S03ajm_u:ajm_7.23_1": "taddhitodyoganiryatnaḥ kathaṃ syād iti madvidhaḥ //",
    "S03ajm_u:133_0": "itthaṃ caiṣa cikitsāprayogasyāpātram iti gṛhyatām /",
    "S03ajm_u:ajm_7.24_0": "sunayavad anayaṃ nayaty ayaṃ param api cātra niyoktum icchati /",
    "S03ajm_u:ajm_7.24_1": "anucitavinayārjavakramo hitam api cābhihitaḥ prakupyati //",
    "S03ajm_u:ajm_7.25_0": "iti paṇḍitamānamohadagdhe hitavādiṣv api roṣarūkṣabhāve /",
    "S03ajm_u:ajm_7.25_1": "rabhase vinayābhiyogamāndyād vada kas tatra hitārpaṇābhyupāyaḥ //",
    "S03ajm_u:ajm_7.26_0": "ity agatyā suraśreṣṭha karuṇāpravaṇair api /",
    "S03ajm_u:ajm_7.26_1": "bālyād adravyabhūtasya na darśanam apīṣyate //",
    "S03ajm_u:134_0": "tac chrutvā śakraḥ sādhu sādhv ity enam abhinandya subhāṣitaparitoṣitamatiḥ punar uvāca /",
    "S03ajm_u:ajm_7.27_0": "na subhāṣitaratnānām arghaḥ kaś ca na vidyate /",
    "S03ajm_u:ajm_7.27_1": "kusumāñjalivat prītyā dadāmy atra tu te varam //",
    "S03ajm_u:135_0": "atha bodhisattvaḥ sarvāvasthasukhatāṃ sajjanasya pradarśayañ chakram uvāca/",
    "S03ajm_u:ajm_7.28_0": "vīkṣeya dhīraṃ śṛṇuyāṃ ca dhīraṃ syān me nivāsaḥ saha tena śakra /",
    "S03ajm_u:ajm_7.28_1": "saṃbhāṣaṇaṃ tena sahaiva bhūyād etad varaṃ devavara prayaccha //",
    "S03ajm_u:136_0": "śakra uvāca / atipakṣapāta iva khalu te dhīraṃ prati / tad ucyatām /",
    "S03ajm_u:ajm_7.29_0": "kiṃ nu dhīras tavākārṣīd vada kāśyapa kāraṇam /",
    "S03ajm_u:ajm_7.29_1": "adhīra iva yenāsi dhīradarśanalālasaḥ //",
    "S03ajm_u:137_0": "atha bodhisattvaḥ sajjanamāhātmyam asya pradarśayann uvāca /",
    "S03ajm_u:137_1": "śrūyatāṃ mārṣa yena me dhīradarśanam evābhilaṣati matiḥ /",
    "S03ajm_u:ajm_7.30_0": "vrajati guṇapathena ca svayaṃ nayati parān api tena vartmanā /",
    "S03ajm_u:ajm_7.30_1": "vacanam api na rūkṣam akṣamāṃ janayati tasya hitopasaṃhitam //",
    "S03ajm_u:ajm_7.31_0": "aśaṭhavinayabhūṣaṇaḥ sadā hitam iti lambhayituṃ sa śakyate /",
    "S03ajm_u:ajm_7.31_1": "iti mama guṇapakṣapātinī namati matir guṇapakṣapātini //",
    "S03ajm_u:138_0": "athainaṃ śakraḥ sādhūpapannarūpam idam iti cābhinandya samabhivṛddhaprasādaḥ punar vareṇopanimantrayām āsa /",
    "S03ajm_u:ajm_7.32_0": "kāmaṃ saṃtoṣasātmatvāt sarvatra kṛtam eva te /",
    "S03ajm_u:ajm_7.32_1": "madanugrahabuddhyā tu grahītuṃ varam arhasi //",
    "S03ajm_u:ajm_7.33_0": "upakārāśayā bhaktyā śaktyā caiva samastayā /",
    "S03ajm_u:ajm_7.33_1": "prayuktasyātiduḥkho hi praṇayasyāpratigrahaḥ //",
    "S03ajm_u:139_0": "atha tasya parām upakartukāmatām avetya bodhisattvas tatpriyahitakāmyayā pradānānutarṣaprābalyam asmai prakāśayann uvāca /",
    "S03ajm_u:ajm_7.34_0": "tvadīyam annaṃ kṣayadoṣavarjitaṃ manaś ca ditsāparitoṣapeśalam /",
    "S03ajm_u:ajm_7.34_1": "viśuddhaśīlābharaṇāś ca yācakā mama syur etāṃ varasaṃpadaṃ vṛṇe //",
    "S03ajm_u:140_0": "śakra uvāca / subhāṣitaratnākaraḥ khalv atrabhavān / api ca /",
    "S03ajm_u:ajm_7.35_0": "yad abhiprārthitaṃ sarvaṃ tat tathaiva bhaviṣyati /",
    "S03ajm_u:ajm_7.35_1": "dadāmi ca punas tubhyaṃ varam asmin subhāṣite //",
    "S03ajm_u:141_0": "bodhisattva uvāca /",
    "S03ajm_u:ajm_7.36_0": "varaṃ mamānugrahasaṃpadākaraṃ dadāsi cet sarvadivaukasāṃ vara /",
    "S03ajm_u:ajm_7.36_1": "na mābhyupeyāḥ punar ity abhijvalann imaṃ varaṃ daityanisūdanaṃ vṛṇe //",
    "S03ajm_u:142_0": "atha śakraḥ sāmarṣavad enam ativismayamāna uvāca / mā tāvad bhoḥ /",
    "S03ajm_u:ajm_7.37_0": "japavratejyāvidhinā tapaḥśramair jano 'yam anvicchati darśanaṃ mama /",
    "S03ajm_u:ajm_7.37_1": "bhavān punar necchati kena hetunā varapraditsābhigatasya me sataḥ //",
    "S03ajm_u:ajm_7.38_0": "bodhisattva uvāca / alaṃ te manyupraṇayena / samanuneṣyāmy aham atrabhavantaṃ devarājam /",
    "S03ajm_u:ajm_7.38_1": "na hy asāv adākṣiṇyānuvṛttir nāpy abahumānaviceṣṭitam asamavadhānakāmyatā vā bhavataḥ /",
    "S03ajm_u:ajm_7.38_2": "nirīkṣya te rūpam amānuṣādbhutaṃ prasannakānti jvalitaṃ ca tejasā /",
    "S03ajm_u:ajm_7.38_3": "bhavet pramādas tapasīti me bhayaṃ prasādasaumyād api darśanāt tava //",
    "S03ajm_u:143_0": "atha śakraḥ praṇamya pradakṣiṇīkṛtya cainaṃ tatraivāntardadhe /",
    "S03ajm_u:143_1": "prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyam annapānaṃ dadarśa /",
    "S03ajm_u:143_2": "śakropanimantraṇāhūtāni cānekāni pratyekabuddhaśatāni vyāyatābaddhaparikarāṃś ca pariveṣaṇasajjān anekān devakumārān /",
    "S03ajm_u:ajm_7.39_0": "tenānnapānavidhinā sa munir maharṣīn saṃtarpayan mudam udāratamām avāpa /",
    "S03ajm_u:ajm_7.39_1": "vṛttyā ca tāpasajanocitayābhireme dhyānāpramāṇaniyamena śamena caiva //",
    "S03ajm_u:144_0": "tad evaṃ tapovanasthānām apy alaṃkāras tyāgaśauryaṃ prāg eva gṛhasthānām iti",
    "S03ajm_u:145_0_0": "tyāgaśauryeṇālaṃkartavya evātmā satpuruṣeṇeti dānapatisaṃvarṇanāyām upaneyaṃ lobhadveṣabālavigarhāyāṃ kalyāṇamitrasaṃparkaguṇe",
    "S03ajm_u:145_0_1": "saṃtoṣakathāyāṃ tathāgatamāhātmye caivaṃ pūrvajanmasv api subhāṣitaratnātiśayākaraḥ sa bhagavān prāg evābhisaṃbuddha iti /",
    "S03ajm_u:146_0": "agastyajātakaṃ saptamam //",
    "S03ajm_u:147_0": "8. Maitrībalajātakam",
    "S03ajm_u:148_0": "na paraduḥkhāturāḥ svasukham avekṣante mahākāruṇikāḥ //",
    "S03ajm_u:149_0_0": "tadyathānuśrūyate / bodhisattvaḥ kila svamāhātmyakāruṇyābhiprapannajagatparitrāṇādhyāśayaḥ pradānadamasaṃyamasauratyādibhir",
    "S03ajm_u:149_0_1": "lokānugrahānukūlair guṇātiśayair abhivardhamānaḥ sarvasattvamaitramanā maitrībalo nāma rājā babhūva /",
    "S03ajm_u:ajm_8.1_0": "duḥkhaṃ sukhaṃ vā yad abhūt prajānāṃ tasyāpi rājñas tad abhūt tathaiva /",
    "S03ajm_u:ajm_8.1_1": "ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa //",
    "S03ajm_u:ajm_8.2_0": "narendracūḍādhṛtaśāsanasya tasya tv alaṃkāravad āsa śastram /",
    "S03ajm_u:ajm_8.2_1": "vispaṣṭarūpaṃ dadṛśe ca śāstraṃ nayeṣu lokasya hitodayeṣu //",
    "S03ajm_u:ajm_8.3_0": "vinigrahapragrahayoḥ pravṛttir dharmoparodhaṃ na cakāra tasya /",
    "S03ajm_u:ajm_8.3_1": "hitāśayatvān nayanaipuṇāc ca parīkṣakasyeva pituḥ prajāsu //",
    "S03ajm_u:150_0_0": "tasyaivaṃ dharmeṇa prajāḥ pālayataḥ satyatyāgopaśamaprajñādibhiś ca parahitapariṇāmanāt saviśeṣodāttakramair bodhisaṃbhāravidhibhir",
    "S03ajm_u:150_0_1": "abhivardhamānasya kadā cit kasmiṃś cid aparādhe yakṣāṇām adhipatinā svaviṣayāt pravrājitā ojohārāḥ pañca yakṣāḥ paravadhadakṣās",
    "S03ajm_u:150_0_2": "tadviṣayam abhijagmuḥ /",
    "S03ajm_u:150_1_0": "vyapagatasarvopadravatvāc ca nityapravṛttavividhotsavaṃ parayā saṃpadā samupetarūpaṃ pramuditatuṣṭapuṣṭajanam abhisamīkṣya",
    "S03ajm_u:150_1_1": "taṃ viṣayaṃ tadviṣayanivāsināṃ puruṣāṇām ojāṃsy apahartum eṣām abhilāṣo babhūva /",
    "S03ajm_u:ajm_8.4_0": "te pareṇāpi yatnena saṃpravṛttāḥ svakarmaṇi /",
    "S03ajm_u:ajm_8.4_1": "naiva tadviṣayasthānāṃ hartum ojaḥ prasehire //",
    "S03ajm_u:ajm_8.5_0": "tasya prabhāvātiśayān nṛpasya mameti yatraiva babhūva buddhiḥ /",
    "S03ajm_u:ajm_8.5_1": "saivāsya rakṣā paramāsa tasmād ojāṃsi hartuṃ na viṣehire te //",
    "S03ajm_u:151_0": "yadā ca param api prayatnaṃ kurvanto naiva śaknuvanti sma kasya cit tadviṣayanivāsina ojo 'pahartum athaiṣāṃ parasparam avekṣyaitad abhūt /",
    "S03ajm_u:ajm_8.6_0": "asmatprabhāvapratighātayogyā vidyātapaḥsiddhimayā viśeṣāḥ /",
    "S03ajm_u:ajm_8.6_1": "na santi caiṣām atha cādya sarve vyarthābhidhānatvam upāgatāḥ smaḥ //",
    "S03ajm_u:152_0_0": "atha te yakṣā brāhmaṇavarṇam ātmānam abhinirmāya samanucaranto dadṛśuḥ pratyaraṇyacaram anyatamaṃ gopālakaṃ saśādvale chāyādrumamūle",
    "S03ajm_u:152_0_1": "sopānatkaṃ saṃniṣaṇṇaṃ sapallavair vanatarukusumair viracitāṃ mālām udvahantaṃ dakṣiṇato vinyastadaṇḍaparaśum ekākinaṃ rajjuvartanavyāpṛtaṃ",
    "S03ajm_u:152_0_2": "prakṣveḍitavilāsena gāyantam āsīnaṃ samupetya cainam ūcuḥ /",
    "S03ajm_u:152_1": "bho gavāṃ saṃrakṣaṇādhikṛta /",
    "S03ajm_u:152_2": "evaṃ vivikte nirjanasaṃpāte 'sminn araṇye vicarann ekākī kathaṃ na bibheṣīti /",
    "S03ajm_u:152_3": "/ sa tān ullokyābravīt / kuto vā bhetavyam iti // yakṣā ūcuḥ / kiṃ tvayā na śrutapūrvā rakṣasāṃ piśācānāṃ vā nisargaraudrā prakṛtiḥ /",
    "S03ajm_u:ajm_8.7_0": "sahāyamadhye 'pi hi vartamāno vidyātapaḥsvastyayanair upetaḥ /",
    "S03ajm_u:ajm_8.7_1": "yebhyaḥ kathaṃ cit parimokṣam eti śauryād avajñātabhayo 'pi lokaḥ //",
    "S03ajm_u:ajm_8.8_0": "tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ /",
    "S03ajm_u:ajm_8.8_1": "viviktagambhīrabhayānakeṣu sahāyahīnasya vanāntareṣu //",
    "S03ajm_u:153_0": "ity ukte sa gopālakaḥ prahasyainān uvāca /",
    "S03ajm_u:ajm_8.9_0": "janaḥ svastyayanenāyaṃ mahatā paripālyate /",
    "S03ajm_u:ajm_8.9_1": "devendrair apy aśakyo 'yaṃ kiṃ punaḥ piśitāśanaiḥ //",
    "S03ajm_u:ajm_8.10_0": "tena geha ivāraṇye rātrāv api yathā divā /",
    "S03ajm_u:ajm_8.10_1": "janānta iva caiko 'pi nirbhayo vicarāmy aham //",
    "S03ajm_u:154_0": "athainaṃ te yakṣāḥ kautūhalaprābalyāt sādaram upavatsayanta ivocuḥ /",
    "S03ajm_u:154_1": "tat kathaya kathaya tāvad bhadra kīdṛśo 'yaṃ yuṣmākaṃ svastyayanaviśeṣa iti /",
    "S03ajm_u:154_2": "/ sa tān prahasann uvāca / śrūyatāṃ yādṛśo 'smākam atyadbhutaḥ svastyayanaviśeṣaḥ /",
    "S03ajm_u:ajm_8.11_0": "kanakagiriśilāviśālavakṣāḥ śaradamalendumanojñavaktraśobhaḥ /",
    "S03ajm_u:ajm_8.11_1": "kanakaparighapīnalambabāhur vṛṣabhanibhekṣaṇavikramo narendraḥ //",
    "S03ajm_u:155_0": "īdṛśo 'smākaṃ svastyayanaviśeṣa ity uktvā sāmarṣavismayas tān yakṣān avekṣamāṇaḥ punar uvāca /",
    "S03ajm_u:ajm_8.12_0": "evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ /",
    "S03ajm_u:ajm_8.12_1": "atyadbhutatvād athavā śruto 'pi bhavatsu vipratyayato na rūḍhaḥ //",
    "S03ajm_u:ajm_8.13_0": "śaṅke guṇānveṣaṇaviklavo vā deśe jano 'sāv akutūhalo vā /",
    "S03ajm_u:ajm_8.13_1": "vivarjito bhāgyaparikṣayād vā kīrtyā narendrasya yato 'bhyupaitha //",
    "S03ajm_u:156_0": "tad asti vo bhāgyaśeṣaṃ yat tādṛśād deśakāntārād ihāgatāḥ stha /",
    "S03ajm_u:156_1": "/ yakṣā ūcuḥ / bhadra kiṃkṛto 'yam asya rājñaḥ prabhāvo yad asyāmānuṣā na prasahante viṣayanivāsinaṃ janaṃ hiṃsitum iti /",
    "S03ajm_u:156_2": "gopālaka uvāca / svamāhātmyādhigataḥ prabhāvo 'yam asmākaṃ mahārājasya /",
    "S03ajm_u:ajm_8.14_0": "maitrī tasya balaṃ dhvajāgraśabalaṃ tv ācāramātraṃ balaṃ nāsau vetti ruṣaṃ na cāha paruṣaṃ samyak ca gāṃ rakṣati /",
    "S03ajm_u:ajm_8.14_1": "dharmas tasya nayo na nītinikṛtiḥ pūjārtham arthaḥ satām ity āścaryamayo 'pi durjanadhanaṃ garvaṃ ca nālambate /",
    "S03ajm_u:157_0": "evamādiguṇaśatasamudito 'yam asmākaṃ svāmī /",
    "S03ajm_u:157_1": "tenāsya na prasahante viṣayanivāsinaṃ janam upadravāḥ /",
    "S03ajm_u:157_2": "api ca kiyad ahaṃ vaḥ śakṣyāmi vaktum /",
    "S03ajm_u:157_3": "nṛpatiguṇaśravaṇakutūhalais tu bhavadbhir nagaram eva yuktaṃ praveṣṭuṃ syāt /",
    "S03ajm_u:157_4_0": "tatra hi bhavantaḥ svadharmānurāgād vyavasthitāryamaryādaṃ nityakṣemasubhikṣatvāt pramuditasamṛddham anuddhatodāttaveṣam",
    "S03ajm_u:157_4_1": "abhyāgatātithijanaviśeṣavatsalaṃ nṛpatiguṇākṣiptahṛdayaṃ tatkīrtyāśrayāḥ stutīr maṅgalam iva svastyayanam iva ca praharṣād",
    "S03ajm_u:157_4_2": "abhyasyantaṃ janaṃ dṛṣṭvā rājño guṇavistaram anumāsyante /",
    "S03ajm_u:157_5": "satyāṃ ca guṇabahumānodbhāvanāyāṃ taddidṛkṣāyām avaśyaṃ tadguṇapratyakṣiṇo bhaviṣyatheti /",
    "S03ajm_u:157_6": "/ atha te yakṣāḥ svaprabhāvapratīghātāt tasmin rājani sā marṣahṛdayā bhāvaprayuktayāpi yuktayā tayā tathyayā guṇakathayā naiva mārdavam upajagmuḥ /",
    "S03ajm_u:ajm_8.15_0": "prāyeṇa khalu mandānām amarṣajvalitaṃ manaḥ /",
    "S03ajm_u:ajm_8.15_1": "yasmin vastuni tatkīrtyā tad viśeṣeṇa dahyate //",
    "S03ajm_u:158_0": "pradānapriyatāṃ tu samabhivīkṣya rājñas te yakṣās tadapakāracikīrṣavaḥ samabhigamya rājānaṃ saṃdarśanakāle bhojanam ayācanta /",
    "S03ajm_u:158_1": "/ atha sa rājā pramuditamanās tadadhikṛtān puruṣān samādideśa /",
    "S03ajm_u:158_2": "kṣipram abhirucitaṃ bhojanaṃ brāhmaṇebhyo dīyatām iti /",
    "S03ajm_u:158_3": "/ atha te yakṣāḥ samupahṛtaṃ rājārham api bhojanaṃ haritatṛṇam iva vyāghrā naiva pratyagṛhṇan naivaṃvidhaṃ bhojanaṃ vayam aśnīma iti /",
    "S03ajm_u:158_4": "tac chrutvā sa rājā samabhigamyainān abravīt /",
    "S03ajm_u:158_5": "atha kīdṛśaṃ bhojanaṃ yuṣmākam upaśete /",
    "S03ajm_u:158_6": "yāvat tādṛśam anviṣyatām iti /",
    "S03ajm_u:ajm_8.16_0": "atyaktoṣmāṇi māṃsāni narāṇāṃ rudhirāṇi ca /",
    "S03ajm_u:ajm_8.16_1": "ity annapānaṃ padmākṣa yakṣānām akṣatavrata //",
    "S03ajm_u:159_0_0": "ity uktvā daṃṣṭrākarālavadanāni dīptapiṅgalakekararaudranayanāni cipiṭavirūpaghoṇāni jvaladanalakapilakeśaśmaśrūṇi sajalajaladharāndhakārākārāṇi",
    "S03ajm_u:159_0_1": "vikṛtabhīṣaṇāni svāny eva vapūṃṣi pratyapadyanta /",
    "S03ajm_u:159_1": "samavekṣya cainān sa rājā piśācāḥ khalv ime na mānuṣās tenāsmadīyam annapānaṃ nābhilaṣantīti niścayam upajagāma /",
    "S03ajm_u:ajm_8.17_0": "atha tasya narendrasya prakṛtyā karuṇātmanaḥ /",
    "S03ajm_u:ajm_8.17_1": "bhūyasī karuṇā teṣu samabhūc chuddhacetasaḥ //",
    "S03ajm_u:160_0": "karuṇaikatānahṛdayaś ca tān yakṣān anuśocan niyatam īdṛśam arthaṃ cintayām āsa /",
    "S03ajm_u:ajm_8.18_0": "dayāvatas tāvad idam annapānaṃ sudurlabham /",
    "S03ajm_u:ajm_8.18_1": "pratyahaṃ ca tad anveṣyaṃ kiṃ nu duḥkham ataḥ param //",
    "S03ajm_u:ajm_8.19_0": "nirdayasyāpy aśaktasya vighātaikarasaḥ śramaḥ /",
    "S03ajm_u:ajm_8.19_1": "śaktasyāpy ahitābhyāsāt kiṃ svit kaṣṭataraṃ tataḥ //",
    "S03ajm_u:ajm_8.20_0": "evaṃvidhāhāraparāyaṇānāṃ kāruṇyaśūnyāśivamānasānām /",
    "S03ajm_u:ajm_8.20_1": "pretyeha caiṣāṃ dahatāṃ svam arthaṃ duḥkhāni yāsyanti kadā nu nāśam //",
    "S03ajm_u:161_0": "tat katham idānīm aham eṣām āhārasaṃpādanād ekāham api tāvat parahiṃsāpraṇayavighātaṃ kuryām /",
    "S03ajm_u:ajm_8.21_0": "na hi smarāmy arthitayāgatānām āśāviparyāsahataprabhāṇi /",
    "S03ajm_u:ajm_8.21_1": "himānilamlāpitapaṅkajānāṃ samānadainyāni mukhāni kartum //",
    "S03ajm_u:162_0": "bhavatu / dṛṣṭam /",
    "S03ajm_u:ajm_8.22_0": "svataḥ śarīrāt sthirapīvarāṇi dāsyāmi māṃsāni saśoṇitāni /",
    "S03ajm_u:ajm_8.22_1": "ato 'nyathā ko hi mama kramaḥ syād ity āgateṣv arthiṣu yuktarūpaḥ //",
    "S03ajm_u:ajm_8.23_0": "svayaṃmṛtānāṃ hi nirūṣmakāṇi bhavanti māṃsāni viśoṇitāni /",
    "S03ajm_u:ajm_8.23_1": "priyāṇi caiṣāṃ na hi tāni samyag bubhukṣayā pīḍitavigrahāṇām //",
    "S03ajm_u:163_0_0": "jīvato 'pi ca kuto 'ham anyasmān māṃsam ādāsye mām abhigamya caite tathaiva kṣuttarṣaparikṣāmanayanavadanā niṣphalāśāpraṇayatvād",
    "S03ajm_u:163_0_1": "adhikataravighātāturamanasaḥ kathaṃ nāma pratiyāsyanti /",
    "S03ajm_u:ajm_8.24_0": "duṣṭavraṇasyeva sadāturasya kaḍevarasyāsya rujākarasya /",
    "S03ajm_u:ajm_8.24_1": "karomi kāryātiśayopayogād atyartharamyaṃ pratikārakhedam //",
    "S03ajm_u:164_0": "iti viniścitya sa rājā praharṣodgamāt sphītīkṛtanayanavadanaśobhaḥ svaśarīram upadarśayaṃs tān yakṣān uvāca /",
    "S03ajm_u:ajm_8.25_0": "amūni māṃsāni saśoṇitāni dhṛtāni lokasya hitārtham eva /",
    "S03ajm_u:ajm_8.25_1": "yady ātitheyatvam upeyur adya mahodayaḥ so 'bhyudayo mama syāt //",
    "S03ajm_u:165_0": "atha te yakṣā jānanto 'pi rājñas tasyādhyāśayam atyadbhutatvād aśraddadhānā rājānam ūcuḥ /",
    "S03ajm_u:ajm_8.26_0": "arthinātmagate duḥkhe yācñādainyena darśite /",
    "S03ajm_u:ajm_8.26_1": "jñātum arhati dātaiva prāptakālam ataḥ param //",
    "S03ajm_u:166_0": "atha sa rājā 'numatam idam eṣām iti pramuditamanāḥ sirāmokṣaṇārthaṃ vaidyā ājñāpyantām iti samādideśa /",
    "S03ajm_u:166_1": "/ atha tasya rājño 'mātyāḥ svamāṃsaśoṇitapradānavyavasāyam avetya sasaṃbhramāmarṣavyākulahṛdayā vyaktam īdṛśaṃ kaṃ cid arthaṃ snehavaśād ūcuḥ /",
    "S03ajm_u:166_2": "nārhati devaḥ pradānaharṣātirabhasād anuraktānāṃ prajānāṃ hitāhitakramam anavekṣitum /",
    "S03ajm_u:166_3": "na caitad aviditaṃ devasya yathā",
    "S03ajm_u:ajm_8.27_0": "yad yat prajānām ahitodayāya tat tat priyaṃ mānada rākṣasānām /",
    "S03ajm_u:ajm_8.27_1": "paroparodhārjitavṛttituṣṭir evaṃsvabhāvānagha jātir eṣām //",
    "S03ajm_u:ajm_8.28_0": "sukheṣv asaktaś ca bibharṣi deva rājyaśriyaṃ lokahitārtham eva /",
    "S03ajm_u:ajm_8.28_1": "svamāṃsadānavyavasāyam asmāt svaniścayonmārgam imaṃ vimuñca //",
    "S03ajm_u:ajm_8.29_0": "asaṃśayaṃ na prasahanta ete tvadvīryaguptaṃ naravīra lokam /",
    "S03ajm_u:ajm_8.29_1": "anarthapāṇḍityahatās tathā hi nayena vāñchanty anayaṃ prajānām //",
    "S03ajm_u:ajm_8.30_0": "medovasādyais tridaśā makheṣu prītiṃ hutāśābhihutair vrajanti /",
    "S03ajm_u:ajm_8.30_1": "satkārapūtaṃ bhavadīyam annaṃ saṃpannam eṣāṃ kila naiva rucyam //",
    "S03ajm_u:167_0": "kāmaṃ nāsmadvidhajanādheyabuddhayo devapādāḥ svakāryānurāgas tv ayam asmān evam upacārapathād bhraṃśayati /",
    "S03ajm_u:167_1": "pañcānām amīṣām arthe sakalaṃ jagad anāthīkartavyam iti ko 'yaṃ dharmamārgo devasya /",
    "S03ajm_u:167_2": "api ca / kiṃkṛteyam asmāsv evaṃ niṣpraṇayatā kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yad aparikṣīṇeṣv evāmīṣu svāni devo dātum icchatīti /",
    "S03ajm_u:167_3": "/ atha sa rājā tān amātyān uvāca /",
    "S03ajm_u:ajm_8.31_0": "saṃvidyamānaṃ nāstīti brūyād asmadvidhaḥ katham /",
    "S03ajm_u:ajm_8.31_1": "na dadāmīty asabhyaṃ vā vispaṣṭam api yācitaḥ //",
    "S03ajm_u:ajm_8.32_0": "dharmavyavasthāsu puraḥsaraḥ san svayaṃ vrajeyaṃ yadi kāpathena /",
    "S03ajm_u:ajm_8.32_1": "asmadgatācārapathānugānāṃ bhaved avasthā mama kā prajānām //",
    "S03ajm_u:ajm_8.33_0": "yataḥ prajā eva samīkṣamāṇaḥ sāraṃ śarīrād aham uddhariṣye /",
    "S03ajm_u:ajm_8.33_1": "kaś ca prabhāvo jagadarthasādhur mātsaryahāryālpahṛdo mama syāt //",
    "S03ajm_u:168_0_0": "yad api cāsmatpremabahumānāvarjitaṃ praṇayaviśrambhagarbham abhidhīyate bhavadbhiḥ kiṃkṛteyam asmāsv evaṃ niṣpraṇayatā yad",
    "S03ajm_u:168_0_1": "aparikṣīṇeṣv eva no māṃsaśoṇiteṣu svāni devo dātum icchatīty atra vo 'nuneṣyāmi /",
    "S03ajm_u:168_1": "na khalu me yuṣmāsu pratihataviṣayaḥ praṇayamārgo viśrambhavirahāt pariśaṅkāgahanaduravagāho vā /",
    "S03ajm_u:ajm_8.34_0": "dhane tanutvaṃ kramaśo gate vā bhāgyānuvṛttyā kṣayam āgate vā /",
    "S03ajm_u:ajm_8.34_1": "vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu //",
    "S03ajm_u:ajm_8.35_0": "vivardhiteṣv arthijanārtham eva saṃvidyamāneṣu ca me bṛhatsu /",
    "S03ajm_u:ajm_8.35_1": "gātreṣu māṃsopacayonnateṣu yuṣmāsv api syāt praṇayo virūpaḥ //",
    "S03ajm_u:ajm_8.36_0": "asaṃstutānām api ca kṣameya pīḍāṃ kathaṃ kaiva kathā bhavatsu /",
    "S03ajm_u:ajm_8.36_1": "svāny eva māṃsāni yato 'smi ditsur māṃ caiva yācanta ime na yuṣmān //",
    "S03ajm_u:ajm_8.37_0": "tad alam asmadatisnehād dharmavighnaniḥsādhvasatayā /",
    "S03ajm_u:ajm_8.37_1": "anucitaḥ khalv ayam atrabhavatām asmadartheṣu samudācāraḥ /",
    "S03ajm_u:ajm_8.37_2": "mīmāṃsitavyam api ca tāvad etat syāt /",
    "S03ajm_u:ajm_8.37_3": "svārtham annādi ditsantaṃ kathaṃ syāt pratiṣedhayan /",
    "S03ajm_u:ajm_8.37_4": "sādhuvṛttir asādhur vā prāg evaivaṃvidhaṃ vidhim //",
    "S03ajm_u:169_0": "tad alam anenātra vo nirbandhena /",
    "S03ajm_u:169_1": "nyāyopaparīkṣayā kriyatām asmatsācivyasadṛśam unmārgāvaraṇaṃ manasaḥ /",
    "S03ajm_u:169_2": "anumodanānuguṇavacasaḥ khalv atrabhavantaḥ śobheran naivam adhīranayanāḥ /",
    "S03ajm_u:ajm_8.38_0": "naikopayogasya dhanasya tāvan na pratyahaṃ yācanakā bhavanti /",
    "S03ajm_u:ajm_8.38_1": "evaṃvidhas tv arthijano 'dhigantuṃ na daivatārādhanayāpi śakyaḥ //",
    "S03ajm_u:ajm_8.39_0": "evaṃvidhe cārthijane 'bhyupete dehe vināśiny asukhāspade ca /",
    "S03ajm_u:ajm_8.39_1": "vimarśamārgo 'py anudāttatā syān mātsaryadainyaṃ tu parā tamisrā //",
    "S03ajm_u:170_0": "tan na māṃ vārayitum arhanty atrabhavanta ity anunīya sa rājā svāṃ parṣadam āhūya vaidyān pañca sirāḥ svaśarīre mokṣayitvā tān yakṣān uvāca /",
    "S03ajm_u:ajm_8.40_0": "dharmakarmaṇi sācivyaṃ prītiṃ ca paramāṃ mama /",
    "S03ajm_u:ajm_8.40_1": "bhavantaḥ kartum arhanti dehasyāsya pratigrahāt //",
    "S03ajm_u:171_0": "te tathety uktvāñjalipuṭair eva rājño raktacandanarasābhitāmraṃ rudhiraṃ pātum upacakramire /",
    "S03ajm_u:ajm_8.41_0": "sa pīyamānakṣatajaḥ kṣitīśaḥ kṣapācarair hemavapuś cakāśe /",
    "S03ajm_u:ajm_8.41_1": "saṃdhyānuraktair jalabhāranamraiḥ payodharair merur ivopagūḍhaḥ //",
    "S03ajm_u:ajm_8.42_0": "prītiprakarṣād dhṛtisaṃpadā ca vapurguṇād eva ca tasya rājñaḥ /",
    "S03ajm_u:ajm_8.42_1": "mamlau na gātraṃ na mumūrcha cetaḥ saṃcikṣiye na kṣatajaṃ kṣarad vā //",
    "S03ajm_u:172_0": "vinītatarṣaklamās tu te yakṣāḥ paryāptam aneneti rājānam ūcuḥ //",
    "S03ajm_u:ajm_8.43_0": "anekaduḥkhāyatane śarīre sadā kṛtaghne 'pi narādhipasya /",
    "S03ajm_u:ajm_8.43_1": "gate 'rthisaṃmānanasādhanatvaṃ harṣānukūlaṃ grahaṇaṃ babhūva //",
    "S03ajm_u:173_0_0": "atha sa rājā praharṣaprabodhād adhikataranayanavadanaprasādo nīlotpaladalanīlavimalapattraṃ ratnaprabhodbhāsuraruciratsaruṃ",
    "S03ajm_u:173_0_1": "niśitaṃ nistriṃśam ādāya svamāṃsāni cchittvā cchittvā tebhyaḥ prāyacchat /",
    "S03ajm_u:ajm_8.44_0": "hriyamāṇāvakāśaṃ tu dānaprītyā punaḥ punaḥ /",
    "S03ajm_u:ajm_8.44_1": "na prasehe manas tasya cchedaduḥkhaṃ vigāhitum //",
    "S03ajm_u:ajm_8.45_0": "ākṛṣyamāṇaṃ śitaśastrapātaiḥ prītyā punar dūram apāsyamānam /",
    "S03ajm_u:ajm_8.45_1": "khedālasatvād iva tasya duḥkhaṃ manaḥsamutsarpaṇamandam āsīt //",
    "S03ajm_u:ajm_8.46_0": "sa prītimān eva niśācarāṃs tān saṃtarpayan svaiḥ piśitais tathāsa /",
    "S03ajm_u:ajm_8.46_1": "krūrāṇi teṣām api mānasāni yenāsur āviṣkṛtamārdavāni //",
    "S03ajm_u:ajm_8.47_0": "dharmapriyatvāt karuṇāvaśād vā tyajan parārthe priyam ātmadeham /",
    "S03ajm_u:ajm_8.47_1": "dveṣāgnidagdhāny api mānasāni prasādasāvarṇyanavāni kuryāt //",
    "S03ajm_u:174_0": "atha te yakṣās taṃ rājānaṃ svamāṃsotkartanaparaṃ tathaivāskhalitavadanaprasādam avikampyamānaṃ māṃsacchedavedanābhir abhivīkṣya paraṃ prasādaṃ vismayaṃ copajagmuḥ /",
    "S03ajm_u:ajm_8.48_0": "āścaryam adbhutam aho bata kiṃ svid etat satyaṃ na veti samudīrṇavicāraharṣāḥ /",
    "S03ajm_u:ajm_8.48_1": "rājany amarṣam upamṛdya manaḥprasādaṃ tatsaṃstutipraṇatibhiḥ prathayāṃ babhūvuḥ //",
    "S03ajm_u:175_0": "alam alaṃ deva / viramyatāṃ svaśarīrapīḍāprasaṅgāt /",
    "S03ajm_u:175_1": "saṃtarpitāḥ smas tavānayātyadbhutayā yācanakajanamanoharayā pratipattyeti sasaṃbhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānam udīkṣamāṇāḥ punar ūcuḥ /",
    "S03ajm_u:ajm_8.49_0": "sthāne bhaktivaśena gacchati janas tvatkīrtivācālatāṃ sthāne śrīḥ paribhūya paṅkajavanaṃ tvatsaṃśrayaślāghinī /",
    "S03ajm_u:ajm_8.49_1": "vyaktaṃ śakrasanāthatām api gatā tvadvīryaguptām imāṃ dyauḥ paśyaty uditaspṛhā vasumatīṃ no ced aho vañcyate /",
    "S03ajm_u:176_0": "kiṃ bahunā / evaṃvidhajanābhyupapannaḥ sabhāgyaḥ khalu manuṣyalokaḥ /",
    "S03ajm_u:176_1": "yuṣmadāyāsābhyanumodanāt tu vayam atra dagdhāḥ /",
    "S03ajm_u:176_2": "bhavadvidhajanāpāśrayāc chakya itthaṃgatair apy ātmā samuddhartum iti svaduṣkṛtapratīkārāśayā pṛcchāmaḥ /",
    "S03ajm_u:ajm_8.50_0": "anādṛtya sukhaprāptām anuraktāṃ nṛpaśriyam /",
    "S03ajm_u:ajm_8.50_1": "kiṃ tad atyadbhutaṃ sthānaṃ pathānena yad icchasi //",
    "S03ajm_u:ajm_8.51_0": "sarvakṣitipatitvaṃ nu dhaneśatvam athendratām /",
    "S03ajm_u:ajm_8.51_1": "brahmabhūyaṃ vimokṣaṃ vā tapasānena kāṅkṣasi //",
    "S03ajm_u:ajm_8.52_0": "asya hi vyavasāyasya na dūrataram īpsitam /",
    "S03ajm_u:ajm_8.52_1": "śrotavyaṃ cet tad asmābhir vaktum arhati no bhavān //",
    "S03ajm_u:177_0": "rājovāca / śrūyatāṃ yadartho 'yaṃ mamābhyudyamaḥ /",
    "S03ajm_u:ajm_8.53_0": "prayatnalabhyā yad ayatnanāśinī na tṛptisaukhyāya kutaḥ praśāntaye /",
    "S03ajm_u:ajm_8.53_1": "bhavāśrayā saṃpad ato na kāmaye surendralakṣmīm api kiṃ batetarām //",
    "S03ajm_u:ajm_8.54_0": "na cātmaduḥkhakṣayamātrakeṇa me prayāti saṃtoṣapathena mānasam /",
    "S03ajm_u:ajm_8.54_1": "amūn anāthān abhivīkṣya dehinaḥ prasaktatīvravyasanaśramāturān //",
    "S03ajm_u:ajm_8.55_0": "anena puṇyena tu sarvadarśitām avāpya nirjitya ca doṣavidviṣaḥ /",
    "S03ajm_u:ajm_8.55_1": "jarārujāmṛtyumahormisaṃkulāt samuddhareyaṃ bhavasāgarāj jagat //",
    "S03ajm_u:178_0": "atha te yakṣāḥ prasādasaṃhṛṣitatanūruhāḥ praṇamya rājānam ūcuḥ /",
    "S03ajm_u:178_1": "upapannarūpam evaṃvidhasya vyavasāyātiśayasyedaṃ karma /",
    "S03ajm_u:178_2": "tan na dūre bhavadvidhānām abhiprāyasaṃpad iti niścitamanaso vijñāpayām āsuḥ /",
    "S03ajm_u:ajm_8.56_0": "kāmaṃ lokahitāyaiva tava sarvo 'yam udyamaḥ /",
    "S03ajm_u:ajm_8.56_1": "svahitātyādaras tv eṣa smartum arhasi nas tadā //",
    "S03ajm_u:ajm_8.57_0": "ajñānāc ca yad asmābhir evam āyāsito bhavān /",
    "S03ajm_u:ajm_8.57_1": "svam apy artham apaśyadbhir mṛṣyatām eva tac ca naḥ //",
    "S03ajm_u:ajm_8.58_0": "ājñām api ca tāvan nas tvam anugrahapaddhatim /",
    "S03ajm_u:ajm_8.58_1": "sacivānām iva sveṣāṃ viśrabdhaṃ dātum arhasi //",
    "S03ajm_u:179_0": "atha sa rājā prasādamṛdūkṛtahṛdayān matvainān uvāca /",
    "S03ajm_u:179_1": "upakāraḥ khalv ayaṃ nāyāso mamety alam atrākṣamāśaṅkayā /",
    "S03ajm_u:ajm_8.59_0": "evaṃvidhe dharmapathe sahāyān kiṃ vismariṣyāmy adhigamya bodhim /",
    "S03ajm_u:ajm_8.59_1": "yuṣmākam eva prathamaṃ kariṣye vimokṣadharmāmṛtasaṃvibhāgam //",
    "S03ajm_u:ajm_8.60_0": "asmatpriyaṃ cābhisamīkṣamāṇair hiṃsā bhavadbhir viṣavad vivarjyā /",
    "S03ajm_u:ajm_8.60_1": "lobhaḥ paradravyaparigraheṣu vāg garhitā madyamayaś ca pāpmā //",
    "S03ajm_u:180_0": "atha te yakṣās tathety asmai pratiśrutya praṇamya pradakṣiṇīkṛtya cainaṃ tatraivāntardadhire /",
    "S03ajm_u:180_1": "svamāṃsaśoṇitapradānaniścayasamakālam eva tu tasya mahāsattvasya",
    "S03ajm_u:ajm_8.61_0": "vikampamānā bahudhā vasuṃdharā vighūrṇayām āsa suvarṇaparvatam /",
    "S03ajm_u:ajm_8.61_1": "prasasvanur dundubhayaś ca tadgatā drumāś ca puṣpaṃ sasṛjur vikampanāt //",
    "S03ajm_u:ajm_8.62_0": "tad abhravad vyomani māruteritaṃ patatriseneva vitānavat kva cit /",
    "S03ajm_u:ajm_8.62_1": "visṛtya mālā grathiteva kutra cit samaṃ samantān nṛpater vyakīryata //",
    "S03ajm_u:ajm_8.63_0": "nivārayiṣyann iva medinīpatiṃ samuddhatāvegatayā mahārṇavaḥ /",
    "S03ajm_u:ajm_8.63_1": "jalaiḥ prakṛtyabhyadhikakramasvanaiḥ prayāṇasaujaskavapur vyarocata //",
    "S03ajm_u:ajm_8.64_0": "kim etad ity āgatasaṃbhramas tataḥ surādhipas tasya vicintya kāraṇam /",
    "S03ajm_u:ajm_8.64_1": "nṛpātyayāśaṅkitatūrṇam āyayau nṛpālayaṃ śokabhayākulākulam //",
    "S03ajm_u:ajm_8.65_0": "tathāgatasyāpi tu tasya bhūpater mukhaprasādāt saviśeṣavismayaḥ /",
    "S03ajm_u:ajm_8.65_1": "upetya tatkarma manojñayā girā prasādasaṃharṣavaśena tuṣṭuve //",
    "S03ajm_u:ajm_8.66_0": "aho prakarṣo bata sajjanasthiter aho guṇābhyāsavidher udāttatā /",
    "S03ajm_u:ajm_8.66_1": "aho parānugrahapeśalā matis tvadarpaṇān nāthavatī bata kṣitiḥ //",
    "S03ajm_u:181_0_0": "ity abhipraśasyainaṃ śakro devendraḥ sadyaḥkṣatarohaṇasamarthair divyamānuṣyakair auṣadhaviśeṣair nirvedanaṃ yathāpaurāṇaṃ",
    "S03ajm_u:181_0_1": "śarīraṃ kṛtvā dākṣiṇyavinayopacāramadhuraṃ pratipūjitas tena rājñā svam āvāsaṃ pratijagāma /",
    "S03ajm_u:182_0": "tad evaṃ paraduḥkhāturā nātmasukham avekṣante mahākāruṇikā iti",
    "S03ajm_u:182_1": "ko nāma dhanamātrake 'py avekṣāṃ notsraṣṭum arhatīti dāyakajanasamuttejanāyāṃ vācyaṃ karuṇāvarṇe 'pi tathāgatamāhātmye satkṛtya dharmaśravaṇe ca /",
    "S03ajm_u:182_2": "yac coktaṃ bhagavatā bahukarāḥ khalv ete pañcakā bhikṣava iti syād etad abhisaṃdhāya /",
    "S03ajm_u:182_3": "tena hi samayena te pañca yakṣā babhūvuḥ /",
    "S03ajm_u:182_4": "teṣāṃ bhagavatā yathāpratijñātam eva prathamaṃ dharmāmṛtasaṃvibhāgaḥ kṛta iti /",
    "S03ajm_u:183_0": "maitrībalajātakam aṣṭamam //",
    "S03ajm_u:184_0": "9. Viśvaṃtarajātakam",
    "S03ajm_u:185_0": "na bodhisattvacaritaṃ sukham anumoditum apy alpasattvaiḥ prāg evācaritum //",
    "S03ajm_u:186_0_0": "tadyathānuśrūyate / sātmībhūtendriyajayaḥ parākramanayavinayasaṃpadā samadhigatavijayaśrīr vṛddhopāsananiyamāt trayyānvīkṣikyor",
    "S03ajm_u:186_0_1": "upalabdhārthatattvaḥ svadharmakarmānuraktābhir anudvignasukhocitābhir anuraktābhiḥ prakṛtibhiḥ prakāśyamānadaṇḍanītiśobhaḥ",
    "S03ajm_u:186_0_2": "samyakpravṛttavārttāvidhiḥ saṃjayo nāma śibīnāṃ rājā babhūva /",
    "S03ajm_u:ajm_9.1_0": "guṇodayair yasya nibaddhabhāvā kulāṅganevāsa narādhipaśrīḥ /",
    "S03ajm_u:ajm_9.1_1": "atarkaṇīyānyamahīpatīnāṃ siṃhābhigupteva guhā mṛgāṇām //",
    "S03ajm_u:ajm_9.2_0": "tapaḥsu vidyāsu kalāsu caiva kṛtaśramā yasya sado 'bhyupetāḥ /",
    "S03ajm_u:ajm_9.2_1": "viśeṣayuktaṃ bahumānam īyuḥ pūjābhir āviṣkriyamāṇasārāḥ //",
    "S03ajm_u:187_0": "tasya rājño rājyapratipattyanantaraḥ prathitaguṇagaṇanirantaro viśvaṃtaro nāma putro yuvarājo babhūva /",
    "S03ajm_u:187_1": "ayam eva sa bhagavāṃs chākyamunis tena samayena /",
    "S03ajm_u:ajm_9.3_0": "yuvāpi vṛddhopaśamābhirāmas tejasvy api kṣāntisukhasvabhāvaḥ /",
    "S03ajm_u:ajm_9.3_1": "vidvān api jñānamadānabhijñaḥ śriyā samṛddho 'py avalepaśūnyaḥ //",
    "S03ajm_u:ajm_9.4_0": "dṛṣṭaprayāmāsu ca dikṣu tasya vyāpte ca lokatritaye yaśobhiḥ /",
    "S03ajm_u:ajm_9.4_1": "babhūva naivānyayaśolavānāṃ prasartum utsāha ivāvakāśaḥ //",
    "S03ajm_u:ajm_9.5_0": "amṛṣyamāṇaḥ sa jagadgatānāṃ duḥkhodayānāṃ prabhutāvalepam /",
    "S03ajm_u:ajm_9.5_1": "dāneṣuvarṣī karuṇorucāpas tair yuddhasaṃrambham ivājagāma //",
    "S03ajm_u:188_0": "sa pratyaham abhigatam arthijanam abhilaṣitādhikair akliṣṭair arthavisargaiḥ priyavacanopacāramanoharair atīva prahlādayām āsa /",
    "S03ajm_u:188_1_0": "parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā himagiriśikharasaṃnikāśaṃ madalekhābhyalaṃkṛtamukhaṃ",
    "S03ajm_u:188_1_1": "lakṣaṇavinayajavasattvasaṃpannaṃ gandhahastinaṃ samājñātam aupavāhyaṃ dviradavaram abhiruhya samantato nagarasyābhiniviṣṭāny",
    "S03ajm_u:188_1_2": "arthijananipānabhūtāni svāni sattrāgārāṇi pratyavekṣate sma /",
    "S03ajm_u:188_2": "tathā ca prītiviśeṣam adhijagāma /",
    "S03ajm_u:ajm_9.6_0": "na hi tāṃ kurute prītiṃ vibhūtir bhavanāśritā /",
    "S03ajm_u:ajm_9.6_1": "saṃkrāmyamāṇārthijane saiva dānapriyasya yām //",
    "S03ajm_u:189_0_0": "atha kadā cit tasyaivaṃvidhaṃ dānaprasaṅgaṃ pramuditahṛdayair arthibhiḥ samantato vikīryamāṇam upalabhyānyatamo bhūmyanantaras",
    "S03ajm_u:189_0_1": "tasya rājā śakyo 'yam atisaṃdhātuṃ dānānurāgavaśagatvād iti pratarkya dviradavarāpaharaṇārthaṃ brāhmaṇāṃs tatra praṇidadhe /",
    "S03ajm_u:189_1_0": "/ atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodād adhikataranayanavadanaśobhasya jayāśīrvādamukharāḥ",
    "S03ajm_u:189_1_1": "samucchritābhiprasāritadakṣiṇāgrapāṇayaḥ purastāt samatiṣṭhanta /",
    "S03ajm_u:189_2": "sa taṃ vinigṛhya dviradavaram upacārapuraḥsaram abhigamanaprayojanam enān paryapṛcchad ājñāpyatāṃ kenārtha iti /",
    "S03ajm_u:ajm_9.7_0": "amuṣya tava nāgasya gatilīlāvilambinaḥ /",
    "S03ajm_u:ajm_9.7_1": "guṇair arthitvam āyātā dānaśauryāc ca te vayam //",
    "S03ajm_u:ajm_9.8_0": "kailāsaśikharābhasya pradānād asya dantinaḥ /",
    "S03ajm_u:ajm_9.8_1": "kuruṣva tāval lokānāṃ vismayaikarasaṃ manaḥ //",
    "S03ajm_u:190_0": "ity ukte bodhisattvaḥ prītyā samāpūryamāṇahṛdayaś cintām āpede /",
    "S03ajm_u:190_1": "cirasya khalūdārapraṇayasumukham arthijanaṃ paśyāmi /",
    "S03ajm_u:190_2": "kaḥ punar artha evaṃvidhena dviradapatinaiṣāṃ brāhmaṇānām /",
    "S03ajm_u:190_3": "vyaktam ayaṃ lobherṣyādoṣaparyākulamanasaḥ kasyāpi rājñaḥ kārpaṇyaprayogaḥ /",
    "S03ajm_u:ajm_9.9_0": "āśāvighātadīnatvaṃ tan mā bhūd asya bhūpateḥ /",
    "S03ajm_u:ajm_9.9_1": "anādṛtya yaśodharmau yo 'smaddhita ivodyataḥ //",
    "S03ajm_u:191_0": "iti viniścitya sa mahātmā tvaritam avatīrya dviradavarāt pratigṛhyatām iti samudyatakāñcanabhṛṅgāras teṣāṃ purato 'vatasthe /",
    "S03ajm_u:ajm_9.10_0": "tataḥ sa vidvān api rājaśāstram arthānuvṛttyā gatadharmamārgam /",
    "S03ajm_u:ajm_9.10_1": "dharmānurāgeṇa dadau gajendraṃ nītivyalīkena na saṃcakampe //",
    "S03ajm_u:ajm_9.11_0": "taṃ hemajālarucirābharaṇaṃ gajendraṃ vidyutpinaddham iva śāradam abhrarāśim /",
    "S03ajm_u:ajm_9.11_1": "dattvā parāṃ mudam avāpa narendrasūnuḥ saṃcukṣubhe tu nagaraṃ nayapakṣapātāt //",
    "S03ajm_u:192_0_0": "atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo yodhāḥ pauramukhyāś ca kolāhalaṃ",
    "S03ajm_u:192_0_1": "samupajanayantaḥ saṃjayaṃ rājānam abhigamya sasaṃbhramāmarṣasaṃrambhāt pariśithilopacārayantraṇam ūcuḥ /",
    "S03ajm_u:192_1": "kim iyaṃ deva rājyaśrīr vilupyamānaivam apy upekṣyate /",
    "S03ajm_u:192_2": "nārhati devaḥ svarājyopaplavam evam abhivardhamānaṃ marṣayitum /",
    "S03ajm_u:192_3": "kim etad iti ca sāvegam uktā rājñā punar enam ūcuḥ /",
    "S03ajm_u:ajm_9.12_0": "niṣevya mattabhramaropagītaṃ yasyānanaṃ dānasugandhi vāyuḥ /",
    "S03ajm_u:ajm_9.12_1": "madāvalepaṃ paravāraṇānām āyāsaduḥkhena vinā pramārṣṭi //",
    "S03ajm_u:ajm_9.13_0": "yattejasākrāntabalaprabhāvāḥ saṃsuptadarpā iva vidviṣas te /",
    "S03ajm_u:ajm_9.13_1": "viśvaṃtareṇaiṣa gajaḥ sa datto rūpī jayas te hriyate 'nyadeśam //",
    "S03ajm_u:ajm_9.14_0": "gāvaḥ suvarṇaṃ vasanāni bhojyam iti dvijebhyo nṛpa deyarūpam /",
    "S03ajm_u:ajm_9.14_1": "yasmiñ jayaśrīr niyatā dvipendre deyaḥ sa nāmety atidānaśauryam //",
    "S03ajm_u:ajm_9.15_0": "nayotpathenainam iti vrajantaṃ kathaṃ samanveṣyati rājalakṣmīḥ /",
    "S03ajm_u:ajm_9.15_1": "nopekṣaṇaṃ deva tavātra yuktaṃ purāyam ānandayati dviṣas te //",
    "S03ajm_u:193_0": "tac chrutvā sa rājā putrapriyatvāt kiṃ cit tān eva praty aprītamanāḥ kāryānurodhāt sāvegavad evam ity uktvā samanuneṣyañ chibīn uvāca /",
    "S03ajm_u:193_1": "jāne dānaprasaṅgavyasanitāṃ nītikramānapekṣāṃ viśvaṃtarasya na caiṣa kramo rājyadhuri saṃniyuktasya /",
    "S03ajm_u:193_2": "dattaṃ tv anena svaṃ hastinaṃ vāntakalpaṃ kaḥ pratyāhariṣyati /",
    "S03ajm_u:193_3": "api tu tathāham enaṃ kariṣye yathā dāne mātrāṃ jñāsyati /",
    "S03ajm_u:193_4": "tad alam atra vaḥ saṃrambheṇeti /",
    "S03ajm_u:193_5": "/ śibaya ūcuḥ / na khalu mahārāja paribhāṣaṇāmātrasādhyo 'sminn arthe viśvaṃtara iti /",
    "S03ajm_u:193_6": "/ saṃjaya uvāca / atha kim anyad atra mayā śakyaṃ kartum /",
    "S03ajm_u:ajm_9.16_0": "doṣapravṛtter vimukhasya yasya guṇaprasaṅgā vyasanīkriyante /",
    "S03ajm_u:ajm_9.16_1": "bandho vadho vātmasutasya tasya kiṃ niṣkrayaḥ syād dviradasya tasya //",
    "S03ajm_u:194_0": "tad alam atra vaḥ saṃrambheṇa /",
    "S03ajm_u:194_1": "nivārayiṣyāmy aham ato viśvaṃtaram iti /",
    "S03ajm_u:194_2": "/ atha śibayaḥ samudīrṇamanyavo rājānam ūcuḥ /",
    "S03ajm_u:ajm_9.17_0": "ko vā vadhaṃ bandhanatāḍanaṃ vā sutasya te rocayate narendra /",
    "S03ajm_u:ajm_9.17_1": "dharmātmakas tv eṣa na rājyabhārakṣobhasya soḍhā karuṇātmakatvāt //",
    "S03ajm_u:ajm_9.18_0": "siṃhāsanaṃ tejasi labdhaśabdās trivargasevānipuṇā bhajante /",
    "S03ajm_u:ajm_9.18_1": "dharmātirāgān nayanirvyapekṣas tapovanādhyāsanayogya eṣaḥ //",
    "S03ajm_u:ajm_9.19_0": "phalanti kāmaṃ vasudhādhipānāṃ durnītidoṣās tadapāśriteṣu /",
    "S03ajm_u:ajm_9.19_1": "sahyās ta eṣāṃ tu tathāpi dṛṣṭā mūloparodhān na tu pārthivānām //",
    "S03ajm_u:ajm_9.20_0": "kim atra vā bahv abhidhāya niścayas tv ayaṃ śibīnāṃ tvadabhūtyamarṣiṇām /",
    "S03ajm_u:ajm_9.20_1": "prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim //",
    "S03ajm_u:195_0_0": "atha sa rājā snehapraṇayaviśrambhavaśād anayāpāyadarśinā hitodyatena tena janena pariniṣṭhuram ity abhidhīyamānaḥ prakṛtikopād",
    "S03ajm_u:195_0_1": "vrīḍāvanatavadanaḥ putraviyogacintāparigatahṛdayaḥ sāyāsam abhiniśvasya śibīn uvāca /",
    "S03ajm_u:195_1": "yady eṣa bhavatāṃ nirbandhas tad ekam api tāvad ahorātram asya mṛṣyatām /",
    "S03ajm_u:195_2": "prabhātāyāṃ rajanyām abhipretaṃ vo 'nuṣṭhātā viśvaṃtara iti /",
    "S03ajm_u:195_3": "evam astv iti ca pratigṛhītānunayaḥ śibibhiḥ sa rājā kṣattāram uvāca /",
    "S03ajm_u:195_4": "gacchemaṃ vṛttāntaṃ viśvaṃtarāya nivedayeti /",
    "S03ajm_u:195_5": "sa tatheti pratiśrutya śokāśrupariṣiktavadano viśvaṃtaraṃ svabhavanagatam upetya śokaduḥkhāvegāt sasvaraṃ rudan pādayor asya nyapatat /",
    "S03ajm_u:195_6": "api kuśalaṃ rājakulāyeti ca sasaṃbhramaṃ viśvaṃtareṇānuyuktaḥ samavasīdann aviśadapadākṣaram enam uvāca /",
    "S03ajm_u:195_7": "kuśalaṃ rājakulāyeti / atha kasmād evam adhīro 'sīti ca punar anuyukto viśvaṃtareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanair ity uvāca /",
    "S03ajm_u:ajm_9.21_0": "sāntvagarbhām anādṛtya nṛpājñām apy adakṣiṇāḥ /",
    "S03ajm_u:ajm_9.21_1": "rāṣṭrāt pravrājayanti tvāṃ kupitāḥ śibayo nṛpa //",
    "S03ajm_u:196_0": "viśvaṃtara uvāca / māṃ śibayaḥ pravrājayanti kupitā iti kaḥ saṃbandhaḥ /",
    "S03ajm_u:ajm_9.22_0": "rame na vinayonmārge dveṣmi cāhaṃ pramāditām /",
    "S03ajm_u:ajm_9.22_1": "kutra me śibayaḥ kruddhā yan na paśyāmi duṣkṛtam //",
    "S03ajm_u:197_0": "kṣattovāca / atyudāratāyām /",
    "S03ajm_u:ajm_9.23_0": "alobhaśubhrā tvayi tuṣṭir āsīl lobhākulā yācakamānaseṣu /",
    "S03ajm_u:ajm_9.23_1": "datte tvayā mānada vāraṇendre dhairyāṇi kopas tv aharac chibīnām //",
    "S03ajm_u:ajm_9.24_0": "ity atītāḥ svamaryādāṃ rabhasāḥ śibayas tvayi /",
    "S03ajm_u:ajm_9.24_1": "yena pravrājitā yānti pathā tena kila vraja //",
    "S03ajm_u:198_0": "atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svām udbhāvayann uvāca /",
    "S03ajm_u:198_1": "capalasvabhāvāḥ khalu śibayo 'nabhijñā iva cāsmatsvabhāvasya /",
    "S03ajm_u:ajm_9.25_0": "dravyeṣu bāhyeṣu ka eva vādo dadyām ahaṃ sve nayane śiro vā /",
    "S03ajm_u:ajm_9.25_1": "imaṃ hi lokārtham ahaṃ bibharmi samucchrayaṃ kiṃ bata vastu bāhyam //",
    "S03ajm_u:ajm_9.26_0": "yasya svagātrair api yācakānāṃ vacāṃsi saṃpūjayituṃ manīṣā /",
    "S03ajm_u:ajm_9.26_1": "bhayān na dadyāt sa iti pratarkaḥ prakāśanā bāliśacāpalasya //",
    "S03ajm_u:199_0": "api ca / śibayas tvayaivaṃ vācyā madvacanena /",
    "S03ajm_u:200_0": "naivāham etad yaśase dadāmi na bhūtim icchañ chibayo na lobhāt /",
    "S03ajm_u:200_1": "nīcair anāsevita eṣa panthā dātavyam ity eva tato dadāmi // 26' //",
    "S03ajm_u:ajm_9.27_0": "kāmaṃ māṃ śibayaḥ sarve ghnantu pravrājayantu vā /",
    "S03ajm_u:ajm_9.27_1": "na tv evāhaṃ na dāsyāmi gacchāmy eṣa tapovanam //",
    "S03ajm_u:201_0": "atha bodhisattvo vipriyaśravaṇaviklavamukhīṃ patnīm uvāca /",
    "S03ajm_u:201_1": "śruto 'trabhavatyā śibīnāṃ niścayaḥ /",
    "S03ajm_u:ajm_9.28_0": "yad yad asti dhanaṃ kiṃ cid asmatto 'dhigataṃ tvayā /",
    "S03ajm_u:ajm_9.28_1": "nidhehi tad anindyāṅgi yac ca te paitṛkaṃ dhanam //",
    "S03ajm_u:202_0": "madry uvāca / kutraitad deva nidadhāmīti // viśvaṃtara uvāca /",
    "S03ajm_u:ajm_9.29_0": "śīlavadbhyaḥ sadā dadyā dānaṃ satkāraśībharam /",
    "S03ajm_u:ajm_9.29_1": "tathā hi nihitaṃ dravyam ahāryam anugāmi ca //",
    "S03ajm_u:ajm_9.30_0": "priyaṃ śvaśurayoḥ kuryāḥ putrayoḥ paripālanam /",
    "S03ajm_u:ajm_9.30_1": "dharma evāpramādaṃ ca śokaṃ madvirahāt tu mā //",
    "S03ajm_u:203_0": "tac chrutvā madrī saṃtaptahṛdayāpi bhartur adhṛtiparihārārtham anādṛtya śokadainyam ity uvāca /",
    "S03ajm_u:ajm_9.31_0": "naiṣa dharmo mahārāja yad yāyā vanam ekakaḥ /",
    "S03ajm_u:ajm_9.31_1": "tenāham api yāsyāmi yena kṣatriya yāsyasi //",
    "S03ajm_u:ajm_9.32_0": "tvadaṅkaparivartinyā mṛtyur utsava eva me /",
    "S03ajm_u:ajm_9.32_1": "mṛtyor duḥkhataraṃ tat syāj jīveyaṃ yat tvayā vinā //",
    "S03ajm_u:204_0": "naiva ca khalu me deva vanavāso duḥkha iti pratibhāti / tathā hi /",
    "S03ajm_u:ajm_9.33_0": "nirdurjanāny anupabhuktasarittarūṇi nānāvihaṃgavirutāni mṛgākulāni /",
    "S03ajm_u:ajm_9.33_1": "vaiḍūryakuṭṭimamanoharaśādvalāni krīḍāvanādhikasukhāni tapovanāni //",
    "S03ajm_u:205_0": "api ca deva /",
    "S03ajm_u:ajm_9.34_0": "alaṃkrtāv imau paśyan kumārau mālabhāriṇau /",
    "S03ajm_u:ajm_9.34_1": "krīḍantau vanagulmeṣu na rājyasya smariṣyasi //",
    "S03ajm_u:ajm_9.35_0": "ṛtuprayatnaracitā vanaśobhā navā navā /",
    "S03ajm_u:ajm_9.35_1": "vane tvāṃ ramayiṣyanti saritkuñjāś ca sodakāḥ //",
    "S03ajm_u:ajm_9.36_0": "citraṃ virutavāditraṃ pakṣiṇāṃ ratikāṅkṣiṇām /",
    "S03ajm_u:ajm_9.36_1": "madācāryopadiṣṭāni nṛttāni ca śikhaṇḍinām //",
    "S03ajm_u:ajm_9.37_0": "mādhuryānavagītaṃ ca gītaṃ madhupayoṣitām /",
    "S03ajm_u:ajm_9.37_1": "vaneṣu kṛtasaṃgītaṃ harṣayiṣyanti te manaḥ //",
    "S03ajm_u:ajm_9.38_0": "āstīryamāṇāni ca śarvarīṣu jyotsnādukūlena śilātalāni /",
    "S03ajm_u:ajm_9.38_1": "saṃbāhamāno vanamārutaś ca labdhādhivāsaḥ kusumadrumebhyaḥ //",
    "S03ajm_u:ajm_9.39_0": "calopalapraskhalitodakānāṃ kalā virāvāś ca saridvadhūnām /",
    "S03ajm_u:ajm_9.39_1": "vibhūṣaṇānām iva saṃninādāḥ pramodayiṣyanti vane manas te //",
    "S03ajm_u:206_0": "ity anunīyamānaḥ sa dayitayā vanaprayāṇaparyutsukamatir arthijanāvekṣayā mahāpradānaṃ dātum upacakrame /",
    "S03ajm_u:206_1": "/ athemāṃ viśvaṃtarapravrājanapravṛttim upalabhya rājakule tumula ākrandaśabdaḥ prādurabhūt /",
    "S03ajm_u:206_2": "śokaduḥkhāvegān mūrchāparigata iva cārthijano mattonmatta iva ca tat tad bahuvidhaṃ vilalāpa/",
    "S03ajm_u:ajm_9.40_0": "chāyātaroḥ svāduphalapradasya cchedārtham āgūrṇaparaśvadhānām /",
    "S03ajm_u:ajm_9.40_1": "dhātrī na lajjāṃ yad upaiti bhūmir vyaktaṃ tad asyā hatacetanatvam //",
    "S03ajm_u:ajm_9.41_0": "śītāmalasvādujalaṃ nipānaṃ bibhitsatām asti na cen niṣeddhā /",
    "S03ajm_u:ajm_9.41_1": "vyarthābhidhānā bata lokapālā viproṣitā vā śrutimātrakaṃ vā //",
    "S03ajm_u:ajm_9.42_0": "adharmo bata jāgarti dharmaḥ supto 'thavā mṛtaḥ /",
    "S03ajm_u:ajm_9.42_1": "yatra viśvaṃtaro rājā svasmād rājyān nirasyate //",
    "S03ajm_u:ajm_9.43_0": "ko 'narthapaṭusāmarthyo yācñānūrjitavṛttiṣu /",
    "S03ajm_u:ajm_9.43_1": "asmāsv anaparādheṣu vadhābhyudyamaniṣṭhuraḥ //",
    "S03ajm_u:207_0_0": "atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti kośakoṣṭhāgārāṇi dāsīdāsayānavāhanavasanaparicchadādi",
    "S03ajm_u:207_0_1": "ca sarvam arthibhyo yathārham atisṛjya śokaduḥkhābhibhūtadhairyayor mātāpitroś caraṇān abhipraṇamya saputradāraḥ syandanavaram",
    "S03ajm_u:207_0_2": "abhiruhya puṇyāhaghoṣaṇayeva mahato janakāyasyākranditaśabdena puravarān niragacchat /",
    "S03ajm_u:207_1": "anurāgavaśagam anuyāyinaṃ ca janaṃ śokāśrupariklinnavadanaṃ prayatnād vinivartya svayam eva pragrahān parigṛhya yena vaṅkaḥ parvatas tena prāyāt /",
    "S03ajm_u:207_2_0": "vyatītya cāviklavamatir udyānavanaruciramālinaṃ puravaropacāram anupūrveṇa praviralacchāyādrumaṃ vicchidyamānajanasaṃpātaṃ",
    "S03ajm_u:207_2_1": "pravicaritamṛgagaṇasaṃbādham asaṃbādhadigālokaṃ cīrīvirāvonnāditam araṇyaṃ pratyapadyata /",
    "S03ajm_u:207_3": "/ athainaṃ yadṛcchayābhigatā brāhmaṇā rathavāhāṃs turagān ayācanta /",
    "S03ajm_u:ajm_9.44_0": "sa vartamāno 'dhvani naikayojane sahāyahīno 'pi kalatravān api /",
    "S03ajm_u:ajm_9.44_1": "pradānaharṣād anapekṣitāyatir dadau dvijebhyaś caturas turaṃgamān //",
    "S03ajm_u:208_0_0": "atha bodhisattvasya svayam eva rathadhuryatām upagantukāmasya gāḍhataraṃ parikaram abhisaṃyacchamānasya rohitamṛgarūpiṇaś",
    "S03ajm_u:208_0_1": "catvāro yakṣakumārāḥ suvinītā iva sadaśvāḥ svayam eva rathayugaṃ skandhapradeśaiḥ pratyapadyanta /",
    "S03ajm_u:208_1": "tāṃs tu dṛṣṭvā harṣavismayaviśālatarākṣīṃ madrīṃ bodhisattva uvāca /",
    "S03ajm_u:ajm_9.45_0": "tapodhanādhyāsanasatkṛtānāṃ paśya prabhāvātiśayaṃ vanānām /",
    "S03ajm_u:ajm_9.45_1": "yatraivam abhyāgatavatsalatvaṃ saṃrūḍhamūlaṃ mṛgapuṃgaveṣu //",
    "S03ajm_u:209_0": "madry uvāca /",
    "S03ajm_u:ajm_9.46_0": "tavaivāham imaṃ manye prabhāvam atimānuṣam /",
    "S03ajm_u:ajm_9.46_1": "rūḍho 'pi hi guṇābhyāsaḥ sarvatra na samaḥ satām //",
    "S03ajm_u:ajm_9.47_0": "toyeṣu tārāpratibimbaśobhā viśiṣyate yat kumudaprahāsaiḥ /",
    "S03ajm_u:ajm_9.47_1": "kautūhalābhiprasṛtā ivendor hetutvam atrāgrakarāḥ prayānti //",
    "S03ajm_u:210_0": "iti teṣām anyonyānukūlyāt parasparaṃ priyaṃ vadatām adhvānaṃ gacchatām athāparo brāhmaṇaḥ samabhigamya bodhisattvaṃ rathavaram ayācata /",
    "S03ajm_u:ajm_9.48_0": "tataḥ svasukhaniḥsaṅgo yācakapriyabāndhavaḥ /",
    "S03ajm_u:ajm_9.48_1": "pūrayām āsa viprasya sa rathena manoratham //",
    "S03ajm_u:211_0": "atha bodhisattvaḥ prītamanā rathād avatārya svajanaṃ niryātya rathavaraṃ brāhmaṇāya jālinaṃ kumāram aṅkenādāya padbhyām evādhvānaṃ pratyapadyata /",
    "S03ajm_u:211_1": "avimanaskaiva ca madrī kṛṣṇājināṃ kumārīm aṅkena parigṛhya pṛṣṭhato 'nvagacchad enam /",
    "S03ajm_u:ajm_9.49_0": "nimantrayām āsur iva drumās taṃ hṛdyaiḥ phalair ānamitāgraśākhāḥ /",
    "S03ajm_u:ajm_9.49_1": "puṇyānubhāvād abhivīkṣamāṇāḥ śiṣyā vinītā iva ca praṇemuḥ //",
    "S03ajm_u:ajm_9.50_0": "haṃsāṃsasaṃkṣobhitapaṅkajāni kiñjalkareṇusphuṭapiñjarāṇi prādurbabhūvuś ca sarāṃsi tasya tatraiva yatrābhicakāṅkṣa vāri /",
    "S03ajm_u:ajm_9.51_0": "vitānaśobhāṃ dadhire payodāḥ sukhaḥ sugandhiḥ pravavau nabhasvān /",
    "S03ajm_u:ajm_9.51_1": "pariśramakleśam amṛṣyamāṇā yakṣāś ca saṃcikṣipur asya mārgam //",
    "S03ajm_u:212_0": "iti bodhisattva udyānavanagata iva pādacāravinodanasukham anubhavan mārgaparikhedarasam anāsvādya saputradāraḥ prāpta eva tu vaṅkaparvatam apaśyat /",
    "S03ajm_u:212_1_0": "tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihagavividharutaninadaṃ pravṛttanṛttabarhigaṇopaśobhitaṃ",
    "S03ajm_u:212_1_1": "pravicaritanaikamṛgakulaṃ kṛtaparikaram iva vimalanīlasalilayā saritā kusumarajo'ruṇasukhapavanaṃ tapovanaṃ vanacarakādeśitamārgaḥ",
    "S03ajm_u:212_1_2": "praviśya viśvakarmaṇā śakrasaṃdeśāt svayam abhinirmitāṃ manojñadarśanāṃ sarvartusukhāṃ praviviktāṃ parṇaśālām adhyāvasat /",
    "S03ajm_u:ajm_9.52_0": "tasmin vane dayitayā paricaryamāṇaḥ śṛṇvann ayatnamadhurāṃś ca sutapralāpān /",
    "S03ajm_u:ajm_9.52_1": "udyānasaṃstha iva vismṛtarājyacintaḥ saṃvatsarārdham adhikaṃ sa tapaś cacāra //",
    "S03ajm_u:213_0_0": "atha kadā cin mūlaphalārthaṃ gatāyāṃ rājaputryāṃ putrayoḥ paripālananimittam āśramapadam aśūnyaṃ kurvāṇe rājaputre mārgareṇuparuṣīkṛtacaraṇaprajaṅghaḥ",
    "S03ajm_u:213_0_1": "pariśramakṣāmanayanavadano daṇḍakāṣṭhāvabaddhaskandhāvasaktakamaṇḍalur brāhmaṇaḥ patnyā paricārakānayanārthaṃ samarpitadṛḍhasaṃdeśas",
    "S03ajm_u:213_0_2": "taṃ deśam abhijagāma /",
    "S03ajm_u:213_1_0": "atha bodhisattvaś cirasyārthijanaṃ dṛṣṭvābhigataṃ manaḥpraharṣāt saṃjāyamānanayanavadanaprasādaḥ pratyudgamya svāgatādipriyavacanapuraḥsaraṃ",
    "S03ajm_u:213_1_1": "praveśya cainam āśramapadaṃ kṛtātithisatkāram āgamanaprayojanam apṛcchat /",
    "S03ajm_u:213_2": "atha sa brāhmaṇo bhāryānurāgād utsāritadhairyalajjaḥ pratigrahamātrasajja īdṛśam artham uvāca /",
    "S03ajm_u:ajm_9.53_0": "āloko bhavati yataḥ samaś ca mārgo loko 'yaṃ vrajati tato na durgameṇa /",
    "S03ajm_u:ajm_9.53_1": "prāyo 'smiñ jagati tu matsarāndhakāre nānyena praṇayapadāni me vahanti //",
    "S03ajm_u:ajm_9.54_0": "pradānaśauryorjitayā yaśaḥśriyā gataṃ ca gantavyam aśeṣatas tava /",
    "S03ajm_u:ajm_9.54_1": "ato 'smi yācñāśramam abhyupeyivān prayaccha tan me paricārakau sutau //",
    "S03ajm_u:214_0": "ity ukte bodhisattvo mahāsattvaḥ",
    "S03ajm_u:ajm_9.55_0": "dānaprītau kṛtābhyāsaḥ pratyākhyātum aśikṣitaḥ /",
    "S03ajm_u:ajm_9.55_1": "dadāmīty avadad dhṛṣṭaṃ dayitau tanayāv api //",
    "S03ajm_u:215_0": "svasty astu / tat kim idānīm āsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehavegenāvalambyamānahṛdayo bodhisattva uvāca /",
    "S03ajm_u:ajm_9.56_0": "dattāv etau mayā tubhyaṃ kiṃ tu mātānayor gatā /",
    "S03ajm_u:ajm_9.56_1": "vanaṃ mūlaphalasyārthe sāyam adyāgamiṣyati //",
    "S03ajm_u:ajm_9.57_0": "tayā dṛṣṭāv upāghrātau mālināv abhyalaṃkṛtau /",
    "S03ajm_u:ajm_9.57_1": "ihaikarātraṃ viśramya śvo netāsi sutau mama //",
    "S03ajm_u:216_0": "brāhmaṇa uvāca / alam anenātrabhavato nirbandhena /",
    "S03ajm_u:ajm_9.58_0": "gauṇam etad dhi nārīṇāṃ nāma vāmā iti sthitam /",
    "S03ajm_u:ajm_9.58_1": "syāc caivaṃ dānavighnas te tena vāsaṃ na rocaye //",
    "S03ajm_u:ajm_9.59_0": "sukumāratayā bālyāt paricaryāsv akauśalāt /",
    "S03ajm_u:ajm_9.59_1": "kīdṛśīṃ nāma kuryātāṃ dāsaprītim imau tava //",
    "S03ajm_u:ajm_9.60_0": "dṛṣṭvā tv itthaṃgatāv etau śibirājaḥ pitāmahaḥ /",
    "S03ajm_u:ajm_9.60_1": "addhā dadyād yad iṣṭaṃ te dhanaṃ niṣkrayam etayoḥ //",
    "S03ajm_u:ajm_9.61_0": "yatas tadviṣayaṃ sādhu tvam imau netum arhasi /",
    "S03ajm_u:ajm_9.61_1": "evaṃ hy arthena mahatā dharmeṇa ca sameṣyasi //",
    "S03ajm_u:218_0": "brāhmaṇa uvāca / na śakṣyāmy aham āśīviṣadurāsadaṃ vipriyopāyanena rājānam abhigantum /",
    "S03ajm_u:ajm_9.62_0": "ācchindyān mad imau rājā daṇḍaṃ vā praṇayen mayi /",
    "S03ajm_u:ajm_9.62_1": "yato neṣyāmy aham imau brāhmaṇyāḥ paricārakau //",
    "S03ajm_u:219_0": "atha bodhisattvo yatheṣṭam idānīm ity aparisamāptārtham uktvā sānunayam anuśiṣya tanayau paricaryānukūlye pratigrahārtham abhiprasārite brāhmaṇasya pāṇau kamaṇḍalum āvarjayām āsa /",
    "S03ajm_u:ajm_9.63_0": "tasya yatnānurodhena papātāmbu kamaṇḍaloḥ /",
    "S03ajm_u:ajm_9.63_1": "padmapattrābhitāmrābhyāṃ netrābhyāṃ svayam eva tu //",
    "S03ajm_u:220_0_0": "atha sa brāhmaṇo lābhātiharṣāt sasaṃbhramākulitamatir bodhisattvatanayāpaharaṇatvarayā saṃkṣiptapadam āśīrvacanam uktvā nirgamyatām",
    "S03ajm_u:220_0_1": "ity ājñākarkaśena vacasā kumārāv āśramapadān niṣkrāmayitum ārebhe /",
    "S03ajm_u:220_1": "/ atha kumārau viyogaduḥkhātibhāravyathitahṛdayau pitaram abhipraṇamya bāṣpoparudhyamānanayanāv ūcatuḥ /",
    "S03ajm_u:ajm_9.64_0": "ambā ca tāta niṣkrāntā tvaṃ ca nau dātum icchasi /",
    "S03ajm_u:ajm_9.64_1": "yāvat tām api paśyeva tato dāsyati nau bhavān //",
    "S03ajm_u:221_0_0": "atha sa brāhmaṇaḥ purā mātānayor āgacchaty asya vā putrasnehāt paścāttāpaḥ saṃbhavatīti vicintya padmakalāpam ivānayor hastān",
    "S03ajm_u:221_0_1": "ābadhya latayā saṃtarjayan viceṣṭamānau pitaraṃ prati vyāvartitavadanau prakṛtisukumārau kumārau pracakarṣa /",
    "S03ajm_u:221_1": "/ atha kṛṣṇājinā kumārī tatpūrvaduḥkhopanipātāt sasvaraṃ rudatī pitaram uvāca /",
    "S03ajm_u:ajm_9.65_0": "ayaṃ māṃ brāhmaṇas tāta latayā hanti nirdayaḥ /",
    "S03ajm_u:ajm_9.65_1": "na cāyaṃ brāhmaṇo vyaktaṃ dhārmikā brāhmaṇāḥ kila //",
    "S03ajm_u:ajm_9.66_0": "yakṣo 'yaṃ brāhmaṇacchadmā nūnaṃ harati khāditum /",
    "S03ajm_u:ajm_9.66_1": "nīyamānau piśācena tāta kiṃ nāv upekṣase //",
    "S03ajm_u:222_0": "atha jālī kumāro mātaram anuśocann uvāca /",
    "S03ajm_u:ajm_9.67_0": "naivedaṃ me tathā duḥkhaṃ yad ayaṃ hanti māṃ dvijaḥ /",
    "S03ajm_u:ajm_9.67_1": "nāpaśyam ambāṃ yat tv adya tad vidārayatīva mām //",
    "S03ajm_u:ajm_9.68_0": "rodiṣyati ciraṃ nūnam ambā śūnye tapovane /",
    "S03ajm_u:ajm_9.68_1": "putraśokena kṛpaṇā hataśāveva cātakī //",
    "S03ajm_u:ajm_9.69_0": "asmadarthaṃ samāhṛtya vanān mūlaphalam bahu /",
    "S03ajm_u:ajm_9.69_1": "bhaviṣyati kathaṃ nv ambā dṛṣṭvā śūnyaṃ tapovanam //",
    "S03ajm_u:ajm_9.70_0": "ime nāv aśvakās tāta hastikā rathakāś ca ye /",
    "S03ajm_u:ajm_9.70_1": "ato 'rdhaṃ deyam ambāyai śokaṃ tena vineṣyati //",
    "S03ajm_u:ajm_9.71_0": "vandyāsmadvacanād ambā vāryā śokāc ca sarvathā /",
    "S03ajm_u:ajm_9.71_1": "durlabhaṃ hi punas tāta tava tasyāś ca darśanam //",
    "S03ajm_u:ajm_9.72_0": "ehi kṛṣṇe mariṣyāvaḥ ko nv artho jīvitena nau /",
    "S03ajm_u:ajm_9.72_1": "dattāv āvāṃ janitrāsmai brāhmaṇāya dhanaiṣiṇe //",
    "S03ajm_u:223_0_0": "ity uktvā jagmatuḥ // atha bodhisattvas tenātikaruṇena tanayapralāpenākampitamatir api ka idānīṃ dattvānutāpaṃ kariṣyatīti",
    "S03ajm_u:223_0_1": "niṣpratīkāreṇa śokāgninā nirdahyamānahṛdayo viṣavegamūrchāparigata iva samuparudhyamānacetās tatraiva niṣasāda /",
    "S03ajm_u:223_1": "śītānilavyajanapratilabdhasaṃjñaś ca niṣkūjam ivāśramapadaṃ tanayaśūnyam abhivīkṣya bāṣpagadgadasaṃnirudhyamānakaṇṭha ity ātmagatam uvāca /",
    "S03ajm_u:ajm_9.73_0": "putrābhidhāne hṛdaye samakṣaṃ praharan mama /",
    "S03ajm_u:ajm_9.73_1": "nāśaṅkata kathaṃ nāma dhig alajjo bata dvijaḥ //",
    "S03ajm_u:ajm_9.74_0": "pattikāv anupānatkau saukumāryāt klamāsahau /",
    "S03ajm_u:ajm_9.74_1": "yāsyataḥ katham adhvānaṃ tasya ca preṣyatāṃ gatau //",
    "S03ajm_u:ajm_9.75_0": "mārgaśramaparimlānau ko 'dya viśrāmayiṣyati /",
    "S03ajm_u:ajm_9.75_1": "kṣuttarṣaduḥkābhihatau yāciṣyete kam etya vā //",
    "S03ajm_u:ajm_9.76_0": "mama tāvad idaṃ duḥkhaṃ dhīratāṃ kartum icchataḥ /",
    "S03ajm_u:ajm_9.76_1": "kā nv avasthā mama tayoḥ sutayoḥ sukhavṛddhayoḥ //",
    "S03ajm_u:ajm_9.77_0": "aho putraviyogāgnir nirdahaty eva me manaḥ /",
    "S03ajm_u:ajm_9.77_1": "satāṃ tu dharmaṃ saṃsmṛtya ko 'nutāpaṃ kariṣyati //",
    "S03ajm_u:224_0": "atha madrī vipriyopanipātāśaṃsibhir aniṣṭair nimittair upajanitavaimanasyā mūlaphalāny ādāya kṣiprataram āgantukāmāpi vyāḍamṛgoparudhyamānamārgā ciratareṇāśramapadam upajagāma /",
    "S03ajm_u:224_1": "ucitāyāṃ ca pratyudgamanabhūmāv ākrīḍasthāneṣu ca tanayāv apaśyantī bhṛśataram arativaśam agāt /",
    "S03ajm_u:ajm_9.78_0": "anīpsitāśaṅkitajātasaṃbhramā tataḥ sutānveṣaṇacañcalekṣaṇā /",
    "S03ajm_u:ajm_9.78_1": "prasaktam āhvānam asaṃpratigrahaṃ tayor viditvā vyalapac chucāturā //",
    "S03ajm_u:ajm_9.79_0": "samājavad yat pratibhāti me purā sutapralāpapratināditaṃ vanam /",
    "S03ajm_u:ajm_9.79_1": "adarśanād adya tayos tad eva me prayāti kāntāram ivāśaraṇyatām //",
    "S03ajm_u:225_0": "kiṃ nu khalu tau kumārau",
    "S03ajm_u:ajm_9.80_0": "krīḍāprasaṅgaśramajātanidrau suptau nu naṣṭau gahane vane vā /",
    "S03ajm_u:ajm_9.80_1": "cirān madabhyāgamanād atuṣṭau syātāṃ kva cid bālatayā nilīnau //",
    "S03ajm_u:ajm_9.81_0": "ruvanti kasmāc ca na pakṣiṇo 'py amī samākulās tadvadhasākṣiṇo yadi /",
    "S03ajm_u:ajm_9.81_1": "taraṃgabhaṅgair avinītakopayā hṛtau nu kiṃ nimnagayātivegayā //",
    "S03ajm_u:226_0": "apīdānīṃ me vitathā mithyāvikalpā bhaveyuḥ /",
    "S03ajm_u:226_1": "api rājaputrāya saputrāya svasti syāt /",
    "S03ajm_u:226_2": "apy aniṣṭanivedināṃ nimittānāṃ maccharīra eva vipāko bhavet /",
    "S03ajm_u:226_3": "kiṃ nu khalv idaṃ animittāpavṛttapraharṣam aratitamisrayāvacchādyamānaṃ vidravatīva me hṛdayam /",
    "S03ajm_u:226_4": "visrasyanta iva me gātrāṇi / vyākulā iva digvibhāgāḥ / bhramatīva cedaṃ paridhvastalakṣmīkaṃ vanam iti /",
    "S03ajm_u:226_5": "/ athānupraviśyāśramapadam ekānte nikṣipya mūlaphalam upacārapuraḥsaraṃ bhartāram abhigamya kva dārakāv iti papraccha /",
    "S03ajm_u:226_6": "atha bodhisattvo jānānaḥ snehadurbalatāṃ mātṛhṛdayasya durnivedyatvāc ca vipriyasya naināṃ kiṃ cid vaktuṃ śaśāka /",
    "S03ajm_u:ajm_9.82_0": "janasya hi priyārhasya vipriyākhyānavahninā upetya hi manastāpaḥ saghṛṇena suduṣkaraḥ //",
    "S03ajm_u:227_0_0": "atha madrī vyaktam akuśalaṃ me putrayor yad ayam evaṃ tūṣṇīṃbhūtaḥ śokadainyānuvṛttyety avadhārya samantataḥ kṣiptacitteva",
    "S03ajm_u:227_0_1": "vicintyāśramapadaṃ tanayāv apaśyantī sabāṣpagadgadaṃ punar uvāca /",
    "S03ajm_u:ajm_9.83_0": "dārakau ca na paśyāmi tvaṃ ca māṃ nābhibhāṣase /",
    "S03ajm_u:ajm_9.83_1": "hatā khalv asmi kṛpaṇā vipriyaṃ hi na kathyate //",
    "S03ajm_u:228_0": "ity uktvā śokāgninā parigatahṛdayā chinnamūleva latā nipapāta /",
    "S03ajm_u:228_1": "patantīm eva caināṃ parigṛhya bodhisattvas tṛṇaśayanam ānīya śītābhir adbhiḥ pariṣicya pratyāgataprāṇāṃ samāśvāsayann uvāca /",
    "S03ajm_u:ajm_9.84_0": "sahasaiva na te madri duḥkham ākhyātavān aham /",
    "S03ajm_u:ajm_9.84_1": "na hi saṃbhāvyate dhairyaṃ manasi snehadurbale //",
    "S03ajm_u:ajm_9.85_0": "jarādāridryaduḥkhārto brāhmaṇo mām upāgamat /",
    "S03ajm_u:ajm_9.85_1": "tasmai dattau mayā putrau samāśvasihi mā śucaḥ //",
    "S03ajm_u:ajm_9.86_0": "māṃ paśya madri mā putrau paridevīś ca devi mā /",
    "S03ajm_u:ajm_9.86_1": "putraśokasaśalye me prahārṣīr iva mā hṛdi //",
    "S03ajm_u:ajm_9.87_0": "yācitena kathaṃ śakyaṃ na dātum api jīvitam /",
    "S03ajm_u:ajm_9.87_1": "anumodasva tad bhadre putradānam idaṃ mama //",
    "S03ajm_u:229_0": "tac chrutvā madrī putravināśaśaṅkāvyathitahṛdayā putrayor jīvitapravṛttiśravaṇāt pratanūbhūtaśokā patyur adhṛtiparihārārthaṃ pramṛjya nayane savismayam udīkṣamāṇā bhartāram uvāca /",
    "S03ajm_u:ajm_9.88_0": "nūnaṃ vismayavaktavyacetaso 'pi divaukasaḥ /",
    "S03ajm_u:ajm_9.88_1": "yad ity alabdhaprasaras tava cetasi matsaraḥ //",
    "S03ajm_u:ajm_9.89_0": "tathā hi dikṣu prasṛtapratisvanaiḥ samantato daivatadundubhisvanaiḥ /",
    "S03ajm_u:ajm_9.89_1": "prasaktavispaṣṭapadākṣaraṃ nabhas tavaiva kīrtiprathanādarād abhūt //",
    "S03ajm_u:ajm_9.90_0": "prakampiśailendrapayodharā dharā madād ivābhūd abhivṛddhavepathuḥ /",
    "S03ajm_u:ajm_9.90_1": "divaḥ patadbhiḥ kusumaiś ca kāñcanaiḥ savidyududdyotam ivābhavan nabhaḥ //",
    "S03ajm_u:ajm_9.91_0": "tad alaṃ śokadainyena dattvā cittaṃ prasādaya /",
    "S03ajm_u:ajm_9.91_1": "nipānabhūto lokānāṃ dātaiva ca punar bhava //",
    "S03ajm_u:230_0_0": "atha śakro devendraḥ kṣititalacalanād ākampite sumerau parvatarāje kim idam iti samutpannavimarśo vismayotphullanayanebhyo",
    "S03ajm_u:230_0_1": "lokapālebhyaḥ pṛthivīkampakāraṇaṃ viśvaṃtaraputradānam upalabhya praharṣavismayāghūrṇitamanāḥ prabhātāyāṃ tasyāṃ rajanyāṃ",
    "S03ajm_u:230_0_2": "brāhmaṇarūpī viśvaṃtaram arthivad abhyagacchat /",
    "S03ajm_u:230_1": "kṛtātithisatkāraś ca bodhisattvena kenārtha ity upanimantrito bhāryām enam ayācata /",
    "S03ajm_u:ajm_9.92_0": "mahāhradeṣv ambha ivopaśoṣaṃ na dānadharmaḥ samupaiti satsu /",
    "S03ajm_u:ajm_9.92_1": "yāce tatas tvāṃ surasaṃnibhāryāṃ bhāryām imām arhasi naḥ pradātum //",
    "S03ajm_u:231_0": "avimanā eva tu bodhisattvas tathety asmai pratiśuśrāva /",
    "S03ajm_u:ajm_9.93_0": "tataḥ sa vāmena kareṇa madrīm ādāya savyena kamaṇḍaluṃ ca /",
    "S03ajm_u:ajm_9.93_1": "nyapātayat tasya jalaṃ karāgre manobhuvaś cetasi śokavahnim //",
    "S03ajm_u:ajm_9.94_0": "cukopa madrī na tu no ruroda viveda sā tasya hi taṃ svabhāvam /",
    "S03ajm_u:ajm_9.94_1": "apūrvaduḥkhātibharāturā tu taṃ prekṣamāṇā likhiteva tasthau //",
    "S03ajm_u:232_0": "tad dṛṣṭvā paramavismayākrāntahṛdayaḥ śakro devānām indras taṃ mahāsattvam abhiṣṭuvann uvāca /",
    "S03ajm_u:ajm_9.95_0": "aho vikṛṣṭāntaratā sadasaddharmayor yathā /",
    "S03ajm_u:ajm_9.95_1": "śraddhātum api karmedaṃ kā śaktir akṛtātmanām //",
    "S03ajm_u:ajm_9.96_0": "avītarāgeṇa satā putradāram atipriyam /",
    "S03ajm_u:ajm_9.96_1": "niḥsaṅgam iti dātavyaṃ kā nāmeyam udāttatā //",
    "S03ajm_u:ajm_9.97_0": "asaṃśayaṃ tvadguṇaraktasaṃkathaiḥ prakīryamāṇeṣu yaśaḥsu dikṣu te /",
    "S03ajm_u:ajm_9.97_1": "tirobhaviṣyanty aparā yaśaḥśriyaḥ pataṃgatejaḥsu yathānyadīptayaḥ //",
    "S03ajm_u:ajm_9.98_0": "tasya te 'bhyanumodante karmedam atimānuṣam /",
    "S03ajm_u:ajm_9.98_1": "yakṣagandharvabhujagās tridaśāś ca savāsavāḥ //",
    "S03ajm_u:233_0": "ity uktvā śakraḥ svam eva vapur abhijvalad āsthāya śakro 'ham asmīti ca nivedyātmānaṃ bodhisattvam uvāca /",
    "S03ajm_u:ajm_9.99_0": "tubhyam eva prayacchāmi madrīṃ bhāryām imām aham /",
    "S03ajm_u:ajm_9.99_1": "vyatītya na hi śītāṃśuṃ candrikā sthātum arhati //",
    "S03ajm_u:ajm_9.100_0": "dattāpi ca śṛgālasya siṃhabhāryā kim asya sā /",
    "S03ajm_u:ajm_9.100_1": "siṃhasyaiva hi sā bhāryā dhīrā yacchanti yācitāḥ //",
    "S03ajm_u:ajm_9.101_0": "viśiṣṭamadhyahīnānāṃ samacittā jināṅkurāḥ /",
    "S03ajm_u:ajm_9.101_1": "tasmād anumatā loke [......]na tu karmaṇā //",
    "S03ajm_u:ajm_9.102_0": "tan mā cintāṃ putrayor viprayogād rājyabhraṃśān mā ca saṃtāpam āgāḥ /",
    "S03ajm_u:ajm_9.102_1": "sārdhaṃ tābhyām abhyupetaḥ pitā te kartā rājyaṃ tvatsanāthaṃ sanātham //",
    "S03ajm_u:234_0": "ity uktvā śakras tatraivāntardadhe /",
    "S03ajm_u:234_1": "śakrānubhāvāc ca sa brāhmaṇo bodhisattvatanayau śibiviṣayam eva saṃprāpayām āsa /",
    "S03ajm_u:234_2_0": "atha śibayaḥ saṃjayaś ca śibirājas tad atikaruṇam atiduṣkaraṃ bodhisattvasya karma śrutvā samākleditahṛdayā brāhmaṇahastān",
    "S03ajm_u:234_2_1": "niṣkrīya bodhisattvatanayau prasādyānīya ca viśvaṃtaraṃ rājya eva pratiṣṭhāpayām āsuḥ /",
    "S03ajm_u:235_0": "tad evam atyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ /",
    "S03ajm_u:235_1": "tathāgatavarṇe satkṛtya dharmaśravaṇe copaneyam /",
    "S03ajm_u:236_0": "viśvaṃtarajātakaṃ navamam //",
    "S03ajm_u:237_0": "10. Yajñajātakam",
    "S03ajm_u:238_0": "na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
    "S03ajm_u:239_0_0": "tadyathānuśrūyate / bodhisattvaḥ kila svapuṇyaprabhāvopanatām ānatasarvasāmantāṃ praśāntasvaparacakrādyupadravatvād akaṇṭakām",
    "S03ajm_u:239_0_1": "asapatnām ekātapatrāṃ dāyādyakramāgatāṃ pṛthivīṃ pālayām āsa /",
    "S03ajm_u:ajm_10.1_0": "nāthaḥ pṛthivyāḥ sa jitendriyārir bhuktāvagīteṣu phaleṣv asaktaḥ /",
    "S03ajm_u:ajm_10.1_1": "prajāhiteṣv āhitasarvabhāvo dharmaikakāryo munivad babhūva //",
    "S03ajm_u:ajm_10.2_0": "viveda lokasya hi sa svabhāvaṃ pradhānacaryānukṛtipradhānam /",
    "S03ajm_u:ajm_10.2_1": "śreyaḥ samādhitsur ataḥ prajāsu viśeṣato dharmavidhau sasañje //",
    "S03ajm_u:ajm_10.3_0": "dadau dhanaṃ śīlavidhiṃ samādade kṣamāṃ siṣeve jagadartham aihata /",
    "S03ajm_u:ajm_10.3_1": "prajāhitādhyāśayasaumyadarśanaḥ sa mūrtimān dharma iva vyarocata //",
    "S03ajm_u:240_0": "atha kadā cit tadbhujābhiguptam api taṃ viṣayaṃ sattvānāṃ karmavaiguṇyāt pramādavaśagatvāc ca varṣakarmādhikṛtānāṃ devaputrāṇāṃ durvṛṣṭiparyākulatā kva cit kva cid abhidudrāva /",
    "S03ajm_u:240_1_0": "/ atha sa rājā vyaktam ayaṃ mama prajānāṃ vā dharmāpacārāt samupanato 'nartha iti niścitamatiḥ saṃrūḍhahitādhyāśayatvāt",
    "S03ajm_u:240_1_1": "prajāsu tadduḥkham amṛṣyamāṇo dharmatattvajñasaṃmatān purohitapramukhān brāhmaṇavṛddhān matisacivāṃś ca taduddharaṇopāyaṃ",
    "S03ajm_u:240_1_2": "papraccha /",
    "S03ajm_u:240_2": "atha te vedavihitam anekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānās tam asmai saṃvarṇayām āsuḥ /",
    "S03ajm_u:240_3": "viditavṛttāntas tu sa rājā yajñavihitānāṃ prāṇivaiśasānāṃ karuṇātmakatvān na teṣāṃ tad vacanaṃ bhāvenābhyanandat /",
    "S03ajm_u:240_4": "vinayānuvṛttyā cainān pratyākhyānarūkṣākṣaram anuktvā prastāvāntareṇaiṣāṃ tāṃ kathāṃ tiraścakāra /",
    "S03ajm_u:240_5": "te punar api taṃ rājānaṃ dharmasaṃkathāprastāvalabdhāvasarā gāmbhīryagūḍhaṃ tasya bhāvam ajānānā yajñapravṛttaye samanuśaśāsuḥ /",
    "S03ajm_u:ajm_10.4_0": "kāryāṇi rājñāṃ niyatāni yāni lābhe pṛthivyāḥ paripālane ca /",
    "S03ajm_u:ajm_10.4_1": "nātyeti kālas tava tāni nityaṃ teṣāṃ kramo dharmasukhāni yadvat //",
    "S03ajm_u:ajm_10.5_0": "trivargasevānipuṇasya tasya prajāhitārthaṃ dhṛtakārmukasya /",
    "S03ajm_u:ajm_10.5_1": "yajñābhidhāne suralokasetau pramādatantreva kathaṃ matis te //",
    "S03ajm_u:ajm_10.6_0": "bhṛtyair ivājñā bahumanyate te sākṣād iyaṃ siddhir iti kṣitīśaiḥ /",
    "S03ajm_u:ajm_10.6_1": "śreyāṃsi kīrtijvalitāni cetuṃ yajñair ayaṃ te ripukāla kālaḥ //",
    "S03ajm_u:ajm_10.7_0": "kāmaṃ sadā dīkṣita eva ca tvaṃ dānaprasaṅgān niyamādarāc ca /",
    "S03ajm_u:ajm_10.7_1": "vedaprasiddhaiḥ kratubhis tathāpi yuktaṃ bhaven moktum ṛṇaṃ surāṇām //",
    "S03ajm_u:ajm_10.8_0": "sviṣṭyābhituṣṭāni hi daivatāni bhūtāni vṛṣṭyā pratimānayanti /",
    "S03ajm_u:ajm_10.8_1": "iti prajānāṃ hitam ātmanaś ca yaśaskaraṃ yajñavidhiṃ juṣasva //",
    "S03ajm_u:241_0": "tasya cintā prādurabhavat / atidurnyasto batāyaṃ parapratyayahāryapelavamatir amīmāṃsako dharmapriyaśraddadhāno jano yatra hi nāma",
    "S03ajm_u:ajm_10.9_0": "ya eva lokeṣu śaraṇyasaṃmatās ta eva hiṃsām api dharmato gatāḥ /",
    "S03ajm_u:ajm_10.9_1": "vivartate kaṣṭam apāyasaṃkaṭe janas tadādeśitakāpathānugaḥ //",
    "S03ajm_u:ajm_10.10_0": "ko hi nāmābhisaṃbandho dharmasya paśuhiṃsayā /",
    "S03ajm_u:ajm_10.10_1": "suralokādhivāsasya daivataprīṇanasya vā //",
    "S03ajm_u:ajm_10.11_0": "viśasyamānaḥ kila mantraśaktibhiḥ paśur divaṃ gacchati tena tadvadhaḥ /",
    "S03ajm_u:ajm_10.11_1": "upaiti dharmatvam itīdam apy asat paraiḥ kṛtaṃ ko hi paratra lapsyate //",
    "S03ajm_u:ajm_10.12_0": "asatpravṛtter anivṛttamānasaḥ śubheṣu karmasv avirūḍhaniścayaḥ /",
    "S03ajm_u:ajm_10.12_1": "paśur divaṃ yāsyati kena hetunā hato 'pi yajñe svakṛtāśrayaṃ vinā //",
    "S03ajm_u:ajm_10.13_0": "hataś ca yajñe tridivaṃ yadi vrajen nanu vrajeyuḥ paśutāṃ svayaṃ dvijāḥ /",
    "S03ajm_u:ajm_10.13_1": "yatas tu nāyaṃ vidhir īkṣyate kva cid vacas tad eṣāṃ ka iva grahīṣyati //",
    "S03ajm_u:ajm_10.14_0": "atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām /",
    "S03ajm_u:ajm_10.14_1": "mudaṃ prayāsyanti vapādikāraṇād vadhena śocyasya paśor divaukasaḥ //",
    "S03ajm_u:242_0": "tad idam atra prāptakālam iti viniścitya sa rājā yajñārambhasamutsuka iva nāma tat teṣāṃ vacanaṃ pratigṛhyāvocad enān /",
    "S03ajm_u:242_1": "sanāthaḥ khalv aham anugrahavāṃś ca yad evaṃ me hitāvahitamanaso 'trabhavantaḥ /",
    "S03ajm_u:242_2": "tad icchāmi puruṣamedhasahasreṇa yaṣṭum /",
    "S03ajm_u:242_3": "anuśiṣyantāṃ tadupayogyasaṃbhārasamudānayanārthaṃ yathādhikāram amātyāḥ /",
    "S03ajm_u:242_4": "parīkṣyatāṃ sattrāgāraniveśayogyo bhūmipradeśas tadanuguṇaś ca tithikaraṇamuhūrtanakṣatrayoga iti /",
    "S03ajm_u:242_5": "/ athainaṃ purohita uvāca / īpsitārthasaṃpattaye snātu tāvan mahārāja ekasya yajñasyāvabhṛthe /",
    "S03ajm_u:242_6": "athottareṣām ārambhaḥ kariṣyate krameṇa /",
    "S03ajm_u:242_7": "yugapat puruṣapaśavaḥ sahasraśo hi parigṛhyamāṇā vyaktam udvegadoṣāya prajānāṃ te syur iti /",
    "S03ajm_u:242_8": "/ asty etad iti ca brāhmaṇair uktaḥ sa rājā tān uvāca /",
    "S03ajm_u:242_9": "alam atrabhavatāṃ prakṛtikopāśaṅkayā /",
    "S03ajm_u:242_10": "tathāhaṃ saṃvidhāsye yathodvegaṃ me prajā na prayāsyantīti /",
    "S03ajm_u:242_11": "/ atha sa rājā paurajānapadān saṃnipātyābravīt /",
    "S03ajm_u:242_12": "icchāmi puruṣamedhasahasreṇa yaṣṭum /",
    "S03ajm_u:242_13": "na ca mayā śakyaḥ kaś cid akāmaḥ paśutve niyoktum aduṣṭaḥ /",
    "S03ajm_u:242_14_0": "tad yaṃ yam aham itaḥ prabhṛti vo drakṣyāmi vyavadhūtapramādanidreṇa vimalena cāracakṣuṣā śīlamaryādātivartinam asmadājñāṃ",
    "S03ajm_u:242_14_1": "paribhavantaṃ taṃ taṃ svakulapaṃsakaṃ deśakaṇṭakam ahaṃ paśunimittam ādāsyāmīty etad vo viditam astv iti /",
    "S03ajm_u:242_15": "/ atha teṣāṃ mukhyatamāḥ prāñjalaya enam ūcuḥ /",
    "S03ajm_u:ajm_10.15_0": "sarvāḥ kriyās tava hitapravaṇāḥ prajānāṃ tatrāvamānanavidher naradeva ko 'rthaḥ /",
    "S03ajm_u:ajm_10.15_1": "brahmāpi te caritam abhyanumantum arhaḥ sādhupramāṇaparam atrabhavān pramāṇam //",
    "S03ajm_u:ajm_10.16_0": "priyaṃ yad eva devasya tad asmākam api priyam /",
    "S03ajm_u:ajm_10.16_1": "asmatpriyahitād anyad dṛśyate na hi te priyam //",
    "S03ajm_u:243_0": "iti pratigṛhītavacanaḥ paurajānapadaiḥ sa rājā mahatā janaprakāśenāḍambareṇa pratyayitān amātyān pāpajanopagrahaṇārthaṃ janapadaṃ nagarāṇi ca preṣayām āsa /",
    "S03ajm_u:243_1": "samantataś ca pratyaham iti ghoṣaṇāṃ kārayām āsa /",
    "S03ajm_u:ajm_10.17_0": "abhayam abhayado dadāti rājā sthiraśuciśīladhanāya sajjanāya /",
    "S03ajm_u:ajm_10.17_1": "avinayanirataiḥ prajāhitārthaṃ narapaśubhis tu sahasraśo yiyakṣuḥ //",
    "S03ajm_u:ajm_10.18_0": "tad yaḥ kaś cid itaḥ prabhṛty avinayaślāghānuvṛttyuddhavāt sāmantakṣitipārcitām api nṛpasyājñām avajñāsyati /",
    "S03ajm_u:ajm_10.18_1": "sa svair eva viṣahya yajñapaśutām āpāditaḥ karmabhir yūpābaddhatanur viṣādakṛpaṇaḥ śuṣyañ janair drakṣyate /",
    "S03ajm_u:244_0_0": "atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaram avekṣya rājñas tāṃ ca ghoṣaṇām atibhīṣaṇāṃ pratyaham",
    "S03ajm_u:244_0_1": "upaśṛṇvantaḥ pāpajanopagrahāvahitāṃś ca rājapuruṣān samantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā",
    "S03ajm_u:244_0_2": "vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ saṃvibhāgaviśāradāḥ",
    "S03ajm_u:244_0_3": "priyātithayo vinayanaibhṛtyaślāghinaḥ kṛtayuga iva babhūvuḥ /",
    "S03ajm_u:ajm_10.19_0": "bhayena mṛtyoḥ paralokacintayā kulābhimānena yaśo'nurakṣayā /",
    "S03ajm_u:ajm_10.19_1": "suśuklabhāvāc ca virūḍhayā hriyā janaḥ svaśīlāmalabhūṣaṇo 'bhavat //",
    "S03ajm_u:ajm_10.20_0": "yathā yathā dharmaparo 'bhavaj janas tathā tathā rakṣijano viśeṣataḥ /",
    "S03ajm_u:ajm_10.20_1": "cakāra duḥśīlajanābhimārgaṇām ataś ca dharmān na cacāla kaś ca na //",
    "S03ajm_u:ajm_10.21_0": "svadeśavṛttāntam athopaśuśruvān imaṃ nṛpaḥ prītiviśeṣabhūṣaṇaḥ /",
    "S03ajm_u:ajm_10.21_1": "carān priyākhyānakadānavistaraiḥ sa tarpayitvā sacivān samanvaśāt //",
    "S03ajm_u:ajm_10.22_0": "parā manīṣā mama rakṣituṃ prajā gatāś ca tāḥ saṃprati dakṣiṇīyatām /",
    "S03ajm_u:ajm_10.22_1": "idaṃ ca yajñāya dhanaṃ prakalpitaṃ yiyakṣur asmīti yathāpratarkitam //",
    "S03ajm_u:ajm_10.23_0": "yad īpsitaṃ yasya sukhendhanaṃ dhanaṃ prakāmam āpnotu sa tan madantikāt /",
    "S03ajm_u:ajm_10.23_1": "itīyam asmadviṣayopatāpinī daridratā nirviṣayī bhaved yathā //",
    "S03ajm_u:ajm_10.24_0": "mayi prajārakṣaṇaniścayasthite sahāyasaṃpatparivṛddhasādhane /",
    "S03ajm_u:ajm_10.24_1": "iyaṃ janārtir madamarṣadīpanī muhur muhur me jvalatīva cetasi //",
    "S03ajm_u:245_0_0": "atha te tasya rājñaḥ sacivāḥ param iti pratigṛhya tadvacanaṃ sarveṣu grāmanagaranigameṣu mārgaviśrāmapradeśeṣu ca dānaśālāḥ",
    "S03ajm_u:245_0_1": "kārayitvā yathāsaṃdiṣṭaṃ rājñā pratyaham arthijanam abhilaṣitair arthaiḥ saṃtarpayām āsuḥ /",
    "S03ajm_u:ajm_10.25_0": "atha vihāya janaḥ sa daridratāṃ samam avāptavasur vasudhādhipāt /",
    "S03ajm_u:ajm_10.25_1": "vividhacitraparicchadabhūṣaṇaḥ pravitatotsavaśobha ivābhavat //",
    "S03ajm_u:ajm_10.26_0": "pramuditārthijanastutivistṛtaṃ pravitatāna nṛpasya diśo yaśaḥ /",
    "S03ajm_u:ajm_10.26_1": "tanutaraṃgavivardhitavistaraṃ sara ivāmbujakesarajaṃ rajaḥ //",
    "S03ajm_u:ajm_10.27_0": "iti nṛpasya sunītiguṇāśrayāt sucaritābhimukhe nikhile jane samabhibhūtabalāḥ kuśalocchrayair vilayam īyur asaṅgam upadravāḥ /",
    "S03ajm_u:ajm_10.28_0": "aviṣamatvasukhā ṛtavo 'bhavan navanṛpā iva dharmaparāyaṇāḥ /",
    "S03ajm_u:ajm_10.28_1": "vividhasasyadharā ca vasuṃdharā sakamalāmalanīlajalāśayā //",
    "S03ajm_u:ajm_10.29_0": "na janam abhyarujan prabalā rujaḥ paṭutaraṃ guṇam oṣadhayo dadhuḥ /",
    "S03ajm_u:ajm_10.29_1": "ṛtuvaśena vavau niyato 'nilaḥ pariyayuś ca śubhena pathā grahāḥ //",
    "S03ajm_u:ajm_10.30_0": "na paracakrakṛtaṃ samabhūd bhayaṃ na ca parasparajaṃ na ca daivikam /",
    "S03ajm_u:ajm_10.30_1": "niyamadharmapare nibhṛte jane kṛtam ivātra yugaṃ samapadyata //",
    "S03ajm_u:246_0_0": "athaivaṃ pravṛttena dharmayajñena rājñā praśamiteṣv arthijanaduḥkheṣu sārdham upadravaiḥ pramuditajanasaṃbādhāyām abhyudayaramyadarśanāyāṃ",
    "S03ajm_u:246_0_1": "ca vasuṃdharāyāṃ nṛpater āśīrvacanādhyayanasavyāpāre loke vitanyamāne samantato rājayaśasi prasādāvarjitamatiḥ kaś cid amātyamukhyo",
    "S03ajm_u:246_0_2": "rājānam ity uvāca /",
    "S03ajm_u:ajm_10.31_0": "uttamādhamamadhyānāṃ kāryāṇāṃ nityadarśanāt /",
    "S03ajm_u:ajm_10.31_1": "upary upari buddhīnāṃ carantīśvarabuddhayaḥ //",
    "S03ajm_u:247_0": "iti devena hi paśuvaiśasavācyadoṣavirahitena dharmayajñena prajānām ubhayalokahitaṃ saṃpāditam upadravāś ca praśamitā dāridryaduḥkhāni ca /",
    "S03ajm_u:ajm_10.32_0": "lakṣmeva kṣaṇadākarasya vitataṃ gātre na kṛṣṇājinaṃ dīkṣāyantraṇayā nisargalalitāś ceṣṭā na mandodyamāḥ /",
    "S03ajm_u:ajm_10.32_1": "mūrdhnaś chattranibhasya keśaracanāśobhā tathaivātha ca tyāgais te śatayajvano 'py apahṛtaḥ kīrtyāśrayo vismayaḥ /",
    "S03ajm_u:ajm_10.33_0": "hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ /",
    "S03ajm_u:ajm_10.33_1": "yajñas tu kīrtyābharaṇaḥ samas te śīlasya nirdoṣamanoharasya //",
    "S03ajm_u:ajm_10.34_0": "aho prajānāṃ bhāgyāni yāsāṃ gopāyitā bhavān /",
    "S03ajm_u:ajm_10.34_1": "prajānām api hi vyaktaṃ naivaṃ syād gopitā pitā //",
    "S03ajm_u:248_0": "apara uvāca /",
    "S03ajm_u:ajm_10.35_0": "dānaṃ nāma dhanodaye sati jano datte tadāśāvaśaḥ syāc chīle 'pi ca lokapaktyabhimukhaḥ svarge ca jātaspṛhaḥ /",
    "S03ajm_u:ajm_10.35_1": "yā tv eṣā parakāryadakṣiṇatayā tvadvat pravṛttis tayor nāvidvatsu na sattvayogavidhureṣv eṣā samālakṣyate /",
    "S03ajm_u:249_0": "tad evaṃ na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
    "S03ajm_u:ajm_10.36_0": "iti prajāhitodyogaḥ śreyaḥkīrtisukhāvahaḥ /",
    "S03ajm_u:ajm_10.36_1": "yan nṛpāṇām ato nālaṃ tam anādṛtya vartitum //",
    "S03ajm_u:250_0": "evaṃ rājāvavāde 'pi vācyam / dharmābhyāsaḥ prajānāṃ bhūtim āvahatīti dharmānuvartinā bhūtikāmena bhavitavyam ity evam apy upaneyam /",
    "S03ajm_u:250_1": "/ na paśuhiṃsā kadā cid abhyudayāya dānadamasaṃyamādayas tv abhyudayāyeti tadarthinā dānādipareṇa bhavitavyam ity evam api vācyam /",
    "S03ajm_u:250_2": "/ lokārthacaryāpravaṇamatir evaṃ pūrvajanmasv api sa bhagavān iti tathāgatavarṇe 'pi vācyam /",
    "S03ajm_u:251_0": "yajñajātakaṃ daśamam //",
    "S03ajm_u:252_0": "uddānam //",
    "S03ajm_u:253_0": "vyāghrī śibiḥ kośaleśaḥ śreṣṭhinau śaśa eva ca /",
    "S03ajm_u:253_1": "agastyamāṃsadau viśvantarayajñavidau tathā //",
    "S03ajm_u:254_0": "prathamo vargaḥ //",
    "S03ajm_u:255_0": "11. Śakrajātakam",
    "S03ajm_u:256_0": "āpad api mahātmanām aiśvaryasaṃpad vā sattveṣv anukampāṃ na śithilīkaroti //",
    "S03ajm_u:257_0": "tadyathānuśrūyate / bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniratakriyātiśayaḥ kadā cic chakro devānām indro babhūva /",
    "S03ajm_u:ajm_11.1_0": "surendralakṣmīr adhikaṃ rarāja tatsaṃśrayāt sphītataraprabhāvā /",
    "S03ajm_u:ajm_11.1_1": "harmye sudhāsekanavāṅgarāge niṣaktarūpā śaśinaḥ prabheva //",
    "S03ajm_u:ajm_11.2_0": "yasyāḥ kṛte ditisutā rabhasāgatāni diṅnāgadantamusalāny urasābhijagmuḥ /",
    "S03ajm_u:ajm_11.2_1": "sā bhāgyavistarasukhopanatāpi tasya lakṣmīr na darpamalinaṃ hṛdayaṃ cakāra //",
    "S03ajm_u:258_0_0": "tasya divaspṛthivyoḥ samyakparipālanopārjitāṃ sarvalokāntavyāpinīṃ kīrtisaṃpadaṃ tāṃ ca lakṣmīm atyadbhutām amṛṣyamāṇā daityagaṇāḥ",
    "S03ajm_u:258_0_1": "kalpanāṭopabhīṣaṇataradviradarathaturagapadātinā kṣubhitasāgaraghoranirghoṣeṇa jājvalyamānavimalapraharaṇāvaraṇadurnirīkṣyeṇa",
    "S03ajm_u:258_0_2": "mahatā balakāyena yuddhāyainam abhijagmuḥ /",
    "S03ajm_u:ajm_11.3_0": "dharmātmano 'pi tu sa tasya parāvalepaḥ krīḍāvighātavirasaṃ ca bhayaṃ janasya /",
    "S03ajm_u:ajm_11.3_1": "tejasvitānayapathopanataḥ kramaś ca yuddhoddhavābhimukhatāṃ hṛdayasya cakruḥ //",
    "S03ajm_u:259_0_0": "atha sa mahāsattvas turagavarasahasrayuktam abhyucchritārhadvasanacihnaruciradhvajaṃ vividhamaṇiratnadīptivyavabhāsitam abhijvaladvapuṣaṃ",
    "S03ajm_u:259_0_1": "kalpanāvibhāgopaniyataniśitajvalitavividhāyudhavirājitobhayapārśvaṃ pāṇḍukambalinaṃ haimaṃ rathavaram abhiruhya mahatā hastyaśvarathapadāticitreṇa",
    "S03ajm_u:259_0_2": "devānīkena parivṛtas tad asurasainyaṃ samudratīrānta eva pratyujjagāma /",
    "S03ajm_u:ajm_11.4_0": "atha pravavṛte tatra bhīrūṇāṃ dhṛtidāraṇaḥ /",
    "S03ajm_u:ajm_11.4_1": "anyonyāyudhaniṣpeṣajarjarāvaraṇo raṇaḥ //",
    "S03ajm_u:ajm_11.5_0": "tiṣṭha naivaṃ itaḥ paśya kvedānīṃ mama mokṣyase /",
    "S03ajm_u:ajm_11.5_1": "praharāyaṃ na bhavasīty evaṃ te 'nyonyam ārdayan //",
    "S03ajm_u:ajm_11.6_0": "tataḥ pravṛtte tumule sphūrjatpraharaṇe raṇe /",
    "S03ajm_u:ajm_11.6_1": "paṭahadhvanitotkruṣṭaiḥ phalatīva nabhastale //",
    "S03ajm_u:ajm_11.7_0": "dānagandhoddhatāmarṣeṣv āpatatsu parasparam /",
    "S03ajm_u:ajm_11.7_1": "yugāntavātākalitaśailabhīmeṣu dantiṣu //",
    "S03ajm_u:ajm_11.8_0": "vidyullolapatākeṣu prasṛteṣu samantataḥ /",
    "S03ajm_u:ajm_11.8_1": "ratheṣu paṭunirghoṣeṣūtpātāmbudhareṣv iva //",
    "S03ajm_u:ajm_11.9_0": "pātyamānadhvajacchattraśastrāvaraṇamauliṣu /",
    "S03ajm_u:ajm_11.9_1": "devadānavavīreṣu śitair anyonyasāyakaiḥ //",
    "S03ajm_u:ajm_11.10_0": "atha prataptā suraśatrusāyakair bhayāt pradudrāva surendravāhinī /",
    "S03ajm_u:ajm_11.10_1": "rathena viṣṭabhya balaṃ tu vidviṣāṃ surendra ekaḥ samare vyatiṣṭhata //",
    "S03ajm_u:260_0_0": "atyudīrṇaṃ tv āsuraṃ balam atiharṣāt paṭutarotkruṣṭakṣveḍitasiṃhanādam abhipatad abhivīkṣya mātalir devendrasārathiḥ svaṃ",
    "S03ajm_u:260_0_1": "ca balaṃ palāyanaparāyaṇam avetyāpayānam atra prāptakālam iti devādhipateḥ syandanam āvartayām āsa /",
    "S03ajm_u:260_1": "/ atha śakro devendraḥ samutpatato rathasyeṣāgrābhimukhāny abhighātapathagatāni śālmalivṛkṣe garuḍanīḍāny apaśyat /",
    "S03ajm_u:260_2": "dṛṣṭvaiva ca karuṇayā samālambyamānahṛdayo mātaliṃ saṃgrāhakam ity uvāca /",
    "S03ajm_u:ajm_11.11_0": "ajātapakṣadvijapotasaṃkulā dvijālayāḥ śālmalipādapāśrayāḥ /",
    "S03ajm_u:ajm_11.11_1": "amī pateyur na yathā ratheṣayā vicūrṇitā vāhaya me rathaṃ tathā //",
    "S03ajm_u:261_0": "mātalir uvāca / amī tāvan mārṣa samabhiyānti no daityā iti /",
    "S03ajm_u:261_1": "/ śakra uvāca/ tataḥ kim / parihara pariharaitāni samyag garuḍanīḍānīti /",
    "S03ajm_u:261_2": "/ athainaṃ mātaliḥ punar uvāca /",
    "S03ajm_u:ajm_11.12_0": "nivartanād asya rathasya kevalaṃ śivaṃ bhaved amburuhākṣa pakṣiṇām /",
    "S03ajm_u:ajm_11.12_1": "cirasya labdhaprasarā sureṣv asāv abhidravaty eva hi no dviṣaccamūḥ //",
    "S03ajm_u:262_0": "atha śakro devendraḥ svam adhyāśayātiśayaṃ sattvaviśeṣaṃ ca kāruṇyavaśāt prakāśayann uvāca /",
    "S03ajm_u:ajm_11.13_0": "tasmān nivartaya rathaṃ varam eva mṛtyur daityādhipaprahitabhīmagadābhighātaiḥ /",
    "S03ajm_u:ajm_11.13_1": "dhigvādadagdhayaśaso na tu jīvitaṃ me sattvāny amūni bhayadīnamukhāni hatvā //",
    "S03ajm_u:263_0": "atha mātalis tatheti pratiśrutya turagasahasrayuktaṃ syandanam asya nivartayām āsa /",
    "S03ajm_u:ajm_11.14_0": "dṛṣṭāvadānā ripavas tu tasya yuddhe samālokya rathaṃ nivṛttam /",
    "S03ajm_u:ajm_11.14_1": "bhayadrutapraskhalitāḥ praṇeśur vātābhinunnā iva kālameghāḥ //",
    "S03ajm_u:ajm_11.15_0": "bhagne svasainye 'pi nivartamānaḥ panthānam āvṛtya ripudhvajinyāḥ /",
    "S03ajm_u:ajm_11.15_1": "saṃkocayaty eva madāvalepam eko 'pi saṃbhāvyaparākramatvāt //",
    "S03ajm_u:ajm_11.16_0": "nirīkṣya bhagnaṃ tu balaṃ tad āsuraṃ surendrasenāpy atha sā nyavartata /",
    "S03ajm_u:ajm_11.16_1": "babhūva naiva praṇayaḥ suradviṣāṃ bhayadrutānāṃ vinivartituṃ yataḥ //",
    "S03ajm_u:ajm_11.17_0": "saharṣalajjais tridaśaiḥ surādhipaḥ sabhāyjamāno 'tha raṇājirāc chanaiḥ /",
    "S03ajm_u:ajm_11.17_1": "abhijvalaccāruvapur jayaśriyā samutsukāntaḥpuram āgamat puram //",
    "S03ajm_u:264_0": "evaṃ sa eva tasya saṃgrāmavijayo babhūva / tasmād ucyate /",
    "S03ajm_u:ajm_11.18_0": "pāpaṃ samācarati vītaghṛṇo jaghanyaḥ prāpyāpadaṃ saghṛṇa eva vimadhyabuddhiḥ /",
    "S03ajm_u:ajm_11.18_1": "prāṇātyaye 'pi tu na sādhujanaḥ svavṛttaṃ velāṃ samudra iva laṅghayituṃ samarthaḥ //",
    "S03ajm_u:265_0": "tad evaṃ devarājyaṃ prāṇān api ca parityajya dīrgharātraṃ paripālitāni bhagavatā sattvāni /",
    "S03ajm_u:265_1": "teṣv iha prājñasyāghāto 'pi na pratirūpaḥ prāg eva vipratipattir iti prāṇiṣu dayāpannenāryeṇa bhavitavyam /",
    "S03ajm_u:265_2": "/ tathā hi dharmo ha vai rakṣati dharmacāriṇam ity atrāpy upaneyam /",
    "S03ajm_u:265_3": "/ tathāgatavarṇe satkṛtya dharmaśravaṇe ceti /",
    "S03ajm_u:266_0": "śakrajātakam ekādaśam //",
    "S03ajm_u:267_0": "12. Brāhmaṇajātakam",
    "S03ajm_u:268_0": "ātmalajjayaiva satpuruṣā nācāravelāṃ laṅghayanti //",
    "S03ajm_u:269_0": "tadyathānuśrūyate / bodhisattvaḥ kila kasmiṃś cid anupākruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra /",
    "S03ajm_u:269_1": "sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskāro vedādhyayananimittaṃ śrutābhijanācārasaṃpanne gurau prativasati sma /",
    "S03ajm_u:ajm_12.1_0": "tasya śrutagrahaṇadhāraṇapāṭavaṃ ca bhaktyanvayaś ca vinayaḥ svakulaprasiddhaḥ /",
    "S03ajm_u:ajm_12.1_1": "pūrve vayasy api śamābharaṇā sthitiś ca premaprasādasumukhaṃ gurum asya cakruḥ //",
    "S03ajm_u:ajm_12.2_0": "vaśīkaraṇamantrā hi nityam avyāhatā guṇāḥ /",
    "S03ajm_u:ajm_12.2_1": "api dveṣāgnitaptānāṃ kiṃ punaḥ svasthacetasām //",
    "S03ajm_u:270_0": "atha tasyādhyāpakaḥ sarveṣām eva śiṣyāṇāṃ śīlaparīkṣānimittaṃ svādhyāyaviśrāmakāleṣv ātmano dāridryaduḥkhāny abhīkṣṇam upavarṇayām āsa /",
    "S03ajm_u:ajm_12.3_0": "svajane 'pi nirākrandam utsave 'pi hatānandam /",
    "S03ajm_u:ajm_12.3_1": "dhik pradānakathāmandaṃ dāridryam aphalacchandam //",
    "S03ajm_u:ajm_12.4_0": "paribhavabhavanaṃ śramāspadaṃ sukhaparivarjitam atyanūrjitam /",
    "S03ajm_u:ajm_12.4_1": "vyasanam iva sadaiva śocanaṃ dhanavikalatvam atīva dāruṇam //",
    "S03ajm_u:271_0": "atha te śiṣyāḥ pratodasaṃcoditā iva sadaśvā gurusnehāt samupajātasaṃvegāḥ saṃpannataraṃ prabhūtataraṃ ca bhaikṣam upāharanti sma /",
    "S03ajm_u:271_1": "sa tān uvāca / alam anenātrabhavatāṃ pariśrameṇa /",
    "S03ajm_u:271_2": "na bhaikṣopahārāḥ kasya cid dāridryakṣāmatāṃ kṣapayanti /",
    "S03ajm_u:271_3": "asmatparikleśāmarṣibhis tu bhavadbhir ayam eva yatno dhanāharaṇaṃ prati yuktaḥ kartuṃ syāt /",
    "S03ajm_u:ajm_12.5_0": "kṣudham annaṃ jalaṃ tarṣaṃ mantravāk sāgadā gadān /",
    "S03ajm_u:ajm_12.5_1": "hanti dāridryaduḥkhaṃ tu saṃtatyārādhanaṃ dhanam //",
    "S03ajm_u:272_0": "śiṣyā ūcuḥ / kiṃ kariṣyāmo mandabhāgyā yad etāvān naḥ śaktiprayāmaḥ / api ca /",
    "S03ajm_u:ajm_12.6_0": "bhaikṣavad yadi labhyerann upādhyāya dhanāny api /",
    "S03ajm_u:ajm_12.6_1": "nedaṃ dāridryaduḥkhaṃ te vayam evaṃ sahemahi //",
    "S03ajm_u:ajm_12.7_0": "pratigrahakṛśopāyaṃ viprāṇāṃ hi dhanārjanam /",
    "S03ajm_u:ajm_12.7_1": "apradātā janaś cāyam ity agatyā hatā vayam //",
    "S03ajm_u:273_0": "adhyāpaka uvāca / santy anye 'pi brāhmaṇānāṃ śāstraparidṛṣṭā dhanārjanopāyāḥ /",
    "S03ajm_u:273_1": "jarāpītasāmarthyās tu vayam ayogyarūpās tatpratipattau /",
    "S03ajm_u:273_2": "/ śiṣyā ūcuḥ / vayam upādhyāya jarayānupahataparākramāḥ /",
    "S03ajm_u:273_3": "tad yadi nas teṣāṃ śāstravihitānām upāyānāṃ pratipattisahatāṃ manyase tad ucyatām /",
    "S03ajm_u:273_4": "yāvad adhyāpanapariśramasyānṛṇyaṃ te gacchāma iti /",
    "S03ajm_u:273_5": "/ adhyāpaka uvāca / taruṇair api vyavasāyaśithilahṛdayair durabhisaṃbhavāḥ khalv evaṃvidhā dhanārjanopāyāḥ /",
    "S03ajm_u:273_6": "yadi tv ayam atrabhavatāṃ nirbandhas tac chrūyatāṃ sādhu katama eko dhanārjanakramaḥ /",
    "S03ajm_u:ajm_12.8_0": "āpaddharmaḥ steyam iṣṭaṃ dvijānām āpac cāntyā niḥsvatā nāma loke /",
    "S03ajm_u:ajm_12.8_1": "tenādeyaṃ svaṃ pareṣām adṛṣṭaiḥ sarvaṃ caitad brāhmaṇānāṃ svam eva //",
    "S03ajm_u:ajm_12.9_0": "kāmaṃ prasahyāpi dhanāni hartuṃ śaktir bhaved eva bhavadvidhānām /",
    "S03ajm_u:ajm_12.9_1": "na tv eṣa yogaḥ svayaśo hi rakṣyaṃ śūnyeṣu tasmād vyavaseyam evam //",
    "S03ajm_u:274_0": "iti muktapragrahās tena te cchāttrāḥ param iti tat tasya vacanam ayuktam api yuktam iva pratyaśrauṣur anyatra bodhisattvāt /",
    "S03ajm_u:ajm_12.10_0": "sa hi prakṛtibhadratvāt tan notsehe 'numoditum /",
    "S03ajm_u:ajm_12.10_1": "kṛtyavat pratipannaṃ tair vyāhartuṃ sahasaiva tu //",
    "S03ajm_u:275_0": "vrīḍāvanatavadanas tu bodhisattvo mṛdu viniśvasya tūṣṇīmabhūt /",
    "S03ajm_u:275_1_0": "/ atha sa teṣām adhyāpako bodhisattvam avekṣya taṃ vidhim anabhinandantam apratikrośantaṃ niviṣṭaguṇasaṃbhāvanas tasmin",
    "S03ajm_u:275_1_1": "mahāsattve kiṃ nu khalv ayam avyavasitatvān niḥsnehatayā vā mayi steyaṃ na pratipadyate /",
    "S03ajm_u:275_2": "uta dharmasaṃjñayeti samutpannavimarśas tatsvabhāvavyaktīkaraṇārthaṃ bodhisattvam uvāca /",
    "S03ajm_u:ajm_12.11_0": "amī dvijā madvyasanāsahiṣṇavaḥ samāśritā vīramanuṣyapaddhatim /",
    "S03ajm_u:ajm_12.11_1": "bhavān anutsāhajaḍas tu lakṣyate na nūnam asmadvyasanena tapyate //",
    "S03ajm_u:ajm_12.12_0": "pariprakāśe 'py anigūḍhavistare mayātmaduḥkhe vacasā vidarśite /",
    "S03ajm_u:ajm_12.12_1": "kathaṃ nu niḥsaṃbhramadhīramānaso bhavān iti svasthavad eva tiṣṭhati //",
    "S03ajm_u:276_0": "atha bodhisattvaḥ sasaṃbhramo 'bhivādyopādhyāyam uvāca /",
    "S03ajm_u:276_1": "śāntaṃ pāpam / na khalv ahaṃ niḥsnehakaṭhinahṛdayatvād aparitapyamāno guruduḥkhair evam avasthitaḥ kiṃ tv asaṃbhavād upādhyāyapradarśitasya kramasya /",
    "S03ajm_u:276_2": "na hi śakyam adṛśyamānena kva cit pāpam ācaritum /",
    "S03ajm_u:ajm_12.13_0": "nāsti loke raho nāma pāpaṃ karma prakurvataḥ /",
    "S03ajm_u:ajm_12.13_1": "adṛśyāni hi paśyanti nanu bhūtāni mānuṣān //",
    "S03ajm_u:ajm_12.14_0": "kṛtātmānaś ca munayo divyonmiṣitacakṣuṣaḥ /",
    "S03ajm_u:ajm_12.14_1": "tān apaśyan rahomānī bālaḥ pāpe pravartate //",
    "S03ajm_u:ajm_12.15_0": "ahaṃ punar na paśyāmi śūnyaṃ kva ca na kiṃ ca na /",
    "S03ajm_u:ajm_12.15_1": "yatrāpy anyaṃ na paśyāmi nanv aśūnyaṃ mayaiva tat //",
    "S03ajm_u:ajm_12.16_0": "pareṇa yac ca dṛśyate duṣkṛtaṃ svayam eva vā /",
    "S03ajm_u:ajm_12.16_1": "sudṛṣṭataram etat syād dṛśyate svayam eva yat //",
    "S03ajm_u:ajm_12.17_0": "svakāryaparyākulamānasatvāt paśyen na vānyaś caritaṃ parasya /",
    "S03ajm_u:ajm_12.17_1": "rāgārpitaikāgramatiḥ svayaṃ tu pāpaṃ prakurvan niyamena vetti //",
    "S03ajm_u:277_0": "tad anena kāraṇenāham evam avasthita iti /",
    "S03ajm_u:277_1": "atha bodhisattvaḥ samabhiprasāditamanasam upādhyāyam avetya punar uvāca /",
    "S03ajm_u:ajm_12.18_0": "na cātra me niścayam eti mānasaṃ dhanārtham evaṃ pratared bhavān iti /",
    "S03ajm_u:ajm_12.18_1": "avetya ko nāma guṇāguṇāntaraṃ guṇopamardaṃ dhanamūlyatāṃ nayet //",
    "S03ajm_u:278_0": "svābhiprāyaṃ ca khalu nivedayāmi /",
    "S03ajm_u:ajm_12.19_0": "kapālam ādāya vipannavāsasā varaṃ dviṣadveśmasamṛddhir īkṣitā /",
    "S03ajm_u:ajm_12.19_1": "vyatītya lajjāṃ na tu dharmavaiśase surendratārthe 'py upasaṃhṛtaṃ manaḥ //",
    "S03ajm_u:279_0": "atha sa tasyopādhyāyaḥ praharṣavismayākṣiptahṛdaya utthāyāsanāt saṃpariṣvajyainam uvāca /",
    "S03ajm_u:279_1": "sādhu sādhu putra / sādhu mahābrāhmaṇa / pratirūpam etat te praśamālaṃkṛtasyāsya maidhāvakasya /",
    "S03ajm_u:ajm_12.20_0": "nimittam āsādya yad eva kiṃ ca na svadharmamārgaṃ visṛjanti bāliśāḥ /",
    "S03ajm_u:ajm_12.20_1": "tapaḥśrutajñānadhanās tu sādhavo na yānti kṛcchre parame 'pi vikriyām //",
    "S03ajm_u:ajm_12.21_0": "tvayā kulaṃ svam amalam abhyalaṃkṛtaṃ samudyatā nabha iva śāradendunā /",
    "S03ajm_u:ajm_12.21_1": "tavārthavat sucaritaviśrutaṃ śrutaṃ sukhodayaḥ saphalatayā śramaś ca me //",
    "S03ajm_u:280_0": "tad evamātmalajjayaiva satpuruṣā nācāravelāṃ laṅghayantīti hrībalasamanvitenāryeṇa bhavitavyam /",
    "S03ajm_u:281_0": "evaṃ hrīparikhāsaṃpanna āryaśrāvako 'kuśalam prajahātītyevamādiṣu sūtrapadeṣūpaneyam /",
    "S03ajm_u:281_1": "hrīvarṇapratisaṃyukteṣu sūtrānteṣu lokādhipateye ceti /",
    "S03ajm_u:282_0": "brāhmaṇajātakaṃ dvādaśamam //",
    "S03ajm_u:283_0": "13. Unmādayantījātakam",
    "S03ajm_u:284_0": "tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt //",
    "S03ajm_u:285_0_0": "tadyathānuśrūyate / satyatyāgopaśamaprajñādibhir guṇātiśayair lokahitārtham udyacchamānaḥ kila bodhisattvaḥ kadā cic chibīnāṃ",
    "S03ajm_u:285_0_1": "rājā babhūva sākṣād dharma iva vinaya iva piteva ca prajānām upakārapravṛttaḥ /",
    "S03ajm_u:ajm_13.1_0": "doṣapravṛtter viniyamyamāno niveśyamānaś ca guṇābhijātye /",
    "S03ajm_u:ajm_13.1_1": "pitreva putraḥ kṣitipena tena nananda lokadvitaye 'pi lokaḥ //",
    "S03ajm_u:ajm_13.2_0": "samasvabhāvā svajane jane ca dharmānugā tasya hi daṇḍanītiḥ /",
    "S03ajm_u:ajm_13.2_1": "adharmyam āvṛtya janasya mārgaṃ sopānamāleva divo babhūva //",
    "S03ajm_u:ajm_13.3_0": "dharmānvayaṃ lokahitaṃ sa paśyaṃs tadekakāryo naralokapālaḥ /",
    "S03ajm_u:ajm_13.3_1": "sarvātmanā dharmapathe 'bhireme tasyopamardaṃ ca parair na sehe //",
    "S03ajm_u:286_0": "tasya ca rājñaḥ pauramukhyasya duhitā śrīr iva vigrahavatī sākṣād ratir ivāpsarasām anyatameva ca paramayā rūpalāvaṇyasaṃpadopetā paramadarśanīyā strīratnasaṃmatā babhūva /",
    "S03ajm_u:ajm_13.4_0": "avītarāgasya janasya yāvat sā locanaprāpyavapur babhūva /",
    "S03ajm_u:ajm_13.4_1": "tāvat sa tadrūpaguṇāvabaddhāṃ na dṛṣṭim utkampayituṃ śaśāka //",
    "S03ajm_u:287_0": "ataś ca tasyā unmādayantīty eva bāndhavā nāma cakruḥ /",
    "S03ajm_u:287_1": "/ atha tasyāḥ pitā rājñaḥ saṃviditaṃ kārayām āsa /",
    "S03ajm_u:287_2": "strīratnaṃ te deva viṣaye prādurbhūtaṃ yatas tatpratigrahaṃ visarjanaṃ vā prati devaḥ pramāṇam iti /",
    "S03ajm_u:287_3": "/ atha sa rājā strīlakṣaṇavido brāhmaṇān samādideśa /",
    "S03ajm_u:287_4": "paśyantv enām atrabhavanto yady asāv asmadyogyā na veti /",
    "S03ajm_u:287_5": "/ atha tasyāḥ pitā tān brāhmaṇān svabhavanam abhinīyonmādayantīm uvāca /",
    "S03ajm_u:287_6": "bhadre svayaṃ brāḥmaṇān pariveṣayeti /",
    "S03ajm_u:287_7": "sā tatheti pratiśrutya yathākramaṃ brāhmaṇān pariveṣayitum upacakrame /",
    "S03ajm_u:ajm_13.5_0": "tadānanodvīkṣaṇaniścalākṣā manobhuvā saṃhriyamāṇadhairyāḥ /",
    "S03ajm_u:ajm_13.5_1": "anīśvarā locanamānasānām āsur madeneva viluptasaṃjñāḥ //",
    "S03ajm_u:288_0_0": "yadā ca naiva śaknuvanti sma pratisaṃkhyānadhīranibhṛtam avasthātuṃ kuta eva bhoktum athaiṣāṃ cakṣuṣpathād utsārya svāṃ duhitaraṃ",
    "S03ajm_u:288_0_1": "sa gṛhapatiḥ svayam eva brāhmaṇān pariveṣya visarjayām āsa /",
    "S03ajm_u:288_1": "/ atha teṣāṃ buddhir abhavat kṛtyārūpam iva khalv idam atimanoharam asyā dārikāyā rūpacāturyaṃ yato naināṃ rājā draṣṭum apy arhati kutaḥ punaḥ patnītvaṃ gamayitum /",
    "S03ajm_u:288_2": "anayā hi rūpaśobhayā niyatam asyonmāditahṛdayasya dharmārthakāryapravṛtter visrasyamānotsāhasya rājakāryakālātikramāḥ prajānāṃ hitasukhodayapatham upapīḍayantaḥ parābhavāya syuḥ /",
    "S03ajm_u:ajm_13.6_0": "iyaṃ hi saṃdarśanamātrakeṇa kuryān munīnām api siddhivighnam /",
    "S03ajm_u:ajm_13.6_1": "prāg eva bhāvārpitadṛṣṭidṛṣṭer yūnaḥ kṣitīśasya sukhe sthitasya //",
    "S03ajm_u:289_0": "tasmād idam atra prāptakālam iti yathāprastāvam upetya rājñe nivedayām āsuḥ /",
    "S03ajm_u:289_1": "dṛṣṭāsmābhir mahārāja sā kanyakā /",
    "S03ajm_u:289_2": "asti cāsyā rūpacāturyamātrakam apalakṣaṇopaghātaniḥśrīkaṃ tu yato naināṃ draṣṭum apy arhati mahārājaḥ kiṃ punaḥ patnītvaṃ gamayitum /",
    "S03ajm_u:ajm_13.7_0": "kuladvayasyāpi hi ninditā strī yaśo vibhūtiṃ ca tiraskaroti /",
    "S03ajm_u:ajm_13.7_1": "nimagnacandreva niśā sameghā śobhāṃ vibhāgaṃ ca divaspṛthivyoḥ //",
    "S03ajm_u:290_0": "iti śrutārthaḥ sa rājāpalakṣaṇā kilāsau na ca me kulānurūpeti tasyāṃ vinivṛttābhilāṣo babhūva /",
    "S03ajm_u:290_1": "anarthitāṃ tu vijñāya rājñaḥ sa gṛhapatis tāṃ dārikāṃ tasyaiva rājño 'bhipāragāyāmātyāya prāyacchat /",
    "S03ajm_u:290_2_0": "/ atha kadā cit sa rājā kramāgatāṃ kaumudīṃ svasmin puravare viṣaktaśobhāṃ draṣṭum utsukamanā rathavaragataḥ siktasaṃmṛṣṭarathyāntarāpaṇam",
    "S03ajm_u:290_2_1": "ucchritacchattradhvajapatākaṃ samantataḥ puṣpopahāraśabalabhūmitalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi",
    "S03ajm_u:290_2_2": "prasāritavividharucirapaṇyaṃ tuṣṭapuṣṭojjvalataraveṣapaurajanasaṃbādharājamārgaṃ puravaram anuvicaraṃs tasyāmātyasya bhavanasamīpam",
    "S03ajm_u:290_2_3": "upajagāma /",
    "S03ajm_u:290_3_0": "athonmādayanty apalakṣaṇā kilāham ity anena rājñāvadhūteti samutpannāmarṣā rājadarśanakutūhaleva nāma saṃdṛśyamānarūpaśobhā",
    "S03ajm_u:290_3_1": "vidyud iva ghanaśikharaṃ harmyatalam avabhāsayantī vyatiṣṭhata /",
    "S03ajm_u:290_4": "śaktir asyedānīm astv apalakṣaṇādarśanavicalitasmṛtim ātmānaṃ dhārayitum iti /",
    "S03ajm_u:291_0": "atha tasya rājñaḥ puravaravibhūṣādarśanaprasṛtā dṛṣṭir abhimukhasthitāyāṃ sahasaiva tasyām apatat /",
    "S03ajm_u:ajm_13.8_0": "prakāmam antaḥpurasundarīṇāṃ vapurvilāsaiḥ kalitekṣaṇo 'pi /",
    "S03ajm_u:ajm_13.8_1": "anuddhato dharmapathānurāgād udyogavān indriyanirjaye 'pi //",
    "S03ajm_u:ajm_13.9_0": "vipuladhṛtiguṇo 'py apatrapiṣṇuḥ parayuvatīkṣaṇaviklavekṣaṇo 'pi /",
    "S03ajm_u:ajm_13.9_1": "uditamadanavismayaḥ striyaṃ tāṃ ciram animeṣavilocano dadarśa //",
    "S03ajm_u:ajm_13.10_0": "kaumudī kiṃ nv iyaṃ sākṣād bhavanasyāsya devatā /",
    "S03ajm_u:ajm_13.10_1": "svargastrī daityayoṣid vā na hy etan mānuṣaṃ vapuḥ //",
    "S03ajm_u:292_0": "iti vicārayata eva tasya rājñas taddarśanāvitṛptanayanasya sa rathas taṃ deśam ativartamāno na manorathānukūlo babhūva /",
    "S03ajm_u:292_1": "atha sa rājā śūnyahṛdaya iva tadgataikāgramanāḥ svabhavanam upetya manmathākṣiptadhṛtiḥ sunandaṃ sārathiṃ rahasi paryapṛcchat /",
    "S03ajm_u:ajm_13.11_0": "sitaprākārasaṃvītaṃ vetsi kasya nu tad gṛham /",
    "S03ajm_u:ajm_13.11_1": "kā sā tatra vyarociṣṭa vidyut sita ivāmbude //",
    "S03ajm_u:293_0": "sārathir uvāca / asti devasyābhipārago nāmāmātyas tasya tad gṛhaṃ tasyaiva ca sā bhāryā kirīṭavatsaduhitonmādayantī nāmeti /",
    "S03ajm_u:293_1": "tad upaśrutya sa rājā parabhāryeti vitānībhūtahṛdayaś cintāstimitanayano dīrgham uṣṇam abhiniśvasya tadarpitamanāḥ śanair ātmagatam uvāca /",
    "S03ajm_u:ajm_13.12_0": "anvartharamyākṣarasaukumāryam aho kṛtaṃ nāma yathedam asyāḥ /",
    "S03ajm_u:ajm_13.12_1": "unmādayantīti śucismitāyās tathā hi sonmādam ivākaron mām //",
    "S03ajm_u:ajm_13.13_0": "vismartum enām icchāmi paśyāmīva ca cetasā /",
    "S03ajm_u:ajm_13.13_1": "sthitaṃ tasyāṃ nu me cetaḥ sā prabhutvena tatra vā //",
    "S03ajm_u:ajm_13.14_0": "parasya nāma bhāryāyāṃ mamāpy evam adhīratā /",
    "S03ajm_u:ajm_13.14_1": "tad unmatto 'smi saṃtyakto lajjayevādya nidrayā //",
    "S03ajm_u:ajm_13.15_0": "tasyā vapurvilasitasmitavīkṣiteṣu saṃrāganiścalamateḥ sahasā svanantī /",
    "S03ajm_u:ajm_13.15_1": "kāryāntarakramanivedanadhṛṣṭaśabdā vidveṣam uttudati cetasi nālikā me //",
    "S03ajm_u:294_0": "iti sa rājā madanabalavicalitadhṛtir vyavasthāpayann apy ātmānam āpāṇḍukṛśatanuḥ pradhyānaniśvasitavijṛmbhaṇaparaḥ pravyaktamadanākāro babhūva /",
    "S03ajm_u:ajm_13.16_0": "dhṛtyā mahatyāpi niguhyamānaḥ sa bhūpates tasya manovikāraḥ /",
    "S03ajm_u:ajm_13.16_1": "mukhena cintāstimitekṣaṇena kārśyena ca vyaktim upājagāma //",
    "S03ajm_u:295_0_0": "atheṅgitākāragrahaṇanipuṇamatir abhipārago 'mātyas taṃ rājño vṛttāntaṃ sakāraṇam upalabhya snehāt tadatyayāśaṅkī jānānaś",
    "S03ajm_u:295_0_1": "cātibalatāṃ madanasya rahasi rājānaṃ viditaḥ samupetya kṛtābhyanujño vijñāpayām āsa /",
    "S03ajm_u:ajm_13.17_0": "adyārcayantaṃ naradeva devān sākṣād upetyāmburuhākṣa yakṣaḥ /",
    "S03ajm_u:ajm_13.17_1": "mām āha nāvaiṣi nṛpasya kasmād unmādayantyāṃ hṛdayaṃ niviṣṭam //",
    "S03ajm_u:ajm_13.18_0": "ity evam uktvā sahasā tiro'bhūd vimarśavān ity aham abhyupetaḥ /",
    "S03ajm_u:ajm_13.18_1": "tac cet tathā deva kim etad evam asmāsu te niṣpraṇayatvamaunam //",
    "S03ajm_u:296_0": "tat pratigrahītum enām arhati madanugrahārthaṃ deva iti /",
    "S03ajm_u:296_1": "atha sa rājā pratyādeśāl lajjāvanatavadano madanavaśago 'pi svabhyastadharmasaṃjñatvād aviklavībhūtadhairyaḥ pratyākhyānaviśadākṣaram enam uvāca /",
    "S03ajm_u:ajm_13.19_0": "puṇyāc cyutaḥ syām amaro na cāsmi vidyāc ca naḥ pāpam idaṃ jano 'pi /",
    "S03ajm_u:ajm_13.19_1": "tadviprayogāc ca manojvaras tvāṃ vahniḥ purā kakṣam iva kṣiṇoti //",
    "S03ajm_u:ajm_13.20_0": "yac cobhayor ity ahitāvahaṃ syāl loke parasminn iha caiva karma /",
    "S03ajm_u:ajm_13.20_1": "tad yasya hetor abudhā bhajante tasyaiva hetor na budhā bhajante //",
    "S03ajm_u:297_0": "abhipāraga uvāca / alam atra devasya dharmātikramaśaṅkayā /",
    "S03ajm_u:ajm_13.21_0": "dāne sāhāyyadānena dharma eva bhavet tava /",
    "S03ajm_u:ajm_13.21_1": "dānavighnāt tv adharmaḥ syāt tāṃ matto 'pratigṛhṇataḥ //",
    "S03ajm_u:298_0": "kīrtyuparodhāvakāśam api cātra devasya na paśyāmi / kutaḥ /",
    "S03ajm_u:ajm_13.22_0": "āvābhyām idam anyaś ca ka eva jñātum arhati /",
    "S03ajm_u:ajm_13.22_1": "janāpavādād āśaṅkām ato manasi mā kṛthāḥ //",
    "S03ajm_u:299_0": "anugrahaś caiṣa mama syān na pīḍā / kutaḥ /",
    "S03ajm_u:ajm_13.23_0": "svāmyarthacaryārjitayā hi tuṣṭyā nirantare cetasi ko vighātaḥ /",
    "S03ajm_u:ajm_13.23_1": "yataḥ sakāmaṃ kuru deva kāmam alaṃ madutpīḍanaśaṅkayā te //",
    "S03ajm_u:300_0": "rājovāca / śāntaṃ pāpam /",
    "S03ajm_u:ajm_13.24_0": "vyaktam asmadatisnehān na tvayaitad avekṣitam /",
    "S03ajm_u:ajm_13.24_1": "yathā dāne na sarvasmin sācivyaṃ dharmasādhanam //",
    "S03ajm_u:ajm_13.25_0": "yo 'smadartham atisnehāt svān prāṇān api nekṣate /",
    "S03ajm_u:ajm_13.25_1": "tasya bandhuviśiṣṭasya sakhyur bhāryā sakhī nanu //",
    "S03ajm_u:301_0": "tad ayuktaṃ mām atra pratārayitum /",
    "S03ajm_u:301_1": "yad api ceṣṭaṃ naitad anyaḥ kaś cij jñāsyatīti kim evam idam apāpaṃ syāt /",
    "S03ajm_u:ajm_13.26_0": "adṛśyamāno 'pi hi pāpam ācaran viṣaṃ niṣevyeva kathaṃ śam āpnuyāt /",
    "S03ajm_u:ajm_13.26_1": "na taṃ na paśyanti viśuddhacakṣuṣo divaukasaś caiva narāś ca yoginaḥ //",
    "S03ajm_u:302_0": "kiṃ ca bhūyaḥ /",
    "S03ajm_u:ajm_13.27_0": "śraddadhīta ka etac ca yathāsau tava na priyā /",
    "S03ajm_u:ajm_13.27_1": "tāṃ parityajya sadyo vā vighātaṃ na samāpnuyāḥ //",
    "S03ajm_u:303_0": "abhipāraga uvāca /",
    "S03ajm_u:ajm_13.28_0": "saputradāro dāso 'haṃ svāmī tvaṃ daivataṃ ca me /",
    "S03ajm_u:ajm_13.28_1": "dāsyām asyāṃ yato deva kas te dharmavyatikramaḥ //",
    "S03ajm_u:304_0": "yad api ceṣṭaṃ priyā mameyam ity ataḥ kim /",
    "S03ajm_u:ajm_13.29_0": "mama priyā kāmada kāmam eṣā tenaiva ditsāmi ca tubhyam enām /",
    "S03ajm_u:ajm_13.29_1": "priyaṃ hi dattvā labhate paratra prakarṣaramyāṇi janaḥ priyāṇi //",
    "S03ajm_u:305_0": "yataḥ pratigṛhṇātv evaināṃ deva iti // rājovāca / mā maivam / akrama eṣaḥ / kutaḥ /",
    "S03ajm_u:ajm_13.30_0": "ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā /",
    "S03ajm_u:ajm_13.30_1": "na tv eva dharmād adhigamya lakṣmīṃ śakṣyāmi tatraiva punaḥ prahartum //",
    "S03ajm_u:306_0": "abhipāraga uvāca / yady enāṃ madbhāryeti devo na pratigrahītum icchaty ayam aham asyāḥ sarvajanaprārthanāviruddhaṃ veśyāvratam ādiśāmi /",
    "S03ajm_u:306_1": "tata enāṃ devaḥ pratigṛhṇīyād iti /",
    "S03ajm_u:ajm_13.31_0": "aduṣṭāṃ saṃtyajan bhāryāṃ matto daṇḍam avāpnuyāḥ /",
    "S03ajm_u:ajm_13.31_1": "sa dhigvādāspadībhūtaḥ paratreha ca dhakṣyase //",
    "S03ajm_u:307_0": "tad alam akāryanirbandhitayā / nyāyābhiniveśī bhaveti // abhipāraga uvāca /",
    "S03ajm_u:ajm_13.32_0": "dharmātyayo me yadi kaś cid evaṃ janāpavādaḥ sukhaviplavo vā /",
    "S03ajm_u:ajm_13.32_1": "pratyudgamiṣyāmy urasā tu tat tat tvatsaukhyalabdhena manaḥsukhena //",
    "S03ajm_u:ajm_13.33_0": "tvattaḥ paraṃ cāhavanīyam anyaṃ loke na paśyāmi mahīmahendra /",
    "S03ajm_u:ajm_13.33_1": "unmādayantīṃ mama puṇyavṛddhyai tvaṃ dakṣiṇām ṛtvig iva pratīccha //",
    "S03ajm_u:308_0": "rājovāca / kāmam asmadatisnehād anavekṣitātmahitāhitakramo madarthacaryāsamudyogas tavāyam /",
    "S03ajm_u:308_1": "ata eva tu tvāṃ viśeṣato nopekṣitum arhāmi /",
    "S03ajm_u:308_2": "naiva khalu lokāpavādaniḥśaṅkena bhavitavyam /",
    "S03ajm_u:ajm_13.34_0": "lokasya yo nādriyate 'pavādaṃ dharmānapekṣaḥ parataḥ phalaṃ vā /",
    "S03ajm_u:ajm_13.34_1": "jano na viśvāsam upaiti tasminn atīva lakṣmyāpi vivarjyate saḥ //",
    "S03ajm_u:309_0": "yatas tvāṃ bravīmi /",
    "S03ajm_u:ajm_13.35_0": "mā te rociṣṭa dharmasya jīvitārthe 'py atikramaḥ /",
    "S03ajm_u:ajm_13.35_1": "niḥsaṃdigdhamahādoṣaḥ sasaṃdehakṛśodayaḥ //",
    "S03ajm_u:310_0": "kiṃ ca bhūyaḥ /",
    "S03ajm_u:ajm_13.36_0": "nindādiduḥkheṣu parān nipātya neṣṭā satām ātmasukhaprasiddhiḥ /",
    "S03ajm_u:ajm_13.36_1": "eko 'py anutpīḍya parān ato 'haṃ dharme sthitaḥ svārthadhuraṃ prapatsye //",
    "S03ajm_u:311_0_0": "abhipāraga uvāca / svāmyarthaṃ bhaktivaśena carato mama tāvad atra ka evādharmāvakāśaḥ syād devasya vā dīyamānām enāṃ pratigṛhṇataḥ",
    "S03ajm_u:311_0_1": "syād yataḥ sanaigamajānapadāḥ śibayaḥ kim atrādharma iti brūyuḥ /",
    "S03ajm_u:311_1": "tat pratigṛhṇātv evaināṃ deva iti /",
    "S03ajm_u:311_2": "/ rājovāca / addhā madarthacaryāpravaṇamatir bhavān /",
    "S03ajm_u:311_3": "idaṃ tv atra cintayitavyam / sanaigamajānapadānāṃ śibīnāṃ tava mama vā ko 'smākaṃ dharmavittama iti /",
    "S03ajm_u:311_4": "/ athābhipāragaḥ sasaṃbhramo rājānam uvāca /",
    "S03ajm_u:ajm_13.37_0": "vṛddhopasevāsu kṛtaśramatvāc chrutādhikārān matipāṭavāc ca /",
    "S03ajm_u:ajm_13.37_1": "trivargavidyātiśayārthatattvaṃ tvayi sthitaṃ deva bṛhaspatau ca //",
    "S03ajm_u:312_0": "rājovāca / tena hi na mām atra pratārayitum arhasi / kutaḥ /",
    "S03ajm_u:ajm_13.38_0": "narādhipānāṃ cariteṣv adhīnaṃ lokasya yasmād ahitaṃ hitaṃ ca /",
    "S03ajm_u:ajm_13.38_1": "bhaktiṃ prajānām anucintya tasmāt kīrtikṣame satpatha eva raṃsye //",
    "S03ajm_u:ajm_13.39_0": "jihmaṃ śubhaṃ vā vṛṣabhapracāraṃ gāvo 'nugā yadvad anuprayānti /",
    "S03ajm_u:ajm_13.39_1": "utkṣiptaśaṅkāṅkuśanirvighaṭṭaṃ prajās tathaiva kṣitipasya vṛttam //",
    "S03ajm_u:313_0": "api ca paśyatu tāvad bhavān /",
    "S03ajm_u:ajm_13.40_0": "ātmānam api cec chaktir na syāt pālayituṃ mama /",
    "S03ajm_u:ajm_13.40_1": "kā nv avasthā janasya syān matto rakṣābhikāṅkṣiṇaḥ //",
    "S03ajm_u:ajm_13.41_0": "iti prajānāṃ hitam īkṣamāṇaḥ svaṃ caiva dharmaṃ vimalaṃ yaśaś ca /",
    "S03ajm_u:ajm_13.41_1": "necchāmi cittasya vaśena gantum ahaṃ hi netā vṛṣavat prajānām //",
    "S03ajm_u:314_0": "athābhipārago 'mātyas tena rājño 'vasthānena prasāditamanāḥ praṇamya rājānaṃ prāñjalir ity uvāca /",
    "S03ajm_u:ajm_13.42_0": "aho prajānām atibhāgyasaṃpad yāsāṃ tvam evaṃ naradeva goptā /",
    "S03ajm_u:ajm_13.42_1": "dharmānurāgo hi sukhānapekṣas tapovanastheṣv api mṛgya eva //",
    "S03ajm_u:ajm_13.43_0": "mahacchabdo mahārāja tvayy evāyaṃ virājate /",
    "S03ajm_u:ajm_13.43_1": "viguṇeṣu guṇoktir hi kṣeparūkṣatarākṣarā //",
    "S03ajm_u:ajm_13.44_0": "vismayo 'nibhṛtatvaṃ vā kiṃ mamaitāvatā tvayi /",
    "S03ajm_u:ajm_13.44_1": "samudra iva ratnānāṃ guṇānāṃ yas tvam ākaraḥ //",
    "S03ajm_u:315_0": "tad evaṃ tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvāc ceti dhairye dharmābhyāse ca yogaḥ kārya iti /",
    "S03ajm_u:316_0": "unmādayantījātakaṃ trayodaśam //",
    "S03ajm_u:317_0": "14. Supāragajātakam",
    "S03ajm_u:318_0": "dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam //",
    "S03ajm_u:319_0": "tadyathānuśrūyate / bodhisattvaḥ kila mahāsattvaḥ paramanipuṇamatir nausārathir babhūva /",
    "S03ajm_u:319_1": "dharmatā hy eṣā bodhisattvānāṃ prakṛtimedhāvitvād yad uta yaṃ yaṃ śāstrātiśayaṃ jijñāsante kalāviśeṣaṃ vā tasmiṃs tasminn adhikā bhavanti medhāvino jagataḥ /",
    "S03ajm_u:319_2_0": "/ atha sa mahātmā viditajyotirgatitvād digvibhāgeṣv asaṃmūḍhamatiḥ parividitaniyatāgantukautpātikanimittaḥ kālākālakramakuśalo",
    "S03ajm_u:319_2_1": "mīnatoyavarṇabhaumaprakāraśakuniparvatādibhiś cihnaiḥ sūpalakṣitasamudrapradeśaḥ smṛtimān vijitatandrīnidraḥ śītoṣṇavarṣādiparikhedasahiṣṇur",
    "S03ajm_u:319_2_2": "apramādī dhṛtimān āharaṇāpasaraṇādikuśalatvād īpsitaṃ deśaṃ prāpayitā vaṇijām āsīt /",
    "S03ajm_u:319_3": "tasya paramasiddhayātratvāt supāraga ity eva nāma babhūva /",
    "S03ajm_u:319_4": "tadadhyuṣitaṃ ca pattanaṃ supāragam ity eva khyātam āsīt /",
    "S03ajm_u:319_5": "yad etarhi śūrpārakam iti jñāyate /",
    "S03ajm_u:319_6": "/ so 'timaṅgalasaṃmatatvād vṛddhatve 'pi sāṃyātrikair yātrāsiddhikāmair vahanam abhyarthanasatkārapuraḥsaram āropyate sma /",
    "S03ajm_u:319_7": "/ atha kadā cid bharukacchād abhiprayātāḥ suvarṇabhūmiṃ vaṇijo yātrāsiddhikāmāḥ supāragaṃ pattanam upetya taṃ mahāsattvaṃ vahanārohaṇārtham abhyarthayām āsuḥ /",
    "S03ajm_u:ajm_14.1_0": "jarājñayā saṃhriyamāṇadarśane śramābhipātaiḥ pratanūkṛtasmṛtau /",
    "S03ajm_u:ajm_14.1_1": "svadehakṛtye 'py avasannavikrame sahāyatā kā pariśaṅkyate mayi //",
    "S03ajm_u:320_0": "vaṇija ūcuḥ / viditeyam asmākaṃ yuṣmaccharīrāvasthā /",
    "S03ajm_u:320_1": "saty api ca vaḥ parākramasahatve naiva vayaṃ karmaviniyogena yuṣmān āyāsayitum icchāmaḥ /",
    "S03ajm_u:ajm_14.2_0": "tvatpādapaṅkajasamāśrayasatkṛtena maṅgalyatām upagatā rajasā tv iyaṃ nauḥ /",
    "S03ajm_u:ajm_14.2_1": "durge mahaty api ca toyanidhāv amuṣmin svasti vrajed iti bhavantam upāgatāḥ smaḥ //",
    "S03ajm_u:321_0": "atha sa mahātmā teṣām anukampayā jarāśithilaśarīro 'pi tadvahanam āruroha /",
    "S03ajm_u:321_1": "tadadhirohaṇāc ca pramuditamanasaḥ sarva eva te vaṇijo babhūvur niyatam asmākam uttamā yātrāsiddhir iti /",
    "S03ajm_u:321_2_0": "krameṇa cāvajagāhire vividhamīnakulavicaritam anibhṛtajalakalakalārāvam anilavilāsapravicalitataraṅgaṃ bahuvidharatnair bhūmiviśeṣair",
    "S03ajm_u:321_2_1": "arpitaraṅgaṃ phenāvalīkusumadāmavicitram asuravarabhujagavarabhavanaṃ durāpapātālam aprameyatoyaṃ mahāsamudram /",
    "S03ajm_u:ajm_14.3_0": "athendranīlaprakarābhinīlaṃ sūryāṃśutāpād iva khaṃ vilīnam /",
    "S03ajm_u:ajm_14.3_1": "samantato 'ntarhitatīralekham agādham ambhonidhimadhyam īyuḥ //",
    "S03ajm_u:322_0": "teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahad autpātikaṃ paramabhīṣaṇaṃ prādurabhūt /",
    "S03ajm_u:ajm_14.4_0": "vibhidyamānormivikīrṇaphenaś caṇḍānilāsphālanabhīmanādaḥ /",
    "S03ajm_u:ajm_14.4_1": "naibhṛtyanirmuktasamagratoyaḥ kṣaṇena raudraḥ samabhūt samudraḥ //",
    "S03ajm_u:ajm_14.5_0": "utpātavātākalitair mahadbhis toyasthalair bhīmarayair bhramadbhiḥ /",
    "S03ajm_u:ajm_14.5_1": "yugāntakālapracalācaleva bhūmir babhūvogravapuḥ samudraḥ //",
    "S03ajm_u:ajm_14.6_0": "vidyullatodbhāsuralolajihvā nīlā bhujaṃgā iva naikaśīrṣāḥ /",
    "S03ajm_u:ajm_14.6_1": "āvavrur ādityapathaṃ payodāḥ prasaktabhīmastanitānunādāḥ //",
    "S03ajm_u:ajm_14.7_0": "ghanair ghanair āvṛtaraśmijālaḥ sūryaḥ krameṇāstam upāruroha /",
    "S03ajm_u:ajm_14.7_1": "dināntalabdhaprasaraṃ samantāt tamo ghanībhāvam ivājagāma //",
    "S03ajm_u:ajm_14.8_0": "dhārāśarair ācchuritormicakre mahodadhāv utpatatīva roṣāt /",
    "S03ajm_u:ajm_14.8_1": "bhīteva naur abhyadhikaṃ cakampe viṣādayantī hṛdayāni teṣām //",
    "S03ajm_u:ajm_14.9_0": "te trāsadīnāś ca viṣādamūkā dhīrāḥ pratīkārasasaṃbhramāś ca /",
    "S03ajm_u:ajm_14.9_1": "svadevatāyācanatatparāś ca bhāvān yathāsattvaguṇaṃ vivavruḥ //",
    "S03ajm_u:323_0": "atha te sāṃyātrikāḥ pavanasalilavegavaśagayā nāvā paribhrāmyamāṇā bahubhir apy ahobhir naiva kutaś cit tīraṃ dadṛśur na ca yathepsitāni samudracihnāni /",
    "S03ajm_u:323_1": "apūrvair eva tu samudracihnair abhivardhamānavaimanasyā bhayaviṣādavyākulatām upajagmuḥ /",
    "S03ajm_u:323_2": "/ athainān supārago bodhisattvo vyavasthāpayann uvāca /",
    "S03ajm_u:323_3": "anāścaryaḥ khalu samudram avagāḍhānām autpātikakṣobhaparikleśaḥ /",
    "S03ajm_u:323_4": "tad alam atrabhavatāṃ viṣādānuvṛttyā /",
    "S03ajm_u:ajm_14.10_0": "nāpatpratīkāravidhir viṣādas tasmād alaṃ dainyaparigraheṇa /",
    "S03ajm_u:ajm_14.10_1": "dhairyāt tu kāryapratipattidakṣāḥ kṛcchrāṇy akṛcchreṇa samuttaranti //",
    "S03ajm_u:ajm_14.11_0": "viṣādadainyaṃ vyavadhūya tasmāt kāryāvakāśaṃ kriyayā bhajadhvam /",
    "S03ajm_u:ajm_14.11_1": "prājñasya dhairyajvalitaṃ hi tejaḥ sarvārthasiddhigrahaṇāgrahastaḥ //",
    "S03ajm_u:324_0": "iti te sāṃyātrikās tena mahātmanā dhīrīkṛtamanasaḥ kūlasaṃdarśanotsukamatayaḥ samudram avalokayanto dadṛśuḥ puruṣavigrahān āmuktarūpyakavacān ivonmajjato nimajjataś ca /",
    "S03ajm_u:324_1": "samyak caiṣām ākṛtinimittam avadhārya savismayāḥ supāragāya nyavedayanta /",
    "S03ajm_u:324_2": "apūrvaṃ khalv idam iha samudre cihnam upalabhyate /",
    "S03ajm_u:ajm_14.12_0": "āmuktarūpyakavacā iva daityayodhā ghorekṣaṇāḥ kṣuranikāśavirūpaghoṇāḥ /",
    "S03ajm_u:ajm_14.12_1": "unmajjanāvataraṇasphuraṇaprasaṅgāt kṛīḍām ivārṇavajale 'nubhavanti ke 'pi //",
    "S03ajm_u:325_0": "supāraga uvāca / naite mānuṣā amānuṣā vā / mīnāḥ khalv ete yato na bhetavyam ebhyaḥ / kiṃ tu /",
    "S03ajm_u:ajm_14.13_0": "sudūram apakṛṣṭāḥ smaḥ pattanadvitayād api /",
    "S03ajm_u:ajm_14.13_1": "kṣuramālī samudro 'yaṃ tad yatadhvaṃ nivartitum //",
    "S03ajm_u:326_0": "caṇḍavegavāhinā tu salilanivahenaikāntahareṇa ca pāścātyena vāyunā samākṣiptayā nāvā na te sāṃyātrikāḥ śekur vinivartitum /",
    "S03ajm_u:326_1": "/ athāvagāhamānāḥ krameṇa rūpyaprabhāvabhāsitasitasalilaṃ phenanicayapāṇḍaram aparaṃ samudram ālokya savismayāḥ supāragam ūcuḥ /",
    "S03ajm_u:ajm_14.14_0": "svaphenamagnair iva ko 'yam ambubhir mahārṇavaḥ śukladukūlavān iva /",
    "S03ajm_u:ajm_14.14_1": "dravān ivendoḥ kiraṇān samudvahan samantato hāsa iva prasarpati //",
    "S03ajm_u:327_0": "supāraga uvāca / kaṣṭam / atidūraṃ khalv avagāhyate /",
    "S03ajm_u:ajm_14.15_0": "kṣīrārṇava iti khyāta udadhir dadhimāly asau /",
    "S03ajm_u:ajm_14.15_1": "kṣamaṃ nātaḥ paraṃ gantuṃ śakyate cen nivartitum //",
    "S03ajm_u:328_0": "vaṇija ūcuḥ / na khalu śakyate vilambayitum api vahanaṃ kuta eva nivartayitum atiśīghravāhitvād vahanasya pratikūlatvāc ca mārutasyeti /",
    "S03ajm_u:328_1": "/ atha vyatītya tam api samudraṃ suvarṇaprabhānurañjitapracalormimālam agnijvālākapilasalilam aparaṃ samudram ālokya savismayakautūhalās te vaṇijaḥ supāragaṃ papracchuḥ /",
    "S03ajm_u:ajm_14.16_0": "bālārkalakṣmyeva kṛtāṅgarāgaiḥ samunnamadbhiḥ salilair anīlaiḥ /",
    "S03ajm_u:ajm_14.16_1": "jvalan mahān agnir ivāvabhāti ko nāma kasmāc ca mahārṇavo 'yam //",
    "S03ajm_u:329_0": "supāraga uvāca /",
    "S03ajm_u:ajm_14.17_0": "agnimālīti vikhyātaḥ samudro 'yaṃ prakāśate /",
    "S03ajm_u:ajm_14.17_1": "atīva khalu sādhu syān nivartemahi yady ataḥ //",
    "S03ajm_u:330_0": "iti sa mahātmā nāmamātram akathayat tasya saritpater na toyavaivarṇyakāraṇaṃ dīrghadarśitvāt /",
    "S03ajm_u:330_1": "/ atha te sāṃyātrikās tam api samudram atītya puṣparāgendranīlaprabhoddyotitasalilaṃ paripakvakuśaparṇanikāśavarṇam aparaṃ samudram ālokya kautūhalajātāḥ supāragaṃ papracchuḥ /",
    "S03ajm_u:ajm_14.18_0": "pariṇatakuśaparṇavarṇatoyaḥ salilanidhiḥ katamo nv ayaṃ vibhāti /",
    "S03ajm_u:ajm_14.18_1": "sakusuma iva phenabhakticitrair anilajavākalitais taraṅgabhaṅgaiḥ //",
    "S03ajm_u:331_0": "supāraga uvāca / bhoḥ sārthavāhā nivartanaṃ prati yatnaḥ kriyatām /",
    "S03ajm_u:331_1": "na khalv ataḥ paraṃ kṣamate gantum /",
    "S03ajm_u:ajm_14.19_0": "kuśamālī samudro 'yam atyaṅkuśa iva dvipaḥ /",
    "S03ajm_u:ajm_14.19_1": "prasahyāsahyasalilo haran harati no ratim //",
    "S03ajm_u:332_0_0": "atha te vāṇijakāḥ pareṇāpi yatnena vahanaṃ nivartayitum aśaknuvantas tam api samudram atītya vaṃśarāgavaiḍūryaprabhāvyatikaraharitasalilam",
    "S03ajm_u:332_0_1": "aparaṃ samudram ālokya supāragam apṛcchan /",
    "S03ajm_u:ajm_14.20_0": "marakataharitaprabhair jalair vahati navām iva śādvalaśriyam /",
    "S03ajm_u:ajm_14.20_1": "kumudaruciraphenabhūṣaṇaḥ salilanidhiḥ katamo 'yam īkṣyate //",
    "S03ajm_u:333_0": "atha sa mahātmā tena tasya vaṇigjanasya vyasanopanipātena paridahyamānahṛdayo dīrgham uṣṇam abhiniśvasya śanakair uvāca /",
    "S03ajm_u:ajm_14.21_0": "atidūram upetāḥ smaḥ duḥkham asmān nivartitum /",
    "S03ajm_u:ajm_14.21_1": "paryanta iva lokasya nalamāly eṣa sāgaraḥ //",
    "S03ajm_u:334_0": "tac chrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇās tatraiva niṣeduḥ /",
    "S03ajm_u:334_1_0": "vyatītya tam api samudraṃ sāyāhnasamaye vilambamānamandaraśmimaṇḍale salilanidhim iva praveṣṭukāme divasakare samudvartamānasyeva",
    "S03ajm_u:334_1_1": "salilanidher aśanīnām iva ca saṃpatatāṃ veṇuvanānām iva cāgniparigatānāṃ visphuṭatāṃ tumulam atibhīṣaṇaṃ śrutihṛdayavidāraṇaṃ",
    "S03ajm_u:334_1_2": "samudradhvanim aśrauṣuḥ /",
    "S03ajm_u:334_2": "śrutvā ca saṃtrāsavaśagāḥ sphuranmanasaḥ sahasaivotthāya samantato 'nuvilokayanto dadṛśuḥ prapāta iva śvabhra iva ca mahāntaṃ tam udakaughaṃ nipatantam [/",
    "S03ajm_u:334_3": "] dṛṣṭvā ca paramabhayavihvalāḥ supāragam upetyocuḥ /",
    "S03ajm_u:ajm_14.22_0": "nirbhindann iva naḥ śrutīḥ pratibhayaś cetāṃsi mathnann iva kruddhasyeva saritpater dhvanir ayaṃ dūrād api śrūyate /",
    "S03ajm_u:ajm_14.22_1": "bhīme śvabhra ivāgrataś ca nipataty etat samagraṃ jalaṃ tat ko 'sāv udadhiḥ kim atra ca paraṃ kṛtyaṃ bhavān manyate /",
    "S03ajm_u:335_0": "atha sa mahātmā sasaṃbhramaḥ kaṣṭaṃ kaṣṭam ity uktvā samudram ālokayann uvāca /",
    "S03ajm_u:ajm_14.23_0": "yat prāpya na nivartante mṛtyor mukham ivāmukham /",
    "S03ajm_u:ajm_14.23_1": "aśivaṃ samupetāḥ smas tad etad vaḍabāmukham //",
    "S03ajm_u:336_0": "tad upaśrutya te vāṇijakā vaḍabāmukham upetā vayam iti tyaktajīvitāśā maraṇabhayaviklavībhūtamanasaḥ",
    "S03ajm_u:ajm_14.24_0": "sasvaraṃ ruruduḥ ke cid vilepur atha cukruśuḥ /",
    "S03ajm_u:ajm_14.24_1": "na kiṃ cit pratyapadyanta ke cit trāsavicetasaḥ //",
    "S03ajm_u:ajm_14.25_0": "viśeṣataḥ ke cid abhipraṇemur devendram ārtiprahitair manobhiḥ /",
    "S03ajm_u:ajm_14.25_1": "ādityarudrāśvimarudvasūṃś ca prapedire sāgaram eva cānye //",
    "S03ajm_u:ajm_14.26_0": "jepuś ca mantrān apare vicitrān anye tu devīṃ vidhivat praṇemuḥ /",
    "S03ajm_u:ajm_14.26_1": "supāragaṃ ke cid upetya tat tad viceṣṭamānāḥ karuṇaṃ vilepuḥ //",
    "S03ajm_u:ajm_14.27_0": "āpadgatatrāsaharasya nityaṃ parānukampāguṇasaṃbhṛtasya /",
    "S03ajm_u:ajm_14.27_1": "ayaṃ prabhāvātiśayasya tasya tavābhyupeto viniyogakālaḥ //",
    "S03ajm_u:ajm_14.28_0": "ārtān anāthāñ charaṇāgatān nas tvaṃ trātum āvarjaya dhīra cetaḥ /",
    "S03ajm_u:ajm_14.28_1": "ayaṃ hi kopād vaḍabāmukhena cikīrṣati grāsam ivārṇavo 'smān //",
    "S03ajm_u:ajm_14.29_0": "nopekṣituṃ yuktam ayaṃ janas te vipadyamānaḥ salilaughamadhye /",
    "S03ajm_u:ajm_14.29_1": "nājñāṃ tavātyeti mahāsamudras tad vāryatām apraśamo 'yam asya //",
    "S03ajm_u:337_0": "atha sa mahātmā mahatyā karuṇayā samāpīḍyamānahṛdayas tān vāṇijakān vyavasthāpayann uvāca /",
    "S03ajm_u:337_1": "asty atrāpi naḥ kaś cit pratīkāravidhiḥ pratibhāti /",
    "S03ajm_u:337_2": "taṃ tāvat prayokṣye yato muhūrtaṃ dhīrās tāvad bhavantu bhavanta iti /",
    "S03ajm_u:337_3": "/ atha te vāṇijakā asty atrāpi pratīkāra ity āśayā samupastambhitadhairyās tadavahitamanasas tūṣṇīṃbabhūvuḥ /",
    "S03ajm_u:337_4": "/ atha supārago bodhisattva ekāṃsam uttarāsaṅgaṃ kṛtvā dakṣiṇena jānumaṇḍalenādhiṣṭhāya nāvaṃ samāvarjitasarvabhāvaḥ praṇamya tathāgatebhyas tān sāṃyātrikān āmantrayate sma /",
    "S03ajm_u:337_5": "śṛṇvantv atrabhavantaḥ sāṃyātrikāḥ salilanidhivyomāśrayāś ca devatāviśeṣāḥ /",
    "S03ajm_u:ajm_14.30_0": "smarāmi yata ātmānaṃ yataḥ prāpto 'smi vijñatām /",
    "S03ajm_u:ajm_14.30_1": "nābhijānāmi saṃcintya prāṇinaṃ hiṃsituṃ kva cit //",
    "S03ajm_u:ajm_14.31_0": "anena satyavākyena mama puṇyabalena ca /",
    "S03ajm_u:ajm_14.31_1": "vaḍabāmukham aprāpya svasti naur vinivartatām //",
    "S03ajm_u:338_0": "atha tasya mahātmanaḥ satyādhiṣṭhānaprabhāvāt puṇyatejasā ca saha salilajavena sa māruto vyāvartamānas tāṃ nāvaṃ vinivartayām āsa /",
    "S03ajm_u:338_1": "nivṛttāṃ tu tāṃ nāvam abhisamīkṣya te vāṇijakāḥ paramavismayapraharṣoddhatamānasā nivṛttā nivṛttā naur iti praṇāmasabhājanapuraḥsaraṃ supāragāya nyavedayanta /",
    "S03ajm_u:338_2": "/ atha sa mahātmā tān vāṇijakān uvāca /",
    "S03ajm_u:338_3": "sthirībhavantu bhavantaḥ / śīghram āropyantāṃ śītāni / iti ca tena samādiṣṭāḥ pramodād udbhūtabalotsāhās te tadadhikṛtās tathā cakruḥ /",
    "S03ajm_u:ajm_14.32_0": "atha muditajanaprahāsanādā pravitatapāṇḍaraśītacārupakṣā /",
    "S03ajm_u:ajm_14.32_1": "salilanidhigatā rarāja sā naur gatajalade nabhasīva rājahaṃsī //",
    "S03ajm_u:339_0_0": "nivṛttāyāṃ tu tasyām anukūlasalilamārutāyāṃ vimānalīlayā svecchayaivābhiprayātāyāṃ nāvi nātiśyāmībhūtasaṃdhyāṅgarāgāsu pravitanyamānatamovitānāsv",
    "S03ajm_u:339_0_1": "ālakṣyanakṣatrabhūṣaṇāsu dikṣu kiṃ cid avaśeṣaprabhe divasakaramārge pravṛtte kṣaṇadādhikāre supāragas tān vāṇijakān uvāca /",
    "S03ajm_u:339_1": "bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālikāpāṣāṇā vahanam āropyantāṃ yāvat sahate /",
    "S03ajm_u:339_2": "evam idaṃ yānapātraṃ nirghātabharākrāntaṃ na ca pārśvāni dāsyati /",
    "S03ajm_u:339_3": "maṅgalasaṃmatāś caite vālikāpāṣāṇā niyataṃ lābhasiddhaye vo bhaviṣyantīti /",
    "S03ajm_u:339_4": "/ te supāragapremabahumānāvarjitamatibhir devatābhir anupradarśitebhyaḥ sthalebhya ādāya vālikāpāṣāṇabuddhyā vaiḍūryādīni ratnāni vahanam āropayām āsuḥ /",
    "S03ajm_u:339_5": "/ tenaiva caikarātreṇa sā naur bharukaccham upajagāma /",
    "S03ajm_u:ajm_14.33_0": "atha prabhāte rajatendranīlavaiḍūryahemapratipūrṇanaukāḥ /",
    "S03ajm_u:ajm_14.33_1": "svadeśatīrāntam upāgatās te prītyā tam ānarcur udīrṇaharṣāḥ //",
    "S03ajm_u:340_0": "tad evaṃ dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam /",
    "S03ajm_u:341_0": "kalyāṇamitrāśrayavarṇe 'pi vācyam evaṃ kalyāṇamitrāśritāḥ śreyaḥ prāpnuvantīti //",
    "S03ajm_u:342_0": "supāragajātakaṃ caturdaśam //",
    "S03ajm_u:343_0": "15. Matsyajātakam",
    "S03ajm_u:344_0": "śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam //",
    "S03ajm_u:345_0_0": "tadyathānuśrūyate / bodhisattvaḥ kila kasmiṃś cin nātimahati kahlāratāmarasakamalakuvalayavibhūṣitarucirasalile haṃsakāraṇḍavacakravākamithunopaśobhite",
    "S03ajm_u:345_0_1": "tīrāntaruhatarukusumāvakīrṇe sarasi matsyādhipatir babhūva /",
    "S03ajm_u:345_1": "svabhyastabhāvāc ca bahuṣu janmāntareṣu parārthacaryāyās tatrastho 'pi parahitasukhopapādanasavyāpāro babhūva /",
    "S03ajm_u:ajm_15.1_0": "abhyāsayogād dhi śubhāśubhāni karmāṇi sātmy eva bhavanti puṃsām /",
    "S03ajm_u:ajm_15.1_1": "tathāvidhāny eva yad aprayatnāj janmāntare svapna ivācaranti //",
    "S03ajm_u:346_0": "iṣṭānām iva ca sveṣām apatyānām upari niviṣṭahārdo sa mahāsattvas teṣāṃ mīnānāṃ dānapriyavacanārthacaryādikramaiḥ param anugrahaṃ cakāra /",
    "S03ajm_u:ajm_15.2_0": "anyonyahiṃsāpraṇayaṃ niyacchan parasparaprema vivardhayaṃś ca /",
    "S03ajm_u:ajm_15.2_1": "yogād upāyajñatayā ca teṣāṃ vismārayām āsa sa matsyavṛttam //",
    "S03ajm_u:ajm_15.3_0": "tat tena samyak paripālyamānaṃ vṛddhiṃ parāṃ mīnakulaṃ jagāma /",
    "S03ajm_u:ajm_15.3_1": "puraṃ vinirmuktam ivopasargair nyāyapravṛttena narādhipena //",
    "S03ajm_u:347_0": "atha kadā cit sattvānāṃ bhāgyasaṃpadvaikalyāt pramādāc ca varṣādhikṛtānāṃ devaputrāṇāṃ na samyag devo vavarṣa /",
    "S03ajm_u:347_1": "asamyag varṣiṇi ca deve tat saraḥ phullakadambakusumagaureṇa navasalilena na yathāpūrvam āpupūre /",
    "S03ajm_u:347_2_0": "krameṇa copagate nidāghasamaye paṭutaradīptibhiḥ khedālasagatibhir iva ca dinakarakiraṇais tadabhitaptayā ca dharaṇyā jvālānugateneva",
    "S03ajm_u:347_2_1": "ca hlādābhilāṣiṇā mārutena tarṣavaśād iva pratyaham āpīyamānaṃ tat saraḥ palvalībabhūva /",
    "S03ajm_u:ajm_15.4_0": "nidāghakālajvalito vivasvāñ jvālāvakarṣīva paṭuś ca vāyuḥ /",
    "S03ajm_u:ajm_15.4_1": "jvarāturevāśiśirā ca bhūmis toyāni roṣād iva śoṣayanti //",
    "S03ajm_u:348_0_0": "atha bodhisattvo vāyasagaṇair api pratarkyamāṇaṃ prāg eva salilatīrāntacāribhiḥ pakṣigaṇair viṣādadainyavaśagaṃ vispanditamātraparāyaṇaṃ",
    "S03ajm_u:348_0_1": "mīnakulam avekṣya karuṇāyamāṇaś cintām āpede /",
    "S03ajm_u:348_1": "kaṣṭā bateyam āpad āpatitā mīnānām /",
    "S03ajm_u:ajm_15.5_0": "pratyahaṃ kṣīyate toyaṃ spardhamānam ivāyuṣā /",
    "S03ajm_u:ajm_15.5_1": "adyāpi ca cireṇaiva lakṣyate jaladāgamaḥ //",
    "S03ajm_u:ajm_15.6_0": "apayānakramo nāsti netāpy anyatra ko bhavet /",
    "S03ajm_u:ajm_15.6_1": "asmadvyasanasaṃhṛṣṭāḥ samāyānti ca no dviṣaḥ //",
    "S03ajm_u:ajm_15.7_0": "asya niḥsaṃśayam ime toyaśeṣasya saṃkṣayāt /",
    "S03ajm_u:ajm_15.7_1": "sphuranto bhakṣayiṣyante śatrubhir mama paśyataḥ //",
    "S03ajm_u:349_0": "tat kim atra prāptakālaṃ syād iti vimṛśan sa mahātmā satyādhiṣṭhānam ekam ārtāyanaṃ dadarśa /",
    "S03ajm_u:349_1": "karuṇayā ca samāpīḍyamānahṛdayo dīrgham uṣṇam abhiniśvasya nabhaḥ samullokayann uvāca /",
    "S03ajm_u:ajm_15.8_0": "smarāmi na prāṇivadhaṃ yathāhaṃ saṃcintya kṛcchre parame 'pi kartum /",
    "S03ajm_u:ajm_15.8_1": "anena satyena sarāṃsi toyair āpūrayan varṣatu devarājaḥ //",
    "S03ajm_u:350_0_0": "atha tasya mahātmanaḥ puṇyopacayaguṇāt satyādhiṣṭhānabalāt tadabhiprasāditadevanāgayakṣānubhāvāc ca samantatas toyāvalambibimbā",
    "S03ajm_u:350_0_1": "gambhīramadhuranirghoṣā vidyullatālaṃkṛtā nīlavipulaśikharā vijṛmbhamāṇā iva pravisarpibhiḥ śikharabhujaiḥ pariṣvajyamānā",
    "S03ajm_u:350_0_2": "iva cānyonyam akālameghāḥ kālameghāḥ prādurabhavan /",
    "S03ajm_u:ajm_15.9_0": "diśāṃ pramiṇvanta iva prayāmaṃ śṛṅgair vitanvanta ivāndhakāram /",
    "S03ajm_u:ajm_15.9_1": "nabhastalādarśagatā virejuś chāyā girīṇām iva kālameghāḥ //",
    "S03ajm_u:ajm_15.10_0": "saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ /",
    "S03ajm_u:ajm_15.10_1": "prasaktamandrastanitā virejur dhīraprahāsā iva te ghanaughāḥ //",
    "S03ajm_u:ajm_15.11_0": "muktā vimuktā iva tair vimuktā dhārā nipetuḥ praśaśāma reṇuḥ /",
    "S03ajm_u:ajm_15.11_1": "gandhaś cacārānibhṛto dharaṇyāṃ vikīryamāṇo jaladānilena //",
    "S03ajm_u:ajm_15.12_0": "nidāghasaṃparkavivardhito 'pi tirobabhūvārkakaraprabhāvaḥ /",
    "S03ajm_u:ajm_15.12_1": "phenāvalīvyākulamekhalāni toyāni nimnābhimukhāni sasruḥ //",
    "S03ajm_u:ajm_15.13_0": "muhur muhuḥ kāñcanapiñjarābhir bhābhir digantān anurañjayantī /",
    "S03ajm_u:ajm_15.13_1": "payodatūryasvanalabdhaharṣā vidyullatā nṛttam ivācacāra //",
    "S03ajm_u:351_0_0": "atha bodhisattvaḥ samantato 'bhiprasṛtair āpāṇḍubhiḥ salilapravāhair āpūryamāṇe sarasi dhārānipātasamakālam eva vidrute vāyasādye",
    "S03ajm_u:351_0_1": "pakṣigaṇe pratilabdhajīvitāśe pramudite mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyam ābabhāṣe /",
    "S03ajm_u:ajm_15.14_0": "udgarja parjanya gabhīradhīraṃ pramodam udvāsaya vāyasānām /",
    "S03ajm_u:ajm_15.14_1": "ratnāyamānāni payāṃsi varṣan saṃsaktavidyujjvalitadyutīni //",
    "S03ajm_u:352_0": "tad upaśrutya śakro devānām indraḥ paramavismitamanāḥ sākṣād abhigamyainam abhisaṃrādhayann uvāca /",
    "S03ajm_u:ajm_15.15_0": "tavaiva khalv eṣa mahānubhāva matsyendra satyātiśayaprabhāvaḥ /",
    "S03ajm_u:ajm_15.15_1": "āvarjitā yat kalaśā iveme kṣaranti ramyastanitāḥ payodāḥ //",
    "S03ajm_u:ajm_15.16_0": "mahatpramādaskhalitaṃ tv idaṃ me yan nāma kṛtyeṣu bhavadvidhānām /",
    "S03ajm_u:ajm_15.16_1": "lokārtham abhyutthitamānasānāṃ vyāpārayogaṃ na samabhyupaimi //",
    "S03ajm_u:ajm_15.17_0": "cintāṃ kṛthā mā tad ataḥ paraṃ tvaṃ satāṃ hi kṛtyodvahane 'smi dhuryaḥ /",
    "S03ajm_u:ajm_15.17_1": "deśo 'py ayaṃ tvadguṇasaṃśrayeṇa na bhūya evaṃ bhavitārtivaśyaḥ //",
    "S03ajm_u:353_0": "ity evaṃ priyavacanair abhisaṃrādhya tatraivāntardadhe / tac ca saraḥ parāṃ toyasamṛddhim avāpa //",
    "S03ajm_u:354_0": "tad evaṃ śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam iti /",
    "S03ajm_u:355_0": "matsyajātakaṃ pañcadaśam //"
}