{
  "SA05manjn1pu:0": "CONVENTIONS:",
  "SA05manjn1pu:1": "\"tv\" for \"ttv\" (as in \"satva\" etc.)",
  "SA05manjn1pu:2": "\"nv\" for \"nnv\" (as in \"yanv ahaṃ\" etc.)",
  "SA05manjn1pu:3": "Mañjuśrījñānasatvasya Paramārthā Nāmasaṃgītiḥ",
  "SA05manjn1pu:4": "namo mañjuśrīkumārabhūtāya",
  "SA05manjn1pu:5": "Mns_1 atha vajradharaḥ śrīmān durdāntadamakaḥ paraḥ /",
  "SA05manjn1pu:6": "trilokavijayī vīro guhyarāṭ kuliśeśvaraḥ //",
  "SA05manjn1pu:7": "Mns_2 vibuddhapuṇḍarīkākṣaḥ protphullakamalānanaḥ /",
  "SA05manjn1pu:8": "prollālayan vajravaraṃ svakareṇa muhur muhuḥ //",
  "SA05manjn1pu:9": "Mns_3 bhṛkuṭītaraṅgapramukhair anantair vajrapāṇibhiḥ /",
  "SA05manjn1pu:10": "durdāntadamakair vīrair vīrabībhatsarūpibhiḥ //",
  "SA05manjn1pu:11": "Mns_4 ullālayadbhiḥ svakaraiḥ prasphuradvajrakoṭibhiḥ /",
  "SA05manjn1pu:12": "prajñopāyamahākaruṇā- jagadarthakaraiḥ paraiḥ //",
  "SA05manjn1pu:13": "Mns_5 hṛṣṭatuṣṭāśayair muditaiḥ krodhavigraharūpibhiḥ /",
  "SA05manjn1pu:14": "buddhakṛtyakarair nāthaiḥ sārdhaṃ praṇatavigrahaiḥ //",
  "SA05manjn1pu:15": "Mns_6 praṇamya nāthaṃ saṃbuddhaṃ bhagavantaṃ tathāgatam /",
  "SA05manjn1pu:16": "kṛtāñjalipuṭo bhūtvā idam āha sthito 'grataḥ //",
  "SA05manjn1pu:17": "Mns_7 maddhitāya mamārthāya anukampāya me vibho /",
  "SA05manjn1pu:18": "māyājālābhisaṃbodher yathā lābhī bhavāmy ahaṃ //",
  "SA05manjn1pu:19": "Mns_8 ajñānapaṅkamagnānāṃ kleśavyākulacetasāṃ /",
  "SA05manjn1pu:20": "hitāya sarvasatvānām anuttaraphalāptaye //",
  "SA05manjn1pu:21": "Mns_9 prakāśayatu saṃbuddho bhagavāṃ śāstā jagadguruḥ /",
  "SA05manjn1pu:22": "mahāsamayatatvajña indriyāśayavit paraḥ //",
  "SA05manjn1pu:23": "Mns_10 bhagavajjñānakāyasya mahoṣṇīṣasya gīṣpateḥ /",
  "SA05manjn1pu:24": "mañjuśrījñānasatvasya jñānamūrteḥ svayaṃbhuvaḥ //",
  "SA05manjn1pu:25": "Mns_11 gambhīrārthām udārārthāṃ mahārthām asamāṃ śivāṃ /",
  "SA05manjn1pu:26": "ādimadhyāntakalyāṇīṃ nāmasaṃgītim uttamāṃ //",
  "SA05manjn1pu:27": "Mns_12 yātītair bhāṣitā buddhair bhāṣiṣyante hy anāgatāḥ /",
  "SA05manjn1pu:28": "pratyutpannāś ca saṃbuddhā yāṃ bhāṣante punaḥ punaḥ //",
  "SA05manjn1pu:29": "Mns_13 māyājālamahātantre yā cāsmiṃ saṃpragīyate /",
  "SA05manjn1pu:30": "mahāvajradharair hṛṣṭair ameyair mantradhāribhiḥ //",
  "SA05manjn1pu:31": "Mns_14 ahaṃ caināṃ dhārayiṣyāmy ā niryāṇād dṛḍhāśayaḥ /",
  "SA05manjn1pu:32": "yathā bhavāmy ahaṃ nātha sarvasaṃbuddhaguhyadhṛk //",
  "SA05manjn1pu:33": "Mns_15 prakāśayiṣye satvānāṃ yathāśayaviśeṣataḥ /",
  "SA05manjn1pu:34": "aśeṣakleśanāśāya aśeṣājñānahānaye //",
  "SA05manjn1pu:35": "Mns_16 evam adhyeṣya guhyendro vajrapāṇis tathāgataṃ /",
  "SA05manjn1pu:36": "kṛtāñjalipuṭo bhūtvā prahvakāyasthito 'grataḥ //",
  "SA05manjn1pu:37": "adhyeṣaṇāgāthāḥ ṣoḍaśa",
  "SA05manjn1pu:38": "Mns_17 atha śākyamunir bhagavāṃ saṃbuddho dvipadottamaḥ /",
  "SA05manjn1pu:39": "nirṇamayyāyatāṃ sphītāṃ svajihvāṃ svamukhāc chubhāṃ //",
  "SA05manjn1pu:40": "Mns_18 smitaṃ saṃdarśya lokānām apāyatrayaśodhanaṃ /",
  "SA05manjn1pu:41": "trailokyābhāsakaraṇaṃ caturmārāriśāsanaṃ //",
  "SA05manjn1pu:42": "Mns_19 trilokam āpūrayantyā brāhmyā madhurayā girā /",
  "SA05manjn1pu:43": "pratyabhāṣata guhyendraṃ vajrapāṇiṃ mahābalaṃ //",
  "SA05manjn1pu:44": "Mns_20 sādhu vajradharaḥ śrīmāṃ sādhu te vajrapāṇaye /",
  "SA05manjn1pu:45": "yas tvaṃ jagaddhitārthāya mahākaruṇayānvitaḥ //",
  "SA05manjn1pu:46": "Mns_21 mahārthāṃ nāmasaṃgītiṃ pavitrām aghanāśanīṃ /",
  "SA05manjn1pu:47": "mañjuśrījñānakāyasya mattaḥ śrotuṃ samudyataḥ //",
  "SA05manjn1pu:48": "Mns_22 tat sādhu deśayāmy eṣa ahaṃ te guhyakādhipaḥ /",
  "SA05manjn1pu:49": "śṛṇu tvam ekāgramanās tat sādhu bhagavann iti //",
  "SA05manjn1pu:50": "prativacanagāthāḥ ṣaṭ",
  "SA05manjn1pu:51": "Mns_23 atha śākyamunir bhagavāṃ savakalaṃ mantrakulaṃ mahat /",
  "SA05manjn1pu:52": "mantravidyādharakulaṃ vyavalokya kulatrayaṃ //",
  "SA05manjn1pu:53": "Mns_24 lokalokottarakulaṃ lokālokakulaṃ mahat /",
  "SA05manjn1pu:54": "mahāmudrākulaṃ cāgryaṃ mahoṣṇīṣakulaṃ mahat //",
  "SA05manjn1pu:55": "ṣaṭkulāvalokanagāthe dve",
  "SA05manjn1pu:56": "Mns_25 imāṃ ṣaḍmantrarājānaṃ saṃyuktām advayodayāṃ /",
  "SA05manjn1pu:57": "anutpādadharmiṇīṃ gāthāṃ bhāṣate sma girāṃ pateḥ //",
  "SA05manjn1pu:58": "Mns_26 a ā i ī u ū e ai o au aṃ aḥ sthito hṛdi /",
  "SA05manjn1pu:59": "jñānamūrtir ahaṃ buddho buddhānāṃ tryadhvavartināṃ //",
  "SA05manjn1pu:60": "Mns_27 oṃ vajratīkṣṇaduḥkhacchedaprajñājñānamūrtaye /",
  "SA05manjn1pu:61": "jñānakāyavāgīśvaraarapacanāye te namaḥ //",
  "SA05manjn1pu:62": "māyājālābhisaṃbodhikramagāthās tisraḥ //",
  "SA05manjn1pu:63": "Mns_28 tadyathā bhagavāṃ buddhaḥ saṃbuddho 'kārasaṃbhavaḥ /",
  "SA05manjn1pu:64": "akāraḥ sarvavarṇāgryo mahārthaḥ paramākṣaraḥ //",
  "SA05manjn1pu:65": "Mns_29 mahāprāṇo hy anutpādo vāgudāhāravarjitaḥ /",
  "SA05manjn1pu:66": "sarvābhilāpahetvagryaḥ sarvavāksuprabhāsvaraḥ //",
  "SA05manjn1pu:67": "Mns_30 mahāmahamahārāgaḥ sarvasatvaratiṃkaraḥ /",
  "SA05manjn1pu:68": "mahāmahamahādveṣaḥ sarvakleśamahāripuḥ //",
  "SA05manjn1pu:69": "Mns_31 mahāmahamahāmoho mūḍhadhīmohasūdanaḥ /",
  "SA05manjn1pu:70": "mahāmahamahākrodho mahākrodharipur mahān //",
  "SA05manjn1pu:71": "Mns_32 mahāmahamahālobhaḥ sarvalobhanisūdanaḥ /",
  "SA05manjn1pu:72": "mahākāmo mahāsaukhyo mahāmodo mahāratiḥ //",
  "SA05manjn1pu:73": "Mns_33 mahārūpo mahākāyo mahāvarṇo mahāvapuḥ /",
  "SA05manjn1pu:74": "mahānāma mahodāro mahāvipulamaṇḍalaḥ //",
  "SA05manjn1pu:75": "Mns_34 mahāprajñāyudhadharo mahākleśāṅkuśo 'graṇīḥ /",
  "SA05manjn1pu:76": "mahāyaśā mahākīrtir mahājyotir mahādyutiḥ //",
  "SA05manjn1pu:77": "Mns_35 mahāmāyādharo vidvān mahāmāyārthasādhakaḥ /",
  "SA05manjn1pu:78": "mahāmāyāratirato mahāmāyendrajālikaḥ //",
  "SA05manjn1pu:79": "Mns_36 mahādānapatiḥ śreṣṭho mahāśīladharo 'graṇīḥ /",
  "SA05manjn1pu:80": "mahākṣāntidharo dhīro mahāvīryaparākramaḥ //",
  "SA05manjn1pu:81": "Mns_37 mahādhyānasamādhistho mahāprajñāśarīradhṛk /",
  "SA05manjn1pu:82": "mahābalo mahopāyaḥ praṇidhijñānasāgaraḥ //",
  "SA05manjn1pu:83": "Mns_38 mahāmaitrīmayo 'meyo mahākāruṇiko 'gradhīḥ /",
  "SA05manjn1pu:84": "mahāprajño mahādhīmāṃ mahopāyo mahākṛtiḥ //",
  "SA05manjn1pu:85": "Mns_39 mahāṛddhibalopeto mahāvego mahājavaḥ /",
  "SA05manjn1pu:86": "maharddhiko maheśākhyo mahābalaparākramaḥ //",
  "SA05manjn1pu:87": "Mns_40 mahābhavādrisaṃbhettā mahāvajradharo ghanaḥ /",
  "SA05manjn1pu:88": "mahākrūro mahāraudro mahābhayabhayaṃkaraḥ //",
  "SA05manjn1pu:89": "Mns_41 mahāvidyottamo nātho mahāmantrottamo guruḥ /",
  "SA05manjn1pu:90": "mahāyānanayārūḍho mahāyānanayottamaḥ //",
  "SA05manjn1pu:91": "vajradhātumahāmaṇḍalagāthāś caturdaśa //",
  "SA05manjn1pu:92": "Mns_42 mahāvairocano buddho mahāmaunī mahāmuniḥ /",
  "SA05manjn1pu:93": "mahāmantranayodbhūto mahāmantranayātmakaḥ //",
  "SA05manjn1pu:94": "Mns_43 daśapāramitāprāpto daśapāramitāśrayaḥ /",
  "SA05manjn1pu:95": "daśapāramitāśuddhir daśapāramitānayaḥ //",
  "SA05manjn1pu:96": "Mns_44 daśabhūmīśvaro nātho daśabhūmipratiṣṭhitaḥ /",
  "SA05manjn1pu:97": "daśajñānaviśuddhātmā daśajñānaviśuddhadhṛk //",
  "SA05manjn1pu:98": "Mns_45 daśākāro daśārthārtho munīndro daśabalo vibhuḥ /",
  "SA05manjn1pu:99": "aśeṣaviśvārthakaro daśākāravaśī mahān //",
  "SA05manjn1pu:100": "Mns_46 anādhir niṣprapañcātmā śuddhātmā tathatātmakaḥ /",
  "SA05manjn1pu:101": "bhūtavādī yathāvādī tathākārī ananyavāk //",
  "SA05manjn1pu:102": "Mns_47 advayo 'dvayavādī ca bhūtakoṭivyavasthitaḥ /",
  "SA05manjn1pu:103": "nairātmyasiṃhanirnāda kutīrthyamṛgabhīkaraḥ //",
  "SA05manjn1pu:104": "Mns_48 sarvatrago 'moghagatis tathāgatamanojavaḥ /",
  "SA05manjn1pu:105": "jino jitārir vijayī cakravartī mahābalaḥ //",
  "SA05manjn1pu:106": "Mns_49 gaṇamukhyo gaṇācāryo gaṇeśo gaṇapatir vaśī /",
  "SA05manjn1pu:107": "mahānubhāvo dhaureyo 'nanyaneyo mahānayaḥ //",
  "SA05manjn1pu:108": "Mns_50 vāgīśo vākpatir vāgmī vācaspatir anantagīḥ /",
  "SA05manjn1pu:109": "satyavāk satyavādī ca catuḥsatyopadeśakaḥ //",
  "SA05manjn1pu:110": "Mns_51 avaivartiko hy anāgāmī khaḍgaḥ pratyekanāyakaḥ /",
  "SA05manjn1pu:111": "nānāniryāṇaniryāto mahābhūtaikakāraṇaḥ //",
  "SA05manjn1pu:112": "Mns_52 arhan kṣīṇāsravo bhikṣur vītarāgo jitendriyaḥ /",
  "SA05manjn1pu:113": "kṣemaprāpto 'bhayaprāptaḥ śītībhūto hy anāvilaḥ //",
  "SA05manjn1pu:114": "Mns_53 vidyācaraṇasaṃpannaḥ sugato lokavit paraḥ /",
  "SA05manjn1pu:115": "nirmamo nirahaṃkāraḥ satyadvayanaye sthitaḥ //",
  "SA05manjn1pu:116": "Mns_54 saṃsārapārakoṭisthaḥ kṛtakṛtyaḥ sthale sthitaḥ /",
  "SA05manjn1pu:117": "kaivalyajñānaniṣṭhyūtaḥ prajñāśastro vidāraṇaḥ //",
  "SA05manjn1pu:118": "Mns_55 saddharmo dharmarāḍ bhāsvāṃ lokālokakaraḥ paraḥ /",
  "SA05manjn1pu:119": "dharmeśvaro dharmarājā śreyomārgopadeśakaḥ //",
  "SA05manjn1pu:120": "Mns_56 siddhārthaḥ siddhasaṃkalpaḥ sarvasaṃkalpavarjitaḥ /",
  "SA05manjn1pu:121": "nirvikalpo 'kṣayo dhātur dharmadhātuḥ paro 'vyayaḥ //",
  "SA05manjn1pu:122": "Mns_57 puṇyavān puṇyasaṃbhāro jñānaṃ jñānākaraṃ mahat /",
  "SA05manjn1pu:123": "jñānavān sadasajjñānī saṃbhāradvayasaṃbhṛtaḥ //",
  "SA05manjn1pu:124": "Mns_58 śāśvato viśvarāḍ yogī dhyānaṃ dhyeyo dhiyāṃ patiḥ /",
  "SA05manjn1pu:125": "pratyātmavedyo hy acalaḥ paramādyas trikāyadhṛk //",
  "SA05manjn1pu:126": "Mns_59 pañcakāyātmako buddhaḥ pañcajñānātmako vibhuḥ /",
  "SA05manjn1pu:127": "pañcabuddhātmamakuṭaḥ pañcacakṣur asaṅgadhṛk //",
  "SA05manjn1pu:128": "Mns_60 janakaḥ sarvabuddhānāṃ buddhaputraḥ paro varaḥ /",
  "SA05manjn1pu:129": "prajñābhavodbhavo 'yonir dharmayonir bhavāntakṛt //",
  "SA05manjn1pu:130": "Mns_61 ghanaikasāro vajrātmā sadyojāto jagatpatiḥ /",
  "SA05manjn1pu:131": "gaganodbhavaḥ svayaṃbhūḥ prajñājñānānalo mahān //",
  "SA05manjn1pu:132": "Mns_62 vairocano mahādīptir jñānajyotir virocanaḥ /",
  "SA05manjn1pu:133": "jagatpradīpo jñānolko mahātejāḥ prabhāsvaraḥ //",
  "SA05manjn1pu:134": "Mns_63 vidyārājo 'gramantreśo mantrarājā mahārthakṛt /",
  "SA05manjn1pu:135": "mahoṣṇīṣo 'dbhutoṣṇīṣo viśvadarśī viyatpatiḥ //",
  "SA05manjn1pu:136": "Mns_64 sarvabuddhātmabhāvāgryo jagadānandalocanaḥ /",
  "SA05manjn1pu:137": "viśvarūpī vidhātā ca pūjyo mānyo mahāṛṣiḥ //",
  "SA05manjn1pu:138": "Mns_65 kulatrayadharo mantrī mahāsamayamantradhṛk /",
  "SA05manjn1pu:139": "ratnatrayadharaḥ śreṣṭhas triyānottamadeśakaḥ //",
  "SA05manjn1pu:140": "Mns_66 amoghapāśo vijayī vajrapāśo mahāgrahaḥ /",
  "SA05manjn1pu:141": "vajrāṅkuśo mahāpāśo vajrabhairavabhīkaraḥ //",
  "SA05manjn1pu:142": "suviśuddhadharmadhātujñānagāthāḥ pādonapañcaviṃśatiḥ //",
  "SA05manjn1pu:143": "Mns_67 krodharāṭ ṣaṇmukho bhīmaḥ ṣaḍnetraḥ ṣaḍbhujo balī /",
  "SA05manjn1pu:144": "daṃṣṭrākarālakaṅkālo halāhalaśatānanaḥ //",
  "SA05manjn1pu:145": "Mns_68 yamāntako vighnarāḍ vajravego bhayaṃkaraḥ /",
  "SA05manjn1pu:146": "vighuṣṭavajro hṛdvajro māyāvajro mahodaraḥ //",
  "SA05manjn1pu:147": "Mns_69 kuliśeśo vajrayonir vajramaṇḍo nabhopamaḥ /",
  "SA05manjn1pu:148": "acalaikajaṭāṭopo gajacarmapaṭārdradhṛk //",
  "SA05manjn1pu:149": "Mns_70 hāhākāro mahāghoro hīhīkāro bhayānakaḥ /",
  "SA05manjn1pu:150": "aṭṭahāso mahāhāso vajrahāso mahāravaḥ //",
  "SA05manjn1pu:151": "Mns_71 vajrasatvo mahāsatvo vajrarājo mahāsukhaḥ /",
  "SA05manjn1pu:152": "vajracaṇḍo mahāmodo vajrahūṃkārahūṃkṛtiḥ //",
  "SA05manjn1pu:153": "Mns_72 vajrabāṇāyudhadharo vajrakhaḍgo nikṛntanaḥ /",
  "SA05manjn1pu:154": "viśvavajradharo vajrī ekavajrī raṇaṃjahaḥ //",
  "SA05manjn1pu:155": "Mns_73 vajrajvālākarālākṣo vajrajvālāśiroruhaḥ /",
  "SA05manjn1pu:156": "vajrāveśo mahāveśaḥ śatākṣo vajralocanaḥ //",
  "SA05manjn1pu:157": "Mns_74 vajraromāṅkuratanur vajraromaikavigrahaḥ /",
  "SA05manjn1pu:158": "vajrakoṭinakhārambho vajrasāraghanacchaviḥ //",
  "SA05manjn1pu:159": "Mns_75 vajramālādharaḥ śrīmāṃ vajrābharaṇabhūṣitaḥ /",
  "SA05manjn1pu:160": "hāhāṭṭahāsa nirghoṣo vajraghoṣaḥ ṣaḍakṣaraḥ //",
  "SA05manjn1pu:161": "Mns_76 mañjughoṣo mahānādas trailokyaikavaro mahān /",
  "SA05manjn1pu:162": "ākāśadhātuparyanto ghoṣo ghoṣavatāṃ varaḥ //",
  "SA05manjn1pu:163": "ādarśajñānagāthāḥ pādonasārdhadaśa //",
  "SA05manjn1pu:164": "Mns_77 tathātābhūtanairātmyaṃ bhūtakoṭir anakṣaraḥ /",
  "SA05manjn1pu:165": "śūnyatāvādivṛṣabho gambhīrodāragarjanaḥ //",
  "SA05manjn1pu:166": "Mns_78 dharmaśaṅkho mahāśabdo dharmagaṇḍī mahāraṇaḥ /",
  "SA05manjn1pu:167": "apratiṣṭhitanirvāṇo daśadigdharmadundubhiḥ //",
  "SA05manjn1pu:168": "Mns_79 arūpo rūpavān agryo nānārūpo manomayaḥ /",
  "SA05manjn1pu:169": "sarvarūpāvabhāsaśrīr aśeṣapratibimbadhṛk //",
  "SA05manjn1pu:170": "Mns_80 apradhṛṣyo maheśākhyas traidhātukamaheśvaraḥ /",
  "SA05manjn1pu:171": "samucchritāryamārgastho dharmaketur mahodayaḥ //",
  "SA05manjn1pu:172": "Mns_81 trailokyaikakumārāṅgaḥ sthaviro vṛddhaḥ prajāpatiḥ /",
  "SA05manjn1pu:173": "dvātriṃśallakṣaṇadharaḥ kāntas trailokyasundaraḥ //",
  "SA05manjn1pu:174": "Mns_82 lokajñānaguṇācāryo lokācāryo viśāradaḥ /",
  "SA05manjn1pu:175": "nāthas trātā trilokāptaḥ śaraṇaṃ tāyī niruttaraḥ //",
  "SA05manjn1pu:176": "Mns_83 gaganābhogasaṃbhogaḥ sarvajñajñānasāgaraḥ /",
  "SA05manjn1pu:177": "avidyāṇḍakośasaṃbhettā bhavapañjaradāraṇaḥ //",
  "SA05manjn1pu:178": "Mns_84 śamitāśeṣasaṃkleśaḥ saṃsārārṇavapāragaḥ /",
  "SA05manjn1pu:179": "jñānābhiṣekamakuṭaḥ samyaksaṃbuddhabhūṣaṇaḥ //",
  "SA05manjn1pu:180": "Mns_85 triduḥkhaduḥkhaśamanas tryanto 'nantas trimuktigaḥ /",
  "SA05manjn1pu:181": "sarvāvaraṇanirmukta ākāśasamatāṃgataḥ //",
  "SA05manjn1pu:182": "Mns_86 sarvakleśamalātītas tryadhvānadhvagatiṃgataḥ /",
  "SA05manjn1pu:183": "sarvasatvamahānāgo guṇaśekharaśekharaḥ //",
  "SA05manjn1pu:184": "Mns_87 sarvopadhivinirmukto vyomavartmani susthitaḥ /",
  "SA05manjn1pu:185": "mahācintāmaṇidharaḥ sarvaratnottamo vibhuḥ //",
  "SA05manjn1pu:186": "Mns_88 mahākalpataruḥ sphīto mahābhadraghaṭottamaḥ /",
  "SA05manjn1pu:187": "sarvasatvārthakṛt kartā hitaiṣī satvavatsalaḥ //",
  "SA05manjn1pu:188": "Mns_89 śubhāśubhajñaḥ kālajñaḥ samayajñaḥ samayī vibhuḥ /",
  "SA05manjn1pu:189": "satvendriyajño velajño vimuktitrayakovidaḥ //",
  "SA05manjn1pu:190": "Mns_90 guṇī guṇajño dharmajñaḥ praśasto maṅgalodayaḥ /",
  "SA05manjn1pu:191": "sarvamaṅgalamāṅgalyaḥ kīrtir lakṣmīr yaśaḥ śubhaḥ //",
  "SA05manjn1pu:192": "Mns_91 mahotsavo mahāśvāso mahānando mahāratiḥ /",
  "SA05manjn1pu:193": "satkāraḥ satkṛtir bhūtiḥ pramodaḥ śrīr yaśaspatiḥ //",
  "SA05manjn1pu:194": "Mns_92 vareṇyo varadaḥ śreṣṭhaḥ śaraṇyaḥ śaraṇottamaḥ /",
  "SA05manjn1pu:195": "mahābhayāriḥ pravaro niḥśeṣabhayanāśanaḥ //",
  "SA05manjn1pu:196": "Mns_93 śikhī śikhaṇḍī jaṭilo jaṭī mauṇḍī kirīṭimān /",
  "SA05manjn1pu:197": "pañcānanaḥ pañcaśikhaḥ pañcacīrakaśekharaḥ //",
  "SA05manjn1pu:198": "Mns_94 mahāvratadharo mauñjī brahmacārī vratottamaḥ /",
  "SA05manjn1pu:199": "mahātapās taponiṣṭhaḥ snātako gautamo 'graṇīḥ //",
  "SA05manjn1pu:200": "Mns_95 brahmavid brāhmaṇo brahmā brahmanirvāṇam āptavān /",
  "SA05manjn1pu:201": "muktir mokṣo vimokṣāṅgo vimuktiḥ śāntatā śivaḥ //",
  "SA05manjn1pu:202": "Mns_96 nirvāṇaṃ nirvṛtiḥ śāntiḥ śreyo niryāṇam antakaḥ /",
  "SA05manjn1pu:203": "sukhaduḥkhāntakṛn niṣṭhā vairāgyam upadhikṣayaḥ //",
  "SA05manjn1pu:204": "Mns_97 ajayo 'nupamo 'vyakto nirābhāso nirañjanaḥ /",
  "SA05manjn1pu:205": "niṣkalaḥ sarvago vyāpī sūkṣmo bījam anāsravaḥ //",
  "SA05manjn1pu:206": "Mns_98 arajo virajo vimalo vāntadoṣo nirāmayaḥ /",
  "SA05manjn1pu:207": "suprabuddho vibuddhātmā sarvajñaḥ sarvavit paraḥ //",
  "SA05manjn1pu:208": "Mns_99 vijñānadharmatātīto jñānam advayarūpadhṛk /",
  "SA05manjn1pu:209": "nirvikalpo nirābhogas tryadhvasaṃbuddhakāryakṛt //",
  "SA05manjn1pu:210": "Mns_100 anādinidhano buddha ādibuddho niranyvayaḥ /",
  "SA05manjn1pu:211": "jñānaikacakṣur amalo jñānamūrtis tathāgataḥ //",
  "SA05manjn1pu:212": "Mns_101 vāgīśvaro mahāvādī vādirāḍ vādipuṃgavaḥ /",
  "SA05manjn1pu:213": "vadatāṃ varo variṣṭho vādisiṃho 'parājitaḥ //",
  "SA05manjn1pu:214": "Mns_102 samantadarśī prāmodyas tejomālī sudarśanaḥ /",
  "SA05manjn1pu:215": "śrīvatsaḥ suprabho dīptir bhā bhāsurakaradyutiḥ //",
  "SA05manjn1pu:216": "Mns_103 mahābhiṣagvaraḥ śreṣṭhaḥ śalyahartā niruttaraḥ /",
  "SA05manjn1pu:217": "aśeṣabhaiṣajyataruḥ kleśavyādhimahāripuḥ //",
  "SA05manjn1pu:218": "Mns_104 trailokyatilakaḥ kāntaḥ śrīmāṃ nakṣatramaṇḍalaḥ /",
  "SA05manjn1pu:219": "daśadigvyomaparyanto dharmadhvajamahocchrayaḥ //",
  "SA05manjn1pu:220": "Mns_105 jagacchatraikavipulo maitrīkaruṇāmaṇḍalaḥ /",
  "SA05manjn1pu:221": "padmanarteśvaraḥ śrīmāṃ ratnacchatro mahāvibhuḥ //",
  "SA05manjn1pu:222": "Mns_106 sarvabuddhamahārājā sarvabuddhātmabhāvadhṛk /",
  "SA05manjn1pu:223": "sarvabuddhamahāyogaḥ sarvabuddhaikaśāsanaḥ //",
  "SA05manjn1pu:224": "Mns_107 vajraratnābhiṣekaśrīḥ sarvaratnādhipeśvaraḥ /",
  "SA05manjn1pu:225": "sarvalokeśvarapatiḥ sarvavajradharādhipaḥ //",
  "SA05manjn1pu:226": "Mns_108 sarvabuddhamahācittaḥ sarvabuddhamanogatiḥ /",
  "SA05manjn1pu:227": "sarvabuddhamahākāyaḥ sarvabuddhasarasvatiḥ //",
  "SA05manjn1pu:228": "Mns_109 vajrasūryo mahāloko vajrendruvimalaprabhaḥ /",
  "SA05manjn1pu:229": "virāgādimahārāgo viśvavarṇojjvalaprabhaḥ //",
  "SA05manjn1pu:230": "Mns_110 saṃbuddhavajraparyaṅko buddhasaṃgītidharmadhṛk /",
  "SA05manjn1pu:231": "buddhapadmodbhavaḥ śrīmāṃ sarvajñajñānakośadhṛk //",
  "SA05manjn1pu:232": "Mns_111 viśvamāyādharo rājā buddhavidyādharo mahān /",
  "SA05manjn1pu:233": "vajratīkṣṇo mahākhaḍgo viśuddhaḥ paramākṣaraḥ //",
  "SA05manjn1pu:234": "Mns_112 duḥkhacchedamahāyāno vajradharmamahāyudhaḥ /",
  "SA05manjn1pu:235": "jinajig vajragāmbhīryo vajrabuddhir yathārthavit //",
  "SA05manjn1pu:236": "Mns_113 sarvapāramitāpūrī sarvabhūmivibhūṣaṇaḥ /",
  "SA05manjn1pu:237": "viśuddhadharmanairātmyaṃ samyagjñānenduhṛtprabhaḥ //",
  "SA05manjn1pu:238": "Mns_114 māyājālamahodyogaḥ sarvatantrādhipaḥ paraḥ /",
  "SA05manjn1pu:239": "aśeṣavajraparyaṅko niḥśeṣajñānakāyadhṛk //",
  "SA05manjn1pu:240": "Mns_115 samantabhadraḥ sumatiḥ kṣitigarbho jagaddhṛtiḥ /",
  "SA05manjn1pu:241": "sarvabuddhamahāgarbho viśvanirmāṇacakradhṛk //",
  "SA05manjn1pu:242": "Mns_116 sarvabhāvasvabhāvāgryaḥ sarvabhāvasvabhāvadhṛk /",
  "SA05manjn1pu:243": "anutpādadharmā viśvārthaḥ sarvadharmasvabhāvadhṛk //",
  "SA05manjn1pu:244": "Mns_117 ekakṣaṇamahāprājñaḥ sarvadharmāvabodhadhṛk /",
  "SA05manjn1pu:245": "sarvadharmābhisamayo bhūtāntamunir agradhīḥ //",
  "SA05manjn1pu:246": "Mns_118 stimitaḥ suprasannātmā samyaksaṃbuddhabodhidhṛk /",
  "SA05manjn1pu:247": "pratyakṣaḥ sarvabuddhānāṃ jñānārciḥ suprabhāsvaraḥ //",
  "SA05manjn1pu:248": "pratyavekṣaṇājñānagāthā dvācatvāriṃśat",
  "SA05manjn1pu:249": "Mns_119 iṣṭārthasādhakaḥ paraḥ sarvāpāyaviśodhakaḥ /",
  "SA05manjn1pu:250": "sarvasatvottamo nāthaḥ sarvasatvapramocakaḥ //",
  "SA05manjn1pu:251": "Mns_120 kleśasaṃgrāmaśūraikaḥ ajñānaripudarpahā /",
  "SA05manjn1pu:252": "dhīḥ śṛṅgāradharaḥ śrīmān vīrabībhatsarūpadhṛk //",
  "SA05manjn1pu:253": "Mns_121 bāhudaṇḍaśatākṣepaḥ padanikṣepanartanaḥ /",
  "SA05manjn1pu:254": "śrīmacchatabhujābhogo gaganābhoganartanaḥ //",
  "SA05manjn1pu:255": "Mns_122 ekapādatalākrānta- mahīmaṇḍatale sthitaḥ /",
  "SA05manjn1pu:256": "brahmāṇḍaśikharākrānta- pādāṅguṣṭhanakhe sthitaḥ //",
  "SA05manjn1pu:257": "Mns_123 ekārtho 'dvayadharmārthaḥ paramārtho 'vinaśvaraḥ /",
  "SA05manjn1pu:258": "nānāvijñaptirūpārthaś cittavijñānasantati //",
  "SA05manjn1pu:259": "Mns_124 aśeṣabhāvārtharatiḥ śūnyatāratir agradhīḥ /",
  "SA05manjn1pu:260": "bhavarāgādyatītaś ca bhavatrayamahāratiḥ //",
  "SA05manjn1pu:261": "Mns_125 śuddhaśubhrābhradhavalaḥ śaraccandrāṃśusuprabhaḥ /",
  "SA05manjn1pu:262": "bālārkamaṇḍalacchāyo mahārāganakhaprabhaḥ //",
  "SA05manjn1pu:263": "Mns_126 indranīlāgrasaccīro mahānīlakacāgradhṛk /",
  "SA05manjn1pu:264": "mahāmaṇimayūkhaśrīr buddhanirmāṇabhūṣaṇaḥ //",
  "SA05manjn1pu:265": "Mns_127 lokadhātuśatākampī ṛddhipādamahākramaḥ /",
  "SA05manjn1pu:266": "mahāsmṛtidharas tattvaś catuḥsmṛtisamādhirāṭ //",
  "SA05manjn1pu:267": "Mns_128 bodhyaṃgakusumāmodas tathāgataguṇodadhiḥ /",
  "SA05manjn1pu:268": "aṣṭāṅgamārganayavit samyaksaṃbuddhamārgavit //",
  "SA05manjn1pu:269": "Mns_129 sarvasatvamahāsaṅgo niḥsaṅgo gaganopamaḥ /",
  "SA05manjn1pu:270": "sarvasatvamanojātaḥ sarvasatvamanojavaḥ //",
  "SA05manjn1pu:271": "Mns_130 sarvasatvendriyārthajñaḥ sarvasatvamanoharaḥ /",
  "SA05manjn1pu:272": "pañcaskandhārthatatvajñaḥ pañcaskandhaviśuddhadhṛk //",
  "SA05manjn1pu:273": "Mns_131 sarvaniryāṇakoṭisthaḥ sarvaniryāṇakovidaḥ /",
  "SA05manjn1pu:274": "sarvaniryāṇamārgasthaḥ sarvaniryāṇadeśakaḥ //",
  "SA05manjn1pu:275": "Mns_132 dvādaśāṅgabhavotkhāto dvādaśākāraśuddhadhṛk /",
  "SA05manjn1pu:276": "catuḥsatyanayākāro aṣṭajñānāvabodhadhṛk //",
  "SA05manjn1pu:277": "Mns_133 dvādaśākārasatyārthaḥ ṣoḍaśākāratattvavit /",
  "SA05manjn1pu:278": "viṃśatyākārasaṃbodhir vibuddhaḥ sarvavit paraḥ //",
  "SA05manjn1pu:279": "Mns_134 ameyabuddhanirmāṇa- kāyakoṭivibhāvakaḥ /",
  "SA05manjn1pu:280": "sarvakṣaṇābhisamayaḥ sarvacittakṣaṇārthavit //",
  "SA05manjn1pu:281": "Mns_135 nānāyānanayopāya- jagadarthavibhāvakaḥ /",
  "SA05manjn1pu:282": "yānatritayaniryāta ekayānaphale sthitaḥ //",
  "SA05manjn1pu:283": "Mns_136 kleśadhātuviśuddhātmā karmadhātukṣayaṃkaraḥ /",
  "SA05manjn1pu:284": "oghodadhisamuttīrṇo yogakāntāraniḥsṛtaḥ //",
  "SA05manjn1pu:285": "Mns_137 kleśopakleśasaṃkleśa- suprahīṇasavāsanaḥ /",
  "SA05manjn1pu:286": "prajñopāyamahākaruṇā amoghajagadarthakṛt //",
  "SA05manjn1pu:287": "Mns_138 sarvasaṃjñāprahīṇārtho vijñānārtho nirodhadhṛk /",
  "SA05manjn1pu:288": "sarvasatvamanoviṣayaḥ sarvasatvamanogatiḥ //",
  "SA05manjn1pu:289": "Mns_139 sarvasatvamano 'ntasthas taccittasamatāṃgataḥ /",
  "SA05manjn1pu:290": "sarvasatvamanohlādī sarvasatvamanoratiḥ //",
  "SA05manjn1pu:291": "Mns_140 siddhānto vibhramāpetaḥ sarvabhrāntivivarjitaḥ /",
  "SA05manjn1pu:292": "niḥsandigdhamatis tryarthaḥ sarvārthas triguṇātmakaḥ //",
  "SA05manjn1pu:293": "Mns_141 pañcaskandhārthas triṣkālaḥ sarvakṣaṇavibhāvakaḥ /",
  "SA05manjn1pu:294": "ekakṣaṇābhisaṃbuddhaḥ sarvabuddhasvabhāvadhṛk //",
  "SA05manjn1pu:295": "Mns_142 anaṅgakāyaḥ kāyāgryaḥ kāyakoṭivibhāvakaḥ /",
  "SA05manjn1pu:296": "aśeṣarūpasaṃdarśī ratnaketur mahāmaṇiḥ //",
  "SA05manjn1pu:297": "samatājñānagāthāś caturviṃśatiḥ",
  "SA05manjn1pu:298": "Mns_143 sarvasaṃbuddhaboddhavyo buddhabodhir anuttaraḥ /",
  "SA05manjn1pu:299": "anakṣaro mantrayonir mahāmantrakulatrayaḥ //",
  "SA05manjn1pu:300": "Mns_144 sarvamantrārthajanako mahābindur anakṣaraḥ /",
  "SA05manjn1pu:301": "pañcākṣaro mahāśūnyo binduśūnyaḥ śatākṣaraḥ //",
  "SA05manjn1pu:302": "Mns_145 sarvākāro nirākāraḥ ṣoḍaśārdhārdhabindudhṛk /",
  "SA05manjn1pu:303": "akalaḥ kalanātītaś caturthadhyānakoṭidhṛk //",
  "SA05manjn1pu:304": "Mns_146 sarvadhyānakalābhijñaḥ samādhikulagotravit /",
  "SA05manjn1pu:305": "samādhikāyo kāyāgryaḥ sarvasaṃbhogakāyarāṭ //",
  "SA05manjn1pu:306": "Mns_147 nirmāṇakāyo kāyāgryo buddhanirmāṇavaṃśadhṛk /",
  "SA05manjn1pu:307": "daśadigviśvanirmāṇo yathāvajjagadarthakṛt //",
  "SA05manjn1pu:308": "Mns_148 devātidevo devendraḥ surendro dānavādhipaḥ /",
  "SA05manjn1pu:309": "amarendraḥ suraguruḥ pramathaḥ pramatheśvaraḥ //",
  "SA05manjn1pu:310": "Mns_149 uttīrṇabhavakāntāra ekaḥ śāstā jagadguruḥ /",
  "SA05manjn1pu:311": "prakhyāto daśadigloka- dharmadānapatir mahān //",
  "SA05manjn1pu:312": "Mns_150 maitrīsaṃnāhasaṃnaddhaḥ karuṇāvarmavarmitaḥ /",
  "SA05manjn1pu:313": "prajñākhaḍgadhanurbāṇaḥ kleśājñānaraṇaṃjahaḥ //",
  "SA05manjn1pu:314": "Mns_151 mārārir mārajid vīraś caturmārabhayāntakṛt /",
  "SA05manjn1pu:315": "sarvamāracamūjetā saṃbuddho lokanāyakaḥ //",
  "SA05manjn1pu:316": "Mns_152 vandyaḥ pūjyo 'bhivādyaś ca mānanīyaś ca nityaśaḥ /",
  "SA05manjn1pu:317": "arcanīyatamo mānyo namasyaḥ paramo guruḥ //",
  "SA05manjn1pu:318": "Mns_153 trailokyaikakramagatir vyomaparyantavikramaḥ /",
  "SA05manjn1pu:319": "traividyaḥ śrotriyaḥ pūtaḥ ṣaḍabhijñaḥ ṣaḍanusmrtiḥ //",
  "SA05manjn1pu:320": "Mns_154 bodhisatvo mahāsatvo lokātīto maharddhikaḥ /",
  "SA05manjn1pu:321": "prajñāpāramitāniṣṭhaḥ prajñātattvatvam āgataḥ //",
  "SA05manjn1pu:322": "Mns_155 ātmavit paravit sarvaḥ sarvīyo hy agrapudgalaḥ /",
  "SA05manjn1pu:323": "sarvopamām atikrānto jñeyo jñānādhipaḥ paraḥ //",
  "SA05manjn1pu:324": "Mns_156 dharmadānapatiḥ śreṣṭhaś caturmudrārthadeśakaḥ /",
  "SA05manjn1pu:325": "paryupāsyatamo jagatāṃ niryāṇatrayayāyinām //",
  "SA05manjn1pu:326": "Mns_157 paramārthaviśuddhaśrīś trailokyasubhago mahān /",
  "SA05manjn1pu:327": "sarvasaṃpatkaraḥ śrīmān mañjuśrīḥ śrīmatāṃ varaḥ //",
  "SA05manjn1pu:328": "kṛtyānuṣṭhānajñānagāthāḥ pañcadaśa",
  "SA05manjn1pu:329": "Mns_158 namas te varada vajrāgrya bhūtakoṭi namo 'stu te /",
  "SA05manjn1pu:330": "namas te śūnyatāgarbha buddhabodhi namo 'stu te //",
  "SA05manjn1pu:331": "Mns_159 buddharāga namas te 'stu buddhakāma namo namaḥ /",
  "SA05manjn1pu:332": "buddhaprīti namas tubhyaṃ buddhamoda namo namaḥ //",
  "SA05manjn1pu:333": "Mns_160 buddhasmita namas tubhyaṃ buddhahāsa namo namaḥ /",
  "SA05manjn1pu:334": "buddhavāca namas te 'stu buddhabhāva namo namaḥ //",
  "SA05manjn1pu:335": "Mns_161 abhavodbhava namas te ḥstu namas te buddhasaṃbhava /",
  "SA05manjn1pu:336": "gaganodbhava namas tubhyaṃ namas te jñānasaṃbhava //",
  "SA05manjn1pu:337": "Mns_162 māyājāla namas tubhyaṃ namas te buddhanāṭaka /",
  "SA05manjn1pu:338": "namas te sarva sarvebhyo jñānakāya namo 'stu te //",
  "SA05manjn1pu:339": "iti pañcatathāgatajñānastutigāthāḥ pañca /",
  "SA05manjn1pu:340": "iyam asau vajrapāṇe vajradhara bhagavato jñānamūrteḥ sarvatathāgatajñānakāyasya mañjuśrījñānasatvasyāveṇikapariśuddhā nāmasaṃgītiḥ /",
  "SA05manjn1pu:341": "tavānuttaraprītiprasādamahaudbilyasaṃjananārthaṃ kāyavāṅmanoguhyapariśuddhyai /",
  "SA05manjn1pu:342": "aparipūrṇāpariśuddhabhūmipāramitāpuṇyajñānasaṃbhāraparipūripariśuddhyai /",
  "SA05manjn1pu:343": "anadhigatānuttarārthasyādhigamāya /",
  "SA05manjn1pu:344": "aprāptasya prāptyai /",
  "SA05manjn1pu:345_0": "yāvat sarvatathāgatasaddharmanetrīsaṃdhāraṇārthaṃ ca mayā deśitā saṃprakāśitā ca",
  "SA05manjn1pu:345_1": "vivṛttā vibhajitottānīkṛtā adhiṣṭhitā ceyaṃ mayā vajrapāṇe vajradhara tava saṃtāne",
  "SA05manjn1pu:345_2": "sarvamantradharmatādhiṣṭhāneneti //",
  "SA05manjn1pu:346": "punar aparaṃ vajrapāṇe vajradhara iyaṃ nāmasaṃgītiḥ suviśuddhaparyavadātasarvajñajñānakāyavāṅmanoguhyabhūtā /",
  "SA05manjn1pu:347": "sarvatathāgatānāṃ buddhabodhiḥ /",
  "SA05manjn1pu:348": "samyaksaṃbuddhānām abhismayaḥ /",
  "SA05manjn1pu:349": "sarvatathāgatānām anuttaraḥ /",
  "SA05manjn1pu:350": "dharmadhātugatiḥ sarvasugatānāṃ /",
  "SA05manjn1pu:351": "sarvamārabalaparājayo jinānāṃ /",
  "SA05manjn1pu:352": "daśabalabalitā sarvadaśabalānāṃ /",
  "SA05manjn1pu:353": "sarvajñatā sarvajñasya jñānānāṃ /",
  "SA05manjn1pu:354": "āgamaḥ sarvabuddhadharmāṇāṃ /",
  "SA05manjn1pu:355": "samudāgamaḥ sarvabuddhānāṃ /",
  "SA05manjn1pu:356": "vimalasupariśuddhapuṇyajñānasaṃbhāraparipūriḥ sarvamahābodhisatvānāṃ /",
  "SA05manjn1pu:357": "prasūtiḥ sarvaśrāvakapratyekabuddhānāṃ /",
  "SA05manjn1pu:358": "kṣetraṃ sarvadevamanuṣyasaṃpatteḥ /",
  "SA05manjn1pu:359": "pratiṣṭhā mahāyānasya /",
  "SA05manjn1pu:360": "saṃbhavo bodhisatvacaryāyāḥ /",
  "SA05manjn1pu:361": "niṣṭhā samyagāryamārgasya /",
  "SA05manjn1pu:362": "nikaṣo vimuktīnāṃ /",
  "SA05manjn1pu:363": "utpattir niryāṇamārgasya /",
  "SA05manjn1pu:364": "anucchedas tathāgatavaṃśasya /",
  "SA05manjn1pu:365": "pravṛddhir mahābodhisatvakulagotrasya /",
  "SA05manjn1pu:366": "nigrahaḥ sarvaparapravādināṃ /",
  "SA05manjn1pu:367": "vidhvaṃsanaṃ sarvatīrthikānāṃ /",
  "SA05manjn1pu:368": "parājayaś caturmārabalacamūsenānāṃ /",
  "SA05manjn1pu:369": "saṃgrahaḥ sarvasatvānāṃ /",
  "SA05manjn1pu:370": "āryamārgaparipākaḥ sarvaniryāṇayāyināṃ /",
  "SA05manjn1pu:371": "samādhiś caturbrahmavihāravihāriṇāṃ /",
  "SA05manjn1pu:372": "dhyānam ekāgracittānāṃ /",
  "SA05manjn1pu:373": "yogaḥ kāyavāṅmano 'bhiyuktānāṃ /",
  "SA05manjn1pu:374": "visaṃyogaḥ sarvasaṃyojanānāṃ /",
  "SA05manjn1pu:375": "prahāṇaṃ sarvakleśopakleśānāṃ /",
  "SA05manjn1pu:376": "upaśamaḥ sarvāvaraṇānāṃ /",
  "SA05manjn1pu:377": "vimuktiḥ sarvabandhanānāṃ /",
  "SA05manjn1pu:378": "mokṣaḥ sarvopadhīnāṃ /",
  "SA05manjn1pu:379": "śāntiḥ sarvacittopaplavānāṃ /",
  "SA05manjn1pu:380": "ākaraḥ sarvasaṃpattīnāṃ /",
  "SA05manjn1pu:381": "parihāṇiḥ sarvavipattīnāṃ /",
  "SA05manjn1pu:382": "pithanaṃ sarvāpāyadvārāṇāṃ /",
  "SA05manjn1pu:383": "satpatho vimuktipurasya /",
  "SA05manjn1pu:384": "apravṛttiḥ saṃsāracakrasya /",
  "SA05manjn1pu:385": "pravartanaṃ dharmacakrasya /",
  "SA05manjn1pu:386": "ucchritacchatradhvajapatākās tathāgataśāsanasya /",
  "SA05manjn1pu:387": "adhiṣṭhānaṃ sarvadharmadeśanāyāḥ /",
  "SA05manjn1pu:388": "kṣiprasiddhir mantramukhacaryācāriṇāṃ bodhisatvānām /",
  "SA05manjn1pu:389": "bhāvanādhigamaḥ prajñāpāramitābhiyuktānāṃ /",
  "SA05manjn1pu:390": "śūnyatāprativedhaḥ advayaprativedhabhāvanābhiyuktānāṃ /",
  "SA05manjn1pu:391": "niṣpattiḥ sarvapāramitāsaṃbhārasya / pariśuddhiḥ",
  "SA05manjn1pu:392": "sarvabhūmipāramitāparipūryai /",
  "SA05manjn1pu:393": "prativedhaḥ samyakcaturāryasatyānāṃ /",
  "SA05manjn1pu:394": "sarvadharmaikacittaprativedhaś catuḥsmṛtyupasthānānāṃ /",
  "SA05manjn1pu:395": "yāvat parisamāptiḥ sarvabuddhaguṇānām iyaṃ nāmasaṃgītiḥ //",
  "SA05manjn1pu:396": "dvitīyacakrasyeyam anuśaṃsā tatpadāni dvāpañcāśat //",
  "SA05manjn1pu:397": "punar aparaṃ vajrapāṇe vajradhara iyaṃ nāmasaṃgītiḥ sarvasatvānāṃ aśeṣakāyavāṅmanaḥsamudācārapāpapraśamanī /",
  "SA05manjn1pu:398": "sarvasatvānāṃ sarvāpāyānāṃ viśodhanī /",
  "SA05manjn1pu:399": "sarvadurgatinivāraṇī /",
  "SA05manjn1pu:400": "sarvakarmāvaraṇānāṃ samucchedanī /",
  "SA05manjn1pu:401": "sarvāṣṭākṣaṇasamutpādasyānutpādakarī /",
  "SA05manjn1pu:402": "aṣṭamahābhayavyupaśamanakarī /",
  "SA05manjn1pu:403": "sarvaduḥsvapnanirnāśanī /",
  "SA05manjn1pu:404": "sarvadurnimittavyapohanakarī /",
  "SA05manjn1pu:405": "sarvaduḥśakunavighnavyupaśamanakarī /",
  "SA05manjn1pu:406": "sarvamārārikarmadūrīkaraṇī /",
  "SA05manjn1pu:407": "sarvakuśalamūlapuṇyasyopacayakarī /",
  "SA05manjn1pu:408": "sarvāyoniśomanaskārasyānutpādanakarī /",
  "SA05manjn1pu:409": "sarvamadamānadarpāhaṃkāranirghātanakarī /",
  "SA05manjn1pu:410": "sarvaduḥkhadaurmanasyānutpādanakarī /",
  "SA05manjn1pu:411": "sarvatathāgatānāṃ hṛdayabhūtā /",
  "SA05manjn1pu:412": "sarvabodhisatvānāṃ guhyabhūtā /",
  "SA05manjn1pu:413": "sarvaśrāvakapratyekabuddhānāṃ rahasyabhūtā /",
  "SA05manjn1pu:414": "sarvamudrāmantrabhūtā /",
  "SA05manjn1pu:415": "sarvadharmānabhilāpyavādināṃ smṛtisaṃprajanyasaṃjananī /",
  "SA05manjn1pu:416": "anuttaraprajñāmedhākarī /",
  "SA05manjn1pu:417": "ārogyabalaiśvaryasaṃpatkarī /",
  "SA05manjn1pu:418": "śrīśubhaśāntikalyāṇapravardhanakarī /",
  "SA05manjn1pu:419": "yaśaḥślokakīrtistutisaṃprakāśanakarī /",
  "SA05manjn1pu:420": "sarvavyādhimahābhayapraśamanakarī /",
  "SA05manjn1pu:421": "pūtatarā pūtatarāṇāṃ /",
  "SA05manjn1pu:422": "pavitratarā pavitratarāṇāṃ /",
  "SA05manjn1pu:423": "dhanyatamā dhanyatamānāṃ /",
  "SA05manjn1pu:424": "māṅgalyatamā sarvamāṅgalyatamānāṃ /",
  "SA05manjn1pu:425": "śaraṇaṃ śaraṇārthināṃ /",
  "SA05manjn1pu:426": "layanaṃ layanārthināṃ /",
  "SA05manjn1pu:427": "trāṇaṃ trāṇārthināṃ /",
  "SA05manjn1pu:428": "parāyaṇam aparāyaṇānāṃ /",
  "SA05manjn1pu:429": "dvīpabhūtā dvīpārthināṃ /",
  "SA05manjn1pu:430": "agatikānām anuttaragatikabhūtā /",
  "SA05manjn1pu:431": "yānapātrabhūtā bhavasamudrapāragāmināṃ /",
  "SA05manjn1pu:432": "mahābhaiṣajyarājabhūtā sarvavyādhinirghātanāya /",
  "SA05manjn1pu:433": "prajñābhūtā heyopādeyabhāvavibhāvanāyai /",
  "SA05manjn1pu:434": "jñānālokabhūtā sarvatamondhakārakudṛṣṭyapanayanāya /",
  "SA05manjn1pu:435": "cintāmaṇibhūtā sarvasatvayathāśayābhiprāyaparipūraṇāya /",
  "SA05manjn1pu:436": "sarvajñajñānabhūtā mañjuśrījñānakāyapratilambhāya /",
  "SA05manjn1pu:437": "pariśuddhajñānadarśanabhūtā pañcacakṣuḥpratilambhāya /",
  "SA05manjn1pu:438": "ṣaṭpāramitāparipūribhūtā āmiṣābhayadharmadānotsarjanatayā /",
  "SA05manjn1pu:439": "daśabhūmipratilambhabhūtā",
  "SA05manjn1pu:440": "puṇyajñānasaṃbhārasamādhiparipūraṇatayā /",
  "SA05manjn1pu:441": "advayadharmatā dvayadharmavigatatvāt /",
  "SA05manjn1pu:442": "tathatārūpatānanyadharmatādhyāropavigatatvāt /",
  "SA05manjn1pu:443": "bhūtakoṭirūpatā pariśuddhatathāgatajñānakāyasvabhāvatayā /",
  "SA05manjn1pu:444": "sarvākāramahāśūnyatārūpatā aśeṣakudṛṣṭigahanagatinirghātanatayā /",
  "SA05manjn1pu:445": "sarvadharmānabhilāpyarūpeyaṃ nāmasaṃgītir yadutādvayadharmatārthaṃ nāmasaṃdhāraṇaprakāśanatayeti //",
  "SA05manjn1pu:446": "tṛtīyacakrasyeyam anuśaṃsā tatpadāni dvāpañcāśat //",
  "SA05manjn1pu:447_0": "punar aparaṃ vajrapāṇe vajradhara yaḥ kaścit kulaputro vā kuladuhitā vā mantramukhacaryācārī",
  "SA05manjn1pu:447_1": "imāṃ bhagavato mañjuśrījñānasatvasya sarvatathāgatajñānakāyasya jñānamūrter advayaparamārthāṃ",
  "SA05manjn1pu:447_2": "nāmasaṃgītiṃ nāmacūḍāmaṇiṃ sakalaparisamāptam anyūnām akhaṇḍām ebhir eva gāthāpadavyañjanaiḥ",
  "SA05manjn1pu:447_3": "pratyaham akhaṇḍaṃ triṣkālaṃ dhārayiṣyati vācayiṣyati paryavāpsyati yoniśaś ca manasikariṣyati /",
  "SA05manjn1pu:448": "parebhyaś ca vistareṇa yathāsamayaṃ yathāyogyato yāvat saṃprakāśayiṣyati pratyekaṃ cānyatamānyatamanāmārthaṃ /",
  "SA05manjn1pu:449": "mañjuśrījñānakāyam ālambanīkṛtya ekāgramānaso bhāvayiṣyati /",
  "SA05manjn1pu:450_0": "adhimuktitatvamanaskārābhyāṃ samantamukhavihāravihārī sarvadharmaprativedhikayā paramayā",
  "SA05manjn1pu:450_1": "anāvilayā prajñānuviddhayā śraddhayā samanvāgataḥ saṃstasya tryadhvānadhvasamaṅginaḥ",
  "SA05manjn1pu:450_2": "sarvabuddhabodhisatvāḥ samāgamya saṃgamya sarvadharmamukhāny upadarśayiṣyanti /",
  "SA05manjn1pu:451": "ātmabhāvaṃ copadarśayiṣyati /",
  "SA05manjn1pu:452": "durdāntadamakāś ca mahākrodharājāno mahāvajradharādayo jagatparitrāṇabhūtā nānānirmāṇarūpakāyair ojobalaṃ tejo 'pradhṛṣyatāṃ sarvamudrāmantrābhisamayamaṇḍalāny upadarśayiṣyanti /",
  "SA05manjn1pu:453": "aśeṣāś ca mantravidyārājñyaḥ sarvavighnavināyakamārārimahāpratyaṅgirāmahāparājitāḥ sarātriṃdivaṃ pratikṣaṇaṃ sarveryāpatheṣu rakṣāvaraṇaguptiṃ kariṣyanti /",
  "SA05manjn1pu:454": "sarvabuddhabodhisatvādhiṣṭhānaṃ kariṣyanti /",
  "SA05manjn1pu:455": "sarvakāyavāṅmanobhis tasya saṃtāne samyag adhiṣṭhāsyanti /",
  "SA05manjn1pu:456": "sarvabuddhabodhisatvānugraheṇa cānugrahīṣyanti /",
  "SA05manjn1pu:457": "sarvadharmavaiśāradyapratibhānaṃ copasaṃhariṣyanti /",
  "SA05manjn1pu:458": "sarvārhacchrāvakapratyekabuddhāryadharmapremāśayatayā ātmabhāvaṃ copadarśayiṣyanti /",
  "SA05manjn1pu:459_0": "ye ca brahmendropendrarudranārāyaṇasanatkumāramaheśvarakārtikeyamahākālanandikeśvarayamavaruṇakuverahārītīdaśadiglokapālāś",
  "SA05manjn1pu:459_1": "ca satatasamitaṃ sarātriṃdivaṃ gacchatas tiṣṭhataḥ śayānasya niṣaṇṇasya svapato",
  "SA05manjn1pu:460_0": "jāgrataḥ samāhitasyāsamāhitasya ca ekākino bahujanamadhyagatasya ca yāvad grāmanagaranigamajanapadarāṣṭrarājadhānīmadhyagatasyendrakīlarathyāpratolīnagaradvāravīthīcatvaraśṛṅgāṭakanagarāntarāpaṇapaṇyaśālāmadhyagatasya",
  "SA05manjn1pu:460_1": "yāvac chūnyāgaragirikandaranadīvanagahanopagatasya ucchiṣṭasyānucchiṣṭasya mattasy",
  "SA05manjn1pu:460_2": "pramattasya sarvadā sarvathā sarvaprakāraṃ ca parāṃ rakṣāvaraṇaguptiṃ kariṣyanti /",
  "SA05manjn1pu:461": "ratriṃdivaṃ paraṃ svastyayanaṃ kariṣyanti /",
  "SA05manjn1pu:462_0": "ye cānye devanāgayakṣagandharvāsuragaruḍakinnaramahoragā manuṣyāmanuṣyāś ca ye cānye",
  "SA05manjn1pu:462_1": "grahanakṣatramātṛgaṇapatayo yāś ca sapta mātaro yāś ca yakṣiṇīrākṣasīpiścācyas tāḥ",
  "SA05manjn1pu:462_2": "sarvāḥ sahitāḥ samagrāḥ sasainyaḥ saparivārāḥ sarve te rakṣāvaraṇaguptiṃ kariṣyanti /",
  "SA05manjn1pu:463": "paraṃ ca tasya kāye ojobalaṃ prakṣepsyanti /",
  "SA05manjn1pu:464": "ārogyabalam āyurvṛddhiṃś copasaṃhariṣyanti //",
  "SA05manjn1pu:465": "caturthacakrasyeyam anuśaṃsā tatpadāny ekonaviṃśati //",
  "SA05manjn1pu:466": "punar aparaṃ vajrapāṇe vajradhara ya imāṃ nāmasaṃgītiṃ nāmacūḍāmaṇiṃ pratyaham akhaṇḍasamādānatas triḥkṛtvā kaṇṭhagatām āvartayiṣyati /",
  "SA05manjn1pu:467": "pustakagatāṃ vā paṭhamānaḥ pravartayiṣyati /",
  "SA05manjn1pu:468": "bhagavato mañjuśrījñānasatvasya rūpam ālambayann anuvicintayaṃs tadrūpam anudhyāyan /",
  "SA05manjn1pu:469": "tam eva rūpakāyenācirād eva dharmavinayam upādāya drakṣyati /",
  "SA05manjn1pu:470": "gaganatalagatāṃś ca sarvabuddhabodhisatvān nānānirmāṇarūpakāyaiḥ sahagatān drakṣyati /",
  "SA05manjn1pu:471": "na tasya mahāsatvasya jātu kadācit kathamapi durgatyapāyapatanaṃ ca bhaviṣyati /",
  "SA05manjn1pu:472": "nīcakulopapattir na bhaviṣyati /",
  "SA05manjn1pu:473": "pratyantajanapadopapattir na bhaviṣyati /",
  "SA05manjn1pu:474": "na hīnendriyo bhaviṣyati /",
  "SA05manjn1pu:475": "na vikalendriyo bhaviṣyati /",
  "SA05manjn1pu:476": "na mithyādṛṣṭikulopapattir bhaviṣyati /",
  "SA05manjn1pu:477": "nābuddheṣu buddhakṣetreṣūpapatsyate /",
  "SA05manjn1pu:478": "na buddhotpādataddeśitadharmavimukhaparokṣatā bhaviṣyati /",
  "SA05manjn1pu:479": "na ca dīrghāyuṣkeṣu deveṣūpapatsyate /",
  "SA05manjn1pu:480": "na ca durbhikṣarogaśastrāntarakalpeṣūpapatsyate /",
  "SA05manjn1pu:481": "na ca pañcakaṣāyakāleṣūpapatsyate /",
  "SA05manjn1pu:482": "na ca rājaśatrucaurabhayaṃ bhaviṣyati /",
  "SA05manjn1pu:483": "na ca sarvavaikalyadāridrabhayaṃ /",
  "SA05manjn1pu:484": "na cāślokābhyākhyānanindāyaśo'kīrtibhayaṃ bhaviṣyati /",
  "SA05manjn1pu:485": "sujātikulagotrasaṃpannaś ca bhaviṣyati /",
  "SA05manjn1pu:486": "samantaprāsādikarūpavarṇasamanvāgato bhaviṣyati /",
  "SA05manjn1pu:487": "priyo manaāpasukhasaṃvāsapriyadarśanaś ca lokānāṃ bhaviṣyati /",
  "SA05manjn1pu:488": "śubhasaubhāgyādeyavākyaś ca satvānāṃ bhaviṣyati /",
  "SA05manjn1pu:489": "sa yatra yatropapatsyate tatra tatra jātau jātau jātismaro bhaviṣyati /",
  "SA05manjn1pu:490": "mahābhogo mahāparivāro 'kṣayabhogo 'kṣayaparivāro bhaviṣyati /",
  "SA05manjn1pu:491": "agraṇīḥ sarvasatvānām agraguṇasamanvāgato bhaviṣyati /",
  "SA05manjn1pu:492": "prakṛtyā ca ṣaṭpāramitāguṇaiḥ samanvāgato bhaviṣyati /",
  "SA05manjn1pu:493": "caturbrahmavihāravihārī ca bhaviṣyati /",
  "SA05manjn1pu:494": "smṛtisaṃprajanyopāyabalapraṇidhijñānaiḥ samanvāgataś ca bhaviṣyati /",
  "SA05manjn1pu:495": "sarvaśāstraviśārado vāgmī ca bhaviṣyati /",
  "SA05manjn1pu:496": "spaṣṭavāgajaḍapaṭumatir bhaviṣyati /",
  "SA05manjn1pu:497": "dakṣo 'nalasaḥ saṃtuṣṭo mahārtho vitṛṣṇaś ca bhaviṣyati /",
  "SA05manjn1pu:498": "paramaviśvāsī ca sarvasatvānāṃ",
  "SA05manjn1pu:499": "bhaviṣyati /",
  "SA05manjn1pu:500": "ācāryopādhyāyagurūṇāṃ ca saṃmato bhaviṣyati /",
  "SA05manjn1pu:501": "aśrutapūrvāṇi ca tasya śilpakalābhijñājñānaśāstrāṇi cārthato granthataś ca pratibhāsam āgamiṣyati /",
  "SA05manjn1pu:502": "supariśuddhaśīlājīvasamudācāracārī ca bhaviṣyati /",
  "SA05manjn1pu:503": "supravrajitaḥ sūpasaṃpannaś ca bhaviṣyati /",
  "SA05manjn1pu:504": "apramuṣitasarvajñatāmahābodhicittaś ca bhaviṣyati /",
  "SA05manjn1pu:505": "na jātu śrāvakārhatpratyekabuddhaniyāmāvakrāntigataś ca bhaviṣyati //",
  "SA05manjn1pu:506": "pañcamacakrasyeyam anuśaṃsā tatpadāny ekapañcāśat //",
  "SA05manjn1pu:507": "evaṃ vajrapāṇe vajradhara aprameyaguṇasamanvāgato 'sau mantramukhacaryācārī bhaviṣyati /",
  "SA05manjn1pu:508": "anyaiś cāprameyair evaṃprakārair evaṃjātīyair guṇagaṇaiḥ samanvāgato bhaviṣyati /",
  "SA05manjn1pu:509_0": "acirād eva vajrapāṇe vajradhara paramārthanāmasaṃgītisaṃdhārakapuruṣapuṃgavaḥ susaṃbhṛtapuṇyajñānasaṃbhāraḥ",
  "SA05manjn1pu:509_1": "ksiprataraṃ buddhaguṇān samudānīyānuttarāṃ samyaksaṃbodhim abhisaṃbhotsyate /",
  "SA05manjn1pu:510": "analpakalyāṇaparinirvāṇadharmaḥ sarvasatvānām anuttaradharmadeśako 'dhiṣṭhito daśadiksaddharmadundubhir dharmarāja iti /",
  "SA05manjn1pu:511": "ṣaṣṭhacakrasyānuśaṃsā tatpadāny aprameyāṇi //",
  "SA05manjn1pu:512": "oṃ sarvadharmābhāvasvabhāvaviśuddhavajra a ā aṃ aḥ /",
  "SA05manjn1pu:513": "prakṛtipariśuddhāḥ sarvadharmā yaduta sarvatathāgatajñānakāyamañjuśrīpariśuddhitām upādāyeti a āḥ sarvatathāgatahṛdayaṃ hara hara /",
  "SA05manjn1pu:514": "oṃ hūṃ hrīḥ bhagavan jñānamūrtivāgīśvara mahāvāca sarvadharmagaganāmalasupariśuddhadharmadhātujñānagarbha āḥ /",
  "SA05manjn1pu:515": "mantravinyāsaḥ //",
  "SA05manjn1pu:516": "Mns_163 atha vajradharaḥ śrīmāṃ hṛṣṭatuṣṭaḥ kṛtāñjaliḥ /",
  "SA05manjn1pu:517": "praṇamya nāthaṃ saṃbuddhaṃ bhagavantaṃ tathāgataṃ //",
  "SA05manjn1pu:518": "Mns_164 anyaiś ca bahuvidhair nāthair guhyendrair vajrapāṇibhiḥ /",
  "SA05manjn1pu:519": "sa sārdhaṃ krodharājānaiḥ provācoccair idaṃ vacaḥ //",
  "SA05manjn1pu:520": "Mns_165 anumodāmahe nātha sādhu sādhu subhāṣitaṃ /",
  "SA05manjn1pu:521": "kṛto 'smākaṃ mahān arthaḥ samyaksaṃbodhiprāpakaḥ //",
  "SA05manjn1pu:522": "Mns_166 jagataś cāpy anāthasya vimuktiphalakāṃkṣiṇaḥ /",
  "SA05manjn1pu:523": "śreyomārgo viśuddho 'yaṃ māyājālanayoditaḥ //",
  "SA05manjn1pu:524": "Mns_167 gambhīrodāravaipulyo mahārtho jagadarthakṛt /",
  "SA05manjn1pu:525": "buddhānāṃ viṣayo hy eṣa samyaksaṃbuddhadeśitaḥ //",
  "SA05manjn1pu:526": "ity upasaṃhāragāthāḥ pañca //",
  "SA05manjn1pu:527": "āryamāyājālāt ṣoḍaśasāhasrikān mahāyogatantrāntaḥpātisamādhijālapaṭalād bhagavattathāgataśākyamunibhāṣitā bhagavato mañjuśrījñānasatvasya paramārthā nāmasaṃgītiḥ parisamāptā //"
}