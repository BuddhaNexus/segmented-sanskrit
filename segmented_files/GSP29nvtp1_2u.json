{
  "GSP29nvtp1_2u:0": "// prathamādhyāye dvitīyāhnikam //",
  "GSP29nvtp1_2u:1": "// kathālakṣaṇaprakaraṇam //",
  "GSP29nvtp1_2u:2": "______________________________________________________________________",
  "GSP29nvtp1_2u:3": "// pariśuddhiḥ //",
  "GSP29nvtp1_2u:4": "evaṃ prathamāhnike sāṅgopāṅgo nyāyastāvallakṣitaḥ /",
  "GSP29nvtp1_2u:5": "sa ca parārtho 'pi pṛcchopakramapratiyoginyekavaktṛke vicāre vivicya pravarttanīyaḥ /",
  "GSP29nvtp1_2u:6": "tatra ca siddhiparatvam /",
  "GSP29nvtp1_2u:7": "nyāyasya dūṣaṇopakramapratiyoginī tu nānāpravaktṛke kathānāmni kriyāvyatihāre pravartyaṃ vivecanīyaḥ /",
  "GSP29nvtp1_2u:8": "tatra copālambhaparatvaṃ tasya /",
  "GSP29nvtp1_2u:9": "evaṃ ca pravartanīyavivecanīyasiddhiparasāṅganyāyalakṣaṇaṃ prathamāhnikārthaḥ /",
  "GSP29nvtp1_2u:10": "dvitīyāhnikārthastu pravartanavivecana upālambhaparapadārthalakṣaṇamiti yukta idānīṃ tasyārambhaḥ /",
  "GSP29nvtp1_2u:11": "tatrāpi pravartyavivecanīyadvāreṇa pravṛttiprakāratvācca kathāyāḥ prathamaṃ kathāprakaraṇamārabhyate /",
  "GSP29nvtp1_2u:12": "yadyapi ca kathā sākṣāt noddiṣṭā,",
  "GSP29nvtp1_2u:13": "tathāpyasaṃgatibhitā bhāṣyakāraḥ tadupasaṃgraheṇaiva vādādīn vibhajate /",
  "GSP29nvtp1_2u:14": "anyathā hi vādādilakṣaṇasya pūrvāparaprakaraṇāpraveśāt āhnikāpraveśe śāstrabahirbhāvaprasaṅgaḥ /",
  "GSP29nvtp1_2u:15": "atha sūtrakṛtaiva kathā kathaṃ sākṣāt noddiṣṭa,",
  "GSP29nvtp1_2u:16": "vivakṣitaphale ekānekatvānurodhena sāmānyaviśeṣayoryathāyathamuddeśāt?",
  "GSP29nvtp1_2u:17": "tad yathā caturṣu pramaiva vivakṣitaṃ phalamiti pramāṇatvena,",
  "GSP29nvtp1_2u:18": "saiva dvādaśaviṣayiṇī vivakṣiteti prameyatvena,",
  "GSP29nvtp1_2u:19": "hānameva vivakṣitamiti sukhaṃ duḥkhatvena /",
  "GSP29nvtp1_2u:20": "iha tu tattvanirṇayaḥ,",
  "GSP29nvtp1_2u:21": "jalpe svaśaktiparāśaktikhyāpanam,",
  "GSP29nvtp1_2u:22": "vitaṇḍāyāṃ parāśaktimātraprakhyāpanaṃ ca phalāni vivakṣitāni /",
  "GSP29nvtp1_2u:23": "tāni ca na kathāmātrasādhyānīti viśeṣata evoddeśaḥ /",
  "GSP29nvtp1_2u:24": "tatra yaugikaṃ kathāśabdamupādāyānavasaradusthatayā bhāṣyam ākṣipya vārttikena samādhatte---tadayuktamityādinā /",
  "GSP29nvtp1_2u:25": "nāyaṃ kathāśabdo yogamātrānurodhī,",
  "GSP29nvtp1_2u:26": "api tu satyeva tasmin rūḍhiniyata iti /",
  "GSP29nvtp1_2u:27": "anavasaradoṣaṃ pariharannāha---api tviti /",
  "GSP29nvtp1_2u:28": "nanu pūrvapakṣottarapakṣabalābalanirūpaṇaṃ vicāraḥ,",
  "GSP29nvtp1_2u:29": "sa ca na kathāyā āśrayaḥ kiṃ tu viṣaya ityata āha---vicāraviṣayeti /",
  "GSP29nvtp1_2u:30": "prauḍhagauḍanaiyāyikamate catasraḥ kathāḥ /",
  "GSP29nvtp1_2u:31": "sa pratipakṣasthāpanāhīno vitaṇḍā /",
  "GSP29nvtp1_2u:32": "ityatra jalpavad vādasyāpi parāmarśāt /",
  "GSP29nvtp1_2u:33": "puruṣābhiprāyānurodhena caturthodāharaṇasyāpyupapatteriti sānātaniḥ /",
  "GSP29nvtp1_2u:34": "eka evāyaṃ kathāmārga iti bāhyāḥ /",
  "GSP29nvtp1_2u:35": "te dve api tisra eveti niyamayatā nirākṛte /",
  "GSP29nvtp1_2u:36": "tattvabubhutsukathā ca vitaṇḍā ceti vyāhatam /",
  "GSP29nvtp1_2u:37": "na hi prathamasādhananivṛttāveva tattvanirṇayaḥ,",
  "GSP29nvtp1_2u:38": "niḥsādhanasya tasyānupapatteḥ /",
  "GSP29nvtp1_2u:39": "nāpi pratipakṣasādhanamanivartya prathamasya sādhanatvāvasthitiḥ,",
  "GSP29nvtp1_2u:40": "śaṅkitapratipakṣatvāt /",
  "GSP29nvtp1_2u:41": "yadi tu pratipakṣasādhanamanirūpyaiva vijigīṣuvitaṇḍāvat tāvataiva vādinau kṛtinau,",
  "GSP29nvtp1_2u:42": "na tarhi tattvabubhūtsū /",
  "GSP29nvtp1_2u:43": "evaṃ ca yadi vijigīṣuḥ,",
  "GSP29nvtp1_2u:44": "kathamapratibhādyanudbhāvanam /",
  "GSP29nvtp1_2u:45": "na ca vijayatattvanirṇayābhyāṃ phalāntaramavaśiṣyate kathāyāḥ,",
  "GSP29nvtp1_2u:46": "yadarthaṃ vādavitaṇḍā /",
  "GSP29nvtp1_2u:47": "anutpannasya hi tattvanirṇayasyotpādanam,",
  "GSP29nvtp1_2u:48": "utpannasya pālanam,",
  "GSP29nvtp1_2u:49": "pālitasya ca viniyogaḥ /",
  "GSP29nvtp1_2u:50": "sa ca svayamabhyāsaḥ,",
  "GSP29nvtp1_2u:51": "kāruṇikatayā paravyutpādanam /",
  "GSP29nvtp1_2u:52": "etacca sarvaṃ kathātrayaparyavasitam,",
  "GSP29nvtp1_2u:53": "nāpyekakathānirvāhyamiti //",
  "GSP29nvtp1_2u:54": "nanvetāvatāpi na sāmānyalakṣaṇaṃ vibhāvitamityata āha---tathā ceti /",
  "GSP29nvtp1_2u:55": "nānāpravaktṛkā mithaḥ karmatayā yuddhavadāliṅganavacca /",
  "GSP29nvtp1_2u:56": "etena vākyasaṃdṛbdhirmahāvākyamuktaṃ syāt,",
  "GSP29nvtp1_2u:57": "mithaḥ karmatayā sākāṅkṣatvāt,",
  "GSP29nvtp1_2u:58": "vijayādyanekaprayojanavattvācceti /",
  "GSP29nvtp1_2u:59": "vaktrośca praśabdena prakarṣo darśitaḥ /",
  "GSP29nvtp1_2u:60": "sa ca kathārūpamahāvākyanirvāhakatvam /",
  "GSP29nvtp1_2u:61": "tathā ca svasthaḥ sarvañjanapratyayānapalāpī matamātrāvalambī avahito 'kalahakāraśceti kathādhikāriṇo darśitāḥ /",
  "GSP29nvtp1_2u:62": "viparyayeṇa heyā iti /",
  "GSP29nvtp1_2u:63": "vasatīti niruktibhaṅgabhayādāha---arthābhidhāneti vādeti /",
  "GSP29nvtp1_2u:64": "anadhikāriṇo hātumiti bhāvaḥ /",
  "GSP29nvtp1_2u:65": "te 'pi prakṛtoktiko 'vipralambhako yathākālasphūrtikaḥ anākṣepako yuktisiddhasaṃpratyayī ceti pañca vāde upādeyāḥ viparyayeṇa heyāḥ /",
  "GSP29nvtp1_2u:66": "evaṃ bhūtāśca viṣyādaya eva prāyeṇeti ta evoktāḥ /",
  "GSP29nvtp1_2u:67": "evaṃ ca sati heyān vihāya yo yathābhūtaḥ sa tathābhūtena vaktumarhati /",
  "GSP29nvtp1_2u:68": "tathā sati kathā mahāvākyasiddhau phalasiddheḥ /",
  "GSP29nvtp1_2u:69": "na hi yuyutsuriraṃsū pratipadya ciraṃ asiddhaṃ saṃbhūya samīhitaṃ sādhayataḥ /",
  "GSP29nvtp1_2u:70": "yathoddeśamiti /",
  "GSP29nvtp1_2u:71": "tattvapratipattihetutvād vādasyādāvuddeśaḥ //",
  "GSP29nvtp1_2u:72": "vārttikamupaveśayituṃ pīṭhamāracayati---tadanavasāyāditi /",
  "GSP29nvtp1_2u:73": "evamiti /",
  "GSP29nvtp1_2u:74": "atideśārthamāha---na vicāramiti /",
  "GSP29nvtp1_2u:75": "śrutivyavacchedyatayā vitaṇḍāṃ tāvad vyavacchinattiyadyapīti /",
  "GSP29nvtp1_2u:76": "tātparyavyavacchedyatayā idānīṃ jalpaṃ vyavacchinatti---yadyapi ceti /",
  "GSP29nvtp1_2u:77": "pramāṇamūlaiḥ pramāṇamūlābhimatairniyameneti śeṣaḥ /",
  "GSP29nvtp1_2u:78": "nābhiprāyaniyamaḥ śrūyata ityata āha---yathā caitaditi /",
  "GSP29nvtp1_2u:79": "sādhane ca tarkasya pramāṇāpekṣā,",
  "GSP29nvtp1_2u:80": "upālambhe tu kevalo 'pi samarthaḥ,",
  "GSP29nvtp1_2u:81": "pratitarkapratihatasyāsādhanatvāt /",
  "GSP29nvtp1_2u:82": "āgāminaṃ bhāvasādhanatvasvīkāramiva dṛṣṭvā prāha---ubhayatheti /",
  "GSP29nvtp1_2u:83": "tadgatākṣepastu uddeśa eva pramāṇatarkaśabdasya sādhanopālambhaśabdavat svavācakalakṣaṇayā vā,",
  "GSP29nvtp1_2u:84": "śabdāvāntaravyāpāratayā vā śabdapratipāditatayā vā samarthitaprāyaḥ /",
  "GSP29nvtp1_2u:85": "tataḥ siddhavadāha---yada tviti /",
  "GSP29nvtp1_2u:86": "aparādhapratipādanaṃ hyupālambhaḥ /",
  "GSP29nvtp1_2u:87": "na ca acetano 'parādhyati,",
  "GSP29nvtp1_2u:88": "nāpi pratipādyate,",
  "GSP29nvtp1_2u:89": "kiṃ puruṣaḥ /",
  "GSP29nvtp1_2u:90": "tadidamuktam---puruṣadharmopālambheti /",
  "GSP29nvtp1_2u:91": "karmakaraṇayorhi pradhānavyāpāraḥ,",
  "GSP29nvtp1_2u:92": "phalamekameva /",
  "GSP29nvtp1_2u:93": "taddvārā ca viṣayaḥ /",
  "GSP29nvtp1_2u:94": "prakṛte karmakaraṇayorapi karmaiva /",
  "GSP29nvtp1_2u:95": "iyāṃstu viśeṣaḥ,",
  "GSP29nvtp1_2u:96": "yat karmatvadaśāyāṃ śabdāderanityatvaṃ dharmo karmakaraṇayorapi karmaiva /",
  "GSP29nvtp1_2u:97": "iyāṃstu viśeṣaḥ,",
  "GSP29nvtp1_2u:98": "yat karmatvadaśāyāṃ śabdāderanityatvaṃ dharmo jijñāsitatayā,",
  "GSP29nvtp1_2u:99": "viṣayatvadaśāyāṃ tu vastutayetyāśayavān yathāśrutavārttikānurodhena vyācaṣṭe---dharmīti /",
  "GSP29nvtp1_2u:100": "anyathā tu viṣayaḥ śaktiviṣayaḥ śakyaṃ kāryamiti yāvadityevamapi sugamametat /",
  "GSP29nvtp1_2u:101": "atra hi jalpe nigrahasthānaviniyogādityādibhāṣye na hiṃsyāt sarvabhūtāni /",
  "GSP29nvtp1_2u:102": "itivad vāde sarvanigrahasthānapratiṣedhe agnīṣomīyaṃ paśumālabheta itivat siddhāntāviruddha ityādiviśeṣavidhirityarthaḥ /",
  "GSP29nvtp1_2u:103": "sphuṭaḥ pratīyate /",
  "GSP29nvtp1_2u:104_0": "vārtikakārastu rāgataḥ sarvapañcanakhabhakṣaṇaprāptivat upālambhagrahaṇāt sarvanigrahasthānaprāptau",
  "GSP29nvtp1_2u:104_1": "pañca pañcanakhā bhakṣyāḥ itivat parisaṃkhyānārthamuttarapadārambha iti vyākhyātavān /",
  "GSP29nvtp1_2u:105": "tadetadatikuśalatayā mithaḥ avirodhayannāha---jalpa iti /",
  "GSP29nvtp1_2u:106": "tathāpi niyamārthe ityasaṃgatam /",
  "GSP29nvtp1_2u:107": "pākṣikavyavacchedaphalo hi niyamaḥ /",
  "GSP29nvtp1_2u:108": "na cātrāpratibhādi pākṣikam,",
  "GSP29nvtp1_2u:109": "upālambhapadena nirāśaṅkameva pratipāditatvāt ityata āha---niyamaḥ parisaṃkhyeti /",
  "GSP29nvtp1_2u:110": "ayamarthaḥ,",
  "GSP29nvtp1_2u:111": "yadyapi vidhiratyantamaprāptau niyamaḥ pākṣike sati /",
  "GSP29nvtp1_2u:112": "tatra cānyatra ca prāptau parisaṃkhyeti kīrtyate //",
  "GSP29nvtp1_2u:113": "iti bhedo darśitaḥ,",
  "GSP29nvtp1_2u:114": "tathāpyalpīyānayamiti manyamānena parisaṃkhyāyāmapi niyamapadaṃ prayujyate,",
  "GSP29nvtp1_2u:115": "itaravyavacchedalakṣaṇasya phalasyāviśiṣṭatvāditi /",
  "GSP29nvtp1_2u:116": "iha vāde caturdhā nigrahasthānagatiḥ /",
  "GSP29nvtp1_2u:117": "kiñcidasaṃbhāvanīyameva yathā,",
  "GSP29nvtp1_2u:118": "hāniḥ sannyāso nirarthakamarthāntaramavijñātārthamapārthakamiti ṣaṭkam /",
  "GSP29nvtp1_2u:119": "kiñcit saṃbhavadapyanudbhāvyameva yathā,",
  "GSP29nvtp1_2u:120": "pratijñāntaraṃ hetvantaramajñānamapratibhā vikṣepo matānujñā paryanuyojyopekṣaṇamiti saptakam /",
  "GSP29nvtp1_2u:121": "kiñcit tūdbhāvyamātraṃ yathā,",
  "GSP29nvtp1_2u:122": "virodho 'prāptakālaṃ nyūnamadhikaṃ punaruktamayathānubhāṣaṇamapasiddhānta iti saptakam /",
  "GSP29nvtp1_2u:123": "kiñcicca kathāvasānikaṃ yathā,",
  "GSP29nvtp1_2u:124": "hetvābhāso niranuyojyānuyogaśceti dvayamiti /",
  "GSP29nvtp1_2u:125": "tatra hānyādīnāmaśaktisaṃguhanaprakāratvāt,",
  "GSP29nvtp1_2u:126": "tattvabubhutsutayā ca vāde tadabhāvāt teṣāmasaṃbhavaḥ /",
  "GSP29nvtp1_2u:127": "saṃbhavatāmanudbhāvane hetumāha---na khalviti /",
  "GSP29nvtp1_2u:128": "kathāmaparyavasāyayatāmapyudbhāvane hetumāha---adhikaṃ tviti /",
  "GSP29nvtp1_2u:129": "tattvapratipatteḥ sākṣād vyāghāto viparītapratipattiryathā,",
  "GSP29nvtp1_2u:130": "hetvābhāsānudbhāvane niranuyojyānuyogānudbhāvane ca pāramparyavyāghāto vyāsaṅgādīnā tatsāmagrīpratirodhaḥ /",
  "GSP29nvtp1_2u:131": "tatrādhikānudbhāvane prathamo yadi na syāt,",
  "GSP29nvtp1_2u:132": "tathāpi dvitīyaḥ syādeva /",
  "GSP29nvtp1_2u:133": "tathā hi, virodhe yogyatāvirahaḥ /",
  "GSP29nvtp1_2u:134": "aprāptakāle ākāṅkṣāvirahaḥ /",
  "GSP29nvtp1_2u:135": "nyūne ākāṅkṣitāsamabhivyāhāraḥ /",
  "GSP29nvtp1_2u:136": "sa cānāsaktiviśeṣaḥ /",
  "GSP29nvtp1_2u:137": "adhike anākāṅkṣitasamabhivyāhāraḥ /",
  "GSP29nvtp1_2u:138": "punarukte 'pyevam /",
  "GSP29nvtp1_2u:139": "so 'pyākāṅkṣāvirahaviśeṣaḥ /",
  "GSP29nvtp1_2u:140": "ayathānubhāṣaṇe uktāpratisandhānam /",
  "GSP29nvtp1_2u:141": "apasiddhānte saṃmukhapramāṇabādhākrāntiriti ākāṅkṣāyogyatāsattimattayā pratisaṃhitaṃ pramāṇāntarāpratihataṃ ca vākyaṃ tattvapratipatteraṅgam, nānyathā /",
  "GSP29nvtp1_2u:142": "tasmādetadarthamidamudbhāvyamiti //",
  "GSP29nvtp1_2u:143": "tadetat sarvamabhiprāyaṃ niyamayataḥ sūtrakārasya saṃmataṃ sūtrādeva ca labhyate /",
  "GSP29nvtp1_2u:144": "vārttikakṛtā tu nyūnādicatuṣṭayamudāharaṇārthaṃ darśitam,",
  "GSP29nvtp1_2u:145": "na tu niyamaḥ kṛta iti vyājena darśayati---tathā ceti /",
  "GSP29nvtp1_2u:146": "nanu vyatisaṅgo vyatihāraḥ /",
  "GSP29nvtp1_2u:147": "sa ca sādhanopalambhavānityetāvataivokte gamyate /",
  "GSP29nvtp1_2u:148": "tataḥ pramāṇatarkagrahaṇamatiricyata ityata āha---pūrvasminniti /",
  "GSP29nvtp1_2u:149": "tathāpyasmin pakṣe kimasya prayojanamityata āha---sādhanopālambhaviśeṣaṇāya ceti /",
  "GSP29nvtp1_2u:150": "anuvidheyastheyasabhyapuruṣavatī janatā sabhetyucyate /",
  "GSP29nvtp1_2u:151": "tatrānuvidheyasya yathāśakti yathāniyamaṃ saṃmānāsaṃmānavyañjakaṃ karma /",
  "GSP29nvtp1_2u:152": "naitad vāde /",
  "GSP29nvtp1_2u:153": "tatra hi tattvabubhutsutayā svayamavātattvajñaḥ tattvajñāninamupāsīta /",
  "GSP29nvtp1_2u:154": "stheyānāṃ tu vādasthānakathāviśeṣavyavasthāpanaṃ pūrvottaravādasthāpanaṃ vivadamānayorguṇadoṣāvadhāraṇaṃ bhagnaprativādiprabodhanaṃ loke niṣpannakathāphalapratipādanaṃ ca karmāṇi /",
  "GSP29nvtp1_2u:155": "etadarthaṃ ca tatra prāśnikopayogo yad vādinau kāraṇagraheṇa evaṃ kartumaśaktau /",
  "GSP29nvtp1_2u:156": "na caivaṃ vāde /",
  "GSP29nvtp1_2u:157": "tatra tayoreva vītarāgatayā śaktatvādityāśayavānāha---na vāde prāśnikānāmiti /",
  "GSP29nvtp1_2u:158": "tat kiṃ parivarjanameva tatra teṣām?",
  "GSP29nvtp1_2u:159": "netyāha---daivāgatānāṃ tviti /",
  "GSP29nvtp1_2u:160": "savādenaprāmādikakathābhāsaśaṅkāmapanetuṃ natūktakarmāṇi kārayitumiti bhāvaḥ //1 //",
  "GSP29nvtp1_2u:161": "yathoktopapannaśchalajātinigrahasthānasādhanopālambho jalpaḥ //1 //",
  "GSP29nvtp1_2u:162": "______________________________________________________________________",
  "GSP29nvtp1_2u:163": "// pariśuddhiḥ //",
  "GSP29nvtp1_2u:164": "ubhayasādhanavattvasādharmyād vādānantaraṃ jalpoddeśasiddhiḥ /",
  "GSP29nvtp1_2u:165": "tatsiddhau satyāṃ saṃgatim āha---uddeśeti /",
  "GSP29nvtp1_2u:166": "nanu jalpasyobhayasādhanavattvāsaṃbhavānna vitaṇḍāvyavacchedaḥ /",
  "GSP29nvtp1_2u:167": "tathā hi yadi pūrvasādhanaṃ dūṣitam,",
  "GSP29nvtp1_2u:168": "nigṛhītastarhi vādī,",
  "GSP29nvtp1_2u:169": "jitaṃ dvitīyena /",
  "GSP29nvtp1_2u:170": "nivṛttā kathā /",
  "GSP29nvtp1_2u:171": "na dūṣitaṃ cet---uttarābhāsavacanena cāvacanena ca nigṛhītastarhi dvitīyo,",
  "GSP29nvtp1_2u:172": "jitaṃ prathamena,",
  "GSP29nvtp1_2u:173": "nivṛttā katheti nāsti dvitīyasādhanāvasara iti /",
  "GSP29nvtp1_2u:174": "naitadevam /",
  "GSP29nvtp1_2u:175": "yathā hi vāde svasādhanasthitau parasādhananivṛttau ca tattvanirṇayo na viparyaye,",
  "GSP29nvtp1_2u:176": "tathā jalpe 'pi svasādhanasthitau parasādhananivṛttau ca vijayo viparyaye bhaṅgaḥ /",
  "GSP29nvtp1_2u:177": "ubhayasthitinivṛttyoḥ pariṣadeva vijayate /",
  "GSP29nvtp1_2u:178_0": "tadayaṃ jalprapavṛttikramaḥ vādini sādhanamātraṃ prayujya saṃkṣepato vistarato vā",
  "GSP29nvtp1_2u:178_1": "ābhāsān uddhṛtya virate sati ucyamānagrāhyanigrahāprāptau ābhāsabahiruktagrāhyanigrahālābhe",
  "GSP29nvtp1_2u:178_2": "tadvacanārthamavagamyānūdya dūṣayitvā prativādīsvapakṣe sthāpanāṃ prayuñjīta /",
  "GSP29nvtp1_2u:179": "aprayuñjānastu dūṣitaparapakṣo 'pi navijayī /",
  "GSP29nvtp1_2u:180": "ślādhyastu syādātmānamarakṣan paraghātīva vīraḥ /",
  "GSP29nvtp1_2u:181": "tasminnapyevaṃ virate sati anuktocyamānagrāhyanigrahālābhe tadvavacanamavagamyānūdya dūṣaṇāṅgaṃ prati dūṣyābhāsabahiruktagrāhyanigrahālābheda prathamavādī sthāpanāṃśaṃ dūṣayet /",
  "GSP29nvtp1_2u:182": "adūṣayaṃsatu rakṣitasvapakṣo 'pi na vijayī /",
  "GSP29nvtp1_2u:183": "ślādhyastu syāt vañcitaparaprahāra iva tamapraharamāṇaḥ /",
  "GSP29nvtp1_2u:184": "anuktocyamānagrāhyābhāsabahiruktagrāhyanigrahalābhe tu tāvataiva kathāviratirna sādhanavicārāvakārśaḥ /",
  "GSP29nvtp1_2u:185": "śarasandhānasamaya eva yo mūrcchitaḥ tadvāṇavāraṇatatpraharaṇānuṣṭhānavad viphalatvāt /",
  "GSP29nvtp1_2u:186": "tatrānuktagrāhyamapratibhādi /",
  "GSP29nvtp1_2u:187": "ucyamānagrāhyamaprāptakālādi /",
  "GSP29nvtp1_2u:188": "ābhāsabahiruktagrāhyaṃ pratijñāvirodhādi /",
  "GSP29nvtp1_2u:189": "eṣvasatsu ābhāsacintā /",
  "GSP29nvtp1_2u:190": "tataḥ punaḥ pratidūṣaṇoktau ābhāsabahiḥpratijñāhānyādi /",
  "GSP29nvtp1_2u:191": "etacca pañcame prapañcanīyamiti //",
  "GSP29nvtp1_2u:192": "yadyapi nigrahasthānapadenāviśeṣāt sarvaprāptau siddhāntāviruddhaḥ pañcāvayavopapanna iti padadvayātideśo mandaḥ,",
  "GSP29nvtp1_2u:193": "tathāpi gorbalīvardanyāyenāpi yathāśrutabhāṣyopapattau kṛtaṃ tadbhāṅgeneti manyamāno bhāṣyaṃ vārttikena samañjasayannāha---uktamātramityādi /",
  "GSP29nvtp1_2u:194": "yadyapyaparādhasaṃgūhanārthaṃ pratijñāhānipratijñāntarapratijñāsaṃnyāsahetvantarārthāntaranirarthakāvijñātārthavikṣepāpasiddhāntānāmupādānaṃ saṃbhavati,",
  "GSP29nvtp1_2u:195": "tathāpi na sarvanigrahopādānasaṃbhavaḥ /",
  "GSP29nvtp1_2u:196": "api ca pramādaskhalite 'pi chalādibhireva pratyavasthātumucitam,",
  "GSP29nvtp1_2u:197": "nigrahasthānāpekṣayā teṣāmanudbhaṭāparādhatvāt /",
  "GSP29nvtp1_2u:198": "tasmādudbhāvyatayaivāmīṣāṃ sarveṣāmavatāraḥ /",
  "GSP29nvtp1_2u:199": "tathā ca nāyuktatvamityabhiprāyavānāha---tat kimiti /",
  "GSP29nvtp1_2u:200": "sādhusādhanopādāne ca vādinā kṛta ityupalakṣaṇam /",
  "GSP29nvtp1_2u:201": "pareṇa sādhusādhanopādāne ca kṛta ityapi draṣṭavyam /",
  "GSP29nvtp1_2u:202": "nanu bhāṣyaṃ dūṣayitvā kimadhikamamihitam?",
  "GSP29nvtp1_2u:203": "tenāpi tattvarakṣaṇārthatvapratipādanādityata āha---tadanena prakāreṇeti /",
  "GSP29nvtp1_2u:204": "prakāre bhāṣyam asaṃgatam,",
  "GSP29nvtp1_2u:205": "na tu prayojane /",
  "GSP29nvtp1_2u:206": "tatastadapyevameva neyamiti /",
  "GSP29nvtp1_2u:207": "chalādivyutpādanaṃ prayojyatayeti śeṣaḥ //2 //",
  "GSP29nvtp1_2u:208": "sa pratipakṣasthāpanāhīno vitaṇḍā //3 //",
  "GSP29nvtp1_2u:209": "______________________________________________________________________",
  "GSP29nvtp1_2u:210": "// pariśuddhiḥ //",
  "GSP29nvtp1_2u:211": "nanu vitaṇḍāyāḥ pratipakṣasthāpanāhīnatvamasaṃgatam,",
  "GSP29nvtp1_2u:212": "ekasādhanatāyāṃ puruṣaśakterapyanirūpaṇāt /",
  "GSP29nvtp1_2u:213": "tathātve vā kṛtaṃ jalpena prayāsabahulena,",
  "GSP29nvtp1_2u:214": "antataḥ satpratipakṣatayāpi dvitīyasādhanapraveśāt /",
  "GSP29nvtp1_2u:215": "naitadevam,",
  "GSP29nvtp1_2u:216": "puruṣaśaktinirūpaṇāviśeṣe 'pi jalpe pratyavekṣāparāghātobhayagocaraśaktinirūpaṇāt,",
  "GSP29nvtp1_2u:217": "kṛtavidyakṣatriyadvayayuddhavat /",
  "GSP29nvtp1_2u:218": "vitaṇḍāyāṃ tu daśarathadaśānanatanayatamasivamīyuddhavat,",
  "GSP29nvtp1_2u:219": "kākolūkayuddhavad vā /",
  "GSP29nvtp1_2u:220": "ekasya svapratyavekṣāśaktiraparasya parāghātanaipuṇaṃ nirūpyate /",
  "GSP29nvtp1_2u:221": "kathamayaṃ viśeṣa iti cet?",
  "GSP29nvtp1_2u:222": "vādinorabhiprāyavaśādanuvidheyastheyānurodhāt veti na kiñcidetat dvitīyasādhanapraveśasatu dūṣaṇatayā na pratiṣidhyate /",
  "GSP29nvtp1_2u:223": "api tu sthāpanātvena /",
  "GSP29nvtp1_2u:224": "na cāyaṃ niyamaḥ,",
  "GSP29nvtp1_2u:225": "asiddhatvādudbhāvanenāpi kathāparyavasānāditi,",
  "GSP29nvtp1_2u:226": "samākhyānirvacanasāmarthyāt eva gamyata iti /",
  "GSP29nvtp1_2u:227": "na caivamastviti vācyam,",
  "GSP29nvtp1_2u:228": "jalpe 'pi parapakṣāghātasya gatatvenātivyāpakatvāt /",
  "GSP29nvtp1_2u:229": "mātragrahaṇāt tu tannivṛttiriti cet---na,",
  "GSP29nvtp1_2u:230": "tena sādhanānivṛtteḥ /",
  "GSP29nvtp1_2u:231": "tatra sādhanopālambhasamudāye dūṣaṇamātraṃ vitaṇḍetyevamapyupapatteriti //3 //",
  "GSP29nvtp1_2u:232": "// iti kathālakṣaṇaprakaraṇam //",
  "GSP29nvtp1_2u:233": "// hetvābhāsalakṣaṇaprakaraṇam //",
  "GSP29nvtp1_2u:234": "______________________________________________________________________",
  "GSP29nvtp1_2u:235": "// pariśuddhi //",
  "GSP29nvtp1_2u:236": "evaṃ kathāprakaraṇaṃ samarthimatam /",
  "GSP29nvtp1_2u:237": "tasyāśca śarīraṃ sādhanaṃ dūṣaṇaṃ ca /",
  "GSP29nvtp1_2u:238": "tatra sādhanavādinā prathamatastadābhāsaparihāre dūṣaṇavādināpi saduttaraparigrahe yatnavatā bhavitavyam /",
  "GSP29nvtp1_2u:239": "saduttarālābhe hi asaduttarāvatāra iti śikṣārthaṃ hetvābhāsāḥ prathamaṃ chalādibhya uddiṣṭā iti saiva saṃgatirihāpītyāha---uddeśeti /",
  "GSP29nvtp1_2u:240_0": "atra triṣoḍaśyāṃ vyāpakāvyāpakabhedena yā dviṣoḍaśī sā asiddhaviśeṣaṇāsiddhaviśeṣyā",
  "GSP29nvtp1_2u:240_1": "samarthaviśeṣaṇā samarthaviśeṣyasandigdhaviśeṣaṇasandigdhaviśeṣyabhedena vivakṣitā",
  "GSP29nvtp1_2u:240_2": "dvānavataṃ śataṃ bhavatīti /",
  "GSP29nvtp1_2u:241": "saivāsiddhisandehayorvādiprativādisaṃbandhādaṣṭāviṃśataṃ śataṃ bhavet /",
  "GSP29nvtp1_2u:242": "saivānyatarāsiddhyā vyadhikaraṇasamarthasandigdhaviśeṣaṇaviśeṣyabhedāt dvāvanataṃ śatamaparaṃ syāt /",
  "GSP29nvtp1_2u:243": "saivomayānyatarāśrayāsiddhaviśeṣaṇaviśeṣyasaṃbandhādaparamaṣṭāviṃśataṃ śataṃ bhavet /",
  "GSP29nvtp1_2u:244": "saivāśrayāsiddhaviśeṣaṇāvyadhikaraṇāsamarthasandigdhaviśeṣaṇaviśeṣyasaṃbandhādaparaṃ dvānavataṃ śatam /",
  "GSP29nvtp1_2u:245": "saiva sandigdhavyadhikaraṇāsamarthasandigdhaviśeṣaṇaviśeṣyasaṃbandhādaparaṃ dvānavataṃ śatam /",
  "GSP29nvtp1_2u:246": "iyamevāśrayāsiddhiprakṣepeṇāparaṃ dvānavataṃ śatam /",
  "GSP29nvtp1_2u:247": "saiva sandigdhatāṃ parityajyānyathāsiddhimupādāyāparaṃ dvānavataṃ śatam /",
  "GSP29nvtp1_2u:248": "iyamevāśrayāsiddhiprakṣepeṇāparaṃ dvānavataṃ śantam /",
  "GSP29nvtp1_2u:249": "saivānyathāsiddhiṃ vihāya viruddhatāmupādāyāparaṃ dvānavataṃ śatam /",
  "GSP29nvtp1_2u:250": "atraiva punarāśrayāsiddhiṃ prakṣipyāparaṃ dvānavataṃ śatam iti /",
  "GSP29nvtp1_2u:251": "so 'yamasiddhaviruddhānaikāntikānāṃ prapañcaḥ /",
  "GSP29nvtp1_2u:252": "prakaraṇasamaṃ prapañcayituṃ vastugatiṃ tāvadāhetyāha---tanneti /",
  "GSP29nvtp1_2u:253": "antata iti /",
  "GSP29nvtp1_2u:254": "agṛhyamāṇaviśeṣadaśāyāmityarthaḥ /",
  "GSP29nvtp1_2u:255": "kālātyayāpadiṣṭastūddeśa eva prapañcitaḥ iti //",
  "GSP29nvtp1_2u:256": "atra cātītakālo mandatamaprayogaḥ,",
  "GSP29nvtp1_2u:257": "kālābhāvāt /",
  "GSP29nvtp1_2u:258": "yasya hyavasaro nāsti,",
  "GSP29nvtp1_2u:259": "tasyārthakriyā prati vicārataḥ sattvaṃ nāstīti /",
  "GSP29nvtp1_2u:260": "mandataraprayogastvasiddhaḥ,",
  "GSP29nvtp1_2u:261": "sati svakāle svayamevābhāvāt /",
  "GSP29nvtp1_2u:262": "yastu svayameva nāsti,",
  "GSP29nvtp1_2u:263": "tasya deśakālāvasthāvirodhasāmarthānāṃ nāvakāśaḥ /",
  "GSP29nvtp1_2u:264": "mandaprayogastu satpratipakṣaḥ,",
  "GSP29nvtp1_2u:265": "satoḥ kāladeśavattvayoravasthābhāvāt /",
  "GSP29nvtp1_2u:266": "avasthābhāve 'virodhasāmarthyayoranavakāśāt /",
  "GSP29nvtp1_2u:267": "sāvakāśaprayogastu viruddhaḥ,",
  "GSP29nvtp1_2u:268": "kāladeśāvasthāsu satīṣu virodhāt /",
  "GSP29nvtp1_2u:269": "yastvevaṃ tasya kutaḥ sāmarthyam?",
  "GSP29nvtp1_2u:270": "prāyaḥprayogastu savyabhicāraḥ,",
  "GSP29nvtp1_2u:271": "kāladeśāvasthāvirodheṣu satsu sāmarthyamātrābhāvādityanena hetunā savyabhicārādikramoddeśaḥ /",
  "GSP29nvtp1_2u:272": "yad vā sugrahaḥ savyabhicāraḥ,",
  "GSP29nvtp1_2u:273": "vicchedamātrasiddhau tatsiddheḥ,",
  "GSP29nvtp1_2u:274": "upadarśitaviparītagrahaṇe tatsiddhiḥ /",
  "GSP29nvtp1_2u:275": "yatnagrāhyo vireddhaḥ /",
  "GSP29nvtp1_2u:276": "atiyatnagrāhyaḥ prakaraṇasamaḥ,",
  "GSP29nvtp1_2u:277": "taditarasamastarūpasampannamanyadapanīya tatsiddheḥ /",
  "GSP29nvtp1_2u:278": "durgraho 'siddhaḥ,",
  "GSP29nvtp1_2u:279": "asiddhāśrayo 'pi kaścit heturiti paramatanirākaraṇāvaṣṭambhena tatsiddheḥ /",
  "GSP29nvtp1_2u:280": "durgrahataraḥ kālātyayāpadiṣṭaḥ,",
  "GSP29nvtp1_2u:281": "bādhakasyānanyathāsiddhyā prāmāṇyaṃ vyavasthāpya tatsiddheriti /",
  "GSP29nvtp1_2u:282": "tadvivakṣayā kramaniyama iti //4 //",
  "GSP29nvtp1_2u:283": "______________________________________________________________________",
  "GSP29nvtp1_2u:284": "// pariśuddhiḥ //",
  "GSP29nvtp1_2u:285": "nanu vibhāgasūtre savyabhicāra ityuddiṣṭaṃ padamiha māṣyakāro lakṣaṇatvenaiva vyācaṣṭe /",
  "GSP29nvtp1_2u:286": "evaṃ coddiṣṭaṃ na lakṣitam,",
  "GSP29nvtp1_2u:287": "lakṣitaṃ ca noddiṣṭamityata āha---atra ceti /",
  "GSP29nvtp1_2u:288": "tathāpi lakṣaṇe vaktavye padaniruktiḥ kvopayujyate ityata āha---etaduktaṃ bhavatīti /",
  "GSP29nvtp1_2u:289": "kiṃ tvekasminnante yo niyata iti anvayato vyatirekato vā sādhyenaiva sahacarito dṛṣṭa ityarthaḥ /",
  "GSP29nvtp1_2u:290": "tadviparyayādanaikāntiko 'niyataḥ sādhyenaiva sahito na dṛṣṭaḥ /",
  "GSP29nvtp1_2u:291": "ubhayapakṣagāmīti yāvaditi ubhayapakṣaprasañjaka ityarthaḥ /",
  "GSP29nvtp1_2u:292": "etena sādhāraṇāsādhāraṇānupasaṃhāryāḥ saṃgṛhītā iti sphuṭam /",
  "GSP29nvtp1_2u:293": "bodhābhāsaprasañjitāmativyāptimanena vyākhyānena vyudastāmāha---na caivaṃbhūtā /",
  "GSP29nvtp1_2u:294": "etacca tatra tatra vakṣyate /",
  "GSP29nvtp1_2u:295": "tadevamiti /",
  "GSP29nvtp1_2u:296": "anaikāntikapadavat savyabhicārapadamapi vyākhyeyamityarthaḥ /",
  "GSP29nvtp1_2u:297": "nanvetāvataiva sarvaṃ vyākhyātam,",
  "GSP29nvtp1_2u:298": "tat kimaparamavaśiṣyate yadarthaṃ sarvo 'yamityādi vārtikamityata āha---avagatam iti /",
  "GSP29nvtp1_2u:299": "na nu anyatra prameyāditi asaṃgatam /",
  "GSP29nvtp1_2u:300": "sādhyatadviparyayau hyantadvayam /",
  "GSP29nvtp1_2u:301": "na ca tadasya nāsti /",
  "GSP29nvtp1_2u:302": "athāyamarthaḥ,",
  "GSP29nvtp1_2u:303": "na tatrāyamanvayato vyatirekato vā niyata iti /",
  "GSP29nvtp1_2u:304": "tathāpi nāyamevaivaṃbhūtaḥ,",
  "GSP29nvtp1_2u:305": "sarveṣāmevānaikāntikānāmevaṃrūpatvāt /",
  "GSP29nvtp1_2u:306": "tadasyaiva varjanamanupapannam /",
  "GSP29nvtp1_2u:307": "udāharaṇamātrārthatvānna doṣa ityapi na yuktam,",
  "GSP29nvtp1_2u:308": "nityaścānityaścetyādisaṃgrāhyakoṭāvanaikāntikasyāpradarśanādityata āha---prameyapadārthasya tviti /",
  "GSP29nvtp1_2u:309": "tadayaṃ vārttikārthaḥ,",
  "GSP29nvtp1_2u:310": "kaścid dharmaḥ sarvasyaprameyatvādilakṣaṇaḥ,",
  "GSP29nvtp1_2u:311": "kaścit kasyacideva nityatvādilakṣaṇaḥ /",
  "GSP29nvtp1_2u:312": "tatra sarvasya vā kasyacid vā yo dharmo hetutayopātta ubhāvantau sādhyadharmatadviparyayau āśritya prasajya pravartate dharmiṇi so 'naikāntika iti /",
  "GSP29nvtp1_2u:313": "vyatirekyavyatirekitayā dharmadvaividhyapradarśanenānaikāntikasya viṣayavivecanaṃ sūcitam /",
  "GSP29nvtp1_2u:314": "vyatirekiṇyeva hi dharme sādhye 'naikāntikaḥ saṃbhavatprayogo na tvavyatirekiṇi /",
  "GSP29nvtp1_2u:315": "na nu paryudāsābhiprāyeṇaiva prāk vyākhyātam /",
  "GSP29nvtp1_2u:316": "tat kathaṃ tatpratiṣedha ityata āha---paryudāsapakṣa iti /",
  "GSP29nvtp1_2u:317": "tathāpi nābrāhmaṇa iti prasajyapratiṣedhodāharaṇam /",
  "GSP29nvtp1_2u:318": "na hi goghaṭādāvabrāhmaṇa iti vaktāro bhavanti,",
  "GSP29nvtp1_2u:319": "api tu kṣatriyādāvityāha---na punarityādi subodham //5 //",
  "GSP29nvtp1_2u:320": "siddhāntamabhyupetya tadvirodhī viruddhaḥ //6 //",
  "GSP29nvtp1_2u:321": "______________________________________________________________________",
  "GSP29nvtp1_2u:322": "// pariśuddhiḥ //",
  "GSP29nvtp1_2u:323": "sūtre samānakartṛkatvābhāvāt ktvāpratyayānupapattyā śabdadoṣamāha---na khalviti /",
  "GSP29nvtp1_2u:324": "arthadoṣamāha---na ca pakṣa iti /",
  "GSP29nvtp1_2u:325": "upalakṣaṇa caitat /",
  "GSP29nvtp1_2u:326": "etasmin sati virodhāpasiddhāntau nigrahasthāne niravakāśe /",
  "GSP29nvtp1_2u:327": "tayoḥ satorayaṃ vā mīmāṃsakābhimato viśeṣavirodho 'pi viruddha syādityapi /",
  "GSP29nvtp1_2u:328": "abhyupagameti /",
  "GSP29nvtp1_2u:329": "siddhāntaśabdenātra pakṣo vivakṣito 'to na prakṛtahānaṃ nāpyapasiddhāntavaiyarthyamityarthaḥ /",
  "GSP29nvtp1_2u:330": "viśeṣaviruddhaprasaṅganivārayati---viśeṣeti /",
  "GSP29nvtp1_2u:331": "abhyupetya ityanena pratijñāyeti vivakṣitam,",
  "GSP29nvtp1_2u:332": "na tvabhipretyeti /",
  "GSP29nvtp1_2u:333": "na ca viśeṣaḥ pratijñāyate 'pi tu abhipreyate na ca tathābhūtena virodhopalambhasaṃbhavo 'siddhidaśāyāmanupambhena siddhidaśāyāṃ sahopalambhenānavasaraparāhatatvāt /",
  "GSP29nvtp1_2u:334": "evaṃbhūtasyābhiprāyagocaratvamapi kathamityapi na yuktam,",
  "GSP29nvtp1_2u:335": "svārthānumānasamaye prakṛtopapādakatayā tatsiddheḥ anupapādakastu viśeṣo na sidhyati /",
  "GSP29nvtp1_2u:336": "ata eva nābhiprāyagocaro 'pi /",
  "GSP29nvtp1_2u:337": "tadāpi kathaṃ sarvathānupalabdhacaraḥ sidhyatītyapi na vācyam,",
  "GSP29nvtp1_2u:338": "ākāṅkṣādisaṃpattau padārthānāmivāpūrvārthapratipādane vyāptipakṣadharmatāmāhātmyasyāpahnotumaśakyatvāt /",
  "GSP29nvtp1_2u:339": "tasmād yayoreva parasparadharmiparihāreṇa niyamavatoḥ sthitirūpalabhyate,",
  "GSP29nvtp1_2u:340": "tayoreva virodho nānyathetyarthaḥ /",
  "GSP29nvtp1_2u:341": "anuktaśca saṃgṛhītaśceti vipratiṣiddhamityata āhar---idṛśaṃ vyākhyānamiti //",
  "GSP29nvtp1_2u:342": "syādetat, virodhe hi heturna syāt sādhya vā /",
  "GSP29nvtp1_2u:343": "ādye 'siddha eva /",
  "GSP29nvtp1_2u:344": "dvitīye tu kālātyayāpadiṣṭaḥ /",
  "GSP29nvtp1_2u:345": "kvedānīṃ viruddhaḥ?",
  "GSP29nvtp1_2u:346": "anyatarāniścaye 'pi sandigdhāsiddha ityāśakṅkyoktaṃ vārttikakṛtā yasmādamyupagataṃ bādhata iti /",
  "GSP29nvtp1_2u:347": "nāsiddhaḥ, pakṣe niścitatvāt /",
  "GSP29nvtp1_2u:348": "nāpi kālātītaḥ,",
  "GSP29nvtp1_2u:349": "pramāṇāntareṇa balavatā abādhanāt,",
  "GSP29nvtp1_2u:350": "kiṃ tvayameva sisādhayipitaṃ bādhata iti vārttikārthaḥ sugama eva /",
  "GSP29nvtp1_2u:351": "dvitīyaṃ vārttikamabhyupagatena bādhyate iti /",
  "GSP29nvtp1_2u:352": "tadapi yadyapi pratijñārthena tadbādhane 'siddhaḥ syāt,",
  "GSP29nvtp1_2u:353": "tathāpi virodhasyaiva yatrodbhaṭatvam,",
  "GSP29nvtp1_2u:354": "tatra tadullaṅghanena prayatnasādhyamasiddhatvaṃ nodbhāvyameva,",
  "GSP29nvtp1_2u:355": "daivatastatpratīkāre niranuyojyānuyogāpatteḥ,",
  "GSP29nvtp1_2u:356": "viruddhadvāreṇaivāsiddherapi vyavasthāpane tadudbhāvanasyāvaśyakatvācceti /",
  "GSP29nvtp1_2u:357": "sugamam /",
  "GSP29nvtp1_2u:358": "uttaravārttikānurodhena tu vyācaṣṭe---svarūpeṇa hetutvena vetyarthaḥ /",
  "GSP29nvtp1_2u:359": "atrodāharaṇabhāṣyamityādi /",
  "GSP29nvtp1_2u:360": "uktamityartha iti /",
  "GSP29nvtp1_2u:361": "antaṣṭīkāyāṃ bhāṣyasyeti śeṣaḥ /",
  "GSP29nvtp1_2u:362": "virodhanigrahasthānādetasyāmedamāśaṅkya yathā parihṛtaṃ vārttikakṛtā,",
  "GSP29nvtp1_2u:363": "tadanurodhena vyākhyātam /",
  "GSP29nvtp1_2u:364": "pratijñāśritatvamiti /",
  "GSP29nvtp1_2u:365": "virodhavaibhavena codāharaṇāni vārttike /",
  "GSP29nvtp1_2u:366": "vastutastu svamate mānāntarasiddhasyārthasyānyathāvacanamapasiddhāntaḥ /",
  "GSP29nvtp1_2u:367": "vākyāṃśayorekārthabhāvābhāvaviṣayatvena vyādhātī virodhaḥ /",
  "GSP29nvtp1_2u:368": "viparyayavyāptatvena niścito viruddho hetvābhāsaḥ /",
  "GSP29nvtp1_2u:369": "sa ca vidhisādhane svabhāvānupalabdhirvyāpakānupalabdhirvyāpakaviruddhopalabdhiriti trividhaḥ /",
  "GSP29nvtp1_2u:370": "tadyathā dhūmavānayaṃ yogyasya satastadvattayā anupalabhyamānatvāt,",
  "GSP29nvtp1_2u:371": "niragnikatvāt,",
  "GSP29nvtp1_2u:372": "jalāśayatvāditi /",
  "GSP29nvtp1_2u:373": "niṣedhasādhane 'pi svabhāvopalabdhirvyāpyopalabdhiriti dvividhaḥ /",
  "GSP29nvtp1_2u:374": "tadyathā niragniko 'yam,",
  "GSP29nvtp1_2u:375": "tadvattayopalabhyamānatvāt,",
  "GSP29nvtp1_2u:376": "dhūmavattavāditi /",
  "GSP29nvtp1_2u:377": "sarvaścāyaṃ viśeṣaṇadvārāpi pratisandheyaḥ /",
  "GSP29nvtp1_2u:378": "yathā kṛṣṇāgururāruprabhavavahnimānayam,",
  "GSP29nvtp1_2u:379": "kaṭukāsurabhivipāṇḍuradhūmavattvāditi saṃkṣepaḥ // 6 //",
  "GSP29nvtp1_2u:380": "yasmātprakaraṇacintā sa nirṇayārthamapadiṣṭaḥ prakaraṇasamaḥ // 7 //",
  "GSP29nvtp1_2u:381": "______________________________________________________________________",
  "GSP29nvtp1_2u:382": "// pariśuddhiḥ //",
  "GSP29nvtp1_2u:383": "iha khalu hetvābhāsānāṃ tattyānusaṃhitānāṃ yathāsaṃkhyaṃ saṃśayo vivakṣitaviparītajñānaṃ jijñāsā ajñānaṃ vyāptibādhaśceti phalāni /",
  "GSP29nvtp1_2u:384": "tatra phaladvārakaṃ prakaraṇasamalakṣaṇamupakramyateyasmādityādi /",
  "GSP29nvtp1_2u:385": "tadetad bhāṣyamukhane vyācaṣṭe---prakaraṇeti /",
  "GSP29nvtp1_2u:386": "yasmāt prakriyamāṇārthajijñāsāmātraṃ bhavati sa prakarasama iti saṃkṣepaḥ /",
  "GSP29nvtp1_2u:387": "tathāhi, pakṣe samabalabādhakasahapravṛtterna tattvanirṇayaḥ,",
  "GSP29nvtp1_2u:388": "pratibalena pratiruddhatvāt /",
  "GSP29nvtp1_2u:389": "nāpi tato 'nusandhānenāpi sahasā vyāptibādho 'nugṛhyamāṇaviśeṣatayā samabalatvāt /",
  "GSP29nvtp1_2u:390": "nāpyajñānameva pakṣe vidyamānatayaikakoṭiprasañjakatvāt /",
  "GSP29nvtp1_2u:391": "nāpi viparītajñānam,",
  "GSP29nvtp1_2u:392": "tenāvyāpteḥ /",
  "GSP29nvtp1_2u:393": "nāpi sandehaḥ koṭidvayānupanāyakatvāt /",
  "GSP29nvtp1_2u:394": "tasmādekāṃ koṭimupanayan samabalena pratiruddhaḥ kathamatra nirṇayo bhavatviti jijñāsāṃ janayan prakaraṇasama itarebhyo bhidyata iti /",
  "GSP29nvtp1_2u:395": "tacca satpratipakṣatvaṃ siddhobhayahetukamasiddhobhayahetukaṃ siddhasādhyobhayahetukaṃ ca /",
  "GSP29nvtp1_2u:396": "prathamamarūpadravyatvolabhyamānasparśādhiṣṭhānatvayoḥ /",
  "GSP29nvtp1_2u:397": "tṛtīyaṃ śrāvaṇatvakṛtakatvayoḥ /",
  "GSP29nvtp1_2u:398": "madhyamamihodāhariṣyate /",
  "GSP29nvtp1_2u:399": "tadanurodhena vyācaṣṭe---sa khalviti /",
  "GSP29nvtp1_2u:400": "yadyapi jijñāsāmātramatropayoti,",
  "GSP29nvtp1_2u:401": "tathāpi saṃśayānuvṛttinivṛttyoḥ jijñāsānuvṛttinivṛttī iti mattvoktam---tatra sandigdhe tadvā jijñāsate iti /",
  "GSP29nvtp1_2u:402": "nanu yata eva jijñāsā kathaṃ tameva prekṣāvān tattvanirṇayāya prayokṣyata ityata āha---vicitrābhisandhitayeti /",
  "GSP29nvtp1_2u:403": "pūrvasamayo duṣpratyayo jātu prayojyabuddhiriti hi sādhanottarābhāsaprayoge hetava ityarthaḥ /",
  "GSP29nvtp1_2u:404": "nanvekaikapakṣaniyatatayā kathamubhayapakṣasāmyamanupalabdherityata āha---seyamiti /",
  "GSP29nvtp1_2u:405": "nanu vyutpattimāśritya cet prakaraṇasamapadaṃ pravartate kṛtaṃ tarhi yasmādityādilakṣaṇāntareṇetyata āha---vyutpattīti /",
  "GSP29nvtp1_2u:406": "athaitadeva pravṛttinimittaṃ kiṃ na syādityata āha---anyatheti /",
  "GSP29nvtp1_2u:407": "atra bhāṣyakāreṇa savyabhicārāt prakaraṇasamaṃ bhedayatā tasya saṃśayahetutvamasya ca prakaraṇapravṛttihetutvamuktam /",
  "GSP29nvtp1_2u:408": "tacca saṃmugdham,",
  "GSP29nvtp1_2u:409": "pakṣapratipakṣau prakaraṇam iti prāgvyākhyānāt,",
  "GSP29nvtp1_2u:410": "sūtravirodhācca /",
  "GSP29nvtp1_2u:411": "na hi yasmāt prakaraṇamiti sūtramapi tu yasmāt prakaraṇacinteti /",
  "GSP29nvtp1_2u:412": "ata āha---etaduktaṃ bhavatīti /",
  "GSP29nvtp1_2u:413": "api tu satpratipakṣatayaiva hetvābhāsatvamiti /",
  "GSP29nvtp1_2u:414": "jijñāsāmātrahetutayā nirṇayānutpādakatvāditi bhāvaḥ /",
  "GSP29nvtp1_2u:415": "etena bhāṣye prakaraṇaśabdo jijñāsāpara ityuktam /",
  "GSP29nvtp1_2u:416": "nanu nityadharmānupalabdhiḥ kādācitkī vivakṣitā,",
  "GSP29nvtp1_2u:417": "sadātanī vā?",
  "GSP29nvtp1_2u:418": "ādyā anaikāntikyeva,",
  "GSP29nvtp1_2u:419": "ākāśādāvapi kadācinnityadharmānupalabdheḥ /",
  "GSP29nvtp1_2u:420": "dvitīyā tvasiddhaiva /",
  "GSP29nvtp1_2u:421": "na hi nityadharmopalabdhyā śabde kadācidapi na bhavitavyam iti pramāṇamasti /",
  "GSP29nvtp1_2u:422": "tathā cāsiddhatvaṃ vihāya kutaḥ prakaraṇasamatvamudbhāvayatītyata āha---na ca tattvānupalabdhiriti /",
  "GSP29nvtp1_2u:423": "ayamarthaḥ,",
  "GSP29nvtp1_2u:424": "yasyaivaṃ viśeṣagrahaḥ,",
  "GSP29nvtp1_2u:425": "tasya tāvadasiddha evāyamityastu,",
  "GSP29nvtp1_2u:426": "yastūpalambhābhāvena sulabhāmanupalabdhiṃ matvā viśeṣamapratisandhāya pratibalena ca pratibandhamupanyasyati,",
  "GSP29nvtp1_2u:427": "taṃ prati kimayamābhāsatāṃ yātu na vā?",
  "GSP29nvtp1_2u:428": "na tāvanna yāti /",
  "GSP29nvtp1_2u:429": "tathā sati sādhayet /",
  "GSP29nvtp1_2u:430": "evaṃ ca tato 'gṛhītaviśeṣā dvitīyāpi sādhayedeva /",
  "GSP29nvtp1_2u:431": "na caivam, na cānābhāsamasādhakamatiprasaṅgāt /",
  "GSP29nvtp1_2u:432": "na ca tadānīṃ doṣāntaramatra parisphurati,",
  "GSP29nvtp1_2u:433": "anyatra pratibalena pratibandhāditi /",
  "GSP29nvtp1_2u:434": "yatrāpi yugapadanekadoṣaparisphuraṇam,",
  "GSP29nvtp1_2u:435": "tatrāpi satpratipakṣatvam apyudbhāvya viramyate /",
  "GSP29nvtp1_2u:436": "na hi yāvadasti tāvadudbhāvyam,",
  "GSP29nvtp1_2u:437": "anyatra saṃbhūya pratijñāyāṃ sarvatrodbhāvananiyamāditi /",
  "GSP29nvtp1_2u:438": "yadyapi pratyakṣavat tattvānupalabdhirapi na kevalā,",
  "GSP29nvtp1_2u:439": "api tu samānadharmadarśanādisahitaiva saṃśayakāraṇam /",
  "GSP29nvtp1_2u:440": "tathā ca codyacuñcorabhimatabhraṃsaḥ,",
  "GSP29nvtp1_2u:441": "tathāpi tamupekṣya svasiddhāntāvarodhena pariharati---na hyakāraṇānāmiti /",
  "GSP29nvtp1_2u:442": "nanūbhayeti /",
  "GSP29nvtp1_2u:443": "ekasmin pakṣe ubhayapadaṃ vihāyāparasmin vyāvṛttidvāreti padamadhyāhṛtya phakkikābodhaḥ,",
  "GSP29nvtp1_2u:444": "api tu tattvānupalabdhirevāsmaduktā prakaraṇasamodāharaṇamiti śeṣaḥ /",
  "GSP29nvtp1_2u:445": "evaṃ jijñāsāhetutvābhāvāt prakaraṇasamalakṣaṇāyogitayā śarīrādanyatvaṃ na tadudāharaṇamityuktam /",
  "GSP29nvtp1_2u:446": "idānīṃ saṃśayahetutayā anaikāntikalakṣaṇāyogāt /",
  "GSP29nvtp1_2u:447": "tadudāharaṇamevedamityāśayavānāhetyāha---itaśceti /",
  "GSP29nvtp1_2u:448": "kecit tu manyante,",
  "GSP29nvtp1_2u:449": "tattvānupalabdhireva paraṃ prakaraṇasamo hetvābhāsastannirākaraṇaṃ sūcayati---evamanyānyapīti /",
  "GSP29nvtp1_2u:450": "nāgṛhyamāṇaviśeṣadaśāyāmanupalabdhyoranyayorvā dharmayoḥ kaścit viśeṣo gṛhyamāṇaviśeṣadaśāyāṃ tu yathānyasyānyatra hetvābhāse 'ntarbhāvaḥ tathānupalabdherapīti sāpi tyājyā /",
  "GSP29nvtp1_2u:451": "na cānupalabdhyorātyantikamagṛhyamāṇaviśeṣatvam /",
  "GSP29nvtp1_2u:452": "ubhayoḥ siddhatve vastuna ubhayānubhayātmakatvaprasaṅgāt /",
  "GSP29nvtp1_2u:453": "ekasyāsiddhatve vā kathamagṛhyamāṇaviśeṣatvamātyantikamubhayorapi vāstavyāmasiddhau punarubhayānubhayātmakatvaprasaṅgāditi // 7 //",
  "GSP29nvtp1_2u:454": "sādhyāviśiṣṭaḥ sādhyatvātsādhyasamaḥ // 7 //",
  "GSP29nvtp1_2u:455": "______________________________________________________________________",
  "GSP29nvtp1_2u:456": "// pariśuddhiḥ //",
  "GSP29nvtp1_2u:457": "tasmāt sādhyatvādasiddhateti /",
  "GSP29nvtp1_2u:458": "sādhyatayā asiddhatayā /",
  "GSP29nvtp1_2u:459": "sādhyenāviśiṣṭaḥ sādhyāviśiṣṭaḥ /",
  "GSP29nvtp1_2u:460": "sā cāsiddhatā kasyacidityādi sugamam /",
  "GSP29nvtp1_2u:461": "tadevaṃ śiṣyapratipattilāghavāya vākyagauravam /",
  "GSP29nvtp1_2u:462": "vastutastu asiddhaḥ sādhyasama ityetāvadeva lakṣaṇamuktam /",
  "GSP29nvtp1_2u:463": "asiddha ityasyāpi pakṣadharmatayā na niścita ityarthaḥ /",
  "GSP29nvtp1_2u:464": "parāmarśaviṣayaḥ pakṣadharmatā /",
  "GSP29nvtp1_2u:465": "sā ca svasādhyena nirupādhisaṃbandhasya pakṣasaṃbandhaḥ /",
  "GSP29nvtp1_2u:466": "tathāpi ca vyāptiniścayasahitena saṃbandhidvayaniścayena niścīyate /",
  "GSP29nvtp1_2u:467": "vyāptiliṅgapakṣeṣu tvekatamāniścaye 'pi neti /",
  "GSP29nvtp1_2u:468": "tatra pakṣāniścayādāśrayāsiddha /",
  "GSP29nvtp1_2u:469": "liṅgasyaivāniścayāt svarūpāsiddhaḥ /",
  "GSP29nvtp1_2u:470": "vyāpteraniścayādanyathāsiddhaḥ /",
  "GSP29nvtp1_2u:471": "eteṣāṃ cāniścayaḥ sandehād vā,",
  "GSP29nvtp1_2u:472": "abhāvaniścayād veti na kaścit phalaṃ prati viśeṣaḥ /",
  "GSP29nvtp1_2u:473": "etena vyomapadmāṃ sugandhi padmātvāt ityādayo 'pi saṃgṛhītā bhavanti /",
  "GSP29nvtp1_2u:474": "anyathā yaḥ pakṣe 'sanniti lakṣaṇenaitallabhyate /",
  "GSP29nvtp1_2u:475": "yathā hi, asati sapakṣe vipakṣe ca pratiṣedhaḥ kartu na śakyate,",
  "GSP29nvtp1_2u:476": "tathā pakṣe 'pīti /",
  "GSP29nvtp1_2u:477": "satyā eveti satyenābhyupagatāyā ityarthaḥ /",
  "GSP29nvtp1_2u:478": "tasyā nityatvābhāvāditi /",
  "GSP29nvtp1_2u:479": "tadasiddhamiti cet---na,",
  "GSP29nvtp1_2u:480": "kadācidupalambhalakṣaṇenāpi anityatvena sādhyasiddheḥ teṣāṃ vyañjakavaicitrye 'pi vyaktyāśrayasaṃbandhināmupalambhamantareṇānupalambhaniyamāt /",
  "GSP29nvtp1_2u:481": "upalambhe vā tattvānupapatte /",
  "GSP29nvtp1_2u:482": "sadopalambhaprasaṅgācca /",
  "GSP29nvtp1_2u:483": "tejasābhibhūtatvāt na tatheti cet---na,",
  "GSP29nvtp1_2u:484": "āśrayānabhibhave teṣāmanabhibhāvāt /",
  "GSP29nvtp1_2u:485": "tadabhibhave tu teṣāmupalambhe tadupalambhaprasaṅgāt /",
  "GSP29nvtp1_2u:486": "ata eva na bhābhāvasya tadvyañjakatvam /",
  "GSP29nvtp1_2u:487": "tasmāt kadācidupalambha evāsyāḥ sāmānyāvirūpatāṃ pratikṣipatīti /",
  "GSP29nvtp1_2u:488": "nāpi karmeti /",
  "GSP29nvtp1_2u:489": "svāśrayaṃ prāgdeśād vibhajya deśāntaraṃ prāpayat karma tattāyāṃ vyavatiṣṭhate /",
  "GSP29nvtp1_2u:490": "nāto 'nyathā,",
  "GSP29nvtp1_2u:491": "calanavyavahārasyānākasmikatvāt,",
  "GSP29nvtp1_2u:492": "anyanimittābhāvāt /",
  "GSP29nvtp1_2u:493": "evaṃbhūtārthānvayavyatirekānuvidhānācca chāyāyāstvāśraya eva tāvannopalabhyate,",
  "GSP29nvtp1_2u:494": "prāgeva tasya viprayojanasaṃprayojane ityarthaḥ /",
  "GSP29nvtp1_2u:495": "na guṇo dravyāsamavāyāditi /",
  "GSP29nvtp1_2u:496": "dravyāsamavetaṃ hyadravyasamavetaṃ vā,",
  "GSP29nvtp1_2u:497": "asamavetameva vā syāt?",
  "GSP29nvtp1_2u:498": "ubhayathāpi guṇave vyāghātaḥ,",
  "GSP29nvtp1_2u:499": "sāmānyavataḥ svatantrasya dravyatvāpatteḥ /",
  "GSP29nvtp1_2u:500": "niḥsāmānyasya guṇalakṣaṇavyāghātāt /",
  "GSP29nvtp1_2u:501": "sāmānyavānaguṇaḥ ityādi hi tat /",
  "GSP29nvtp1_2u:502": "guṇakarmaṇāṃ nirguṇatayā guṇasya tatra samavāyavirodhena tatsamavāye sāmānyarūpatvopapatterityarthaḥ /",
  "GSP29nvtp1_2u:503": "dravyāsamavāyāditi /",
  "GSP29nvtp1_2u:504": "hetuṃ sādhayati---na mana iti teṣāṃ viśeṣaguṇavirahāt sāmānyaguṇo 'yaṃ bhavet /",
  "GSP29nvtp1_2u:505": "tathā cāśrayasahopalambhaniyame tadapratyakṣatāyāṃ niyamādapratyakṣatvaprasaṅga ityarthaḥ //",
  "GSP29nvtp1_2u:506": "nāpyātmaguṇa iti /",
  "GSP29nvtp1_2u:507": "iyaṃ hi bāhyakaraṇapratyakṣatā idantāsāmānādhikaraṇyena vyāptā /",
  "GSP29nvtp1_2u:508": "tadātmaguṇatāmādāya nivartamānamanātmaguṇatāyāṃ viśrāmyatītyarthaḥ /",
  "GSP29nvtp1_2u:509": "nāpi nabhonabhasvatoriti /",
  "GSP29nvtp1_2u:510": "cākṣuṣato hi guṇānāṃ rūpidravyasamavāyena vyāptā /",
  "GSP29nvtp1_2u:511": "tacca rūpitvaṃ gaganapavanābhyāṃ vyāvartamānaṃ cākṣuṣaguṇasaṃbandhamapi vyāvartayatītyarthaḥ /",
  "GSP29nvtp1_2u:512": "nāpi tejasaḥ tadguṇatvaṃ hi pratītau tadavirodhitvena vyāptam,",
  "GSP29nvtp1_2u:513": "anyathā guṇinaḥ svaguṇapratītiparipanthitve guṇasya nityānupalambhaprasaṅgāt,",
  "GSP29nvtp1_2u:514": "sati samavāye upalambhavirodhāt,",
  "GSP29nvtp1_2u:515": "asati samavāye cāsattvāt /",
  "GSP29nvtp1_2u:516": "taccāto nivartamānaṃ tadguṇatvamapi nivartayatītyarthaḥ /",
  "GSP29nvtp1_2u:517": "tatsahacaritaguṇāntarānupalabdheśceti /",
  "GSP29nvtp1_2u:518": "ayamarthaḥ,",
  "GSP29nvtp1_2u:519": "na tāvat chāyā tejaso rūpametadrūpasya śuklabhāsvaratvaniyamātṛ /",
  "GSP29nvtp1_2u:520": "na cendranīlaprabhārūpavadāśrayovidhānāt /",
  "GSP29nvtp1_2u:521": "tasmāt guṇāntaramevedaṃ tasyeti vācyam /",
  "GSP29nvtp1_2u:522": "tathā ca cakṣuṣopalabhyamānaṃ na rūpamanantarbhāvyopalabdhuṃ śakyate,",
  "GSP29nvtp1_2u:523": "cakṣuṣastathaiva sāmarthyākalanāditi /",
  "GSP29nvtp1_2u:524": "ata eveti /",
  "GSP29nvtp1_2u:525": "ayamarthaḥ,",
  "GSP29nvtp1_2u:526": "cakṣurmātragrāhyatayā tāvacchāyā na guṇāntaratvena śaṅkāspadam,",
  "GSP29nvtp1_2u:527": "rūpaṃ tu saṃbhāvyeta /",
  "GSP29nvtp1_2u:528": "taccopalabhyamānaṃ pāthasa upalabhya śaityadravatvādivyāptam,",
  "GSP29nvtp1_2u:529": "atādṛśastoyatvāyogāt /",
  "GSP29nvtp1_2u:530": "pṛthivyāstu upalabhyagandhādivyāptam,",
  "GSP29nvtp1_2u:531": "atathābhūtasya pṛthivītvāyogāt /",
  "GSP29nvtp1_2u:532": "tacca śaityagandhādisāhacaryamato nivartamānamanupalambhena tadguṇatāmapi nivartayatīti /",
  "GSP29nvtp1_2u:533": "api ceti /",
  "GSP29nvtp1_2u:534": "ataijasadravyarūpagrahaṇe hi bāhyālokavyāptasyaiva cakṣuṣaḥ sāmarthyamadhigatam /",
  "GSP29nvtp1_2u:535": "na ca yatsahitasya yasya yatra sāmarthyaṃ tadrahitena tena tatkaraṇam /",
  "GSP29nvtp1_2u:536": "tathā sati vahnirahitamapyārdramindhanaṃ dhūmaṃ vidadhyādityarthaḥ //",
  "GSP29nvtp1_2u:537": "virodhakastvadhika ityāha---tasmistviti /",
  "GSP29nvtp1_2u:538": "etena pārthivaṃ rūpamāropitaṃ tama iti nirastam,",
  "GSP29nvtp1_2u:539": "bāhyālokasahakārivirahe cakṣuṣastathārope 'pyasāmarthyāt tadeva hi dharmyantare vā samāropyeta pittapītimavat,",
  "GSP29nvtp1_2u:540": "tatraiva vā niyatadeśe 'vagamyamāne aniyatadeśatvamiti nedīyasyaṇīyasyapi mahattvavat /",
  "GSP29nvtp1_2u:541": "ubhayathāpi tatprathamamantareṇānupapattirekatrāropyatvādanyatrāropaviṣayatvāt tasyaiva /",
  "GSP29nvtp1_2u:542": "na cālokamantareṇa rūpagrahaṇe cakṣuṣaḥ sāmarthyamityuktam /",
  "GSP29nvtp1_2u:543": "na cāropyāropaviṣayāprathane bhrāntisaṃbhavaḥ /",
  "GSP29nvtp1_2u:544": "na cobhayoranyatarasminnavyāpṛtasyaivacakṣuṣo bhrāntijanakatvam,",
  "GSP29nvtp1_2u:545": "na cāyamacākṣuṣaḥ pratyayaḥ,",
  "GSP29nvtp1_2u:546": "tadanvayavyatirekayorananyathāsiddhatvāditi /",
  "GSP29nvtp1_2u:547": "nāpi dravyamiti /",
  "GSP29nvtp1_2u:548": "na pṛthivyagandhatvāt /",
  "GSP29nvtp1_2u:549": "na jalamarasatvāt /",
  "GSP29nvtp1_2u:550": "na tejaḥ anuṣṇatvāt /",
  "GSP29nvtp1_2u:551": "na vāyurasparśatvāt /",
  "GSP29nvtp1_2u:552": "nākāśamaśabdasamavāyikāraṇatvāt /",
  "GSP29nvtp1_2u:553": "na dikkālo paratvāparatvāsamavāyikāraṇasaṃyogānādhāratvāt /",
  "GSP29nvtp1_2u:554": "nātmā buddhyanādhāratvāt /",
  "GSP29nvtp1_2u:555": "na mano jñānāsamavāyikāraṇasaṃyogānādhāratvādityarthaḥ /",
  "GSP29nvtp1_2u:556": "nāpyanyaditi /",
  "GSP29nvtp1_2u:557": "nedamadravyaṃ rūpidravyam,",
  "GSP29nvtp1_2u:558": "asmadādipratyakṣatvāt /",
  "GSP29nvtp1_2u:559": "asmadādipratyakṣaṃ hīndriyeṇa vyāptam /",
  "GSP29nvtp1_2u:560": "tacca niyataviṣayasāmarthyena vyāptam /",
  "GSP29nvtp1_2u:561": "tacca vipakṣānnivartamānamindriyaṃ nivartayat pratyakṣatvamapi nivartayatītyarthaḥ /",
  "GSP29nvtp1_2u:562": "asparśatvāditi /",
  "GSP29nvtp1_2u:563": "nedamanekadravyaṃ dravyamasparśatvāt /",
  "GSP29nvtp1_2u:564": "asparśatā hi dravyasyānārabhyatayā vyāptā /",
  "GSP29nvtp1_2u:565": "sa ca niṣedhyādanekadravyānnivartamānā svavyāpyaṃ sparśarahitatvaṃ gṛhītvā tadviparīte viśrāmyatītyarthaḥ /",
  "GSP29nvtp1_2u:566": "anārambhakatveneti /",
  "GSP29nvtp1_2u:567": "avidyamānamārabhbhakaṃ yasya tat tathoktam /",
  "GSP29nvtp1_2u:568": "tasya bhāvastatvattvamiti /",
  "GSP29nvtp1_2u:569": "etenāśrayāsiddhiḥ parihṛtā //",
  "GSP29nvtp1_2u:570": "yat tūktam, manasā dravyāntarānārambhe vaiyarthyamupādhiḥ,",
  "GSP29nvtp1_2u:571": "na punarasparśatvam,",
  "GSP29nvtp1_2u:572": "tat kiṃ vaiyarthyādanārambhakatvamunnīyate,",
  "GSP29nvtp1_2u:573": "anārambhakād vā vaiyarthyamiti?",
  "GSP29nvtp1_2u:574": "na tāvadādyaḥ,",
  "GSP29nvtp1_2u:575": "sarvotpattimatprayojanasyāsmadādibhiḥ piśitalocanairanākalanāt /",
  "GSP29nvtp1_2u:576": "tasmād yadyārambhakasvabhāvatvaṃ manasastadā kadācidārambhe prayojanamapi kiñcid bhaviṣyatīti /",
  "GSP29nvtp1_2u:577": "na cet tatsvabhāvakatvaṃ prayojanasahasreṇāpi nārambhaḥ /",
  "GSP29nvtp1_2u:578": "svabhāvānuvidhāyīni hi prayojanāni /",
  "GSP29nvtp1_2u:579": "na tu prayojanānuvidhāyinaḥ svabhāvāḥ /",
  "GSP29nvtp1_2u:580": "pratyakṣabādhastu tadā syāt yadi tama evāpahnūyeta /",
  "GSP29nvtp1_2u:581": "dravyatve pratyakṣasyājāgarukatvāt,",
  "GSP29nvtp1_2u:582": "nīlimaguṇaśālinaḥ pratīteḥ /",
  "GSP29nvtp1_2u:583": "kathamevametaditi cetṛ---na,",
  "GSP29nvtp1_2u:584": "vastuto 'sya nīlatve 'cākṣuṣatvaprasaṅgāt /",
  "GSP29nvtp1_2u:585": "ālokasahakāriṇa eva cakṣuṣaḥ tatra sāmarthyāvadhāraṇādityuktam /",
  "GSP29nvtp1_2u:586": "śuklabhāsvaravirodhitāsāmyāt tu tathā vyavahāraḥ /",
  "GSP29nvtp1_2u:587": "evaṃ tarhi raktādivyavahāro 'pi prasajyata iti cet---na,",
  "GSP29nvtp1_2u:588": "vyavahāre hi sati nimittānusmaraṇāt /",
  "GSP29nvtp1_2u:589": "na tu nimittāmastītyeva vyavahāraḥ yathā śaṣayoḥ śavyavahāro gauḍānāṃ varṇatvanimittāviśeṣe 'pi na kādivyavahāraḥ /",
  "GSP29nvtp1_2u:590": "adṛṣṭādisāmagrīviśeṣānniyamo nātrāpi daṇḍavāritaḥ iti /",
  "GSP29nvtp1_2u:591": "tat kiṃ na kiñcidevac chāyetyata āha---tasmād bhābhāva evac chāyeti /",
  "GSP29nvtp1_2u:592": "na ca vācyam,",
  "GSP29nvtp1_2u:593": "so 'pi kathamālokamantareṇa pratiyogismaraṇādhikaraṇagrahaṇavirahe vidhimukhena cākṣuṣo viṣaya iti /",
  "GSP29nvtp1_2u:594": "yadgrahe hi yadapekṣaṃ cakṣustadabhāvagrahe 'pi tadapekṣameva /",
  "GSP29nvtp1_2u:595": "evaṃ hi taditarasāmagrahīsākalyaṃ syāt /",
  "GSP29nvtp1_2u:596": "tadihāpyālokābhāve tadālokāpekṣā syāt,",
  "GSP29nvtp1_2u:597": "yadyāloke 'pi tadapekṣā bhavet /",
  "GSP29nvtp1_2u:598": "na caitadasti /",
  "GSP29nvtp1_2u:599": "pratyuta virodha eva tasmin sati hi tadabhāva eva na syāt /",
  "GSP29nvtp1_2u:600": "kiṃ tatsāpekṣeṇa cakṣuṣā gṛhyeta divā ca pratiyoginaḥ prabhāmaṇḍalasya grahe eva pradeśāntare tadgrahaṇamiti na kiñcidanupapannam /",
  "GSP29nvtp1_2u:601": "anyadāpi na rātrimapratisandhāyāndhakāragrahaḥ /",
  "GSP29nvtp1_2u:602": "rātrijñānaṃ ca na divasamapratisandhāya /",
  "GSP29nvtp1_2u:603": "tathā hi nirastaitaddvīpavartiraviraśmijālaḥ kālaviśeṣo 'tra rātrirityucyate /",
  "GSP29nvtp1_2u:604": "giridarīvivaravartinastu yadi yogino na timirālokinaḥ /",
  "GSP29nvtp1_2u:605": "timiradarśinaścet---nūnaṃ smṛtālokā iti /",
  "GSP29nvtp1_2u:606": "adhikaraṇam api dṛṣṭamanumitaṃ smṛtaṃ vā ihedānīmandhakāra iti pratyayāt /",
  "GSP29nvtp1_2u:607": "vidhimukhastu pratyayo 'siddhaḥ /",
  "GSP29nvtp1_2u:608": "na hi nāprayogamātreṇa vidhitvam,",
  "GSP29nvtp1_2u:609": "pralayavināśāvasthānādiṣu vyabhicārāt /",
  "GSP29nvtp1_2u:610": "nārthāntarbhāvena vākyārthe padaprayogādadoṣa iti cet?",
  "GSP29nvtp1_2u:611": "ihāpi mātsaryamapanīya eṣaiva rītiranugamyatāmiti suṣṭhūpasaṃhṛtam---tasmād bhābhāva evac chāyeti /",
  "GSP29nvtp1_2u:612": "deśāntaraprāptimattvaprayuktaṃ hi gatimattvam /",
  "GSP29nvtp1_2u:613": "na tu deśāntaradarśanaprayuktam tacca prayojakamiha niścitavyāvṛtti /",
  "GSP29nvtp1_2u:614": "tathā hi svātantrayeṇa deśāntaraprāptau vārakānuvidhānaniyamo na syāt /",
  "GSP29nvtp1_2u:615": "prabhātulyatve tejaḥprabhāśrayeṣu ratnaviśeṣeṣuc chāyā divase na syāt /",
  "GSP29nvtp1_2u:616": "chāyayaivābhibhave vā bahalatame tamasi teṣāmāloko na syāt /",
  "GSP29nvtp1_2u:617": "ālokāntareṇaivābhibhave chāyāyā apyudbhāvo na syāditi //",
  "GSP29nvtp1_2u:618": "saṃkalayati---seyamiti /",
  "GSP29nvtp1_2u:619": "asiddhiḥ anirūpaṇam /",
  "GSP29nvtp1_2u:620": "na caitāvateti /",
  "GSP29nvtp1_2u:621": "vācyamiti śeṣaḥ /",
  "GSP29nvtp1_2u:622": "kutaḥ? savyabhicāratvāditi /",
  "GSP29nvtp1_2u:623": "ayamarthaḥ,",
  "GSP29nvtp1_2u:624": "yadyapi tatrāpi svābhāvikasaṃbandhavirahādastyeva hetutvāsiddhiḥ,",
  "GSP29nvtp1_2u:625": "na hyasti saṃbhavaḥ svabhāvapratibaddhaśca savyabhicārādiśceti /",
  "GSP29nvtp1_2u:626": "tathāpi na tāvat svarūpata āśrayato vā tatrāsiddhirudbhāvayituṃ śakyate,",
  "GSP29nvtp1_2u:627": "tayorniścitatvāt /",
  "GSP29nvtp1_2u:628": "nāpyupādhita upādhyapekṣayā vyabhicārāderlaghupratipattikatvāt,",
  "GSP29nvtp1_2u:629": "upādhestu taddvāraiva pratipatteḥ /",
  "GSP29nvtp1_2u:630": "yadi ca tena dūṣayituṃ na śakyate taddvārāpyapādhirevodbhāvyeta /",
  "GSP29nvtp1_2u:631": "na caitadasti /",
  "GSP29nvtp1_2u:632": "vyabhicārādau hyudbhāvite sutarāṃ nivartate /",
  "GSP29nvtp1_2u:633": "upādhau tu kadācid vipratipadyate,",
  "GSP29nvtp1_2u:634": "tasya durūhatvāditi /",
  "GSP29nvtp1_2u:635": "astu tarhi savyabhicāravat aprayojako nāma ṣaṣṭho hetvābhāsaḥ,",
  "GSP29nvtp1_2u:636": "tasyāpyevaṃrūpaviśeṣaśālitvādityata āha---anyathāsiddhasya tviti /",
  "GSP29nvtp1_2u:637": "bhavedevam,",
  "GSP29nvtp1_2u:638": "yadyaupādhikatvaṃ svābhāvikasaṃbandhavirahādanyatṛ /",
  "GSP29nvtp1_2u:639": "na tvetadasti /",
  "GSP29nvtp1_2u:640": "anaupādhikatvaṃ hi saṃbandhasya svābhāvikatvam /",
  "GSP29nvtp1_2u:641": "aupādhikatvaṃ ca tadvarahaḥ /",
  "GSP29nvtp1_2u:642": "tasmād viśeṣāntarābhāvāt,",
  "GSP29nvtp1_2u:643": "sādhyasamasamānalakṣaṇavattvācca tatraiva tasyāntarbhāva ityarthaḥ /",
  "GSP29nvtp1_2u:644": "bhāṣye gatimattvāditi sandigdhaḥ /",
  "GSP29nvtp1_2u:645": "vārttike satī chāyā gatimatī deśāntare darśanāditi viśeṣaṇadvārā āśrayāsiddhaḥ /",
  "GSP29nvtp1_2u:646": "ayameva sattvaṃ vihāya niścitopādhisahavṛttiranyathāsiddhaḥ /",
  "GSP29nvtp1_2u:647": "tadetāvanta evāsiddhabhedā iti bhramanirāsārthamudāharati---ta eta iti /",
  "GSP29nvtp1_2u:648": "cākṣuṣatvāditi niścitāsiddhaḥ /",
  "GSP29nvtp1_2u:649": "aśarīratvāditi dharmita evāśrayāsiddhaḥ /",
  "GSP29nvtp1_2u:650": "maitratanayatvāditi saṃndigdhopādhisahavṛttiranyathāsiddhaḥ // 8 //",
  "GSP29nvtp1_2u:651": "kālātyayāpadiṣṭaḥ kālātītaḥ // 9 //",
  "GSP29nvtp1_2u:652": "______________________________________________________________________",
  "GSP29nvtp1_2u:653": "// pariśuddhiḥ //",
  "GSP29nvtp1_2u:654": "atra yathāśrutabhāṣyavārttikadarśanāt sarvamasamañjasamiti mattvā svavyākhyāṃ sthānāntarīyabhāṣyādyupanyāsena saṃvadannāha---atretyādinā /",
  "GSP29nvtp1_2u:655": "anuṣṇa ityādinā pratiṣedhyavidheyadharmagrāhakapramāṇabādho darśitaḥ /",
  "GSP29nvtp1_2u:656": "dharmigrāhakapramāṇabādhastu ghaṭo vyāpakaḥ sattvādākāśavaditi pratyakṣeṇa /",
  "GSP29nvtp1_2u:657": "paramāṇuḥ sāvayavo mūrtatvād ghaṭavadityanumānena /",
  "GSP29nvtp1_2u:658": "meruḥ pāṣāṇamayaḥ parvatatvād vindhyavadityāgamena /",
  "GSP29nvtp1_2u:659": "hetugrāhakapramāṇabādhastu,",
  "GSP29nvtp1_2u:660": "jalānilāviṣṇau pṛthivīto viparītasparśavatvāt tejovaditi pratyakṣeṇa /",
  "GSP29nvtp1_2u:661": "mano vibhujñānāsamavāyikāraṇasaṃyogādhāratvāt ātmavadityanumānena /",
  "GSP29nvtp1_2u:662": "brāhmaṇasya rājasūyaṃ karma,",
  "GSP29nvtp1_2u:663": "svargasādhanatvāt agniṣṭomavadityāgamena /",
  "GSP29nvtp1_2u:664": "evaṃ navavidho 'yamekavidhopamānabādhena saṃkṣepato daśavidha iti /",
  "GSP29nvtp1_2u:665": "nanu bādho nāma nāvinābhāvabhaṅgādaparaḥ kaścit /",
  "GSP29nvtp1_2u:666": "so 'pi na trairūpyapracyavādanya ityata āha---bādheti /",
  "GSP29nvtp1_2u:667": "na hi bādham avyavasthāpyānaikāntikatvamapakṣadharmatvaṃ vāvatārayituṃ śakyam /",
  "GSP29nvtp1_2u:668": "ato 'syāvaśyodbhāvyatayāvaśyābhyupagantavyaḥ,",
  "GSP29nvtp1_2u:669": "anyathā virodhamapi nābhyupagacchet /",
  "GSP29nvtp1_2u:670": "virodhe hi hetorabhāve svarūpāsiddhiḥ /",
  "GSP29nvtp1_2u:671": "sādhyābhāve 'pakṣadharmatā durnivārā /",
  "GSP29nvtp1_2u:672": "atha virodhasyaiva prathamaṃ buddhāvupanipātāt tadudbhāvanamantareṇa pakṣadharmatvasyodbhāvayitumaśakyatvācca so 'vaśyābhyupagantavyaḥ /",
  "GSP29nvtp1_2u:673": "tadetat samānamanyatrāpītyuktamityarthaḥ /",
  "GSP29nvtp1_2u:674": "yadyevam, bhāṣyamidānīṃ kathamityata āha---evamiti /",
  "GSP29nvtp1_2u:675": "atha yadyayamartho bhāṣyakārasya vivakṣitaḥ,",
  "GSP29nvtp1_2u:676": "kimiti naitadanurūpamudāharaṇamityata āha---atra ceti /",
  "GSP29nvtp1_2u:677": "tathāpyaihikamudāharaṇamasaṅgatamityata āha---paramatenaiveti /",
  "GSP29nvtp1_2u:678": "athaitadudāharaṇaṃ svamate pañcakoṭiṣu kvāntarbhaviṣyatītyata āha---sa punariti /",
  "GSP29nvtp1_2u:679": "tat kimiti nodbhāvayāṃbabhūva evamityata āha---sthūlatayeti /",
  "GSP29nvtp1_2u:680": "vārttikamidānīṃ kathamityata āha---yasyāpadiśyamānasyetyādi /",
  "GSP29nvtp1_2u:681": "bhadantaṃ pratyekadeśinaḥ parīhāraḥ---samīkṛte 'bhidhānāditi /",
  "GSP29nvtp1_2u:682": "tad vivṛṇoti---ayamartha iti // 9 //",
  "GSP29nvtp1_2u:683": "// hetvābhāsalakṣaṇaprakaraṇam //",
  "GSP29nvtp1_2u:684": "// chalaprakaraṇam //",
  "GSP29nvtp1_2u:685": "______________________________________________________________________",
  "GSP29nvtp1_2u:686": "// pariśuddhiḥ //",
  "GSP29nvtp1_2u:687": "evaṃ yatnenodbhāvanīyapariharaṇīyahetvābhāsavaprakaraṇaṃ samarthitam /",
  "GSP29nvtp1_2u:688": "atha sādhanavādī pramādī prativādī vā saduttarasamādhānayoraparisphūrtau tayorvijigīṣuḥ tadābhāsamapi brūyāditi tadābhāsavyutpādanāvasaraḥ /",
  "GSP29nvtp1_2u:689": "tatrāpi jāteḥ svapakṣavyāghātāpādakatvena jaghanyatvāt chalasya tu tātparyato duṣṭatve 'pi vacanato 'duṣṭattvādasphūrtidaśāyāmapi tadeva prayoktavyam /",
  "GSP29nvtp1_2u:690": "tasyāpyasphūrtau jātiriti viśeṣajñāpanārthaṃ jāteḥ pūrvaṃ chaloddeśaḥ /",
  "GSP29nvtp1_2u:691": "saiva lakṣaṇe 'pi saṃgatiriti bhāṣyārthamāha---uddeśeti //",
  "GSP29nvtp1_2u:692": "nanvativyāpakamidaṃ lakṣaṇam /",
  "GSP29nvtp1_2u:693": "arthavaicitryopapattyā vacanavighātasya jātāvapi saṃbhavādityata āha---yathā vakturiti /",
  "GSP29nvtp1_2u:694": "iha vāgvṛttiviparyāsena pratyavasthānaṃ na tu tatreti bheda ityarthaḥ /",
  "GSP29nvtp1_2u:695": "nanu vibhāgo nodāhṛtaḥ tatkathaṃ vibhāge tūdāharaṇānīti bhāṣyamityata āha---vibhajyata iti // 10 //",
  "GSP29nvtp1_2u:696": "______________________________________________________________________",
  "GSP29nvtp1_2u:697": "// pariśuddhiḥ //",
  "GSP29nvtp1_2u:698": "yadyevaṃ kathaṃ vibhāgaśceti kṛtvā vibhāgasūtrameva paṭhatītyata āha---vibhajyate 'neneti /",
  "GSP29nvtp1_2u:699": "uktipūrvakatvāt tātparyasya tadanusaṃdhānapūrvakatvādupacārasyoddeśakamaniyamaḥ /",
  "GSP29nvtp1_2u:700": "tadanurodhācca lakṣaṇakramaniyamaḥ // 1.1 //",
  "GSP29nvtp1_2u:701": "______________________________________________________________________",
  "GSP29nvtp1_2u:702": "pariśuddhiḥ",
  "GSP29nvtp1_2u:703": "abhidhāvṛttisaṃcāro yatrac chale tadvākchalamiti lakṣaṇārthaḥ,",
  "GSP29nvtp1_2u:704": "vācīti viṣayasaptamī,",
  "GSP29nvtp1_2u:705": "bhramaṃ nivārayati---vāci nimitta iti /",
  "GSP29nvtp1_2u:706": "nanvetat sarvacchalasādhāraṇamityata āha---navakambala ityādi /",
  "GSP29nvtp1_2u:707": "tadidaṃ vākchalamuttaradaśāyāṃ navavidham /",
  "GSP29nvtp1_2u:708": "tadyathā bhūbhṛdayaṃ vīryaśālī mahāvayavattvādityatra dharmipadasaṃcāreṇa na nakhaprasūnāñcitakarapallavo 'yaṃ nityakarmakaratvādityatra sādhyapadasaṃcāreṇa /",
  "GSP29nvtp1_2u:709": "atā garbhavatī raktavilocanatvādityatrobhayapadasañcāreṇa /",
  "GSP29nvtp1_2u:710": "tadetat pratijñāśrayaṃ trayam /",
  "GSP29nvtp1_2u:711": "āḍhyo 'yaṃ navakambalatvādityatrāsiddhatvodbhāvanena /",
  "GSP29nvtp1_2u:712": "gajo 'yaṃ viṣāṇītvādityatra virodhodbhāvanena /",
  "GSP29nvtp1_2u:713": "durāloko 'sau rājā tejomayatvādityatrānaikāntikatvodbhāvanena /",
  "GSP29nvtp1_2u:714": "tadetat hetvāśrayaṃ trayam /",
  "GSP29nvtp1_2u:715": "duvyaṃ vāyuḥ sāvayavatvāt ambaravadityatra sādhanavikalatvena /",
  "GSP29nvtp1_2u:716": "asmadādidurāsadāḥ tārakā gaganecaratvāt pataṅgavadityatra sādhyavikalatvena /",
  "GSP29nvtp1_2u:717": "paśureṣa viṣāṇitvād govadityatrobhayavikalatvena /",
  "GSP29nvtp1_2u:718": "tadetad dṛṣṭantāśra trayam /",
  "GSP29nvtp1_2u:719": "pratyuttaradaśāyāṃ tu pratipakṣasādhane navavidhameva /",
  "GSP29nvtp1_2u:720": "anyatra tu yāvaddūṣaṇabhedam /",
  "GSP29nvtp1_2u:721": "tad yathā, anyathāsiddho 'siddhaśceti vyāghātaḥ kathamapi siddhatvāt /",
  "GSP29nvtp1_2u:722": "sādhyaviparyayavyāpto 'yamiti,",
  "GSP29nvtp1_2u:723": "guṇa evānyathā sādhyābhedaprasaṅgāt /",
  "GSP29nvtp1_2u:724": "ambareṇānaikāntikamityasaṅgatam,",
  "GSP29nvtp1_2u:725": "tasyāpyanityatvāt /",
  "GSP29nvtp1_2u:726": "nāyaṃ pakṣī kuto 'sya pakṣabādhasaṃbhāvanetyādi svayamūhyam /",
  "GSP29nvtp1_2u:727": "asya pratyavasthānamityādi bhāṣyaṃ na pūrvasūtravyākhyānaṃ nottarasūtraparaṃ vetyata āha---tadetacchalamiti // 1.2 //",
  "GSP29nvtp1_2u:728": "sambhavator'thasyātisāmānyayogādasambhūtārthakalpanā sāmānyacchalam // 1.3 //",
  "GSP29nvtp1_2u:729": "______________________________________________________________________",
  "GSP29nvtp1_2u:730": "// pariśuddhiḥ //",
  "GSP29nvtp1_2u:731": "yatra tātparyasaṃkrāntistat sāmānyacchalamiti sūtrārthaḥ /",
  "GSP29nvtp1_2u:732": "tacca kvacit saṃbhavavidhiviśeṣyeṣu /",
  "GSP29nvtp1_2u:733": "yathā saṃbhavadvidyācaraṇasaṃpadayaṃ brāhmaṇatvāt /",
  "GSP29nvtp1_2u:734": "anityaḥ śabdaḥ /",
  "GSP29nvtp1_2u:735": "śataṃ dvijātayo bhojitā iti /",
  "GSP29nvtp1_2u:736": "kvacit tu hetutvoddeśaviśeṣaṇeṣu yathā brāhmaṇādupajāto 'yaṃ brāhmaṇatvāt /",
  "GSP29nvtp1_2u:737": "anityaṃ kāryaṃ dvijaśataṃ bhojitamiti /",
  "GSP29nvtp1_2u:738": "tadetat sarvaṃ vivakṣitamāpnoti cātyeti cobhayasamānaṃ cetyatisāmānyamucyate /",
  "GSP29nvtp1_2u:739": "etannimittakaṃ chalaṃ sāmānyacchalamiti /",
  "GSP29nvtp1_2u:740": "bhāṣyānurodhāt viśeṣaniṣṭhaṃ vyācaṣṭe---saṃbhavata iti /",
  "GSP29nvtp1_2u:741": "tatrādyamudāharaṇaṃ sphuṭameva /",
  "GSP29nvtp1_2u:742": "dvitīyaṃ tu,",
  "GSP29nvtp1_2u:743": "anityaḥ śabdaḥ kṛtakatvādityukte dhaṭo 'pyanityaḥ tarhi kṛtakatvāt śabdaḥ syāt /",
  "GSP29nvtp1_2u:744": "tṛtīyaṃ tu, śataṃ dvijātayo bhojitā ityukte śatasaṃkhyāvacchinnā api bhojitāḥ sanakādayo na dvijātaya iti /",
  "GSP29nvtp1_2u:745": "caturthaṃ tu,",
  "GSP29nvtp1_2u:746": "brāhmaṇājjāto 'yaṃ brāhmaṇatvādityukte saṃbhāvanāviṣayo 'yamabhihito na heturiti /",
  "GSP29nvtp1_2u:747": "pañcamaṃ tu,",
  "GSP29nvtp1_2u:748": "anityaṃ kāryamanityatvādityukte sādhyāviśiṣṭo heturiti /",
  "GSP29nvtp1_2u:749": "ṣaṣṭhaṃ tu, dvijaśataṃ bhojitamityukte dvijā bhojitāḥ,",
  "GSP29nvtp1_2u:750": "na tu tadmatā śatasaṃkhyeti /",
  "GSP29nvtp1_2u:751": "evaṃ pratyuttaradaśāyāmapyetat ṣaḍvidhameveti // 1.3 //",
  "GSP29nvtp1_2u:752": "dharmavikalpanirdeśer'thasadbhāvapratiṣedha upacāracchalam // 1.4 //",
  "GSP29nvtp1_2u:753": "______________________________________________________________________",
  "GSP29nvtp1_2u:754": "// pariśuddhiḥ //",
  "GSP29nvtp1_2u:755": "upacāravṛttivyatyayo yatra tadupacāracchalamiti lakṣaṇārthaḥ /",
  "GSP29nvtp1_2u:756": "etadapyuttare najavidham /",
  "GSP29nvtp1_2u:757": "tad yathā, ayaṃ māṇavakaḥ siṃhaḥ,",
  "GSP29nvtp1_2u:758": "ayaṃ siṃho rājñaḥ,",
  "GSP29nvtp1_2u:759": "ayaṃ puruṣasiṃho rājaśārdūlasyeti pratijñāmāritya trayam /",
  "GSP29nvtp1_2u:760": "varṣāṣu nausaṃcāryeyaṃ bhūmirgaṅgātvāt,",
  "GSP29nvtp1_2u:761": "ghoṣāṇāṃ sukhavasatihetavaste deśā gaṅgātvāt,",
  "GSP29nvtp1_2u:762": "sa pradeśo dhanakāśādivano gaṅgātvāditi hetumāśrityatrayam /",
  "GSP29nvtp1_2u:763": "ye dhvanihetavaste krośanti yathā mañcāḥ,",
  "GSP29nvtp1_2u:764": "ye krośanti te dhvanihetavo yathā mañcāḥ,",
  "GSP29nvtp1_2u:765": "ye krośanaprayojanavantaste krośanti yathā mañcāḥ,",
  "GSP29nvtp1_2u:766": "iti dṛṣṭāntamāśritya trayam /",
  "GSP29nvtp1_2u:767": "pratyuttare tu pratisādhane tāvadeva /",
  "GSP29nvtp1_2u:768": "anyatra tu yāvaddoṣabhedam /",
  "GSP29nvtp1_2u:769": "tadyathā, aśarīratvāditi heturayamāśrayāsiddha ityukte naivam,",
  "GSP29nvtp1_2u:770": "hetvāśrayasyākāśasya siddhatvāt /",
  "GSP29nvtp1_2u:771": "na ca heturasiddhatvādīnā dūṣyate api tu liṅgameva /",
  "GSP29nvtp1_2u:772_0": "ato niranuyojyānuyogo bhavata ityādi dharmavikalpanirdeśaśabdenābhidhānadharmo dvedhābhidhīyata",
  "GSP29nvtp1_2u:772_1": "iti vārttikaikavākyatām āpādayituṃ bhūmiṃ racayitvā yathāśrutabhāṣyamupekṣya khaṇḍakhaṇḍaṃ",
  "GSP29nvtp1_2u:772_2": "vyācaṣṭe---śabdasyeti /",
  "GSP29nvtp1_2u:773": "dyayapi neha sphuṭam tathāpyekatra vastusadbhāvaḥ pratiṣidhyate /",
  "GSP29nvtp1_2u:774": "naiva kroṣṭāro mañcā iti parīkṣāvārttikamanāgatamavekṣyāha---vārttikamate tviti // 1.4 //",
  "GSP29nvtp1_2u:775": "vākchalamevopacāracchalaṃ tadaviśeṣāt // 1.5 //",
  "GSP29nvtp1_2u:776": "______________________________________________________________________",
  "GSP29nvtp1_2u:777": "// pariśuddhiḥ //",
  "GSP29nvtp1_2u:778": "saṃgatirhi dvedhā bhavavati,",
  "GSP29nvtp1_2u:779": "antarbhāvalakṣaṇā ānantaryalakṣaṇā ca /",
  "GSP29nvtp1_2u:780": "tatra na tāvat pūrvā chalaparīkṣāsūtrāṇāṃ lakṣaṇasyādhyāyārthatvāt /",
  "GSP29nvtp1_2u:781": "adhyāyānantarbhūtasya cāhnikaprakaraṇayoḥ antarbhāvāt,",
  "GSP29nvtp1_2u:782": "parīkṣātvena dvitīyādāvevāntarbhāvārhatvācca /",
  "GSP29nvtp1_2u:783": "nāpyuttarā ṣoḍhāpyatra saṃbhāvyate,",
  "GSP29nvtp1_2u:784": "smārakābhāvena prasaṅgābhāvāt,",
  "GSP29nvtp1_2u:785": "tayā vinaiva prakṛtasiddheḥ,",
  "GSP29nvtp1_2u:786": "upodghātābhāvāt,",
  "GSP29nvtp1_2u:787": "jātinigrahasthānalakṣaṇāvarodhenāvasarābhāvāt,",
  "GSP29nvtp1_2u:788": "uttaraprabandhaṃ prati akāraṇatvena hetutvāyogāt,",
  "GSP29nvtp1_2u:789": "chalaparīkṣāyā uttaratrāvyavahāreṇānirvāhakatvāt,",
  "GSP29nvtp1_2u:790": "chalaparīkṣājātyādilakṣaṇasūtrāṇāṃ prakṛtopayogyekakāryāyogena tannibandhanāya api saṃgaterabhāvādityata āha---parīkṣāparvaṇa iti /",
  "GSP29nvtp1_2u:791": "prāsaṅgikī saṃgatiḥ /",
  "GSP29nvtp1_2u:792": "prasaṅgāśca parīkṣāparvasannidhānenopodvalita ityarthaḥ //",
  "GSP29nvtp1_2u:793": "pṛthaksūtraṇāt sādharmyasahitāyā viśeṣānupalabdheśca saṃśaya /",
  "GSP29nvtp1_2u:794": "parīkṣitaṃ satsu vivacitaṃ sugrahaṃ supariharaṃ chalaṃ bhaviṣyatīti parīkṣāprayojanaṃ sphuṭīkṛtya pūrvapakṣamāha---yathā hīti /",
  "GSP29nvtp1_2u:795": "lakṣaṇābhedādekatvamityarthaḥ // 1.5 //",
  "GSP29nvtp1_2u:796": "na tadarthāntarabhāvāt // 1.6 //",
  "GSP29nvtp1_2u:797": "______________________________________________________________________",
  "GSP29nvtp1_2u:798": "// pariśuddhiḥ //",
  "GSP29nvtp1_2u:799": "na tadarthāntarabhāvāditi siddhāntasūtram /",
  "GSP29nvtp1_2u:800": "tatra ca bhāṣyam---anyārthāntarakalpanā,",
  "GSP29nvtp1_2u:801": "anyor'thasadbhāvapratiṣedha iti /",
  "GSP29nvtp1_2u:802": "tadetadaviśadam,",
  "GSP29nvtp1_2u:803": "arthāntarakalpanāyā ubhayatrāpi pūrvapakṣe darśitatvāt /",
  "GSP29nvtp1_2u:804": "arthasadbhāvapratiṣedhastu yathākathañcit sarvasādhāraṇaḥ anyathā vacanavidhātatvalakṣaṇakṣateḥ /",
  "GSP29nvtp1_2u:805": "paramārthatastu na kvacidapi /",
  "GSP29nvtp1_2u:806": "vārttikaṃ tu ekatra dharmaḥ pratiṣidhyate 'nyatra dharmīti /",
  "GSP29nvtp1_2u:807": "etaccāsiddham /",
  "GSP29nvtp1_2u:808": "na hyatra mañcā eva dharmiṇaḥ pratiṣidhyante /",
  "GSP29nvtp1_2u:809": "api tu kambaladharmasaṃkhyāvat mañcadharmaḥ /",
  "GSP29nvtp1_2u:810": "krośanamihāpi pratiṣidhyata ityata āha---vidheyaṃ vastviti /",
  "GSP29nvtp1_2u:811": "atraivottaraśaṅkāntaramapanayati---kiṃ tviti /",
  "GSP29nvtp1_2u:812": "tadetatsamādhānaṃ prakṛtodāharaṇāpekṣaṃ draṣṭavyam /",
  "GSP29nvtp1_2u:813": "sarvavyāpakaṃ tu mukhyopacāravṛttyanugatatvena anayorbhedakau niyatau dharmāviti // 1.6 //",
  "GSP29nvtp1_2u:814": "aviśeṣe vā kiñcitsādharmyādekacchalaprasaṅgaḥ //17 //",
  "GSP29nvtp1_2u:815": "______________________________________________________________________",
  "GSP29nvtp1_2u:816": "// pariśuddhiḥ //",
  "GSP29nvtp1_2u:817": "avi---ṅgaḥ // 17 //",
  "GSP29nvtp1_2u:818": "// iti chalaprakaraṇam //",
  "GSP29nvtp1_2u:819": "// purūṣāśaktiliṅgadoṣasāmānyalakṣaṇaprakaraṇam //",
  "GSP29nvtp1_2u:820": "______________________________________________________________________",
  "GSP29nvtp1_2u:821": "// pariśuddhiḥ //",
  "GSP29nvtp1_2u:822": "yadyapyasaduttaratayā jāteḥ chalaprakaraṇa evāntarbhāvo yuktaḥ,",
  "GSP29nvtp1_2u:823": "tathāpi pratijñāhānyādernigrahasthānasyāpi tathābhāvāt tāṃ saṃgatimupekṣyārthadūṣaṇatvābhiprāyeṇa prayogasya sāmyāduttaraprakaraṇa evāntarbhāvaḥ /",
  "GSP29nvtp1_2u:824": "tatrāntarbhūtāyāśca jāteḥ pṛthakkaraṇe uddeśa eva prayojanamuktam,",
  "GSP29nvtp1_2u:825": "pratijñāhānyādyapekṣayā cānudbhaṭāparādhatayā paravyāmohanahetutvāt,",
  "GSP29nvtp1_2u:826": "parājayadaśāyāṃ prayoktavyatvajñāpanārthaṃ tasmāt prāguddeśaḥ /",
  "GSP29nvtp1_2u:827": "saiva saṃgatirihāpītyāha---uddeśeti //",
  "GSP29nvtp1_2u:828": "chalasya samyagdūṣaṇasya ca ityupalakṣaṇam,",
  "GSP29nvtp1_2u:829": "pratijñāhānyāderityapi draṣṭavyam /",
  "GSP29nvtp1_2u:830": "na ca chale ityupalakṣaṇaṃ tathaiva,",
  "GSP29nvtp1_2u:831": "tathāpi samyagdūṣaṇasyāvyudāsaḥ,",
  "GSP29nvtp1_2u:832": "tasyāpi hetuto vaidharmyeṇa hetvābhāsasādharmyeṇa pratyavasthānarūpatvādityata āha---na ceti /",
  "GSP29nvtp1_2u:833": "ayaṃ ca mātraśabdārtho jātīnāmavatāraṃ vāde pratiṣedhatā asaduttaratvakhyāpanenaiva sūtrakṛtā sūcitaḥ /",
  "GSP29nvtp1_2u:834": "bhāṣye jātipada vyutpādanaprayojanaṃ darśayati---jalpe hīti //18 //",
  "GSP29nvtp1_2u:835": "vapratipattirapratipattiśca nigrahasthānam //19 //",
  "GSP29nvtp1_2u:836": "______________________________________________________________________",
  "GSP29nvtp1_2u:837": "// pariśuddhiḥ //",
  "GSP29nvtp1_2u:838": "nigrahasthānenaiva samastakathāmudraṇādarthato 'sya paścādabhidhānam /",
  "GSP29nvtp1_2u:839": "tat kimityatra saṃgatyanusaraṇenetyāśayavān sūtraṃ pratyāharati---vipra---namiti // 19 //",
  "GSP29nvtp1_2u:840": "yadyapi lokavyavahārakathāvyavahārayoḥ puruṣasyāparādha eva nigrahasthānam /",
  "GSP29nvtp1_2u:841": "aparāddho hi nigrahaṃ śāstiṃ khalīkāraṃ prāpnoti /",
  "GSP29nvtp1_2u:842": "anyatra loke śarīraviḍambanā /",
  "GSP29nvtp1_2u:843": "kathāyāṃ tvaparādhamātrodbhāvānamātram /",
  "GSP29nvtp1_2u:844": "anyatra vādinoḥ kāmacāraḥ /",
  "GSP29nvtp1_2u:845": "aparādhaśca kathāyāṃ vipratipattyapratipattibhāgadvayaparyavasitaṃ tātkālikamatattvajñānameva /",
  "GSP29nvtp1_2u:846": "tathāpi tasya svarūpeṇodbhāvayitum---aśakyatvāt,",
  "GSP29nvtp1_2u:847": "nirarthakāpārthakādisāmānādhikaraṇyānupapatteśca tadunnayanopāyopalakṣaṇatayā sūtraṃ vyākhyātam /",
  "GSP29nvtp1_2u:848": "tena kathāyāṃ pravṛttayāṃ vādinoratattvajñānajñāpikā kriyā nigrahasthānamiti sūtrārthaḥ /",
  "GSP29nvtp1_2u:849": "etacca pratijñāhānyādisāmānādhikaraṇyena prayuktanigrahasthānapadapadārthālocanayā /",
  "GSP29nvtp1_2u:850": "svarūpeṇa śakyodbhāvanapratipādakavārttikadarśanācca sugamam,",
  "GSP29nvtp1_2u:851": "bhāṣye 'pyanantarameva sphuṭībhaviṣyati //",
  "GSP29nvtp1_2u:852": "syādetat, na pratipattervirītatvādanyat kṛtsitatvamityata āha---sūkṣmeti /",
  "GSP29nvtp1_2u:853": "kathamasau nigrahasthānamiti /",
  "GSP29nvtp1_2u:854": "kathamasau svarūpato 'pratīyamānaiva sattāmātreṇa nigrahasthānaṃ bhaviṣyati?",
  "GSP29nvtp1_2u:855": "na hyapratītameva paradāradharṣaṇaṃ nigrahāya paryāptamityarthaḥ /",
  "GSP29nvtp1_2u:856": "vipratipadyamāna iti /",
  "GSP29nvtp1_2u:857": "yato vipratipadyamānaḥ prāptaparājayo bhavati,",
  "GSP29nvtp1_2u:858": "ataḥ parājayaprāptidvāreṇa unnetuṃ śakyate /",
  "GSP29nvtp1_2u:859": "atha parājayaprāptireva kā ityata uktam---nigrahasthānaṃ pratijñāhānyādi khalu spaṣṭam parājayaprāptiriti bhāṣyaṃ sphuṭamityarthaḥ /",
  "GSP29nvtp1_2u:860": "yadyapyadhike vipratipattyapratipattī saṃbhavatastadasaṃbhave nigrahasthānatvānupapatteḥ,",
  "GSP29nvtp1_2u:861": "tathāpi vipratipannavastugocaratvena na tu tatreti tadanigrahasthānatvabhramanivāraṇārthamasamāsakaraṇamityarthaḥ /",
  "GSP29nvtp1_2u:862": "adhikaṃ nāmetyupalakṣaṇam,",
  "GSP29nvtp1_2u:863": "punaruktamapi draṣṭavyam /",
  "GSP29nvtp1_2u:864": "dūṣyaṃ vā ityāgāmipakṣāpekṣayā vāśabdaḥ // 19 //",
  "GSP29nvtp1_2u:865": "______________________________________________________________________",
  "GSP29nvtp1_2u:866": "// pariśuddhiḥ //",
  "GSP29nvtp1_2u:867": "yathoddeśamiti---yathoddeśakramaṃ bhavatu lakṣaṇam,",
  "GSP29nvtp1_2u:868": "na tu lakṣaṇakramānatikrameṇa parīkṣā bhaviṣyati,",
  "GSP29nvtp1_2u:869": "prathamata eva vyatikramādityata āha---yathālakṣaṇaṃ yathāsvarūpamityartha iti /",
  "GSP29nvtp1_2u:870": "nanvevaṃ sati prathamadvitīyasūtre tātparyāntareṇāvaṣṭabdhatvānna trividhaśāstrapravṛttyantarbhāvinī /",
  "GSP29nvtp1_2u:871": "ārthyā vṛttyā prathamasūtrasya uddeśāntarbhāve 'pi dvitīyasūtramalagnakam asaṃgatikatvādityata āha---tasmāditi /",
  "GSP29nvtp1_2u:872": "aupodghātikyā saṃgatyā prathamoddeśamaṅgatameva dvitoyasūtramarthāt /",
  "GSP29nvtp1_2u:873": "śrutyā ca prayojanaparatayeti na prakaraṇāsaṃgatirityarthaḥ /",
  "GSP29nvtp1_2u:874": "śeṣaṃ sūbodhamiti /",
  "GSP29nvtp1_2u:875": "kīrttyata iti kīrtitam /",
  "GSP29nvtp1_2u:876": "tathā ca yathāyogamabhisaṃbandha iti sukhabodhamityarthaḥ //",
  "GSP29nvtp1_2u:877": "anabhyāsajñeyācchrutivivaragarbheṣu laghutaḥ sukhagrāhyānmandaiḥ kusumasukumārāt prathamataḥ /",
  "GSP29nvtp1_2u:878": "manaḥ śrīmadvācaspativacanavinyāsavisarāt",
  "GSP29nvtp1_2u:879": "trasatyadyāpyetanmuhuriva muhurnirvṛtamapi // 20 //",
  "GSP29nvtp1_2u:880": "// iti puruṣāśaktiliṅgadoṣasāmānyalakṣaṇaprakaraṇam //",
  "GSP29nvtp1_2u:881": "// ityaudayanatātparyapariśuddhau prathamādhyāyasya dvitīyāhnikam",
  "GSP29nvtp1_2u:882": "samāptaḥ prathamādhyāyaḥ //"
}