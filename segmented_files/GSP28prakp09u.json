{
  "GSP28prakp09u:0": "________________________________________",
  "GSP28prakp09u:1": "oṃ",
  "GSP28prakp09u:2": "śrīmatprabhākaragurutantradhurandhareṇa",
  "GSP28prakp09u:3": "mahāmahopādhyāya-śālikanāthamiśreṇa praṇītā prakaraṇapañcikā",
  "GSP28prakp09u:4": "nyāyasiddhyākhyayā vyākhyayā viṣamasthalaṭipparāyā",
  "GSP28prakp09u:5": "ca samalaṅkṛtā",
  "GSP28prakp09u:6": "________________________________________",
  "GSP28prakp09u:7": "953nyāyiśuddhirnāma",
  "GSP28prakp09u:8": "navamaṃ prakaraṇam /",
  "GSP28prakp09u:9": "954apauruṣeye sambandhe śabdaḥ prāmāṇyamṛcchati /",
  "GSP28prakp09u:10": "sa ca nityatvasiddhau syāditi tatpratipādyate // 1 //",
  "GSP28prakp09u:11": "yadyuccaritamātravināśī śabdo bhavet,",
  "GSP28prakp09u:12": "tadā tasya vṛddhavyavahāreṇa svābhāvikī svārthābhidhānaśaktiravasātumaśakyā /",
  "GSP28prakp09u:13": "bhūyobhūyaḥ prayogadarśane hi tattadasvārthaparihāreṇa niṣkṛṣya svārthābhidhānasāmarthyamavadhāryate /",
  "GSP28prakp09u:14": "na coccaritamātrāpavargiṇaśśabdasya punaḥ punaḥ prayogadarśanamupapadyate /",
  "GSP28prakp09u:15": "svārthābhidhānasāmarthyānavadhāraṇe ca prathamaśruta iva śabdo nār'thamavabodhayitumalam955 /",
  "GSP28prakp09u:16": "arthañcānavabodhayataḥ prāmāṇyamayuktamiti,",
  "GSP28prakp09u:17": "śabdasya prāmāṇyamicchatā yuktamabhidhānasya nityatvasthānamiti saprayojanamidam /",
  "GSP28prakp09u:18": "nanu kṣaṇikatve 'pi varṇānāṃ 956gatvādiviṣayavṛddhavyavahārapūrvakameva sambandhādhyavasānamupapadyate,",
  "GSP28prakp09u:19": "kiṃ nityatvasthāpanayatnena /",
  "GSP28prakp09u:20": "ucyate---na pratyuccāraṇaṃ bhinneṣu varṇeṣu gatvādikaṃ kalpayituṃ śakyate,",
  "GSP28prakp09u:21": "bhedāgraheṇāpi śuktikāra957jatabodhavadabhedapratyayābhimānopapatteḥ /",
  "GSP28prakp09u:22": "yatra hi bhedamadhyavasyata evābhedajñānam, tatrānyathānupapattyā sāmānyāśrayaṇaṃ ghaṭate /",
  "GSP28prakp09u:23": "na cānityatvavādino 'pi958 varṇeṣu pratyuccāraṇaṃ sākṣādbhedādhyavasānaṃ sammatam /",
  "GSP28prakp09u:24": "nanu ca yuktaṃ śuktikārajatādiṣu bhedāgrahaṇādabhedavyavahāra iti sāmānyāsambhavaḥ,",
  "GSP28prakp09u:25": "nedaṃ rajatamiti bādhakapratyayodayāt,",
  "GSP28prakp09u:26": "iha tu sāsānyopapatterbhrāntikalpanā niṣpramāṇikaiva,",
  "GSP28prakp09u:27": "nāyaṃ gakāra iti bādhakābhāvāt /",
  "GSP28prakp09u:28": "ucyate /",
  "GSP28prakp09u:29": "na bādhakamātrāyattaiva bhrāntikalpanā, kintu kāraṇadoṣāyattāpi /",
  "GSP28prakp09u:30": "dṛṣṭañcātisādṛśyādbhedāgrahaṇād bhrantitvamiti,",
  "GSP28prakp09u:31": "sākṣādanupajāte 'pi bādhake,",
  "GSP28prakp09u:32": "yuktameva bhramāvadhāraṇam /",
  "GSP28prakp09u:33": "ato na gatvādistatra sambhavati /",
  "GSP28prakp09u:34": "959abhivyañjakavaidharmyādabhivyakterasambhave /",
  "GSP28prakp09u:35": "prayatnānantaraṃ dṛṣṭerabhidhānaṃ prayatnajam // 2 // 960",
  "GSP28prakp09u:36": "kiñca puruṣaprayatnānantaraṃ hi śravaṇaṃ śabdasya dvedhāvakalpate---prāgajātatvādanupalabdhaḥ,",
  "GSP28prakp09u:37": "prayatnena janita upalabhyatāmāpadyate,",
  "GSP28prakp09u:38": "anabhivyaktatvādvābhivyajyata iti /",
  "GSP28prakp09u:39": "tatra na tāvat---prayatnasya śabdaṃ pratyabhivyañjakatvaṃ sambhavati /",
  "GSP28prakp09u:40": "961āvaraṇāpāyena kiñcidabhivyajyate,sannidhānena 962vā /",
  "GSP28prakp09u:41": "na ca śabdasyā'varaṇamupapadyate /",
  "GSP28prakp09u:42": "indrisambandhapratibandhena hyā'varaṇaṃ kuḍyādinā ghaṭāderupalabdham /",
  "GSP28prakp09u:43": "na ca śabdasyendriyasambandhaḥ pratibandhuṃ śakyate, nityatvāt /",
  "GSP28prakp09u:44": "utpattinirodho hi pratibandhaḥ /",
  "GSP28prakp09u:45": "na cāsau nityasyopapadyate /",
  "GSP28prakp09u:46": "ākāśo hvi śrotrendriyaṃ śabdavattvāt, śabdopalambhakatayā ca śabdavattvaṃ cakṣurvat /",
  "GSP28prakp09u:47": "yathā---cakṣū rūpopalambhakaṃ rūpavat, tathā śrotramapi śabdavat /",
  "GSP28prakp09u:48": "ākāśaśca śabdavāniti sa eva śrotram,",
  "GSP28prakp09u:49": "tadguṇaśca śabdastasminnityasamaveta iti,",
  "GSP28prakp09u:50": "na tasyā'varaṇasambhavaḥ /",
  "GSP28prakp09u:51": "atastadapanayena nābhivyaktiḥ /",
  "GSP28prakp09u:52": "ata eva sannidhānasyāsambhavaḥ, nityasannidhānādabhivyaṅyasya /",
  "GSP28prakp09u:53": "kiñca---abhivyañjakāssamānadeśasthānekendriyāgrāhyān yugapadevābhivyañjayanti,",
  "GSP28prakp09u:54": "rūpādīniva pradīpādayaḥ /",
  "GSP28prakp09u:55": "rūpam, parimāṇam, saṃkhyeti sarvaṃ sakṛdeva pradīpādabhirabhivyajyate /",
  "GSP28prakp09u:56": "atassarvaśabdopalambho durnivāra eva /",
  "GSP28prakp09u:57": "kiñca ākāśaviśeṣaguṇatvācchabdasya,",
  "GSP28prakp09u:58": "ekatvādākāśasya srughnasthenābhivyaktaḥ pāṭalīputrasthenāpyupalabhyeta /",
  "GSP28prakp09u:59": "sarvadā copalambhoparamo na syāt /",
  "GSP28prakp09u:60": "atha śrotrendriyasaṃsakara eva śabdasyābhivyaktiriṣyate,",
  "GSP28prakp09u:61": "na so 'pi ghaṭate,",
  "GSP28prakp09u:62": "kaḥ khalvindriyasya saṃskāraḥ---na tāvadunmīlanavadāvaraṇāpagamaḥ,",
  "GSP28prakp09u:63": "pūrvavadāvaraṇāsaṃbhavāt /",
  "GSP28prakp09u:64": "nā'pyālokenevā'pyāyanaṃ963 cākṣuṣasya raśmeḥ koṣṭhyānāṃ vāyūnām,",
  "GSP28prakp09u:65": "ākāśasya cāvayavasaṃyogāsambhavāt964 /",
  "GSP28prakp09u:66": "“sakṛcca saṃskṛtaṃ śrotraṃ sarvaśabdān prakāśayet /",
  "GSP28prakp09u:67": "ghaṭāyonmīlitaṃ cakṣuḥ paṭaṃ na hi na 965budhyate //",
  "GSP28prakp09u:68": "” ślo. vā. śa. a. ślo. 60. 61 iti /",
  "GSP28prakp09u:69": "tasmādabhivyañjakatve 'nupapanne,",
  "GSP28prakp09u:70": "yadi 966prayatnakāraṇako 'pi na syāt,",
  "GSP28prakp09u:71": "tadā tadapekṣopalabdhirna sambhavet /",
  "GSP28prakp09u:72": "tenedamanumānaṃ prayoktavyam---śabdaḥ puruṣaprayatnotpādyastadanabhivyaṅgyatve sati tadanantaropalabdheḥ,",
  "GSP28prakp09u:73": "yo yadanabhivyaṅyastadanantaropalabhyaḥ,",
  "GSP28prakp09u:74": "sa tasyotpādyaḥ,",
  "GSP28prakp09u:75": "yathā-ghaṭaḥkapālavyāpārasyeti /",
  "GSP28prakp09u:76": "kena punaḥ prakāreṇa prayatnena śabda utpādyate /",
  "GSP28prakp09u:77_0": "tatra 967kecidāhuḥ---puruṣaprayatnodīritairvāyvavayavaissthānaviśeṣābhidhāta968 -",
  "GSP28prakp09u:77_1": "saṃskārasaṃskṛtaissarvatodikkaissaṃyogākhyāsamavāyikāraṇānugṛhītaiśca svasamavetaḥ śabda ārabhyate /",
  "GSP28prakp09u:78": "vāyośca gatimattvāt,",
  "GSP28prakp09u:79": "tadārabdhaśśabdo 'pi gatimān karṇaśaṣkulīmaṇḍalāvacchinnena nabhasā śrotrabhāvamāpanneva saṃyuktassannupalabhyate /",
  "GSP28prakp09u:80": "vegākhyasaṃskāranibandhanā ca vāyorgatiriti,",
  "GSP28prakp09u:81": "tadapagame gativicchedād dūre yacchotram,",
  "GSP28prakp09u:82": "tatrāpratyāsannatvācchabdo na śrūyate /",
  "GSP28prakp09u:83": "na 969caitadupapadyate---vāyavīyaścecchabdo bhavet, sparśanena badhirairupalabhyeta /",
  "GSP28prakp09u:84": "syānmatam--- 970abhibhūtatvāt sparśanenānupalabdhiriti /",
  "GSP28prakp09u:85": "tanna /",
  "GSP28prakp09u:86": "pratyakṣopalabdhyarhatvāt971 /",
  "GSP28prakp09u:87": "yadi hyasāvabhibhūtaḥ, tarhi śrotreṇāpi nopalabhyeta /",
  "GSP28prakp09u:88": "na ca vācyaṃ na sparśanendriyagrāhyovāyuriti /",
  "GSP28prakp09u:89": "tadanuvidhānena tadavagateḥ /",
  "GSP28prakp09u:90": "atha matam---sparśamātraṃ sparśanendriyeṇopalabhyate, na vāyudravyamiti /",
  "GSP28prakp09u:91": "tanna---sparśavyatireke 'pi972 dravyasya pratyabhijñāyamānatvāt973 /",
  "GSP28prakp09u:92": "anye 974tvāhuḥ---saṃyogādvibhāgādvā'dyaśśabdo niṣpadyate /",
  "GSP28prakp09u:93": "yathā tālvādivāyusaṃyogānugṛhītādvāyvākāśasaṃyogādākaśe śabdassañjāyate,",
  "GSP28prakp09u:94": "tathā tālvādivāyuvibhāgopakṛtādvāyvākāśavibhāgādākāśa eva śabdaśśabdāntaramārabhate,",
  "GSP28prakp09u:95": "tadapi śabdāntaramiti karṇaśaṣkulīmaṇḍalāvacchinne nabhasi śrotrabhāvamāpanne niṣpannaśśabdaśśrūyata iti /",
  "GSP28prakp09u:96": "975nānābhāve prayatnasya nānābhāvopalambhanāt /",
  "GSP28prakp09u:97": "vailakṣaṇye ca śabdasya vailakṣaṇyena kāryatā // 3 //",
  "GSP28prakp09u:98": "kiñca---abhivyaṅgyaścet prayatnena śabdo na pratiyatnaṃ bhedenopalabhyeta /",
  "GSP28prakp09u:99": "na khalvabhivyañjakapradīpabhede 'pi nānābhāvena bhāvānāmupalambhaḥ /",
  "GSP28prakp09u:100": "kārakabhedastu kāryabhedaheturiti 976saṃpratītaḥ /",
  "GSP28prakp09u:101": "ataśśabdasya prayatno janayiteti niścīyate /",
  "GSP28prakp09u:102": "yathā kārakavekalakṣaṇyānuvidhāyinī kāryavailakṣaṇyasiddhiravihatā,",
  "GSP28prakp09u:103": "tathā vailaṇye 'pi cābhivyañjakasyābhivyaṅyavailakṣaṇyaṃ na sambhavati /",
  "GSP28prakp09u:104": "śabdastu prayatnasya mṛdutve, balavattve ca mṛdurbalavāṃścopalabhyamānastatkāryatāṃ na jahātīti /",
  "GSP28prakp09u:105": "siddhāntaḥ /",
  "GSP28prakp09u:106": "977śabde tatpratyaye spaṣṭe nānāvyañjakakalpanāt /",
  "GSP28prakp09u:107": "upalabdhivyavasthānamupapannaṃ bhaviṣyati // 4 //",
  "GSP28prakp09u:108": "yadi śakṣyāmaśśabdasya spaṣṭaṃ pratyabhijñānamupadarśayitum,",
  "GSP28prakp09u:109": "tadā prayatnasya kārakatve niṣiddhe,",
  "GSP28prakp09u:110": "abhivyañjakatve ca sthite,",
  "GSP28prakp09u:111": "upalabdhivyavasthānaṃ vyañjakabahutvena varṇayiṣyāmaḥ /",
  "GSP28prakp09u:112": "śrotrameva saṃskriyate, tatsaṃskārakatā ca----tadabhivyajjakatā /",
  "GSP28prakp09u:113": "koṣṭhyo hi vāyuḥ prayatnavadātmasaṃyogādudgacchati978 /",
  "GSP28prakp09u:114": "sa 979nābherudgacchannuraḥ- prabhṛtiṣvaṣṭasu sthāneṣvabhighātetana saṃskṛto yāvadvegamabhipratiṣṭhamānaśśrotramanuprāptaśśabdopalambhānuguṇaṃ saṃskāramārabhate /",
  "GSP28prakp09u:115": "tatsaṃyoga eva śrotrasaṃskāraḥ /",
  "GSP28prakp09u:116": "vegavattvācca vāyoḥ, karmotpattau śrotravibhāgāt saṃyogoparame, śabdasyānantaramupalambhavicchedaḥ /",
  "GSP28prakp09u:117": "prayatnabhedācca vāyukarmabhedāduraḥprabhṛtisthānasaṃyogānyatvāvyavasthayā śabdaśravaṇam /",
  "GSP28prakp09u:118": "śabdotpattivādyapyutpādakabhedamanumanyata eva, anyathā kāryabhedāsambhāvāt /",
  "GSP28prakp09u:119": "yattūpavatirṇataṃ---yathonmīlanasaṃskṛtaṃ cakṣurna samānadeśasthānupalabhyān vyavasthayopalambhayatīti /",
  "GSP28prakp09u:120": "tadayuktam---tatraikatvādabhivyañjakasya /",
  "GSP28prakp09u:121": "ekemeva hyunmīlanaṃ sarvopalambhānuguṇanetrasaṃskārārambhakamiti, kuta upalabdhirvyavatiṣṭhatām /",
  "GSP28prakp09u:122": "ihatvekatvaṃ saṃskārāṇāmasiddham /",
  "GSP28prakp09u:123": "nanvabhivyaṅgyasyaikendriyagrāhyatve, abhivyañjakasyaikataiva prāpnoti /",
  "GSP28prakp09u:124": "ye samānendriyagrāhyāḥ, teṣāmeka evādyabhivyañjakaḥ /",
  "GSP28prakp09u:125": "yathā---āloko ghaṭādīnām /",
  "GSP28prakp09u:126": "ekatve cābhivyañjakasyopalabdhivyavasthā nopapadyate /",
  "GSP28prakp09u:127": "ato 'bhivyañjakatvāsambhave,",
  "GSP28prakp09u:128": "kārakatve vyavasthite,",
  "GSP28prakp09u:129": "bhedāgrahaṇanibandhanaiva pratyabhijñeti nyāyyā kalpanā---iti /",
  "GSP28prakp09u:130": "atrocyate /",
  "GSP28prakp09u:131": "ekendriyagrāhyatāpi bhavet, abhivyañjakabhedo 'pi bhavediti, kimanupapannam /",
  "GSP28prakp09u:132": "svābhāvikī hi yasya sambandhavyāptiḥ, tasya liṅgatvam /",
  "GSP28prakp09u:133": "980āśaṅkyamānāśeṣopādhiparihāreṇa hi svārasikasambandhavyāptiniścayaḥ /",
  "GSP28prakp09u:134": "iha tu na śakyate nirṇetuṃ---kimekendriyagrāhyatayā ghaṭādīnām,",
  "GSP28prakp09u:135": "tadgatarūpādīnā ñcaiko 'bhivyañjakaḥ,",
  "GSP28prakp09u:136": "uta rūpidravyatvāt,",
  "GSP28prakp09u:137": "tatsamavāyitvācceti /",
  "GSP28prakp09u:138": "ato 'navadhāritasambandhavyāptikamekendriyagrāhyatvaṃ nābhivyañjakaikyānumānasamartham /",
  "GSP28prakp09u:139": "ato 'bhivyajjakatve 'pi prayatnasyopalabdhivyavasthopapattiḥ /",
  "GSP28prakp09u:140": "nanu sthiravāyvapanaya eva saṃskāraḥ /",
  "GSP28prakp09u:141": "apanīte ca tasmin, sarvaśabdopalabdhirdurnivārā /",
  "GSP28prakp09u:142": "ucyate---nāvaraṇānayanaṃ 981tasyābhivyañjakam,",
  "GSP28prakp09u:143": "vāyunā śabdāvaraṇāsambhavāt,",
  "GSP28prakp09u:144": "kiṃ 982tvadṛṣṭasāpekṣeṇa /",
  "GSP28prakp09u:145": "eñcāpanetṛkāṣṭhyavāyubhedāt 983sthiravāyuvibhāgalakṣaṇasaṃskārabhedādupapannaivopalabdhivyavasthā /",
  "GSP28prakp09u:146": "api ca na vayaṃ sthiravāyvapanayaṃ saṃskāramācakṣmahe,",
  "GSP28prakp09u:147": "kintu koṣṭhyavāyusaṃyogameva,",
  "GSP28prakp09u:148": "prathamabhāvitvāt /",
  "GSP28prakp09u:149": "kimiti tarhi bhāṣyakāreṇa“stimitāni vāyvantarāṇī” tyuktam ? koṣṭhyasya vāyorvegavināśārtham /",
  "GSP28prakp09u:150": "984sparśavaddravyasaṃyogādvi vegavināśo 'nyatra pratīti iti,",
  "GSP28prakp09u:151": "ihāpi tadarthameva sthiravāyukīrtanaṃ985 bhāṣye /",
  "GSP28prakp09u:152": "nanu caikatvādākāśasya,",
  "GSP28prakp09u:153": "tasya ca śrotratvāt tatsaṃskāre,",
  "GSP28prakp09u:154": "sarvapuruṣendriya saṃskārāt sarve 'pi śabdamupalabheran /",
  "GSP28prakp09u:155": "naiṣadoṣaḥ /",
  "GSP28prakp09u:156": "986dharmā-dharmopārjitakarṇaśaṣkulībhedāt /",
  "GSP28prakp09u:157": "karṇaśaṣkulīsaṃskāro hi śrotrasaṃskāraḥ,",
  "GSP28prakp09u:158": "bhinnāśca pratipuruṣaṃ kārṇaśaṣkulya iti,",
  "GSP28prakp09u:159": "asaṃskṛtakarṇaśaṣkulīko na śabdamupalabhate /",
  "GSP28prakp09u:160": "anuvātañca 987dūrata eva śabdamupalabhate /",
  "GSP28prakp09u:161": "bāhyavāyunodanānugṛhītasya koṣṭhyavāyuvegasya dūragamanahetutvāt /",
  "GSP28prakp09u:162": "śabdācchabdāntarārambhapakṣe tu nānuvātasya kaścidupayogaḥ /",
  "GSP28prakp09u:163": "abhivyajjakanānātvācchabdo nāneva lakṣyate /",
  "GSP28prakp09u:164": "netravṛttivibhedena candrastaimirikairiva // 5 //",
  "GSP28prakp09u:165": "spaṣṭe tadgrahe nānābhāvopalambhaśśabde tāvadasiddha eva /",
  "GSP28prakp09u:166": "kintu parasparanirapekṣairabhivyañjakaiḥ koṣṭhyavāyubhirnānāvaktṛsamutthairnānābhūtairbhinnaṃ śrotrasaṃskāramārabhamāṇairnānābhūtaśabdabuddhiṃ janayadbhirnāneva śabdo budhyate,",
  "GSP28prakp09u:167": "candra iva timiravibhinnābhirnetravṛttibhiḥ /",
  "GSP28prakp09u:168": "nānādeśopalambhe hi sarveṣāṃ bhrāntisammatiḥ /",
  "GSP28prakp09u:169": "karṇacchidragatasyaiva śabdasya śravaṇaṃ yataḥ // 6 //",
  "GSP28prakp09u:170": "yaducyate---kāryatve śabdasya kāraṇadeśabhedānnānādeśopalambha988 iti /",
  "GSP28prakp09u:171": "tadayuktam /",
  "GSP28prakp09u:172": "yadyapi kṛtakaśśabdaḥ,",
  "GSP28prakp09u:173": "tathāpi saṃnikṛṣṭa-viprakṛṣṭayoryugapacchabdopalambhaprasaṅgena prativātā-nuvātayoścāviśeṣāpatternendriyaṃ prāptasyopalambhakam /",
  "GSP28prakp09u:174": "prāptāvapi nendriyaṃ śabdadeśamupasarpati,",
  "GSP28prakp09u:175": "pratayakṣatvācchotradeśe karṇaśaṣkulyāḥ prativātā-nuvātayośca tulyopalambhāpatteḥ /",
  "GSP28prakp09u:176": "śabde tu śrotrapathaṃ prāpta upalabhyamāne deśabhedaḥ pratīyate /",
  "GSP28prakp09u:177": "ato bhrantireṣā-nānādeśeṣu śabda upalabhyata iti /",
  "GSP28prakp09u:178": "kinnibandhanā bhrāntiḥ /",
  "GSP28prakp09u:179": "abhivyañjakadeśanibandhaneti brūmaḥ /",
  "GSP28prakp09u:180": "tālvādisthānāghātasāpekṣo989 hi koṣṭhyo vāyurabhivyanakti /",
  "GSP28prakp09u:181": "ato vaktṛdeśo 'pi bhavatyabhivyañjakadeśaḥ /",
  "GSP28prakp09u:182": "tena śabdaṃ śṛṇvatastadabhivyajjakadeśo 'pi tadavinābhāvopakalpito buddhistho bhavati /",
  "GSP28prakp09u:183": "śabdābhivyaktiviśeṣeṇa ca dūrā-sannatve tasya kalpyete /",
  "GSP28prakp09u:184": "pratyakṣopalabhyamānavaktṛviṣaye ca śabdaśrutiviśeṣe digviśeṣo niyatamavadhāritaḥ,",
  "GSP28prakp09u:185": "ato digviśeṣakalpanāpi /",
  "GSP28prakp09u:186": "yastu na tathā vivektumalam, tasyābhivyañjakadeśaṃ prati vyāmoho dṛśyata eva /",
  "GSP28prakp09u:187": "evañcendriyāṇāṃ svānubhavāsamarthatvācchotragataśabdopalambhe taddeśāgrahaṇāt,",
  "GSP28prakp09u:188": "taduccāraṇapradeśasya pratīyamānatvāt,",
  "GSP28prakp09u:189": "tadgatatvapratipatteśca,",
  "GSP28prakp09u:190": "tattaddeśagataśabdapratipattivyavahāraṃ pravartayatīti990 ghaṭata eveyaṃ bhrāntiḥ /",
  "GSP28prakp09u:191": "vailakṣaṇyaṃ svabhāvane varṇānāṃ na ca sammatam /",
  "GSP28prakp09u:192": "nādālpatva-mahattvābhyāṃ tathātvabhrāntisambhavāt // 7 //",
  "GSP28prakp09u:193": "spaṣṭe tadgrahe prayatnastāvadvarṇānāṃ janako neti sthite,",
  "GSP28prakp09u:194": "tadanantaropalambhaniyamena991 cābhivyañjakatve nirṇīte,",
  "GSP28prakp09u:195": "abhivyañjakavṛddhihvāsayoścābhivyaṅgyavṛddhihvāsahetutvābhāvānna śabdo vardhate, hvasate vā /",
  "GSP28prakp09u:196": "kintu balavati prayatne mahān vāyurutpadyate,",
  "GSP28prakp09u:197": "992tasyāvayavā bhūyāṃsaḥ karṇaśaṣkulīmaṇḍalasya nemibhāgairbahubhissambadhyante /",
  "GSP28prakp09u:198": "tataścābhivyajjakasaṃyogabahutvāt,",
  "GSP28prakp09u:199": "yugapadupalambhakabahutvāt,",
  "GSP28prakp09u:200": "teṣāñca vicchedāgrahaṇānmahāniva śabdo 'vabhāti,",
  "GSP28prakp09u:201": "tarūṇāmantarālāgrahaṇādiva mahadvanam /",
  "GSP28prakp09u:202": "yadā te vāyvavayavāssahasā, vilambena vā saṃyujyante, tadopalambho 'pi drutaḥ, vilambito vā /",
  "GSP28prakp09u:203": "yadā tveṣāmuccāraṇe tālvādīnāṃ saṃvṛtatvaṃ bhavati,",
  "GSP28prakp09u:204": "tadā tadanurodhena varṇopalabdhirapi ekamātrākālaiva bhavatīti,",
  "GSP28prakp09u:205": "hvasvavarṇavyavahārasiddhiḥ /",
  "GSP28prakp09u:206": "yadā 993vivṛtataratvam,",
  "GSP28prakp09u:207": "asaṃvṛtatvaṃ vā tālvādīnāmeva sampadyate,",
  "GSP28prakp09u:208": "tadā varṇapratīterapi mātrākālavṛddhyā dīrghavarṇavyavahārasiddhiḥ,",
  "GSP28prakp09u:209": "vṛddhavyavahāre tadanurodhenāpyarthābhidhānadarśanāt,",
  "GSP28prakp09u:210": "tathaiva pratipādakatvamapyāśrīyate /",
  "GSP28prakp09u:211": "na caivamabhidhānasyānityatvadoṣa,",
  "GSP28prakp09u:212": "tadupādhiviśiṣṭasya varṇasya vācakasyānityatvāt1 ato varṇānupūrvyanityatve na kaściddoṣaḥ /",
  "GSP28prakp09u:213": "ānupūrvīviśeṣabhājāṃ varṇānāṃvācakabhūtānāṃ nityatvāt /",
  "GSP28prakp09u:214": "nanu 994kṣaṇikā śabdasyābhivyaktiriti, kathaṃ tadgrahaṇasambhavaḥ /",
  "GSP28prakp09u:215": "upalabdhe hi ghaṭādibhāve tadvaśena pūrvānubhavāhitasaṃskāraprabodhena “sa evāyami“ti pratyabhijñodīyate /",
  "GSP28prakp09u:216": "śabde punaruccarita-tirohite, punaruttarakāle kathaṃ pratyabhijñodaya iti /",
  "GSP28prakp09u:217": "tatrāha--- nāvaśyaṃ tadgraheṇaiva tatsaṃskāraprabodhanam /",
  "GSP28prakp09u:218": "tena hetvantarodbuddhāt saṃskārāttadgrahodayaḥ // 8 //",
  "GSP28prakp09u:219": "yadi hyayaṃ niyamaḥ--tadupalambha eva tatsaṃskārodbodhaheturiti,",
  "GSP28prakp09u:220": "tato nopapadyate śabde pratyabhijñā /",
  "GSP28prakp09u:221": "saṃskārāstvaniyatodbodhahetava iti,",
  "GSP28prakp09u:222": "kāraṇāntaravaśenodbuddhāt saṃskārāt prathamasamāgamasamaya eva śabde pratyabhijñā bhaviṣyati /",
  "GSP28prakp09u:223": "nanu“sa evāyaṃ gakāraḥ” iti 995pratītistadgrahaḥ, na punarbhedāgrahaṇāditi, kathameṣa nirṇayaḥ /",
  "GSP28prakp09u:224": "dṛṣṭo hi śuktikāyāṃ bhedāgrahāt“tadevedaṃ rajatami“ti pratyayaḥ---iti /",
  "GSP28prakp09u:225": "tatrā'ha--- 996bhede mānaṃ yadā nāsti śuktikā-rajatādivat /",
  "GSP28prakp09u:226": "tadā pratītisaṃsiddhastadgrahaḥ kena vāryate // 9 //",
  "GSP28prakp09u:227": "spaṣṭe hi śuktikā-rajatayorbhedāvasāyini pramāṇe,",
  "GSP28prakp09u:228": "sādṛśyādbhedānavabādhādabhedapratītiriti kalpyate /",
  "GSP28prakp09u:229": "śabde tu na pratyakṣasiddhaḥ pratyuccāraṇaṃ bhedaḥ /",
  "GSP28prakp09u:230": "kathaṃ na siddhaḥ /",
  "GSP28prakp09u:231": "nanu mahattvā-lpatvābhyāṃ vibhinno varṇa upalabhyate /",
  "GSP28prakp09u:232": "naita-devam /",
  "GSP28prakp09u:233": "mahattvā-lpatve pratiyato 'pi, varṇapratīte mahattvā-lpatve eva bhinne avabhātaḥ, na varṇāḥ /",
  "GSP28prakp09u:234": "na vā'numānenāpi bhedo 'vagantuṃ śakyata iti prāgeva niveditam /",
  "GSP28prakp09u:235": "ato bhede pramāṇābhāvāt, abhinna evāyaṃ bhinnāvabhāsa iti, sākṣātpratītibalanaivāvasthāpitam // 9 //",
  "GSP28prakp09u:236": "nanu ca tadgrahabalenaivānumānaṃ nirastam /",
  "GSP28prakp09u:237": "niraste cānumāne, tadgraha itītaretarāśrayamiti /",
  "GSP28prakp09u:238": "tatrā'ha--- anumānanirāsena 997tadgrahatvaṃ prasādhyate /",
  "GSP28prakp09u:239": "svayaṃ pratītisiddhatvād bhrāntiśaṅkā tu vāryate // 10 //",
  "GSP28prakp09u:240": "bhedāgrahanibandhaneyaṃ bhrāntiriti śaṅkā kevalānumānanirāsenāpanīyate /",
  "GSP28prakp09u:241": "pratītibalasiddhastu tadgraho na kāraṇāntaramapekṣata iti, kathamitaretarāśrayatā /",
  "GSP28prakp09u:242": "nanu kimiti tadgrahabalājjvālāyāmapi bhedānumānaṃ na nirākriyataityata āha--- jvālābhedaṃ vinā 998bhāsāṃ vitatirnopapadyate /",
  "GSP28prakp09u:243": "bhedājñānena sādṛśyāt pratyabhijñā tu yujyate // 11 //",
  "GSP28prakp09u:244": "avayavī-jvālā /",
  "GSP28prakp09u:245": "sarvaścāvayavī svāvayavasaṃyogena jātaḥ, tadvināśena vinaśyati /",
  "GSP28prakp09u:246": "tantuvyatiṣaṅgajanito hi paṭastantuvibhāge vināśī dṛśyate /",
  "GSP28prakp09u:247": "999prabhā ca gṛhodarādivartinī taijasaṃ rūpam /",
  "GSP28prakp09u:248": "na ca dravyāśritā rūpādayo dravyaṃ virahayya vartante /",
  "GSP28prakp09u:249": "tena taijasāḥ paramāṇavo nityamabhibhūtatvādanupalambhamāna api,",
  "GSP28prakp09u:250": "pratyakṣato yāvatprabhāvitati sannidhīyanta ityaṅgīkaraṇīyam /",
  "GSP28prakp09u:251": "teṣu ca deśāntaramanuprāpteṣvetadāśrayaṇīyam-eteṣāṃ saṃyogā vighaṭanta iti /",
  "GSP28prakp09u:252": "vighaṭiteṣu teṣu,",
  "GSP28prakp09u:253": "tadārabdhe dravye 'pi nāśamupeyuṣi,",
  "GSP28prakp09u:254": "1000jvālādarśanaṃ jvālāntaradarśanamantareṇa nopapadyate /",
  "GSP28prakp09u:255": "bhedāgrahaṇanibandhanā tu pratyabhijñā bhrāntiśśuktirajatādiṣu dṛṣṭatvādupapannā /",
  "GSP28prakp09u:256": "vinā tu śabdebhedena na kiñcinnopapadyate /",
  "GSP28prakp09u:257": "uktena nītimārgeṇa tadgraho 'to 'tra sammataḥ // 12 //",
  "GSP28prakp09u:258": "pratyuccāraṇaṃ bhedavyatirekeṇāpi prayatnānantaropalabhyamānatvaṃ yathopapadyate,",
  "GSP28prakp09u:259": "tathoktameveti,",
  "GSP28prakp09u:260": "apratipakṣā pratyabhijñā /",
  "GSP28prakp09u:261": "1001sadasatkāraṇatvena tasmācchabdasya nityatā /",
  "GSP28prakp09u:262": "etadevava hi nityatvaṃ vyomādiṣvapi sammatam // 13 //",
  "GSP28prakp09u:263": "śabdasya prayatna eva kāraṇatayā sambhāvitaḥ /",
  "GSP28prakp09u:264": "sa ca pratyabhijñābalenadvijīyādidarśaneṣvabhivyañjakatāmāpādita iti,",
  "GSP28prakp09u:265": "prathamadarśaṃne 'pyasāvabhivyañjaka eva /",
  "GSP28prakp09u:266": "ataḥ 1002kāraṇarahitatve 1003sati sattvānnityaśśabdo gaganādivat /",
  "GSP28prakp09u:267": "1004tena nāsyānityateti //",
  "GSP28prakp09u:268": "eṣā śālikanāthena śabdanityatvasādhanī /",
  "GSP28prakp09u:269": "prabhākaragurordṛṣṭyā nyāyaśuddhiḥ 1005prakīrtitā // 14 //",
  "GSP28prakp09u:270": "iti mahāmahopādhyāyaśrīśālikanāthamiśrapraṇītāyāṃ prakaraṇapañcikāyāṃ nyāyaśuddhirnāma navamaṃ prakaraṇaṃ samāptam1006 //"
}