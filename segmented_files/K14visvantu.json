{
    "K14visvantu:0": " fol. GBM GBM Viśv remarks",
    "K14visvantu:1": " 5r 172 1347 1-3 preserved as v of 13",
    "K14visvantu:2": " 5v 159 1332 3-10",
    "K14visvantu:3": " 160 1333 blank/ r of fol. 5",
    "K14visvantu:4": " 6r 161 1334 11-15",
    "K14visvantu:5": " 6v 162 1335 15-18",
    "K14visvantu:6": " 7r 157 1336 18-22",
    "K14visvantu:7": " 7v 158 1337 22-25",
    "K14visvantu:8": " 8r 163 1338 25-30",
    "K14visvantu:9": " 8v 164 1339 30-35",
    "K14visvantu:10": " 9 35-39 lost",
    "K14visvantu:11": " r 64-68 GBM 3314",
    "K14visvantu:12": " v 68-69 GBM 3315",
    "K14visvantu:13": " 14r 173 1348 69-70 + Col. and beg. of Kapphiṇa-avadāna",
    "K14visvantu:14": " 14v 174 1349 Kapphiṇa-avadāna",
    "K14visvantu:15": " (Viśv \u00151) punar api yathaiṣa akṛtajñaḥ akṛtavedī tac chrūyatāṃ",
    "K14visvantu:16": " (Viśv \u00152) bhūtapūrvaṃ bhikṣavo viśvapuryāṃ rājadhānyāṃ viśvāmitro nāma rājā rājyaṃ",
    "K14visvantu:17": " kārayati ṛddhaṃ ca sphītaṃ ca kṣemaṃ ca subhikṣaṃ cākīrṇabahujanamanuṣyaṃ ca praśāntakalikalahaḍimbaḍamarataskararogāpagataṃ",
    "K14visvantu:18": " śālīkṣugomahiṣīsaṃpannaṃ. dhārmiko dharmarājā dharmeṇa rājyaṃ kārayati. sa ca rājā",
    "K14visvantu:19": " śrāddho bhadraḥ kalyāṇāśayaḥ ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ",
    "K14visvantu:20": " (Viśv \u00153) so 'pareṇa samayena devyā sārdhaṃ krīḍati ramati paricārayati. tasya krīḍato ramamāṇasya paricārayataḥ kālāntareṇa devī āpannasatvā",
    "K14visvantu:21": " (Viśv \u00154) sāṣṭānāṃ va nāvānāṃ vā māsānām atyayāt prasūtā. dārako jāta abhirūpo darśanīyaḥ",
    "K14visvantu:22": " prāsādiko gauraḥ kanakavarṇaś chatrākāraśirā pralambabāhur vistīrṇalalāṭaḥ saṃgatabhrūs",
    "K14visvantu:23": " tuṃganāsaḥ sarvāṃgapratyaṃgopetaḥ",
    "K14visvantu:24": " (Viśv \u00155) tasya jātau jātimahaṃ kṛtvā nāmadheyaṃ vyavasthāpyate. kiṃ bhavatu dārakasya",
    "K14visvantu:25": " nāmeti jñātaya ūcur yasmād ayaṃ dārako viśvāmitrasya rājñaḥ putras tasmād bhavatu",
    "K14visvantu:26": " dārakasya viśvantara iti nāmeti. tasya viśvantara iti nāmadheyaṃ vyavasthāpitaṃ.",
    "K14visvantu:27": " (Viśv \u00156) viśvantaro dārakaḥ aṣṭābhyo dhātrībhyo 'nupradattaḥ dvābhyām aṃsadhātrībhyāṃ",
    "K14visvantu:28": " dvābhyāṃ kṣīradhātrībhyāṃ dvābhyāṃ maladhātrībhyāṃ dvābhyāṃ krīḍanakadhātrībhyāṃ.",
    "K14visvantu:29": " sa aṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpirmaṇḍenānyaiś",
    "K14visvantu:30": " cottaptottaptair upakaraṇaviśeṣair āśu vardhyate hradastham iva paṅkajaṃ",
    "K14visvantu:31": " (Viśv \u00157) sa yadā mahān saṃvṛttas tadā lipyām upanyastaḥ saṃkhyāyāṃ gaṇanāyāṃ mudrāyāṃ.",
    "K14visvantu:32": " sa yāni tāni rājñāṃ kṣatriyāṇāṃ mūrdhābhiṣiktānāṃ janapadaiśvaryasthāmavīryam anuprāptānāṃ",
    "K14visvantu:33": " mahāntaṃ pṛthivīmaṇḍalam abhinirjityādhyāvasatāṃ pṛthag bhavanti śilpasthānakarmasthānāni",
    "K14visvantu:34": " tadyathā hastigrīvāyām aśvapṛṣṭhe rathe tsarau dhanuṣy apayāne niryāṇe aṃkuśagrahe",
    "K14visvantu:35": " pāśagrahe tomaragrahe cchedye bhedye vedhye muṣṭibandhe pādabandhe śikhābandhe dūravedhe",
    "K14visvantu:36": " śabdavedhe marmavedhe akṣaṇavedhe dṛḍhaprahāritāyāṃ pañcasu sthāneṣu kṛtāvī saṃvṛttaḥ",
    "K14visvantu:37": " (Viśv \u00158) viśvantaraḥ kumāro śrāddho bhadraḥ kalyāṇāśayaḥ ātmahitaparahitapratipannaḥ",
    "K14visvantu:38": " kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī",
    "K14visvantu:39": " ca mahati tyāge vartate tasya pradānavistaram upaśrutya yojanaśatād abhyarthijano",
    "K14visvantu:40": " 'bhyāgacchati. sarvaṃ ca paripūrṇamanorathaṃ preṣayati",
    "K14visvantu:41": " (Viśv \u00159) atha kadācid bodhisatvo maṇikanakarajatavajravidrumavaiḍūryamusāragalvārkendranīlavidyotitaṃ",
    "K14visvantu:42": " candanavarasārapariṇāmitaṃ siṃhavyāghradvīpicarmapariṇaddhaṃ pavanabalasamajavaiḥ",
    "K14visvantu:43": " kanakarajatamaṇighaṇṭikāpūrṇitaravaiś caturbhis turagair yuktaṃ syandanavaram adhiruhya",
    "K14visvantu:44": " nagarād udyānābhimukho niryayau.",
    "K14visvantu:45": " (Viśv \u001510) atha kecit pratyarthikaprayuktā viprā vedavedāṃgavidas tvaritatvaritaṃ viśvantarakumāram abhigamyocuḥ jayatu bhavāṃ kṣatriyakumāraḥ ity āha ca",
    "K14visvantu:46": " sarveṣu khalu lokeṣu viśrutaḥ sarvado bhavān /",
    "K14visvantu:47": " ratham etad dvijātibhyo dānaṃ tvaṃ dātum arhasi //",
    "K14visvantu:48": " (Viśv \u001511) ity evam ukte bodhisatvo laghulaghv eva tasmād rathavarād avatīrya hṛṣṭatuṣṭapramuditahṛdayas tebhyo dvijātibhyas taṃ rathavaram upadarśayann uvāca",
    "K14visvantu:49": " yathā mayā rathas tyakto viprebhyaḥ parayā mudā /",
    "K14visvantu:50": " tathāhaṃ tribhavaṃ tyaktvā spṛśeyaṃ bodhim uttamām //",
    "K14visvantu:51": " (Viśv \u001512) so 'pareṇa samayena kundakumudahimarajatasitābhravarṇaṃ saptasujātasupratiṣṭhitacaraṇatalaṃ",
    "K14visvantu:52": " airāvaṇadviradavilāsagāminaṃ parasvābhāvyalakṣaṇālaṃkṛtaṃ puṇyadarśanaṃ rājyavardhanaṃ",
    "K14visvantu:53": " nāma gajavaram adhiruhya parituṣṭabhṛtyamitrasevakānuyātrikaiś candra iva nakṣatragaṇaparivṛtaḥ",
    "K14visvantu:54": " saṃprāpte vasantakālasamaye saṃpuṣpiteṣu pādapeṣu haṃsakrauṃcamayūraśukaśārikākokilajīvaṃjīvavakanirghoṣitavanaṣaṇḍam",
    "K14visvantu:55": " udyānabhūmiṃ viniryayau",
    "K14visvantu:56": " (Viśv \u001513) atha kecit pratyarthikaprayuktā viprā vedavedāṃgavidas tvaritatvaritaṃ viśvantarakumāram abhigamyocuḥ:",
    "K14visvantu:57": " jayatu bhavāṃ kṣatriyakumāra ity āha ca",
    "K14visvantu:58": " sadaityāmaralokeṣu viśrutaḥ sarvado bhavāṃ /",
    "K14visvantu:59": " dātum enaṃ{d} gajavaram asmabhyas tvam ihārhasi //",
    "K14visvantu:60": " (Viśv \u001514) evam ukte bodhisatvas tasmād api gajavarāl laghulaghv evāvatīrya hṛṣṭatuṣṭapramuditamanās tebhyo dvijātibhyas taṃ gajavaram upadarśayann",
    "K14visvantu:61": " yathā mayā gajas tyakto viprebhyaḥ parayā mudā /",
    "K14visvantu:62": " tathāhaṃ tribhavaṃ tyaktvā spṛśeyaṃ bodhim uttamām //",
    "K14visvantu:63": " (Viśv \u001515) śuśrāva ca rājā viśvāmitraḥ putreṇa cātra viśvantareṇa rājyavardhano nāma",
    "K14visvantu:64": " gajavaraḥ pratyarthikaprayuktebhyo viprebhyo dattaḥ iti. śrutvā ca puna rājñā visvāmitreṇa",
    "K14visvantu:65": " paramakopakupitena viśvantaraḥ kumāra āhūyoktaḥ:",
    "K14visvantu:66": " gaccha kumāra na te madviṣaye vastavyam iti.",
    "K14visvantu:67": " (Viśv \u001516) kumāraḥ pitrā parityaktaś cintayāmāsa:",
    "K14visvantu:68": " bodhāya mayā kṛtavyavasāyena sarvalokānugrahārthaṃ baddhasannāhena gajo 'sau tyaktas",
    "K14visvantu:69": " tadgṛhe vartamānena deyaṃ dānaṃ yathābalam /",
    "K14visvantu:70": " tapovanaṃ vā saṃśṛtya kartavyo niyamaḥ paraḥ //",
    "K14visvantu:71": " tato 'haṃ gṛham utsṛjya prayāsyāmi tapovanam /",
    "K14visvantu:72": " vaktuṃ na tūtsahe vākyaṃ na dāsyāmīti yācakaṃ //",
    "K14visvantu:73": " (Viśv \u001517) athaivaṃ kṛtamatir bodhisatvo bhāryāyā mādryāḥ sakāśaṃ abhigamyaitad vistareṇa",
    "K14visvantu:74": " nivedayāmāsa. tato mādrī sahaśravaṇād eva priyaviprayogāśaṃkitahṛdayā kṛtakarapuṭā bodhisatvam uvāca:",
    "K14visvantu:75": " āryaputra yady evam ahaṃ api tapovanaṃ yāsyāmi. na śakyaṃ mayā āryaputraviyuktayā muhūrtam api prāṇān dhārayituṃ. kutaḥ",
    "K14visvantu:76": " gaganam iva candravihīnaṃ sasyavihīnā bhaved yathā pṛthivī /",
    "K14visvantu:77": " nalinīva jalavihīnā bhartṛvihīnā tathā bhaven nārī //",
    "K14visvantu:78": " (Viśv \u001518) bodhisatva uvāca:",
    "K14visvantu:79": " avaśyam evāvayor ante viyogena bhavitavyaṃ. eṣa hi lokasvabhāvaḥ. tvaṃ ca pravarānnapānaśayanāsanasaṃvasanopacitā",
    "K14visvantu:80": " paramasukumāraśarīrā. tapovane tṛṇaparṇopacitāyāṃ bhūmyāṃ svaptavyaṃ,",
    "K14visvantu:81": " mūlapuṣpaphalāni cāhāro darbhopalakuśakaṇṭakacitāyāṃ mahyāṃ vicaritavyaṃ abhīkṣṇaṃ copavāsa upavasitavyaḥ,",
    "K14visvantu:82": " sarvajanasyātmā darśayitavyaḥ,",
    "K14visvantu:83": " sarvaprayatnenātithayaḥ pūjayitavyās. tatrāpi ca mayā avaśyaṃ yathāśaktyā dānaṃ deyaṃ. tatra bhavatyā na kathaṃcid anutāpaḥ karaṇīyas tat punar api tāvat saṃpradhāryatām iti.",
    "K14visvantu:84": " mādrī kathayaty āryaputra yathāśaktyāham āryaputrasya anuvartiṣyāmīti.",
    "K14visvantu:85": " bodhisatvaḥ kathayati yady evaṃ smartavyā te iyaṃ pratijñeti.",
    "K14visvantu:86": " (Viśv \u001519) tato bodhisatvaḥ pitaram abhigamya mūrdhnā praṇipatyovāca",
    "K14visvantu:87": " kṣamasva yat tāta mayāparāddhaṃ gajapradānaṃ prati pārthivendra /",
    "K14visvantu:88": " eṣa prayāsyāmi purād araṇyaṃ kośakṣayo mā nṛpate tavābhūd // iti",
    "K14visvantu:89": " tataḥ putraviyogaviklavo rājā bāṣpoparudhyamānagadgadakaṇṭha uvāca:",
    "K14visvantu:90": " putra tiṣṭha nivartyatāṃ dānān matir iti. bodhisatva uvāca",
    "K14visvantu:91": " apy eva parivarteta dharā sadharaṇīdharāḥ /",
    "K14visvantu:92": " pradānān na tv ahaṃ cittaṃ nivarteyaṃ mahīpate //",
    "K14visvantu:93": " ity uktvā prakrāntaḥ.",
    "K14visvantu:94": " (Viśv \u001520) tataḥ putraduhitṛkalatrasahitaḥ śokotkaṇṭhaiḥ paurajānapadaśatasahasrair anugamyamāno ratham adhiruhya tasmān nagaravarān nirjagāma.",
    "K14visvantu:95": " (Viśv \u001521) atha kaścit puruṣas taṃ ruditaparidevitaśabdaṃ śrutvā mahājanakāyaṃ ca nagaradvāreṇa nirgacchantaṃ dṛṣṭvānyatamaṃ puruṣam uvāca:",
    "K14visvantu:96": " bhoḥ puruṣa kiṃkṛto 'yaṃ mahājanakāyasya rudanaśabda iti. sa uvāca:",
    "K14visvantu:97": " kiṃ bhavān na jānīte. yad asmad-",
    "K14visvantu:98": " deśāt svakān nṛpatinā svasutaḥ sudaṃṣṭro",
    "K14visvantu:99": " nirvāsyate sthiradhṛtir nirataḥ pradāne /",
    "K14visvantu:100": " sa prasthito vanam apetya saputradāraḥ",
    "K14visvantu:101": " paurāḥ ca bhṛtya karuṇaṃkaruṇaṃ rudanti //",
    "K14visvantu:102": " (Viśv \u001522) tato viśvantaro bodhisatvas tasmān nagaravarān nirgatān paurān yathānyāyam abhigamyovāca:",
    "K14visvantu:103": " nivartantu nivartantu bhavantaḥ. suciram api hi priyasaṃprayogo bhūtvāvaśyam evānte",
    "K14visvantu:104": " viyogāvasāno bhaviṣyati. vāsavṛkṣādhvapratiśrayabhūto 'pi bandhujanaviyogo 'vaśyabhāvī",
    "K14visvantu:105": " priyaviprayogaḥ. kutaḥ",
    "K14visvantu:106": " sarveṣu lokeṣv avagamya jantoḥ priyair viyogo bhavatīti matvā /",
    "K14visvantu:107": " kāryā bhavadbhir bhuvi sarvayatnaiḥ sthirāprakaṃpyā ca śamāya buddhiḥ //",
    "K14visvantu:108": " (Viśv \u001523) atha triṃśadyojanātikrāntaṃ bodhisatvam avekṣyānyatamo brāhmaṇo 'bhigamyovāca:",
    "K14visvantu:109": " bhoḥ kṣatriyakumāra itas triṃśanmātrair yojanair adhiṣṭhānaṃ yato 'haṃ bhavato guṇaśravaṇād āgata iti. tad arhasi bhavān anena rathavareṇa me saphalaṃ śramaṃ kartum iti.",
    "K14visvantu:110": " tato mādrī saṃjātāmarṣā niṣṭhurābhidhānena taṃ brāhmaṇam uvāca",
    "K14visvantu:111": " aho dvijasyāsya sudāruṇā matir vane 'pi yo 'bhyarthayate nṛpātmajaṃ /",
    "K14visvantu:112": " na nāma kāruṇyam ihāsya jāyate narendraputre nṛpatiśriyā cyute //",
    "K14visvantu:113": " bodhisatva uvāca:",
    "K14visvantu:114": " evaṃ na khalu na khalu bhavatyā brāhmaṇaḥ paribhāṣaṇīyaḥ. kutaḥ",
    "K14visvantu:115": " yady ete na bhaveyur arthanadayo mādri pratigrāhakāḥ",
    "K14visvantu:116": " bodhiṃ kaḥ samavāpnuyād bhuvi naraḥ sarvapradānād ṛte /",
    "K14visvantu:117": " ṣaḍbhiḥ pāramitābhir uttamaguṇāḥ saṃbodhisatvāḥ sadā",
    "K14visvantu:118": " dānādyābhir avāpnuvanti niyataṃ sarvajñatām uttamām //",
    "K14visvantu:119": " (Viśv \u001524) atha bodhisatvas tam apy aśvarathaṃ parameṇa praharṣeṇa tasmai brāhmaṇāya datvovāca",
    "K14visvantu:120": " annena mātsaryamalapravāhiṇā rathapradānena mamāstv iha dvija /",
    "K14visvantu:121": " maharṣibhiḥ ṣaḍbhir anupravartito nirāsravo dharmamayo mahārathaḥ //",
    "K14visvantu:122": " (Viśv \u001525) tato bodhisatvaḥ pramuditahṛdayas tam api rathavaraṃ brāhmaṇāya datvā",
    "K14visvantu:123": " kṛṣṇājināṃ kumārīṃ skandhe āropya mādrī ca jālinaṃ kumāraṃ tapovanābhimukhau saṃprasthitau.",
    "K14visvantu:124": " anupūrveṇa tapovanam anuprāptau. tato viśvantaro bodhisatvas tasmiṃ tapovane svahṛdayapraritoṣakaraṃ",
    "K14visvantu:125": " vratam āsthāya vijahāra.",
    "K14visvantu:126": " (Viśv \u001526) tena khalu samayena anyatamasmiṃ karvaṭake brāhmaṇaḥ prativasati sma.",
    "K14visvantu:127": " tena sadṛśāt kulāt kalatram ānītaṃ. sa tayā sārdhaṃ krīḍati ramati paricārayati.",
    "K14visvantu:128": " tasya krīḍato ramamāṇasya paricārayataḥ putro jāta aṣṭādaśabhir apalakṣaṇaiḥ samanvāgataḥ.",
    "K14visvantu:129": " sa yadā jujjavayati,",
    "K14visvantu:130": " tasya jujjuko jujjuka iti saṃjñā saṃvṛttā.",
    "K14visvantu:131": " (Viśv \u001527) anyatamasmiṃ api karvaṭake brāhmaṇaḥ prativasati caturvedajñas. tena sadṛśāt",
    "K14visvantu:132": " kulāt kalatram ānītaṃ. sa tayā sārdhaṃ krīḍati ramati paricārayati. tasya krīḍato",
    "K14visvantu:133": " ramamāṇasya paricārayato duhitā jātā abhirūpā darśanīyā prāsādikā caturdināvadhinā",
    "K14visvantu:134": " mahatī saṃvṛttā. tena brāhmaṇena pratijñā kṛtā:",
    "K14visvantu:135": " na mayā kasyacid iyaṃ duhitā rūpeṇa vā kulena vā dhanena vā śilpena vā dātavyāpi tu yo mamāntikāc caturo vedān adhigamiṣyati,",
    "K14visvantu:136": " tasya mayeyaṃ dātavyā.",
    "K14visvantu:137": " (Viśv \u001528) atha jujjuko mantrārthī mantragaveṣī tasya gṛham upasaṃkrāntaḥ. sa tena brāhmaṇenābhihito:",
    "K14visvantu:138": " bho māṇava kutas tvaṃ kiṃ vā prārthayasi",
    "K14visvantu:139": " sa kathayatīcchāmy aham upādhyāyasya pādaśuśruṣāṃ kartuṃ.",
    "K14visvantu:140": " sa kathayati:",
    "K14visvantu:141": " śobhanam evaṃ kuruṣva māṇava. karaṇīyam etad brāhmaṇānāṃ.",
    "K14visvantu:142": " (Viśv \u001529) sa tasyāntike vedādhyayanaṃ kartum ārabdhaḥ. sa medhāvī jātīyaḥ. tena alpīyasā kālena catvāro vedā adhītāḥ",
    "K14visvantu:143": " (Viśv \u001530) sa brāhmaṇaḥ saṃlakṣayati:",
    "K14visvantu:144": " mayā pratijñā kṛtā na mayā kasyacid iyaṃ duhitā rūpeṇa vā kulena vā dhanena vā śilpena",
    "K14visvantu:145": " vā dātavyā. api tu yo mamāntikāc caturo vedān adhigamiṣyati tasya mayeyaṃ dātavyā.",
    "K14visvantu:146": " anena ca māṇavakena mamāntikāc caturo vedān adhigatā. ayaṃ ca aṣṭādaśabhir apalakṣaṇaiḥ",
    "K14visvantu:147": " samanvāgataḥ. yady etāṃ dārikāṃ sa pratigṛhṇīyāc chobhanaṃ syāt.",
    "K14visvantu:148": " (Viśv \u001531) tasya tenoktaṃ:",
    "K14visvantu:149": " māṇava mayā pratijñā kṛtā na mayā kasyacid iyaṃ duhitā rūpeṇa vā kulena vā dhanena vā śilpena vā dātavyā,",
    "K14visvantu:150": " api tu yo mamāntikāc caturo vedān adhigamiṣyati tasya mayedaṃ dātavyā. tvayā ca mamāntikāc caturo vedā adhigatāḥ. tavāhaṃ duhitā bhāryārtham",
    "K14visvantu:151": " sa kathayati:",
    "K14visvantu:152": " svasti pratigṛhītā bhavatu.",
    "K14visvantu:153": " tasya tena mahatā śrīsamudayena vivāhaḥ kāritaḥ kṛtvā kathayati:",
    "K14visvantu:154": " māṇava patnīm ādāya svagṛhaṃ gaccha.",
    "K14visvantu:155": " (Viśv \u001532) sa tāṃ patnīm ādāya svagṛhaṃ gataḥ. sa tayā ucyate:",
    "K14visvantu:156": " āryaputra sukumārā nāhaṃ śaknomi karma kartuṃ. mama upasthāyakam anuprayaccheti.",
    "K14visvantu:157": " sa kathayati:",
    "K14visvantu:158": " bhadre kuto mama upasthāyakaḥ.",
    "K14visvantu:159": " sā kathayaty āryaputra viśvapuryāṃ viśvāmitro nāma rājā. tasya putro viśvantaro nāma. sa yat kiṃcit yācyate tat sarvaṃ dadāti. tasya sakāśān mama upasthāyakaṃ mṛgaya.",
    "K14visvantu:160": " sa kathayati:",
    "K14visvantu:161": " bhadre yady evaṃ sahitaṃ gacchāvaḥ.",
    "K14visvantu:162": " (Viśv \u001533) sa tayā sārdhaṃ viśvapuriṃ gatvā pṛcchati:",
    "K14visvantu:163": " kutra viśvantarakumāras.",
    "K14visvantu:164": " te kathayanti:",
    "K14visvantu:165": " tapovanaṃ saṃśritaḥ.",
    "K14visvantu:166": " (Viśv \u001534) atha jujjukaḥ patnyā sārdhaṃ tapovanaṃ gataḥ.",
    "K14visvantu:167": " (Viśv \u001535) tato 'sau brāhmaṇo mādryā mūlaphalārtham abhigatāyās tapovanān nirgatya viśvantaram abhigamyovāca:",
    "K14visvantu:168": " jayatu bhavān kṣatriyakumāra iti ///",
    "K14visvantu:169": " (Viśv \u001540) taṃ arthaṃ nivedayāmāsa:",
    "K14visvantu:170": " nūnaṃ tapovanagatau hi phalāmbubhakṣyau bālau sutau nayanatuṣṭikarau manojñau /",
    "K14visvantu:171": " duḥkhānvitasya jagataḥ parimokṣaṇārthaṃ viśvantaras tyajati kaṃpati yena bhūmiḥ //",
    "K14visvantu:172": " (Viśv \u001541) tatas tau bāladārakau pitur āśayaparityāgabuddhim avagamya karuṇakaruṇaṃ rudantau viśvantarasya pādayor nipatya kṛtakarapuṭāv ūcatuḥ:",
    "K14visvantu:173": " prasīda tāta māvāṃ parityākṣīs tadānīṃ guruvihīnau gamiṣyāvaḥ",
    "K14visvantu:174": " aṃbā ca tāta niṣkrāntā tvaṃ ca no dātum arhasi /",
    "K14visvantu:175": " yāvat tām api paśyāvas tato dāsyati nau bhavān //",
    "K14visvantu:176": " tato bodhisatvaḥ sahaviklavahṛdaya .. .. .. .. .. vadanas tau bāladārakau pariṣvajyovāca: putrakau",
    "K14visvantu:177": " na me hṛdayaṃ asnigdhaṃ nākṛpā nāpi nairghṛṇaṃ /",
    "K14visvantu:178": " sarvalokahitārthaṃ tu tyajāmi guṇadarśinau //",
    "K14visvantu:179": " budhy evāhaṃ parāṃ bodhim abhigamya śivāṃ svayam /",
    "K14visvantu:180": " duḥkhārṇavagataṃ lokaṃ tārayeyaṃ nirāśrayam //",
    "K14visvantu:181": " (Viśv \u001542) tatas tau bāladārakau pitur āśayaparityāgabuddhim avagamya karuṇadīnavilaṃbitākṣaraiḥ pādayor nipatya kṛtakarapuṭāv ūcatuḥ",
    "K14visvantu:182": " yady evaṃ vyavasāyas te vacanād āvayos tvayā",
    "K14visvantu:183": " vaktavyā jananī tāta kṣantum aṃba tvam ihārhasi //",
    "K14visvantu:184": " api ca tāta",
    "K14visvantu:185": " yan nau guror apakṛtaṃ tvayi bālabāvād",
    "K14visvantu:186": " yady apriyaṃ kvacana kiṃcid udāhṛtaṃ vā /",
    "K14visvantu:187": " śuśrūṣayā ca paripūritam eva na syād",
    "K14visvantu:188": " bālāparādha iti tat khalu marṣaṇīyam //",
    "K14visvantu:189": " ity uktvā pitaram abhivādya triḥpradakṣiṇīkṛtya guruvacanapālakau muhurmuhuḥ saṃparivartamānau nayanāmbupariplutākṣakau tasmād āśramapadād viniścakrāmatuḥ.",
    "K14visvantu:190": " (Viśv \u001543) tato bodhisatvas tair atikaruṇair bāladārakavacobhiḥ viklavīkṛtahṛdayo",
    "K14visvantu:191": " bodhau manaḥ praṇidhāya tapova + + + + niṣkrāntamātrayoś ca punar tayor bāladārakayor",
    "K14visvantu:192": " ayaṃ trisahasramahāsahasro lokadhātuḥ ṣaḍvikāraṃ prakaṃpito 'nekaiś ca devatāsahasrair",
    "K14visvantu:193": " hāhākāro 'ntarikṣāj jāto babhūva",
    "K14visvantu:194": " aho pradānasya māhātmyam aho satvasya niścayaḥ /",
    "K14visvantu:195": " bālāv imau sutau tyaktvā yan na vikriyate manaḥ //",
    "K14visvantu:196": " (Viśv \u001544) tasmiṃś ca samaye mādrī mūlaphalāny ādāyāśramapadābhimukhī saṃprasthitā.",
    "K14visvantu:197": " tena ca mahatā bhūmikaṃpena tvaritatvaritam evāśramapadaṃ saṃpratasthe. tatrānyatamā",
    "K14visvantu:198": " devatā siṃharūpadhāriṇī bhūtva mārgam avarudhyamānāvasthitā mā haiva madrī bodhisattvasya",
    "K14visvantu:199": " sarvasatvanirmokṣaṇakṛtodyogasya dānapāramitāyāṃ vighnam utpādayiṣyatīti.",
    "K14visvantu:200": " tato mādrī tāṃ mṛgarājavadhūvilāsinīm uvāca",
    "K14visvantu:201": " mṛgarājavadhūvilāsini kim idaṃ mām uparudhya tiṣṭhasi",
    "K14visvantu:202": " dhruvam asmi yathā patiṃ gatā laghu mārgād apasarpa me tathā //",
    "K14visvantu:203": " api ca",
    "K14visvantu:204": " tvam api mṛgarājapatnī aham api bhāryā narendrasiṃhasya /",
    "K14visvantu:205": " dharmeṇa bhavasi bhaginī mṛgarājñi dadasva me mārgam //",
    "K14visvantu:206": " ity evam uktā sā siṃharūpadhāriṇī devatā tasmān mārgād apakrāntā",
    "K14visvantu:207": " (Viśv \u001545) tato mādrī 'nimittāny aprasannānīti matvā muhūrtaṃ cintayāmāsa:",
    "K14visvantu:208": " yathāyam antarikṣe rudanaśabdaḥ śrūyate,",
    "K14visvantu:209": " yathā ca vanavāsināṃ bhūtānāṃ vidrāvaṇaśabdo vyaktam āśramapade akuśalaṃ bhaviṣyatīty āha ca",
    "K14visvantu:210": " yathā sphurati me netraṃ yathā rauti vihaṃgamaḥ /",
    "K14visvantu:211": " kathan nau bālakau tyaktau yathā ca matir utsukā //",
    "K14visvantu:212": " yathāyaṃ pṛthivīkaṃpo vepate hṛdayaṃ ca me /",
    "K14visvantu:213": " suvyaktau bālakau tyaktau yathā kāyaś ca sīdati //",
    "K14visvantu:214": " (Viśv \u001546) saivam anarthaśatasahasrāṇi cintayantī āsramapadaṃ gatvā praviśya cāśramapadaṃ sasaṃbhrāntā nirīkṣate,",
    "K14visvantu:215": " na paśyati tau putrakau. tato mādrī viklavahṛdayā vepamānā sthānapadānusāraṃ vikalpayaty",
    "K14visvantu:216": " asmin pradeśe jālimāṃ kumāraḥ saha bhaginyā mṛgapotakair abhīkṣṇaṃ krīḍitavāṃ. imāni",
    "K14visvantu:217": " ca tābhyāṃ pāṃsunagarāṇi kṛtāni. imāni ca tayoḥ krīḍanakāni. tau tu na paśyāmi. atha",
    "K14visvantu:218": " vā aṃbā na dṛśyata iti parṇakuṭīṃ praviśya śayitau bhaviṣyataḥ",
    "K14visvantu:219": " (Viśv \u001547) ity evam āśaṃkāparigatahṛdayā sutadarśanalālasā mūlaphalāny ekānte upanikṣipya",
    "K14visvantu:220": " bāṣpāmbupariplutekṣaṇā bhartuḥ pādayor nipatya pṛcchaty āryaputra kva gatau tau bāladārakāv",
    "K14visvantu:221": " iti. viśvantara uvāca",
    "K14visvantu:222": " āśayā samabhikrānto brāhmaṇo mama sannidhim /",
    "K14visvantu:223": " tasya tau bālakau dattau tāv anujñātum arhasi //",
    "K14visvantu:224": " (Viśv \u001548) athaivam uktā mādrī viṣadigdhaviddheva mṛgī bhūmau nipapāta. jalāśrayoddhṛteva",
    "K14visvantu:225": " matsī pṛthivyām āvartanaṃ parivartanaṃ karoti sma. hṛtapoteva kurarī karuṇakaruṇaṃ",
    "K14visvantu:226": " virauti sma. pranaṣṭavatseva ca gaur bahuvidhaṃ haṃbhāravair vilalāpa. āha ca",
    "K14visvantu:227": " bālapaṃkajasamānavaktrakau padmapatrasukumārahastakau /",
    "K14visvantu:228": " duḥkhitāv ananubhūtaduḥkhakau kāṃ gatiṃ mama gatau hi putrakau //",
    "K14visvantu:229": " niratau mṛgakaiḥ sahāśrame mṛgaśāvārjavakau mṛgākṣakau /",
    "K14visvantu:230": " katham adya nu putrakau mama vrajato 'nyasya vaśena duḥkhitau //",
    "K14visvantu:231": " nayanāṃbupariplutākṣakau virudantau karuṇaṃ suduḥkhitau /",
    "K14visvantu:232": " na ca me 'dya sudṛṣṭakau kṛtau kṛpaṇair jīvati duḥkhitau bata //",
    "K14visvantu:233": " aṃge mama tau vivṛddhakau mūlapuṣpaphalabhojanātmakau /",
    "K14visvantu:234": " kṣāntimārdavaiḥ sadā gurupriyau duḥkhitau hi paramaṃ sutau mama //",
    "K14visvantu:235": " jñātimātṛparihīnakau ca tau bandhubhiś ca sahasā nirākṛtau /",
    "K14visvantu:236": " durjanaṃ janam upetya pāpakaṃ duḥkhitau hi paramaṃ sutau mama //",
    "K14visvantu:237": " kṣuttṛṣāparigṛhātmakau sadā kasya tau vaśam upāgamiṣyataḥ /",
    "K14visvantu:238": " ārttiduḥkhaparipīḍitau ca tau preṣyabhāvam upayāsyato dhruvam //",
    "K14visvantu:239": " karma nūnam iha pāpakaṃ mayā anyajanmani sudāruṇaṃ kṛtaṃ /",
    "K14visvantu:240": " prāṇinaḥ priyaśatair viyojitā yena gaur iva viraumy adharmikā //",
    "K14visvantu:241": " yena satyavacanena me sadā sarvasatvasamatāṃ nataṃ manas /",
    "K14visvantu:242": " tena satyavacanena me sutau dāsabhāvagamanād vimucyatām //",
    "K14visvantu:243": " (Viśv \u001549) tato mādrī tābhyāṃ bāladārakābhyāṃ ye vṛkṣā ropitakāḥ pālitakāś ca tān kisalayasaṃchannāṇ dṛṣṭvā sasaṃbhramā pariṣvajyovāca",
    "K14visvantu:244": " bāla bāla kalaśāvasiktakāḥ pallavāḥ prapatitāśrubindavaḥ /",
    "K14visvantu:245": " cetanā iva rudanti vṛkṣakā bālakāḥ stanavihīnakā iveti //",
    "K14visvantu:246": " (Viśv \u001550) punaś ca tayor bāladārakayoḥ krīḍanakāny āśramavāsino mṛgaśāvakān dṛṣṭvā karuṇādīnavilaṃbitair akṣaraiḥ vacanam uvāca",
    "K14visvantu:247": " duḥkham etad aparam hy analpakam yad ramanti mṛgaśāvakā ime /",
    "K14visvantu:248": " tad vayasyaparidarśanotsukāḥ sthānakeṣu parimārgamāṇakā //",
    "K14visvantu:249": " (Viśv \u001551) tato mādrī yena mārgeṇa tau bāladārakau gatau taṃ mārgam anusarantī tayor bāladārakayor itaś cāmutaś ca padāny ariktakāni dṛṣṭvā tīvraduḥkhābhyāhatā punar uvāca",
    "K14visvantu:250": " tāḍyamānau dhruvaṃ nītau yathā padavilaṃbitau /",
    "K14visvantu:251": " kvacid gatau gatāvṛttau hā nṛśaṃsa dvijottama //",
    "K14visvantu:252": " bāṣpagadgadaniruddhakaṇṭhakau vepamānarucirādharauṣṭhakau /",
    "K14visvantu:253": " tau hi me hariṇapariplutākṣakau komalaiś caraṇakaiḥ kathaṃ gatāv iti //",
    "K14visvantu:254": " (Viśv \u001552) tato bodhisatvas tāṃs tathāparidevanātmikāṃ dṛṣṭvā tābhis tābhiḥ śrutibhir anityatāpratisaṃyuktābhiḥ bahuprakāram anusaṃjñāpayann",
    "K14visvantu:255": " na darpān na ca vidveṣān mayā tyaktaṃ sutadvayam /",
    "K14visvantu:256": " sarvasatvahitārthaṃ tu tyaktau tau dustyajau sutau //",
    "K14visvantu:257": " ātmaputrakalatrāṃś ca tyaktvā paramadustyajāṃ /",
    "K14visvantu:258": " prāpnuvanti mahāsatvā vidhivad bodhim uttamām //",
    "K14visvantu:259": " tyāgādhiṣṭhānān mādri putrau yadā te tyaktau dustyājau lokanirmokṣaṇārtham /",
    "K14visvantu:260": " dadyāṃ svāṃ dārāṃ vāhanaṃ cāpi vittaṃ sarvaṃ sarvebhyo dātum eṣā matir me // ity",
    "K14visvantu:261": " (Viśv \u001553) atha mādrī dhairyam ālaṃbya cittena bodhisatvam uvāca",
    "K14visvantu:262": " na karomy antarāyaṃ te mā te bhūn matir anyathā /",
    "K14visvantu:263": " mām apīcchasi ced dātuṃ nirviśaṃkaḥ prayaccha mām //",
    "K14visvantu:264": " api ca",
    "K14visvantu:265": " yasyārthe svajanān vīra tyajasi snehaviklavāṃ /",
    "K14visvantu:266": " tam arthaṃ prāpnuhi kṣipraṃ tāraya tribhavāj jagat //",
    "K14visvantu:267": " (Viśv \u001554) tataḥ śakro devendras tad atyadbhutam atiduṣkaraṃ mādryā bodhisatvasya",
    "K14visvantu:268": " ca vyavasāyam avagamya tridaśagaṇaparivṛta upari vihāyasā tadāśramam upagamyodāreṇāvabhāsena",
    "K14visvantu:269": " tad vanam avabhāsya gaganatalastha eva bodhisatvam uvāca",
    "K14visvantu:270": " yathā mūḍhe loke kumatimatiparyākulamatau",
    "K14visvantu:271": " vibho bhogāsakte sutahṛdayapāśāni sahite /",
    "K14visvantu:272": " tvam eko niḥsaṃgas tyajasi tanayāṃ snehajanakāṃ",
    "K14visvantu:273": " dhruvaṃ kṣemaṃ śāntaṃ vimalam arajaṃ prāpsyasi padam //",
    "K14visvantu:274": " (Viśv \u001555) tad evaṃ protsāhya bodhisatvaṃ śakro devendraś cintayāmāsa:",
    "K14visvantu:275": " eko 'yam upasthāyakarahitaḥ khedam āpatsyate. yanv aham apy asmāt prāthayeyam iti. tato bodhisatvasakāśād apakramya brāhmaṇaveṣam āsthāya punar bodhisatvam uvāca",
    "K14visvantu:276": " imāṃ sarvānavadyāṃgīm anuraktāṃ pativratām /",
    "K14visvantu:277": " saṃprayaccha kulaślāghyāṃ mama bhṛtyārthabhāginīṃ //",
    "K14visvantu:278": " (Viśv \u001556) tato mādrī saṃjātāmarṣā niṣṭhurābhidhānena taṃ brāhmaṇam uvāca",
    "K14visvantu:279": " nirlajjaś cāsi lubdhaś ca tvam iha brāhmaṇādhama /",
    "K14visvantu:280": " saddharmaniratāṃ yas tvaṃ mām icchasi pativratām //",
    "K14visvantu:281": " (Viśv \u001557) tato bodhisatvaḥ karuṇāparigatahṛdayo mādrīṃ nirīkṣitum ārabdhaḥ. atha mādrī bodhisatvam uvāca",
    "K14visvantu:282": " na śocāmy aham ātmānaṃ nāpekṣā me tathātmani /",
    "K14visvantu:283": " yathā tvām anuśocāmi katham eko bhaviṣyasi //",
    "K14visvantu:284": " tato bodhisatvo mādrīm uvāca",
    "K14visvantu:285": " aham iha bhuvi mādri nānuśocyaḥ parimṛgayaṃ padam akṣayaṃ viśokam /",
    "K14visvantu:286": " tam imam anusara dvijaṃ viśokā mṛgaśaraṇaṃ tv aham āśrame 'bhyupaimi //",
    "K14visvantu:287": " (Viśv \u001558) iti viditvā hṛṣṭatuṣṭapramuditamanāś cintayāmāsa",
    "K14visvantu:288": " idam asmiṃ vane dānaṃ paścimaṃ me bhaviṣyati",
    "K14visvantu:289": " mādrīpriyāṃ parityajya bhaviṣyāmy aparigrahaḥ //",
    "K14visvantu:290": " iti viditvā mādrīṃ ca pāṇinā gṛhītvā taṃ brāhmaṇam uvāca",
    "K14visvantu:291": " bhāvānuraktaśuśrūṣāṃ sadvṛttāṃ priyavādinīm /",
    "K14visvantu:292": " mama bhāryām imāṃ śiṣyāṃ gṛhāṇa tvaṃ dvijottama //",
    "K14visvantu:293": " (Viśv \u001559) tataḥ patnīm upaspṛśya tyajato bodhikāṃkṣayā /",
    "K14visvantu:294": " ṣaḍvikāramahī kṛtsnā cacālāmbhasi naur yathā //",
    "K14visvantu:295": " (Viśv \u001560) tato mādrī bāṣpoparudhyamānā gadgadakaṇṭhī brāhmaṇavaśam āgatā patiputraduhitṛvirahitā idam abhravīt",
    "K14visvantu:296": " kīdṛṅ mayā kṛtaṃ karma anāryaṃ pūrvajanmasu /",
    "K14visvantu:297": " naṣṭavatseva gaur yena viraumi vijane vane //",
    "K14visvantu:298": " (Viśv \u001561) tataḥ śakro devendro brāhmaṇaveṣam antardhāpya svaveṣeṇa sthitvā mādrīm uvāca",
    "K14visvantu:299": " na brāhmaṇo 'smi subhage na ca mānuṣo 'smi",
    "K14visvantu:300": " śakras tv ahaṃ hy asuranāśakaraḥ surendraḥ /",
    "K14visvantu:301": " prīto 'smy anena vinayena tavottamena",
    "K14visvantu:302": " tad brūhi kiṃ varam apīcchasi matsakāśāt //",
    "K14visvantu:303": " tato mādrī tadvacanajanitasaumanasyā śakraṃ praṇipatyovāca",
    "K14visvantu:304": " mama putrau sahasrākṣa dāsabhāvād vimocaya /",
    "K14visvantu:305": " pitāmahasakāśaṃ ca prāpaya tridaśeśvara //",
    "K14visvantu:306": " (Viśv \u001562) tathety uktvā mahendraḥ punar āśramaṃ praviśya bodhisatvasakāśam abhijagmivān. mādrīṃ ca vāmena pāṇinā gṛhītvā bodhisatvam uvāca",
    "K14visvantu:307": " ahaṃ mādrīm imāṃ tubhyaṃ dadāmi paricārikām /",
    "K14visvantu:308": " na ca te kasyacid deyā nyāsadroho hi garhitaḥ //",
    "K14visvantu:309": " (Viśv \u001563) tataḥ śakro devendras taṃ bāladārakaparigṛhītāraṃ brāhmaṇaṃ tathā vyāmohayāmāsa",
    "K14visvantu:310": " yathānyanagaraśaṃkayā tad eva nagaram upagamya tau bāladārakau vikrītum ārabdho yāvad",
    "K14visvantu:311": " amātyair dṛṣṭvā rājño niveditaṃ",
    "K14visvantu:312": " etau putrasya te putrau brāhmaṇo 'smin purottame /",
    "K14visvantu:313": " jālinaṃ ceva kṛṣṇāṃ ca vikrīṇīte ti dāruṇaḥ //",
    "K14visvantu:314": " (Viśv \u001564) etac chrutvodbhrāntacittaḥ sa rājā prāha kṣipraṃ darśayadhvaṃ kumārau /",
    "K14visvantu:315": " nāryaś cakruḥ krośam antaḥpurasthāḥ paurā rājñaḥ kṣipram eyuḥ samīpam //",
    "K14visvantu:316": " yāvad anyatamenāmātyena rājñaḥ sakāśam upanītau",
    "K14visvantu:317": " putrau nirīkṣya sa nṛpo 'bhimukhopanītau",
    "K14visvantu:318": " kṣīṇasvarau kṛśatanū maladigdhagātrau /",
    "K14visvantu:319": " siṃhāsanāt kṣititale sahasā papātaḥ",
    "K14visvantu:320": " paurā vicukruśur amātyagaṇāḥ striyaś ca //",
    "K14visvantu:321": " (Viśv \u001565) tato rājā amātyān āmantrayate",
    "K14visvantu:322": " vane 'pi vasato dāneṣv abhirataṃ manaḥ /",
    "K14visvantu:323": " tam ihānayata kṣipraṃ patnyā sārdhaṃ sulocanam //",
    "K14visvantu:324": " (Viśv \u001566) tataḥ śakro devendro bodhisatvam abhinamasyamānaḥ svabhavanam upajagāma.",
    "K14visvantu:325": " (Viśv \u001567) śakreṇa ca rājani viśvāmitre abhyatīte brāhmaṇāmātyapaurajānapadaiḥ sārdhaṃ tad āśramapadaṃ gatvā bodhisatvaṃ yācitvā svapuram ānīya rājye pratiṣṭhāpitavān.",
    "K14visvantu:326": " (Viśv \u001568) tato viśvantaro rājā sarvaṃdado babhūva. sa śraṃanabrāhmaṇavanīpakasuhṛtsambandhibāndhavānujīvijaneṣu anekaprakārāṇi dānāni datvā puṇyāni kṛtvā gāthāṃ bhāṣate",
    "K14visvantu:327": " bodhiṃ prārthayamānena dānaṃ deyaṃ viśāradaḥ /",
    "K14visvantu:328": " kṣatriye brāhmaṇe vaiśye śūdre caṇḍālapukkase //",
    "K14visvantu:329": " hiraṇyaṃ ca suvarṇaṃ ca gavāśvamaṇikuṇḍalam //",
    "K14visvantu:330": " dadyāt saṃpannaśīlebhyo dāsakarmakaraṃ tathā //",
    "K14visvantu:331": " sutadāraparityāgaṃ kṛtvā muktena cetasā /",
    "K14visvantu:332": " prāpnuvanti narāḥ śuddhim asmiṃ loke paratra ceti //",
    "K14visvantu:333": " (Viśv \u001569) yadā viśvāmitreṇa rājñā viśvantaranimittaṃ jujjukāya brāhmaṇāya prabhūtaṃ",
    "K14visvantu:334": " dhanaṃ dattaṃ tadāsau vistīrṇavibhavo jātaḥ. tasya suhṛtsambandhibāndhavā mitrāṇi cāgamya kathayanti:",
    "K14visvantu:335": " yā kācit tava śrīsaubhāgyasaṃpat sarvāsau viśvantarakumāram āgamyeti. sa kathayati:",
    "K14visvantu:336": " kiṃ mama viśvantareṇa kṛtam uttamavarṇaprasūto 'haṃ,",
    "K14visvantu:337": " dakṣiṇīyo lokasya;",
    "K14visvantu:338": " yena mama bhogā upanayanti.",
    "K14visvantu:339": " (Viśv \u001570) bhagavān āha:",
    "K14visvantu:340": " kiṃ manyadhve bhikṣavo yo 'sau viśvantaro nāma rājakumāra aham eva sa tena kālena",
    "K14visvantu:341": " tena samayena. yo 'sau jujjuko brāhmaṇa eṣa evāsau devadattas tena kālena tena samayena.",
    "K14visvantu:342": " tadāpy eṣa akṛtajñaḥ akṛtavedī. etarhy apy eṣa akṛtajña akṛtavedī. tasmāt tarhi bhikṣavaḥ",
    "K14visvantu:343": " evaṃ śikṣitavyaṃ yat kṛtajñā bhaviṣyāmaḥ kṛtavedinaḥ svalpam api kṛtaṃ na nāśayiṣyāmaḥ,",
    "K14visvantu:344": " prāg eva prabhūtaṃ. ity evaṃ vo bhikṣavaḥ śikṣitavyam.",
    "K14visvantu:345": " viśvantarāvadānaṃ samāptam."
}