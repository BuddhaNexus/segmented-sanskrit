{
    "GK19ksyadndu:0": "mahākaviśrīkālidāsakṛtaṃ śyāmalādaṇḍakam /",
    "GK19ksyadndu:1": "māṇikyavīṇāmupalāpayantīṃ madālasāṃ mañjulavāgvilāsām /",
    "GK19ksyadndu:2": "māhendranīlopalakomalāṅgīṃ mātaṅgakanyāṃ satataṃ smarāmi //",
    "GK19ksyadndu:3": "jaya mātaṅgatanaye jaya nīlotpaladyute /",
    "GK19ksyadndu:4": "jaya saṃgītarasike jaya līlāśukapriye //",
    "GK19ksyadndu:5": "jaya janani sudhāsamudrāntarudyanmaṇidvīpasaṃrūḍhabilvāṭavīmadhyakalpadrumākalpakādambakāntāravāsapriye kṛttivāsaḥpriye sarvalokapriye /",
    "GK19ksyadndu:6": "sādarārabdhasaṃgītasaṃbhāvanāsaṃbhramālolanīpasragābaddhacūlīsanāthatrike sānumatputrike /",
    "GK19ksyadndu:7": "śekharībhūtapītāṃśurekhāmayūkhāvalībaddhasusnigdhanīlālakaśreṇiśṛṅgārite lokasaṃbhāvite /",
    "GK19ksyadndu:8": "kāmalīlādhanuḥsaṃnibhabhrūlatāpuṣpasaṃdohasaṃdehakṛllocane vāksudhāsecane /",
    "GK19ksyadndu:9": "cārugorocanāpaṅkakelīlalāmābhirāme surāme rame /",
    "GK19ksyadndu:10_0": "prollasadbālikāmauktikaśreṇikācandrikāmaṇḍalodbhāsilāvaṇyagaṇḍasthalanyastakastūrikāpattrarekhāsamudbhūtasaurabhyasaṃbhrāntabhṛṅgāṅganāgītasāndrībhavanmandratantrīsvare",
    "GK19ksyadndu:10_1": "susvare bhāsvare /",
    "GK19ksyadndu:11": "vallakīvādanaprakriyālolatālīdalābaddhatāṭaṅkabhūṣāviśeṣānvite siddhasaṃmānite /",
    "GK19ksyadndu:12": "divyahālāmadodvelahelālasaccakṣurāndolanaśrīsamākṣiptakarṇaikanīlotpale pūritāśeṣalokābhivāñchāphale śrīphale /",
    "GK19ksyadndu:13": "svedabindūllasadbhālalāvaṇyaniṣyandasaṃdohasaṃdehakṛnnāsikāmauktike sarvaviśvātmike kālike",
    "GK19ksyadndu:14": "mugdhamandasmitodāravaktrasphuratpūgatāmbūlakarpūrakhaṇḍotkare jñānamudrākare sarvasaṃpatkare padmabhāsvatkare /",
    "GK19ksyadndu:15_0": "kundapuṣpadyutisnigdhadantāvalīnirmalālokasaṃmelanasmeraśoṇādhare cāruvīṇādhare pakvabimbādhare sulalitanavayauvanārambhacandrodayodvelalāvaṇyadugdhārṇavāvirbhavatkambubibbokabhṛtkaṃdhare",
    "GK19ksyadndu:15_1": "satkalāmandire manthare /",
    "GK19ksyadndu:16": "divyaratnaprabhābandhuracchannahārādibhūṣāsamuddyotamānānavadyāṃśuśobhe śubhe /",
    "GK19ksyadndu:17": "ratnakeyūraraśmicchaṭāpallavaprollasaddorlatārājite yogibhiḥ pūjite /",
    "GK19ksyadndu:18": "viśvadiṅmaṇḍalavyāpimāṇikyatejaḥsphuratkaṅkaṇālaṃkṛte vibhramālaṃkṛte sādhakaiḥ satkṛte /",
    "GK19ksyadndu:19": "vāsarārambhavelāsamujjṛmbhamānāravindapratidvandvipāṇidvaye saṃtatodyaddaye advaye /",
    "GK19ksyadndu:20": "divyaratnormikādīdhitistomasaṃdhyāyamānāṅgulīpallavodyannakhenduprabhāmaṇḍale saṃnatākhaṇḍale citprabhāmaṇḍale prollasatkuṇḍale /",
    "GK19ksyadndu:21": "tārakārājinīkāśahārāvalismeracārustanābhogabhārānamanmadhyavallībalicchedavīcīsamullāsasaṃdarśitākārasaundaryaratnākare vallakībhṛtkare kiṃkaraśrīkare /",
    "GK19ksyadndu:22": "hemakumbhopamottuṅgavakṣojabhārāvanamre trilokāvanamre /",
    "GK19ksyadndu:23": "lasadvṛttagambhīranābhīsarastīraśaivālaśaṅkākaraśyāmaromāvalībhūṣaṇe mañjusaṃbhāṣaṇe /",
    "GK19ksyadndu:24": "cāruśiñjatkaṭīsūtranirbhartsitānaṅgalīlādhanuḥśiñjinīḍambare divyaratnāmbare /",
    "GK19ksyadndu:25": "padmarāgollasanmekhalābhāsvaraśroṇiśobhājitasvarṇabhūbhṛttale candrikāśītale // 2 //",
    "GK19ksyadndu:26": "vikasitanavakiṃśukātāmradivyāṃśukacchannacārūruśobhāparābhūtasindūraśoṇāyamānendramātaṅgahastārgale vaibhavānargale śyāmale /",
    "GK19ksyadndu:27": "komalasnigdhanīlopalotpāditānaṅgatūṇīraśaṅkākarodārajaṅghālate cārulīlāgate /",
    "GK19ksyadndu:28": "namradikpālasīmantinīkuntalasnigdhanīlaprabhāpuñjasaṃjātadūrvāṅkurāśaṅkasāraṅgasaṃyogariṅkhannakhendūjjvale projjvale nirmale /",
    "GK19ksyadndu:29": "prahvadeveśalakṣmīśabhūteśatoyeśavāṇīśakīnāśadaityeśayakṣeśavāyvagnikoṭīramāṇikyasaṃghṛṣṭabālātapoddāmalākṣārasāruṇyatāruṇyalakṣmīgṛhītāṅghripadme supadme ume // 3 //",
    "GK19ksyadndu:30": "suruciranavaratnapīṭhasthite susthite /",
    "GK19ksyadndu:31": "ratnapadmāsane ratnasiṃhāsane śaṅkhapadmadvayopāśrite /",
    "GK19ksyadndu:32": "tatra vighneśadurgābaṭukṣetrapālairyute /",
    "GK19ksyadndu:33": "mattamātaṅgakanyāsamūhānvite mañjulāmenakādyaṅganāmānite bhairavairaṣṭabhirveṣṭite /",
    "GK19ksyadndu:34": "devi vāmādibhiḥ śaktibhiḥ sevite /",
    "GK19ksyadndu:35": "dhātrilakṣmyādiśaktyaṣṭakaiḥ saṃyute /",
    "GK19ksyadndu:36": "mātṛkāmaṇḍalairmaṇḍite /",
    "GK19ksyadndu:37": "yakṣagandharvasiddhāṅganāmaṇḍalairarcite /",
    "GK19ksyadndu:38": "pañcabāṇātmike /",
    "GK19ksyadndu:39": "pañcabāṇena ratyā na saṃbhāvite /",
    "GK19ksyadndu:40": "prītibhājā vasantena cānandite /",
    "GK19ksyadndu:41": "bhaktibhājaṃ paraṃ śreyase kalpase /",
    "GK19ksyadndu:42": "yogināṃ mānase dyotase /",
    "GK19ksyadndu:43": "chandasāmojasā bhrājase /",
    "GK19ksyadndu:44": "gītavidyāvinodātitṛṣṇena kṛṣṇena saṃpūjyase /",
    "GK19ksyadndu:45": "bhaktimaccetasā vedhasā stūyase /",
    "GK19ksyadndu:46": "viśvahṛdyena vādyena vidyādharairgīyase // 4 //",
    "GK19ksyadndu:47": "śravaṇaharaṇadakṣiṇakvāṇayā vīṇayā kiṃnarairgīyase /",
    "GK19ksyadndu:48": "yakṣagandharvasiddhaṅganāmaṇḍalairarcyase /",
    "GK19ksyadndu:49": "sarvasaubhāgyavāñchāvatībhirvadhūbhiḥ surāṇāṃ samārādhyase /",
    "GK19ksyadndu:50": "sarvavidyāviśeṣātmakaṃ cāṭugāthāsamuccāraṇaṃ kaṇṭhamūlollasadvarṇarājitrayaṃ komalaśyāmalodārapakṣadvayaṃ tuṇḍaśobhātidūrībhavatkiṃśukaṃ taṃ śukaṃ lālayantī parikrīḍase /",
    "GK19ksyadndu:51": "pāṇipadmadvayenākṣamālāmapi sphāṭikīṃ jñānasārātmakaṃ pustakaṃ cāṅkuśaṃ pāśamābibhratī yena saṃcintyase tasya vaktrāntarādgadyapadyātmikā bhāratī niḥsaret /",
    "GK19ksyadndu:52": "yena vā yāvakābhākṛtirbhāvyase tasya vaśyā bhavanti striyaḥ pūruṣāḥ /",
    "GK19ksyadndu:53": "yena vā śātakumbhadyutirbhāvyase so 'pi lakṣmīsahasraiḥ parikrīḍate /",
    "GK19ksyadndu:54": "kiṃ na siddhyedvapuḥ śyāmalaṃ komalaṃ candracūḍānvitaṃ tāvakaṃ dhyāyataḥ /",
    "GK19ksyadndu:55": "tasya līlāsaro vāridhistasya kelīvanaṃ candanaṃ tasya bhadrāsanaṃ bhūtalaṃ tasya gīrdevatā kiṃkarī tasya cājñākarī śrīḥ svayam /",
    "GK19ksyadndu:56_0": "sarvatīrthātmike sarvamantrātmike sarvatantrātmike sarvayantrātmike sarvaśaktyātmike sarvapīṭhātmike sarvatattvātmike sarvavidyātmike",
    "GK19ksyadndu:56_1": "sarvayogātmike sarvanādātmike sarvaśabdātmike sarvaviśvātmike sarvadīkṣātmike sarvasarvātmike sarvage pāhi māṃ pāhi māṃ pāhi",
    "GK19ksyadndu:56_2": "māṃ devi tubhyaṃ namo devi tubhyaṃ namo devi tubhyaṃ namaḥ // 5 //",
    "GK19ksyadndu:57": "mātā marakataśyāmā mātaṅgī madaśālinī /",
    "GK19ksyadndu:58": "kaṭākṣayatu kalyāṇī kadambavanavāsinī //",
    "GK19ksyadndu:59": "iti mahākaviśrīkālidāsakṛtaṃ śyāmalādaṇḍakaṃ samāptam /"
}