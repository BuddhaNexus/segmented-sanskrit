{
    "SA05nrat_2_u:0_0": "[ 6a ] kadalī pāṭitā yadvan niḥśeṣāvayavaiḥ saha /",
    "SA05nrat_2_u:1_0": "na kiṃcit puruṣas tadvat pāṭitaḥ saha dhātubhiḥ // RATNA_02.01",
    "SA05nrat_2_u:2_0": "sarvadharmā anātmāna ity ato bhāṣitaṃ jinaiḥ /",
    "SA05nrat_2_u:3_0": "dhātuṣaṭkaṃ ca taiḥ sarvaṃ nirṇītaṃ tac ca nārthataḥ // RATNA_02.02",
    "SA05nrat_2_u:4_0": "naivam ātmā na cānātmā yāthābhūtyena labhyate /",
    "SA05nrat_2_u:5_0": "ātmānātmakṛtadṛṣṭī varvārāsmān mahāmuniḥ // RATNA_02.03",
    "SA05nrat_2_u:6_0": "dṛṣṭaśruṭādyaṃ muninā na satyaṃ na mṛṣoditaṃ /",
    "SA05nrat_2_u:7_0": "pakṣāddhi pratipakṣaḥ syād ubhayaṃ tac ca nārthataḥ // RATNA_02.04",
    "SA05nrat_2_u:8_0": "iti satyānṛtātīto loko 'yaṃ paramārthataḥ /",
    "SA05nrat_2_u:9_0": "asmād eva ca tattvena nopaity asti ca nāsti ca // RATNA_02.05",
    "SA05nrat_2_u:10_0": "yac caivaṃ sarvathā neti sarvajñas tat kathaṃ vadet /",
    "SA05nrat_2_u:11_0": "sāntam ity athavānantaṃ dvayaṃ vādvayam eva vā // RATNA_02.06",
    "SA05nrat_2_u:12_0": "asaṃkhyeyā gatā buddhās tathaiṣyanty atha sāṃpratāḥ /",
    "SA05nrat_2_u:13_0": "koṭyagraśaś ca sattvāntas tebhyas traikālyajo mataḥ // RATNA_02.07",
    "SA05nrat_2_u:14_0": "vṛddhihetur na lokasya kṣayas traikālyasambhavaḥ /",
    "SA05nrat_2_u:15_0": "sarvajñena kathaṃ tasya pūrvānto 'vyākṛtaḥ kṛtaḥ // RATNA_02.08",
    "SA05nrat_2_u:16_0": "etat tu dharmagāmbhīryaṃ yat tad guhyaṃ pṛthagjane /",
    "SA05nrat_2_u:17_0": "māyopamatvaṃ lokasya buddhānāṃ śāsanāmṛtaṃ // RATNA_02.09",
    "SA05nrat_2_u:18_0": "māyāgajasya dṛśyeta yathā janmānta eva ca /",
    "SA05nrat_2_u:19_0": "na ca kaścit sa tattvena janmāntaś caiva vidyate // RATNA_02.10",
    "SA05nrat_2_u:20_0": "māyopamasyalokasya tathā janmānta eva ca /",
    "SA05nrat_2_u:21_0": "dṛśyate paramārthena na ca janmānta eva ca // RATNA_02.11",
    "SA05nrat_2_u:22_0": "yathā māyāgajo naiti kutaścid yāti [ 6b ] na kvacit /",
    "SA05nrat_2_u:23_0": "cittamohanamātratvād bhāvatvena na tiṣṭhati // RATNA_02.12",
    "SA05nrat_2_u:24_0": "tathā māyopamo loko naiti yāti na kutracit /",
    "SA05nrat_2_u:25_0": "cittamohanamātratvād bhāvatvena na tiṣṭhati // RATNA_02.13",
    "SA05nrat_2_u:26_0": "traikālyavyativṛttātmā loka evaṃ nu ko 'rthataḥ /",
    "SA05nrat_2_u:27_0": "yo 'sti nāsty athavāpi syād anyatra vyavahārataḥ // RATNA_02.14",
    "SA05nrat_2_u:28_0": "catuṣprakāram ity asmāt sānto 'nanto dvayo 'dvayaḥ /",
    "SA05nrat_2_u:29_0": "buddhena hetor nānyasmād ayam avyākṛtaḥ kṛtaḥ // RATNA_02.15",
    "SA05nrat_2_u:30_0": "śarīrāśucitā tāvan sthūlā pratyakṣagocarā /",
    "SA05nrat_2_u:31_0": "satataṃ dṛśyamānāpi yadā citte na tiṣṭhati // RATNA_02.16",
    "SA05nrat_2_u:32_0": "tadātisūkṣmo gambhīraḥ saddharmo 'yaṃ anālayaḥ /",
    "SA05nrat_2_u:33_0": "apratyakṣaḥ kathaṃ citte sukhenāvatariṣyati // RATNA_02.17",
    "SA05nrat_2_u:34_0": "sambudhyāsmān nirvṛtto 'bhūd dharmaṃ deśayituṃ muniḥ /",
    "SA05nrat_2_u:35_0": "durjñānam atigāmbhiryāj jñātvā dharmam imaṃ janaiḥ // RATNA_02.18",
    "SA05nrat_2_u:36_0": "vināśayati durjñāto dharmo 'yam avipaścitaṃ /",
    "SA05nrat_2_u:37_0": "nāstitādṛṣṭisamale yasmād asmin nimajjati // RATNA_02.19",
    "SA05nrat_2_u:38_0": "aparo 'py asya durjñānān mūrkhaḥ paṇḍitamānikaḥ /",
    "SA05nrat_2_u:39_0": "pratikṣepavinaṣṭātmā yāty avīcim adhomukhaḥ // RATNA_02.20",
    "SA05nrat_2_u:40_0": "durbhuktena yathānnena vināśam adhigacchati /",
    "SA05nrat_2_u:41_0": "subhuktenāyur ārogyaṃ balaṃ saukhyāni cāśnute // RATNA_02.21",
    "SA05nrat_2_u:42_0": "durjñātena tathānena vināśam adhigacchati /",
    "SA05nrat_2_u:43_0": "samyagjñātenātra sukhaṃ bodhiṃ cāpnoty anuttarāṃ // RATNA_02.22",
    "SA05nrat_2_u:44_0": "tasmād atra pratikṣepaṃ dṛṣṭiṃ tyaktvā ca nāstikīṃ /",
    "SA05nrat_2_u:45_0": "saṃyagjñānaparaṃ yatnaṃ kuru [ 7a ] sarvārthasiddhaye // RATNA_02.23",
    "SA05nrat_2_u:46_0": "dharmasyāsyāparijñānād ahaṃkāro 'nuvartate /",
    "SA05nrat_2_u:47_0": "tataḥ śubhāśubhaṃ karma tato janma śubhāśubhaṃ // RATNA_02.24",
    "SA05nrat_2_u:48_0": "tasmād yāvad avijñāto dharmo 'haṃkāraśātanaḥ /",
    "SA05nrat_2_u:49_0": "dānaśīlakṣamādharme tāvad ādaravān bhava // RATNA_02.25",
    "SA05nrat_2_u:50_0": "dharmapūrvāṇi kāryāṇi dharmamadhyāni pārthiva /",
    "SA05nrat_2_u:51_0": "sādhayan dharmaniṣṭhāni neha nāmutra sīdati // RATNA_02.26",
    "SA05nrat_2_u:52_0": "dharmāt kīrtiḥ sukhaṃ caiva neha bhīr na mumūrṣataḥ /",
    "SA05nrat_2_u:53_0": "paralokasukhaṃ sphītaṃ tasmād dharmaṃ sadā bhaja // RATNA_02.27",
    "SA05nrat_2_u:54_0": "dharma eva parā nītir dharmāl loko 'nurajyate /",
    "SA05nrat_2_u:55_0": "rañjitena hi lokena neha nāmutra vañcyate // RATNA_02.28",
    "SA05nrat_2_u:56_0": "adharmeṇa tu yā nītis tayā loko 'parajyate /",
    "SA05nrat_2_u:57_0": "lokāparañjanāc caiva neha nāmutra nandati // RATNA_02.29",
    "SA05nrat_2_u:58_0": "parātisandhānaparā kaṣṭā durgatipaddhatiḥ /",
    "SA05nrat_2_u:59_0": "anarthavidyā duṣprajñair arthavidyā kathaṃ kṛtā // RATNA_02.30",
    "SA05nrat_2_u:60_0": "parātisandhānaparo nītimān katham arthataḥ /",
    "SA05nrat_2_u:61_0": "yena janmasahasrāṇi bahūny ātmaiva vañcyate // RATNA_02.31",
    "SA05nrat_2_u:62_0": "ripor apriyam anvicchan dosāṃs tyaktvā guṇān śraya /",
    "SA05nrat_2_u:63_0": "svahitāvāptir eva tu ripos cāpy apriyaṃ bhavet // RATNA_02.32",
    "SA05nrat_2_u:64_0": "dānena priyavadyena hitenaikāthacaryayā /",
    "SA05nrat_2_u:65_0": "ebhir ācara lokasya dharmasyaiva ca saṅgrahaṃ // RATNA_02.33",
    "SA05nrat_2_u:66_0": "viśvāsaṃ janayaty ekaṃ satyaṃ rājñāṃ yathā dṛḍhaṃ /",
    "SA05nrat_2_u:67_0": "tathaivābhūtam apy eṣām aviśvāsakaraṃ paraṃ // RATNA_02.34",
    "SA05nrat_2_u:68_0": "nāvisaṃvādavat satyaṃ [ sattve ] [ 7b ] odgataṃ arthataḥ /",
    "SA05nrat_2_u:69_0": "paraikāntahitaṃ satyam ahitatvān mṛṣetarat // RATNA_02.35",
    "SA05nrat_2_u:70_0": "doṣān pracchādayaty ekas tyāgo rājñāṃ yathojjvalaḥ /",
    "SA05nrat_2_u:71_0": "tathā kārpaṇyam apy eṣāṃ guṇasarvasvaghātakaṃ // RATNA_02.36",
    "SA05nrat_2_u:72_0": "upaśāntasya gāmbhīryaṃ gāmbhīryād gauravaṃ paraṃ /",
    "SA05nrat_2_u:73_0": "gauravād dīptir ājñā ca tasmād upaśamaṃ bhaja // RATNA_02.37",
    "SA05nrat_2_u:74_0": "ahāryabuddhiḥ prājñatvād aparapratyayaḥ sthiraḥ /",
    "SA05nrat_2_u:75_0": "nātisandhīyate rājā tasmāt prajñāparo bhava // RATNA_02.38",
    "SA05nrat_2_u:76_0": "satyatyāgaśamaprajño caturbhadro narādhipaḥ /",
    "SA05nrat_2_u:77_0": "dharmaś caturbhadra iva stūyate devamānuṣaiḥ // RATNA_02.39",
    "SA05nrat_2_u:78_0": "nigṛhyavādibhiḥ śuddhaiḥ prajñākāruṇyanirmalaiḥ /",
    "SA05nrat_2_u:79_0": "sahāsīnasya satataṃ prajñā dharmaś ca varddhate // RATNA_02.40",
    "SA05nrat_2_u:80_0": "durlabhāḥ pathyavaktāraḥ śrotāras tv atidurlabhāḥ /",
    "SA05nrat_2_u:81_0": "tebhyo 'tidurlabhatamā ye pathyasyāśu kāriṇaḥ // RATNA_02.41",
    "SA05nrat_2_u:82_0": "pathyam apy apriyaṃ tasmāj jñātvā śīghraṃ samācara /",
    "SA05nrat_2_u:83_0": "pibed auṣadham apy ugram ārogyāyātmavān iva // RATNA_02.42",
    "SA05nrat_2_u:84_0": "jīvitārogyarājyānāṃ cintayānityatāṃ sadā /",
    "SA05nrat_2_u:85_0": "tataḥ saṃvegavān dharmam ekāntena prayāsyase // RATNA_02.43",
    "SA05nrat_2_u:86_0": "avaśyaṃ maraṇaṃ paśyan pāpād duḥkhaṃ mṛtasya ca /",
    "SA05nrat_2_u:87_0": "aihikena sukhenāpi na pāpaṃ kṣātum arhasi // RATNA_02.44",
    "SA05nrat_2_u:88_0": "kasmiṃś ced abhayaṃ dṛṣṭaṃ bhayaṃ dṛṣṭaṃ kvacit kṣaṇe /",
    "SA05nrat_2_u:89_0": "yady ekasmin samāśvāsaḥ kim ekasmin na te bhayaṃ // RATNA_02.45",
    "SA05nrat_2_u:90_0": "madyāt paribhavo loke kāryahānir dhanakṣayaḥ /",
    "SA05nrat_2_u:91_0": "akāryakāraṇam mohāt [ madyam tyaja tataḥ sadā ] // RATNA_02.46",
    "SA05nrat_2_u:92_0": "* * * * * * * * * *",
    "SA05nrat_2_u:93_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%",
    "SA05nrat_2_u:94_0": "Copyright (C) 2003 by R.B. Mahoney - Christchurch - New Zealand",
    "SA05nrat_2_u:95_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%"
}