{
  "S06bsu050_u:0": "[Vaidya_93]",
  "S06bsu050_u:1": "Svalpākṣarā prajñāpāramitā /",
  "S06bsu050_u:2": "namaḥ sarvabuddhabodhisattvebhyaḥ //",
  "S06bsu050_u:3": "evaṃ mayā śrutam /",
  "S06bsu050_u:4": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ dvādaśasāhasrapañcaśatairbodhisattvakoṭiniyutaśatasahasraiḥ sārdhaṃ viharati sma,",
  "S06bsu050_u:5": "lokapālādidevakoṭiniyutasahasraiḥ parivṛtaḥ puraskṛtaḥ śrīsiṃhāsane viharati sma //",
  "S06bsu050_u:6_0": "atha khalu bodhisattvo mahāsattvo āryāvalokiteśvaro utthāya āsanādekamaṃsamuttarāsaṅgaṃ",
  "S06bsu050_u:6_1": "kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya",
  "S06bsu050_u:6_2": "prahasitavadano bhūtvā bhagavantametadavocat - deśayatu bhagavān prajñāpāramitāṃ",
  "S06bsu050_u:6_3": "svalpākṣarāṃ mahāpuṇyām,",
  "S06bsu050_u:7": "yasyāḥ śravaṇamātreṇa sarvasattvāḥ sarvakarmāvaraṇāni kṣapayiṣyanti,",
  "S06bsu050_u:8": "niyataṃ ca bodhiparāyaṇā bhaviṣyanti /",
  "S06bsu050_u:9": "ye ca sattvā mantrasādhane udyuktāsteṣāṃ cāvighnena mantrāḥ sidhyanti //",
  "S06bsu050_u:10": "atha khalu bhagavān āryāvalokiteśvarāya bodhisattvāya mahāsattvāya mahākaruṇikāya sādhukāramadāt - sādhu sādhu kulaputra,",
  "S06bsu050_u:11": "yastvaṃ sarvasattvānāmarthāya hitāya sukhāya pradhānāya ca dīrgharātraṃ niyuktaḥ /",
  "S06bsu050_u:12": "tena hi tvaṃ kulaputra śṛṇu, sādhu ca suṣṭhu ca manasi kuru /",
  "S06bsu050_u:13": "bhāṣiṣye 'haṃ te prajñāpāramitāṃ svalpākṣarāṃ mahāpuṇyām,",
  "S06bsu050_u:14": "yasyāḥ śravaṇamātreṇa sarvasattvāḥ sarvakarmāvaraṇāni kṣapayiṣyanti,",
  "S06bsu050_u:15": "niyataṃ ca bodhiparāyaṇā bhaviṣyanti /",
  "S06bsu050_u:16": "ye ca sattvā mantrasādhane udyuktāsteṣāṃ cāvighnenaḥ mantrāḥ sidhyanti //",
  "S06bsu050_u:17": "atha khalu āryāvalokiteśvaro bodhisattvo mahāsattvo bhagavantametadavocat - tena hi sugata bhāṣatu sarvasattvānāmarthāya hitāya sukhāya ca //",
  "S06bsu050_u:18": "atha khalu bhagavāṃstasyāṃ velāyāṃ sarvaduḥkhapramocano nāma samādhiṃ samāpadyate sma,",
  "S06bsu050_u:19": "yasya ca samādhiṃ samāpannasya bhagavata ūrṇākośavivarāllavādanekāni raśmikoṭiniyutaśatasahasrāṇi niścaranti sma /",
  "S06bsu050_u:20": "taiśca raśmibhiḥ sarvabuddhakṣetrāṇi parisphuṭānyabhūvan /",
  "S06bsu050_u:21": "ye ca sattvāstayā prabhayā spṛṣṭāḥ, te sarve niyatā abhūvannanuttarāya samyaksaṃbodhau /",
  "S06bsu050_u:22": "yāvannārakāḥ sattvāḥ * * *sarve ca buddhakṣetrāṇi ṣaḍvikāraṃ praviceluḥ /",
  "S06bsu050_u:23": "divyāni ca candanacūrṇavarṣāṇi tathāgatapādamūlaṃ vavarṣuḥ //",
  "S06bsu050_u:24": "atha khalu bhagavāṃstasyāṃ velāyāṃ prajñāpāramitāṃ bhāṣate sma /",
  "S06bsu050_u:25": "tadyathā - bodhisattvena mahāsattvena samacittena bhavitavyam /",
  "S06bsu050_u:26": "sarvasattveṣu maitracittena bhavitavyam /",
  "S06bsu050_u:27": "kṛtajñena bhavitavyam /",
  "S06bsu050_u:28": "kṛtavedinā ca bhavitavyam /",
  "S06bsu050_u:29": "sarvapāpaviratacittena bhavitavyam /",
  "S06bsu050_u:30": "idaṃ ca prajñāpāramitāhṛdayamāgrahītavyam - namo ratnatrayāya /",
  "S06bsu050_u:31": "namaḥ śākyamunaye tathāgatāya arhate samyaksaṃbuddhāya /",
  "S06bsu050_u:32": "tadyathā - oṃ mune mune mahāmunaye svāhā //",
  "S06bsu050_u:33": "asyāḥ prajñāpāramitāyā lābhāt mayā anuttarā samyaksaṃbodhiranuprāptā /",
  "S06bsu050_u:34": "sarvabuddhāśca ato niryātāḥ //",
  "S06bsu050_u:35": "mayā api iyameva (Svalp, Vaidya 94) prajñāpāramitā śrutā mahāśākyamunestathāgatasya sākṣāt /",
  "S06bsu050_u:36": "tena hi tvaṃ sarvabodhisattvānāmagrato buddhatve ca vyākṛtaḥ - bhaviṣyasi tvaṃ māṇava anāgate 'dhvani sa(mantaraśmisamu)",
  "S06bsu050_u:37": "dgataḥ śrīkūṭarājā nāma tathāgato 'rhan samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān /",
  "S06bsu050_u:38": "[badiyamapi?",
  "S06bsu050_u:39": "] ye idaṃ nāmadheyaṃ śroṣyanti dhārayiṣyanti vācayiṣyanti likhayayiṣyanti,",
  "S06bsu050_u:40": "parebhyaśca vistareṇa saṃprakāśayiṣyanti,",
  "S06bsu050_u:41": "pustakalikhitamapi kṛtvā gṛhe dhārayiṣyanti pūjayiṣyanti,",
  "S06bsu050_u:42": "te sarve alpopāyena alpaśravaṇena ca tathāgatā bhaviṣyanti /",
  "S06bsu050_u:43": "tadyathā - oṃ jeya jeya padmābhe avame avame sarasaraṇi dhiridhiri devatā anupālani yuddhottāriṇi paracakranivāriṇi pūraya pūraya bhagavati sarva āśā mama ca sarvasattvānāṃ ca /",
  "S06bsu050_u:44": "sarvakarmāvaraṇāni viśodhaya, buddhādhiṣṭhite svāhā //",
  "S06bsu050_u:45": "iyaṃ sā kulaputra paramārthaprajñāpāramitā sarvabuddhānāṃ jananī bodhisattvamātā (bodhidātrī) pāpahārakā /",
  "S06bsu050_u:46": "sarvabuddhairapi na śaknoti asyānuśaṃsā vaktuṃ yāvatkalpakoṭiśatairapi /",
  "S06bsu050_u:47": "anayā paṭhitamātreṇa sarvaparṣanmaṇḍalābhiṣiktā bhavanti, sarve ca mantrāḥ abhimukhā bhavanti //",
  "S06bsu050_u:48": "atha āryāvalokiteśvaro bodhisattvo mahāsattvo bhagavantametadavocat - kena kāraṇena bhagavan iyaṃ svalpākṣarā prajñāpāramitā?",
  "S06bsu050_u:49": "bhagavānāha - alpopāyatvāt /",
  "S06bsu050_u:50": "ye 'pi sattvā mandāsvādāḥ,",
  "S06bsu050_u:51": "te 'pi imāṃ prajñāpāramitāṃ svalpākṣarāṃ dhārayiṣyanti vācayiṣyanti likhiṣyanti likhayiṣyanti,",
  "S06bsu050_u:52": "te sarve alpopāyena bodhiparāyaṇā bhaviṣyanti /",
  "S06bsu050_u:53": "anena kāraṇena kulaputra iyaṃ saṃkṣiptā svalpākṣarā prajñāpāramitā //",
  "S06bsu050_u:54": "evamukte āryāvalokiteśvaro bodhisattvo mahāsattvo bhagavantametadavocat - āścaryaṃ bhagavan,",
  "S06bsu050_u:55": "paramāścaryaṃ sugata,",
  "S06bsu050_u:56": "yāvadeva bhagavān sarvasattvahitāya ayaṃ dharmaparyāyo bhāṣito mandapudgalānāmeva arthāya hitāya sukhāya ceti //",
  "S06bsu050_u:57": "idamavocadbhagavān /",
  "S06bsu050_u:58": "āttamanā āryāvalokiteśvaro bodhisattvo mahāsattvaḥ,",
  "S06bsu050_u:59": "te ca bhikṣavaste ca bodhisattvāḥ sā ca sarvāvatī parṣat sadevamānuṣāsuragandharvaśca loko bhagavato bhāṣitamabhyanandanniti //",
  "S06bsu050_u:60": "svalpākṣarā prajñāpāramitā samāptā //"
}