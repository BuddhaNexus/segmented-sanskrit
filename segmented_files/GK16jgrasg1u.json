{
  "GK16jgrasg1u:0": "Jagannātha Paṇḍitarāja:",
  "GK16jgrasg1u:1": "Rasagaṅgādhara, Ānana 1:",
  "GK16jgrasg1u:2": "smṛtāpi taruṇātapaṃ karuṇayā harantī nṛṇām",
  "GK16jgrasg1u:3": "abhaṅguratanutviṣāṃ valayitā śatair vidyutām/",
  "GK16jgrasg1u:4": "kalindagirinandinītaṭasuradrumālambinī",
  "GK16jgrasg1u:5": "madīyamaticumbinī bhavatu kāpi kādambinī//",
  "GK16jgrasg1u:6": "śrīmajjñāneṃdrabhikṣor adhigatasakalabrahmavidyāprapañcaḥ",
  "GK16jgrasg1u:7": "kāṇādīrākṣapādīr api gahanagiro yo mahendrādavedīt/",
  "GK16jgrasg1u:8": "devādevādhyagīṣṭa smaraharanagare śāsanaṃ jaiminīyaṃ",
  "GK16jgrasg1u:9": "śeṣāṅkaprāptaśeṣāmalabhaṇitir abhūt sarvavidyādharo yaḥ//",
  "GK16jgrasg1u:10": "pāṣāṇād api pīyūṣaṃ syandate yasya līlayā/",
  "GK16jgrasg1u:11": "taṃ vande perubhaṭṭākhyaṃ lakṣmīkāntaṃ",
  "GK16jgrasg1u:12": "mahāgurum//",
  "GK16jgrasg1u:13": "nimagnena kleśair mananajaladher antarudaraṃ",
  "GK16jgrasg1u:14": "mayonnīto loke lalitarasagaṅgādharamaṇiḥ/",
  "GK16jgrasg1u:15": "harann antardhvāntaṃ hṛdayam adhirūḍho guṇavatām",
  "GK16jgrasg1u:16": "alaṃkārān sarvān api galitagarvān racayatu//",
  "GK16jgrasg1u:17": "pariṣkurvantv arthān sahṛdayadhurīṇāḥ katipaye",
  "GK16jgrasg1u:18": "tathāpi kleśo me katham api gatārtho na bhavitā/",
  "GK16jgrasg1u:19": "timīndrāḥ saṃkṣobhaṃ vidadhatu payodheḥ punar ime",
  "GK16jgrasg1u:20": "kim etenāyāso bhavati viphalo mandaragireḥ//",
  "GK16jgrasg1u:21": "nirmāya nūtanam udāharaṇānurūpaṃ",
  "GK16jgrasg1u:22": "kāvyaṃ mayātra nihitaṃ na parasya kiṃcit/",
  "GK16jgrasg1u:23": "kiṃ sevyate sumanasāṃ manasāpi gandhaḥ",
  "GK16jgrasg1u:24": "kastūrikājananaśaktibhṛtā mṛgeṇā//",
  "GK16jgrasg1u:25": "mananataritīrṇavidyārṇavo jagannāthapaṇḍitanarendraḥ",
  "GK16jgrasg1u:26": "rasagaṅgādharanāmnīṃ karoti kutukena kāvyamīmāṃsām",
  "GK16jgrasg1u:27": "rasāgaṅgādharanāmā saṃdarbho 'yaṃ ciraṃ jayatu/",
  "GK16jgrasg1u:28": "kiṃ ca kulāni kavīnāṃ nisargasamyañci rañjayatu//",
  "GK16jgrasg1u:29_0": "tatra kīrtiparamāhlādagururājadevatāprasādādyanekaprayojanakasya kāvyasya vyutpatteḥ",
  "GK16jgrasg1u:29_1": "kavisahṛdayayor āvaśyakatayā guṇālaṃkārādibhir nirūpaṇīye tasmin viśeṣyatāvacchedakaṃ",
  "GK16jgrasg1u:29_2": "taditarabhedabuddhau sādhanaṃ ca tallakṣaṇaṃ tāvan nirūpyate--",
  "GK16jgrasg1u:30": "ramaṇīyārthapratipādakaḥ śabdaḥ kāvyam//",
  "GK16jgrasg1u:31": "ramaṇīyatā ca lokottarāhlādajanakajñānagocaratā/",
  "GK16jgrasg1u:32": "lokottaratvaṃ cāhlādagataś camatkāratvāparaparyāyo 'nubhavasākṣiko jātiviśeṣaḥ/",
  "GK16jgrasg1u:33": "kāraṇāṃ ca tadavacchinne bhāvanāviśeṣaḥ punaḥpunar anusaṃdhānātmā/",
  "GK16jgrasg1u:34": "“putras te jātaḥ,",
  "GK16jgrasg1u:35": "” “dhanaṃ te dāsyāmi” iti vākyārthadhījanyasyāhlādasya na lokottaratvam/",
  "GK16jgrasg1u:36": "ato na tasmin vākye kāvyatvaprasaktiḥ/",
  "GK16jgrasg1u:37": "itthaṃ ca camatkārajanakabhāvanāviṣayārthapratipādakaśabdatvam,",
  "GK16jgrasg1u:38": "yatpratipāditārthaviṣayakabhāvanātvaṃ camatkārajanakatāvacchedakaṃ tattvam,",
  "GK16jgrasg1u:39": "svaviśiṣṭajanakatāvacchedakārthapratipādakatāsaṃsargeṇā camatkāratvavattvam eva vā kāvyatvam iti phalitam/",
  "GK16jgrasg1u:40": "yat tu prāñcaḥ “adoṣau saguṇau sālaṃkārau śabdārthau kāvyam” ity āhuḥ,",
  "GK16jgrasg1u:41": "tatra vicāryate-- śabdārthayugalaṃ na kāvyaśabdavācyam,",
  "GK16jgrasg1u:42": "mānābhāvāt/",
  "GK16jgrasg1u:43": "kāvyam uccaiḥ paṭhyate,",
  "GK16jgrasg1u:44": "kāvyād artho 'vagamyate,",
  "GK16jgrasg1u:45": "kavyaṃ śrutam artho na jñātaḥ,",
  "GK16jgrasg1u:46": "ityādiviśvajanīnavyavahārataḥ pratyuta śabdaviśeṣasyaiva kāvyapadārthatvapratipatteś ca/",
  "GK16jgrasg1u:47": "vyavahāraḥ śabdamātre lakṣaṇayopapādanīya iti cet,",
  "GK16jgrasg1u:48": "syād apy evam,",
  "GK16jgrasg1u:49": "yadi kāvyapadārthatayā parābhimate śabdārthayugale kāvyaśabdaśakteḥ pramāpakaṃ dṛḍhataraṃ kim api pramāṇāṃ syāt/",
  "GK16jgrasg1u:50": "tad eva tu na paśyāmaḥ/",
  "GK16jgrasg1u:51": "vimatavākyaṃ tv aśraddheyam eva/",
  "GK16jgrasg1u:52": "itthaṃ cāsati kāvyaśabdasya śabdārthayugalaśaktigrāhake pramāṇe,",
  "GK16jgrasg1u:53": "prāg uktād vyavahārataḥ śabdaviśeṣe siddhyantīṃ śaktiṃ ko nāma nivārayitum īṣṭe/",
  "GK16jgrasg1u:54": "etena vinigamanābhāvād ubhayatra śaktir iti pratyuktam/",
  "GK16jgrasg1u:55": "tadevaṃ śabdaviśeṣasyaiva kāvyapadārthatve siddhe tasyaiva lakṣaṇaṃ vaktuṃ yuktam,",
  "GK16jgrasg1u:56": "na tu svakalpitasya kāvyapadārthasya/",
  "GK16jgrasg1u:57": "eṣaiva ca vedapurāṇādilakṣaṇeṣv api gatiḥ/",
  "GK16jgrasg1u:58": "anyathā tatrāpīyaṃ duravasthā syāt/",
  "GK16jgrasg1u:59": "yat tv āsvādodbodhakatvam eva kāvyatvaprayojakaṃ tacca śabde cārthe cāviśiṣṭam ity āhuḥ, tan na/",
  "GK16jgrasg1u:60": "rāgasyāpi rasavyañjakatāyā dhvanikārādisakalālaṃkārikasaṃmatatvena prakṛte lakṣaṇīyatvāpatteḥ/",
  "GK16jgrasg1u:61": "kiṃ bahunā nāṭyāṅgānāṃ sarveṣām api prāyaśas tathātvena tatvāpāttir durvāraiva/",
  "GK16jgrasg1u:62": "etena rasodbodhasamarthasyaivātra lakṣyatvam ity api parāstam/",
  "GK16jgrasg1u:63": "api ca kāvyapadapravṛttinimittaṃ śabdārthayor",
  "GK16jgrasg1u:64": "vyāsaktam, pratyekaparyāptaṃ vā/",
  "GK16jgrasg1u:65": "nādyaḥ/",
  "GK16jgrasg1u:66": "eko na dvāv iti vyavahārasyeva ślokavākyaṃ na kāvyam iti vyavahārasyāpatteḥ/",
  "GK16jgrasg1u:67": "na dvitīyaḥ/",
  "GK16jgrasg1u:68": "ekasmin padye kāvyadvayavyavahārāpatteḥ/",
  "GK16jgrasg1u:69": "tasmād vedaśāstrapurāṇalakṣaṇasyeva kāvyalakṣaṇasyāpi śabdaniṣṭhataivocitā/",
  "GK16jgrasg1u:70": "lakṣaṇe guṇālaṅkārādiniveśo 'pi na yuktaḥ/",
  "GK16jgrasg1u:71": "“uditaṃ maṇḍalaṃ vidhoḥ” iti kāvye dūtyabhisārikāvirahiṇyādisamudīrite 'bhisaraṇavidhiniṣedhajīvanābhāvādipareḥ “gato 'stam arkaḥ” ityādau cāvyāptyāpatteḥ/",
  "GK16jgrasg1u:72": "na cedam akāvyam iti śakyaṃ vaditum/",
  "GK16jgrasg1u:73": "kāvyatayā parābhimatasyāpi yathā vaktuṃ śakyatvāt/",
  "GK16jgrasg1u:74": "kāvyajīvitaṃ camatkāritvaṃ cāviśiṣṭam eva/",
  "GK16jgrasg1u:75": "guṇatvālaṅkāratvāder ananugamāc ca/",
  "GK16jgrasg1u:76": "duṣṭa kāvyam iti vyavahārasya bādhakaṃ vinā lākṣaṇikatvāyogāc ca/",
  "GK16jgrasg1u:77": "na ca saṃyogābhāvavān vṛkṣaḥ saṃyogītivad aṃśabhedena/",
  "GK16jgrasg1u:78": "doṣarahitaṃ duṣṭam iti vyavahāre bādhakaṃ nāstīti vācyam/",
  "GK16jgrasg1u:79": "“mūle mahīrūho vihaṃgamasaṃyogī,",
  "GK16jgrasg1u:80": "na śākhāyām” iti pratīter ivedaṃ padyaṃ pūrvārdhe kāvyam uttarārdhe tu na kāvyam iti svarasavāhino viśvajanīnānubhavasya virahād avyāpyavṛttitāyā api tasyāyogāt/",
  "GK16jgrasg1u:81": "śauryādivadātmadharmāṇāṃ guṇānām,",
  "GK16jgrasg1u:82": "hārādivad upaskārakāṇām alaṃkārāṇāṃ ca śarīraghaṭakatvānupapatteś ca/",
  "GK16jgrasg1u:83": "yat tu “rasavad eva kāvyam” iti sāhityadarpaṇe nirṇītam, tan na/",
  "GK16jgrasg1u:84": "vastvalaṃkārapradhānānāṃ kāvyānām akāvyatvāpatteḥ/",
  "GK16jgrasg1u:85": "na ceṣṭāpattiḥ,",
  "GK16jgrasg1u:86": "mahākavisaṃpradāyasyākulībhāvaprasaṅgāt/",
  "GK16jgrasg1u:87": "tathā ca jalapravāhaveganipatanotpatanabhramaṇāni kavibhir varṇitāni kapibālādivilasitāni ca/",
  "GK16jgrasg1u:88": "na ca tatrāpi yathākathaṃcit paramparayā rasasparśo 'sty eveti vācyam/",
  "GK16jgrasg1u:89": "īdṛśarasasparśasya “gauś calati“,",
  "GK16jgrasg1u:90": "“mṛgo dhāvati” ityādāv atiprasaktatvenāprayojakatvāt/",
  "GK16jgrasg1u:91": "arthamātrasya vibhāvānubhāvavyabhicāryanyatamatvād iti dik/",
  "GK16jgrasg1u:92": "tasya ca kāraṇaṃ kavigatā kevalā pratibhā/",
  "GK16jgrasg1u:93": "sā ca kāvyaghaṭanānukūlaśabdārthopasthitiḥ/",
  "GK16jgrasg1u:94": "tadgataṃ ca pratibhātvaṃ kāvyakāraṇatāvacchedakatayā siddho jātiviśeṣa upādhirūpaṃ",
  "GK16jgrasg1u:95": "vākhaṇḍam/ tasyāś ca hetuḥ kvacid devatāmahāpuruṣaprasādādijanyam adṛṣṭam/",
  "GK16jgrasg1u:96": "kvacic ca vilakṣaṇavyutpattikāvyakaraṇābhyāsau/",
  "GK16jgrasg1u:97": "na tu trayam eva/",
  "GK16jgrasg1u:98": "bālādes tau vināpi kevalān mahāpuruṣaprasādād api pratibhotpatteḥ/",
  "GK16jgrasg1u:99": "na tatra tayor janmāntarīyayoḥ kalpanaṃ vācyam/",
  "GK16jgrasg1u:100": "gauravān mānābhāvāt kāryasyānyathāpy upapatteś ca/",
  "GK16jgrasg1u:101": "loke hi balavatā pramāṇenāgamādinā sati kāraṇātānirṇāye paścād upasthitasya vyabhicārasya vāraṇāya janmāntarīyam anyathānupapattyā kāraṇaṃ dharmādharmādi kalpyate/",
  "GK16jgrasg1u:102": "anyathā tu vyabhicāropasthityā pūrvavṛttakāraṇatānirṇāye bhramatvapratipattir eva jāyate/",
  "GK16jgrasg1u:103": "nāpi kevalam adṛṣṭam eva kāraṇam ity api śakyaṃ vaditum/",
  "GK16jgrasg1u:104": "kiyantaṃcit kālaṃ kāvyaṃ kartum aśaknuvataḥ katham api saṃjātayor vyutpattyabhyāsayoḥ pratibhāyāḥ prādurbhāvasya darśanāt/",
  "GK16jgrasg1u:105": "tatrāpy adṛṣṭasyāṅgīkāre prāg api tābhyāṃ tasyāḥ prasakteḥ/",
  "GK16jgrasg1u:106": "na ca tatra pratibhāyāḥ pratibandhakam adṛṣṭāntaraṃ kalpyam iti vācyam/",
  "GK16jgrasg1u:107": "tādṛśāneka sthalagatādṛṣṭadvayakalpanāpekṣayā kḷptavyutpattyabhyāsayor eva pratibhāhetutvakalpane lāghavāt/",
  "GK16jgrasg1u:108": "ataḥ prāguktasaraṇir eva jyāyasī/",
  "GK16jgrasg1u:109": "tādṛśādṛṣṭasya tādṛśavyutpattyabhyāsayoś ca pratibhāgataṃ vailakṣaṇyaṃ kāryatāvacchedakam,",
  "GK16jgrasg1u:110": "ato na vyabhicāraḥ/",
  "GK16jgrasg1u:111": "pratibhātvaṃ ca kavitāyāḥ kāraṇātāvacchedakaṃ,",
  "GK16jgrasg1u:112": "pratibhāgatavailakṣaṇyam eva vā vilakṣaṇakāvyaṃ pratīti nātrāpi saḥ/",
  "GK16jgrasg1u:113": "na ca sator api vyutpatyabhyāsayor yatra na pratibhotpattis tatrānvayavyabhicāra iti vācyam/",
  "GK16jgrasg1u:114": "tatra tayos tādṛśavailakṣaṇye mānābhāvena kāraṇatāvacchedakānavacchinnatvāt/",
  "GK16jgrasg1u:115": "pāpaviśeṣasya tatra pratibandhakatvakalpanād vā na doṣaḥ/",
  "GK16jgrasg1u:116": "pratibandhakābhāvasya ca kāraṇatā samuditaśaktyāditrayahetutāvādinaḥ śaktimātrahetutāvādinaś cāviśiṣṭā/",
  "GK16jgrasg1u:117": "prativādinā mantrādibhiḥ kṛte katipayadivasavyāpini vākstambhe vihitānekaprabandhasyāpi kaveḥ kāvyānudayasya darśanāt/",
  "GK16jgrasg1u:118": "taccottamottamottamamadhyamādhamabhedāc caturdhā/",
  "GK16jgrasg1u:119": "śabdārthau yatra guṇībhāvitātmānau kamapyartham abhivyaṅktas tad ādyam//",
  "GK16jgrasg1u:120": "kamapīti camatkṛtibhūmim/",
  "GK16jgrasg1u:121": "tenātigūḍhasphuṭavyaṅgyayor nirāsaḥ/",
  "GK16jgrasg1u:122": "aparāṅgavācyasiddhyaṅgavyaṅgyasyāpi camatkāritayā tadvāraṇāya guṇībhāvitātmānāv iti svāpekṣayā vyaṅgyaprādhānyābhiprāyakam/",
  "GK16jgrasg1u:123": "udāharaṇam--",
  "GK16jgrasg1u:124": "śayitā savidhe 'pyanīśvarā saphalīkartum aho manorathān/",
  "GK16jgrasg1u:125": "dayitā dayitānanāmbujaṃ daramīlannayanā nirīkṣayate//",
  "GK16jgrasg1u:126": "atrālambanasya nāyakasya,",
  "GK16jgrasg1u:127": "savidhaśayanākṣiptasya rahaḥsthānāder uddīpanasya ca vibhāvasya,",
  "GK16jgrasg1u:128": "tādṛśanirīkṣaṇāder anubhāvasya,",
  "GK16jgrasg1u:129": "trapautsukyādeś ca vyabhicāriṇaḥ,",
  "GK16jgrasg1u:130": "saṃyogād ratir abhivyajyate/",
  "GK16jgrasg1u:131": "ālambanādīnāṃ svarūpaṃ vakṣyate/",
  "GK16jgrasg1u:132": "na ca yady ayaṃ śayitaḥ syāt tadāsyānanāmbujaṃ cumbeyam iti nāyikecchāyā eva vyaṅgayatvam atreti vācyam/",
  "GK16jgrasg1u:133": "manorathān saphalīkartum asamarthetyanena manorathāḥ sarve 'syā hṛdi tiṣṭanti iti pratīteḥ svaśabdena manorathapadena sāmānyākāreṇa tādṛśecchāyā api nivedanāt/",
  "GK16jgrasg1u:134": "na ca manorathapadena manorathatvākāreṇā sāmānyecchāyā abhidhāne 'pi cumbeyam iti viṣayaviśeṣaviśiṣṭecchātvena vyaṅgyatve kiṃ bādhakam iti vācyam/",
  "GK16jgrasg1u:135": "camatkāro na syād ityasyaiva bādhakatvāt/",
  "GK16jgrasg1u:136": "na hi viśeṣākāreṇa vyaṅgyo 'pi sāmānyākāreṇābhihito 'rthaḥ sahṛdayānāṃ camatkṛtim utpādayitum īṣṭe/",
  "GK16jgrasg1u:137": "katham api vācyavṛttyanāliṅgitasyaiva vyaṅgyasya camatkāritvenālaṃkārikaiḥ svīkārāt/",
  "GK16jgrasg1u:138": "cumbanecchāyā ratyanubhāvatayaiva sundaratvena tadavyañjane cumbāmīti śabdabalāc cumbanecchāvad acamatkāritvāc ca/",
  "GK16jgrasg1u:139": "evaṃ trapāyā api na prādhānyena vyaṅgyatvam/",
  "GK16jgrasg1u:140": "anuvādyatāvacchedakatayā pratītāyāṃ tasyāṃ mukhyavākyārthatvāyogāt/",
  "GK16jgrasg1u:141": "na ca daramīlannayanātvaviśiṣṭanirīkṣaṇaṃ vidheyam iti nānuvādyatāvacchedakatvaṃ tasyā iti vācyam/",
  "GK16jgrasg1u:142": "evam api nayanagatadaramīlanasya tatkāryatve 'pi daramīlannayanātvaviśiṣṭanirīkṣaṇasya ratimātrakāryatvāt/",
  "GK16jgrasg1u:143": "trapāyā eva mukhyatvena vyaṅgyatve nirīkṣaṇokter anatiprayojanakatvāpatteḥ/",
  "GK16jgrasg1u:144": "vācyavṛttyā rater anubhāve nirīkṣaṇo trapāyā anubhāvasya daramīlanasyeva vyañjanayā tasyāṃ tasyā api guṇībhāvapratyayaucityāt/",
  "GK16jgrasg1u:145": "yathā vā--",
  "GK16jgrasg1u:146": "gurumadhyagatā mayā natāṅgī nihatā nīrajakorakeṇa mandam/",
  "GK16jgrasg1u:147": "darakuṇḍalatāṇḍavaṃ natabhrūlatikaṃ mām avalokya ghūrṇitāsīt//",
  "GK16jgrasg1u:148": "atra ghūrṇitāsīd ityanenāsamīkṣyakārin kimidam anucitaṃ kṛtavān asīty arthasamvalito 'marṣaś carvaṇāviśrāntidhāmatvāt prādhānyena vyajyate/",
  "GK16jgrasg1u:149": "tatra śabdo 'rthaś ca guṇaḥ/",
  "GK16jgrasg1u:150": "yathā vā--",
  "GK16jgrasg1u:151": "“talpagatāpi ca sutanuḥ śvāsāsaṅga na yā sehe/",
  "GK16jgrasg1u:152": "samprati sā hṛdayagataṃ priyapāṇiṃ mandam ākṣipati//“",
  "GK16jgrasg1u:153_0": "idaṃ ca padyaṃ mannirmitaprabandhagatatvena pūrvasākāṅkṣam iti diṅmātreṇa vyākhyāyate",
  "GK16jgrasg1u:153_1": "--- yā navavadhūḥ palyaṅkaśayitā śvāsasyāsaṅgamātreṇāpi saṃkucad aṅgalatikābhūt sā",
  "GK16jgrasg1u:153_2": "samprati prasthānapūrvarajanyāṃ pravatsyatpatikā priyeṇa saśaṅkena samarpitaṃ hṛdi",
  "GK16jgrasg1u:153_3": "pāṇiṃ navavadhūjātisvābhāvyād ākṣipati,",
  "GK16jgrasg1u:154": "paraṃ tu mandam/",
  "GK16jgrasg1u:155": "atra śanaiḥ svasthānaprāpaṇātmanā mandākṣepeṇa ratyākhyaḥ sthāyī saṃlakṣyakramatayā vyajyate/",
  "GK16jgrasg1u:156": "upapādayiṣyate ca sthāyyādīnām api saṃlakṣyakramavyaṅgayatvam/",
  "GK16jgrasg1u:157": "amum eva ca prabhedaṃ dhvanim āmananti/",
  "GK16jgrasg1u:158_0": "yat tu citramīmāṃsāyām appayyadīkṣitaiḥ “niḥśeṣacyutacandanam” iti padyaṃ dhvanyudāharaṇaprasaṅge",
  "GK16jgrasg1u:158_1": "vyākhyātam-- uttarīyakarṣaṇena candana-cyutir ityanyathāsiddhiparihārāya niḥśeṣagrahaṇam /",
  "GK16jgrasg1u:159": "tataś candanacyuteḥ snānasādhāraṇyavyāvartanena saṃbhogacihnoddhāṭanāya taṭagrahaṇam/",
  "GK16jgrasg1u:160": "snāne hi sarvatra candana cyutiḥ syāt,",
  "GK16jgrasg1u:161": "tava tu stanayos taṭa upari bhāga eva dṛśyate/",
  "GK16jgrasg1u:162": "iyam āśleṣakṛtaiva/",
  "GK16jgrasg1u:163": "tathā nirmṛṣṭarāgo 'dhara ity atra tāmbūlagrahaṇavilambāt prācīnarāgasya kiṃcin mṛṣṭatety anyathāsiddhiparihārāya nirmṛṣṭarāga iti rāgasya niḥśeṣamṛṣṭatoktā/",
  "GK16jgrasg1u:164": "punaḥ snānasādhāraṇyavartanena saṃbhogacihnodghāṭanāyādhara iti viśiṣya grahaṇam/",
  "GK16jgrasg1u:165": "uttaroṣṭhe sarāge 'dharoṣṭhamātrasya nirmṛṣṭarāgatā cumbanakṛtaiva ityādinā,",
  "GK16jgrasg1u:166": "“idam api dhvaner udāharaṇam” ityantena sandarbheṇa/",
  "GK16jgrasg1u:167": "“taṭādighaṭitā vākyārthāḥ snānavyāvṛttidvārā saṃbhogāṅgānām āśleṣacumbanādīnāṃ pratipādanena pradhānavyaṅgyavyañjane sāhāyakam ācaranti iti,",
  "GK16jgrasg1u:168": "tad etad alaṃkāraśāstratattvānavabodhanibandhanam/",
  "GK16jgrasg1u:169": "prācīnasakalagranthaviruddhatvād upapattivirodhāc ca/",
  "GK16jgrasg1u:170": "tathā hi-- pañcamollāsaśeṣe “niḥśeṣetyādau gamakatayā yāni candanacyavanādīny upāttāni tāni kāraṇāntarato 'pi bhavanti/",
  "GK16jgrasg1u:171": "yataś cātraiva snānakāryatvenopāttānīti nopabhoga eva pratibaddhānīty anaikāntikāni iti kāvyaprakāśakṛtoktam/",
  "GK16jgrasg1u:172": "tathā tatraiva tena--",
  "GK16jgrasg1u:173": "“bhama dhammia vīsattho so suṇao ajja mālido teṇa/",
  "GK16jgrasg1u:174": "golāṇaikacchakuḍaṅgavāsiṇā dariasīheṇa//“",
  "GK16jgrasg1u:175": "ityādau liṅgajaliṅgijñānarūpeṇānumānena vyaktiṃ gatārthayato vyaktivivekakṛto mataṃ pratyācakṣāṇena vyabhicāritvenāsiddhatvena ca saṃdihyamānād api liṅgād vyañjanam abhyupagatam/",
  "GK16jgrasg1u:176": "ittham eva ca dhvanikṛtāpi prathamoddyote/",
  "GK16jgrasg1u:177": "evaṃ ca vyañjakānāṃ sādhāraṇyaṃ pratipādayatāṃ prāmāṇikānāṃ granthaiḥ sahāsādhāraṇyaṃ pratipādayatas tava granthasya virodhaḥ sphuṭaḥ/",
  "GK16jgrasg1u:178": "kiṃ ca yad idaṃ niḥśeṣetyādyavāntaravākyārthānāṃ vāpīsnānavyāvṛttidvāreṇa vyaṅgyāsādhāraṇyaṃ saṃpādyate tat kim artham iti pṛcchāmaḥ/",
  "GK16jgrasg1u:179": "vyaṅgyasya vyañjanārtham iti cen na/",
  "GK16jgrasg1u:180": "vyañjakagatāsādhāraṇyasya vyañjanānupāyatvāt/",
  "GK16jgrasg1u:181": "“auṇiddaṃ dobballaṃ cintā alasaṃtaṇaṃ saṇīsasiam",
  "GK16jgrasg1u:182": "maha mandabhāiṇīe keraṃ sahi tuha paribhavai//“",
  "GK16jgrasg1u:183": "ityādau sādhāraṇānām evaunnidryādīnāṃ vaktrādivaiśiṣṭyavaśād arthaviśeṣavyañjakatāyā abhyupagateḥ/",
  "GK16jgrasg1u:184": "pratyutāsādhāraṇyasya vyāptyaparaparyāyasyānumānānukūlatayā vyaktipratikūlatvāc ca/",
  "GK16jgrasg1u:185": "atha taṭādighaṭitatve 'pi na niḥśeṣetyādivākyārthānām asādhāraṇyam/",
  "GK16jgrasg1u:186": "salilārdravasanakaraṇakaproñchanādināpi tatsambhavād iti cet tarhi vāpīsnānavyāvartanena kaḥ puruṣārthaḥ/",
  "GK16jgrasg1u:187": "ekatrānaikāntikatvasyeva bahuṣv anaikāntikatāyā api jñātāyā anumitipratikūlatvād vyaktyapratikūlatvāc ca/",
  "GK16jgrasg1u:188": "api cātra hi tadantikam eva rantuṃ gatāsīti vyaṅgyaśarīre tadantikagamanaṃ ramaṇarūpaphalāṃśaś ceti dvayaṃ ghaṭakam/",
  "GK16jgrasg1u:189": "tatra tāvat tadantikaṃ gatāsītyaṃśasya tvanmate vyaṅgyatvaṃ durupapādam/",
  "GK16jgrasg1u:190_0": "tvaduktarītyā viśeṣaṇavākyārthānāṃ niḥśeṣetyādipratipādyānāṃ vācyārthe vāpīsnāne",
  "GK16jgrasg1u:190_1": "bādhitatvād vācyakakṣāgatapradhānavākyārthībhūtavidhiniṣedhapratipādakābhyāṃ gatā",
  "GK16jgrasg1u:190_2": "na gateti śabdābhyāṃ virodhilakṣaṇayā niṣedhasya vidheś ca pratīter upapatteḥ /",
  "GK16jgrasg1u:191": "na hi mukhyārthabādhenonmīlite 'rthe vyaktivedyatocitā/",
  "GK16jgrasg1u:192": "yathā “aho pūrṇaṃ saro yatra luṭhantaḥ snānti mānavāḥ” ityatra kartṛviśeṣaṇānupapattyadhīnollāse pūrṇatvābhāve/",
  "GK16jgrasg1u:193": "atha tadantikagamanasya lakṣaṇāvedyatve 'pi ramaṇasya phalāṃśasya lakṣyaśaktimūladhvananavedyatvam avyāhatam eveti cet,",
  "GK16jgrasg1u:194": "“adhamatvam aprakṛṣṭatvaṃ tac ca jātyā karmaṇā vā bhavati/",
  "GK16jgrasg1u:195": "tatra jātyāpakarṣaṃ nottamanāyikā nāyakasya vākti” ityādinā saṃdarbheṇa bhavataivārthāpattivedyatāyāḥ sphuṭaṃ vacanāt/",
  "GK16jgrasg1u:196": "anyalabhyasyaca śabdārthatāyā asvīkṛteḥ/",
  "GK16jgrasg1u:197": "anyac ca yathā kathaṃcid aṅgīkuru vātra vyañjanāvyāpāraṃ tathāpi na taveṣṭasiddhiḥ/ vācyānāṃ",
  "GK16jgrasg1u:198": "niḥśeṣacyutacandanastanataṭatvādīnām adhamatvasya ca tvaduktarītyā prakārāntareṇānupapadyamānatayā dūtīsaṃbhogamātraniṣpādyatvena guṇībhūtavyaṅgyatvaprasaṅgāt/",
  "GK16jgrasg1u:199": "evaṃ copapattivirodho 'pi sphuṭatara eva/",
  "GK16jgrasg1u:200": "tasmād vācyārthasādhāraṇyam evocitam atividagdhanāyikānirūpitānāṃ viśeṣaṇavākyārthānām/",
  "GK16jgrasg1u:201": "tathā hi-- ayi bāndhavajanasyājñātapīḍāgame svārthaparāyaṇe snānakālātikramabhayavaśena nadīmadīyapriyayor antikam agatvaiva vāpīṃ snātum ito mamāntikād gatāsi,",
  "GK16jgrasg1u:202": "na punas tasya paravedanānabhijñatayā duḥkhadātṛtvenādhamasyāntikam/",
  "GK16jgrasg1u:203": "yato niḥśeṣacyutacandanaṃ stanayos taṭam eva noraḥsthalam,",
  "GK16jgrasg1u:204": "vāpīgatabahulayuvajanatrapāpāravaśyād aṃśadvayalagnāgrasvastikīkṛtabhujalatāyugalena taṭasyaivonnatatayā muhur āmarṣāt/",
  "GK16jgrasg1u:205": "evaṃ tvarayā samyag akṣālanenottaroṣṭho na nirmṛṣṭarāgo 'dharas tu tadapekṣayā gaṇḍūṣajalaradanaśodhanāṅgulyādīnām adhikasaṃmardam āvahatīti tathā/",
  "GK16jgrasg1u:206": "kiṃ ca samyag akṣālanena netre jalamātrasaṃsagad dūram uparibhāga evānañjane/",
  "GK16jgrasg1u:207": "śītavaśāt tānavāc ca tava tanuḥ pulakiteti/",
  "GK16jgrasg1u:208": "evaṃ tasyā vidagdhāyā gūḍhatātparyaivoktir ucitā,",
  "GK16jgrasg1u:209": "anyathā vaidagdhyabhaṅgāpatteḥ/",
  "GK16jgrasg1u:210": "evaṃ sādhāraṇoṣv eṣu vākyārtheṣu mukhyārthe bādhābhāvāt tātparyārthasya jhaṭity anākalanāt kuto 'tra lakṣaṇāvakāśaḥ/",
  "GK16jgrasg1u:211_0": "anantaraṃ ca vācyārthapratipatter vaktṛboddhavyanāyakādīnāṃ vaiśiṣṭyasya pratītau",
  "GK16jgrasg1u:211_1": "satyām adhamapadena svapravṛttiprayojako duḥkhadātṛtvarūpo dharmaḥ sādhāraṇātmā vācyārthadaśayām",
  "GK16jgrasg1u:211_2": "aparādhāntarānimittakaduḥkhadātṛtvarūpeṇa sthito vyañjanāvyāpāreṇa dūtīsaṃbhoganimittakaduḥkhadātṛtvākāreṇa",
  "GK16jgrasg1u:211_3": "paryavasyatīty ālaṃkārikasiddhāntaniṣkarṣaḥ /",
  "GK16jgrasg1u:212": "etena “adhamatvam apakṛṣṭatvaṃ tac ca jātyā karmaṇā vā bhavati/",
  "GK16jgrasg1u:213": "tatra jātyāpakarṣaṃ nottamanāyikā nāyakasya vakti/",
  "GK16jgrasg1u:214": "nāpi svāparādhaparyavasāyidūtīsaṃbhogādihīnakarmātiriktena karmaṇā/",
  "GK16jgrasg1u:215": "tādṛśaṃ ca dūtīsaṃpreṣaṇāt prācīnaṃ",
  "GK16jgrasg1u:216": "soḍham eveti nodghāṭanārham itītaravyāvṛtyā saṃbhogarūpam eva paryavasyati” iti yad uktam,",
  "GK16jgrasg1u:217": "tad api nirastam/",
  "GK16jgrasg1u:218_0": "vidagdhottamanāyikāyāḥ sakhīsamakṣaṃ tadupabhogarūpasya svanāyakāparādhasya sphuṭaṃ",
  "GK16jgrasg1u:218_1": "prakāśayitum atitamām anaucityena prācīnānām eva soḍhānām apy aparādhānām asahyatayā",
  "GK16jgrasg1u:218_2": "dūtīṃ prati pratipipādayiṣitatvād iti dik /",
  "GK16jgrasg1u:219": "yatra vyaṅgyam apradhānam eva saccamatkārakāraṇaṃ tad dvitīyam//",
  "GK16jgrasg1u:220": "vācyāpekṣayā pradhānībhūtaṃ vyaṅgyāntaram ādaya guṇībhūtaṃ vyaṅgyam ādāyātivyāptivāraṇāyāvadhāraṇam/",
  "GK16jgrasg1u:221": "tena tasya dhvanitvam eva/",
  "GK16jgrasg1u:222": "līnavyaṅgyavācyacitrātiprasaṅgavāraṇāya camatkāretyādi/",
  "GK16jgrasg1u:223": "yat tu “atādṛśi guṇībhūtavyaṅgyam” ityādi kāvyaprakāśagatalakṣaṇe citrānyatvaṃ ṭīkākārair dattam, tan na/",
  "GK16jgrasg1u:224": "paryāyoktasamāsoktyādipradhānakāvyeṣv avyāptyāpatteḥ/",
  "GK16jgrasg1u:225": "teṣāṃ guṇībhūtavyaṅgatāyāś citratāyāś ca sarvālaṃkārikasaṃmatatvāt/",
  "GK16jgrasg1u:226": "udāharaṇam--",
  "GK16jgrasg1u:227": "“rāghavavirahajvālāsaṃtāpitasahyaśailaśikhareṣu/",
  "GK16jgrasg1u:228": "śiśire sukhaṃ śayānāḥ kapayaḥ kupyanti pavanatanayāya//“",
  "GK16jgrasg1u:229_0": "atra jānakīkuśalāvedanena rāghavaḥ śiśirīkṛta iti vyaṅgyam ākasmikakapikartṛkahanumadviṣayakakopopapādakatayā",
  "GK16jgrasg1u:229_1": "guṇībhūtam api durdāivavaśato dāsyam anubhavad rājakalatram iva kām api kamanīyatām āvahati /",
  "GK16jgrasg1u:230": "nanv evaṃ prāg uktam ākṣepagataṃ māndyam api navavadhūprakṛtivirodhād anupapadyamānaṃ vyaṅgyenaivopapādyata iti katham uttamottamatā tasya kāvyasyeti cet, na/",
  "GK16jgrasg1u:231": "yato hy anudinasakhyupadeśādibhir anaticamatkāribhir apy upapadyamānaṃ māndyam idaṃ",
  "GK16jgrasg1u:232": "prathamacittacumbinīṃ vipralambharatim aprakāśayan na prabhavati svātantryeṇa paranirvṛticarvaṇāgocaratām ādhātum/",
  "GK16jgrasg1u:233": "ittham eva niḥśeṣacyutacandanam ityādipadyeṣv adhamatvādīni vācyāni vyaṅgyātiriktenārthenāpātato niṣpannaśarīrāṇi vyañjakānīti na tatrāpi guṇībhāvaḥ śaṅkanīyaḥ/",
  "GK16jgrasg1u:234": "anayor bhedayor anapahnavanīyacamatkārayor api prādhānyāprādhānyābhyām asti kaścit sahṛdayavedyo viśeṣaḥ/",
  "GK16jgrasg1u:235": "yat tu citramīmāṃsākṛtoktam--",
  "GK16jgrasg1u:236": "praharaviratau madhye vāhnastato 'pi pareṇa vā",
  "GK16jgrasg1u:237": "kim uta sakale yāte vāhni priya tvam ihaiṣyasi/",
  "GK16jgrasg1u:238": "iti dinaśataprāpyaṃ deśaṃ priyasya yiyāsato",
  "GK16jgrasg1u:239": "harati gamanaṃ bālālāpaiḥ sabāṣpagalajjalaiḥ//",
  "GK16jgrasg1u:240": "ity atra sakalam ahaḥ paramāvadhis tataḥ paraṃ prāṇāndhārayituṃ na śaknomīti vyaṅgyaṃ priyagamananivāraṇarūpavācyasiddhyaṅgam ato guṇībhūtavyaṅgyam” iti/",
  "GK16jgrasg1u:241": "tan na/",
  "GK16jgrasg1u:242": "sa bāṣpagalajjalānāṃ praharaviratāv ityādyālāpānām eva priyagamananivāraṇarūpavācyasiddhyaṅgatayā vyaṅgyasya guṇībhāvābhāvāt/",
  "GK16jgrasg1u:243": "ālāpair iti tṛtīyayā prakṛtyarthasya haraṇakriyākaraṇatāyāḥ sphuṭaṃ pratipatteḥ/",
  "GK16jgrasg1u:244": "na ca vyaṅgyasyāpi vācyasiddhyaṅgatātra saṃbhavatīti tathoktam iti vācyam/",
  "GK16jgrasg1u:245": "niḥśeṣacyutacandam ityādāv ivādhamatvarūpavācyasiddhyaṅgyatāyā dūtīsaṃbhogādau saṃbhavād guṇībhāvāpatteḥ/",
  "GK16jgrasg1u:246_0": "astu vā tataḥ paraṃ prāṇān dhārayituṃ na śaknomīti vyaṅgyasya vācyasiddhyaṅgatayā",
  "GK16jgrasg1u:246_1": "guṇībhāvas tathāpi nāyakāder vibhāvasya bāṣpāder anubhāvasya cittāvegādeś ca saṃcāriṇaḥ",
  "GK16jgrasg1u:246_2": "saṃyogād abhivyajyamānena vipralambhena dhvanitvaṃ ko nivārayet /",
  "GK16jgrasg1u:247": "yatra vyaṅgyacamatkārāsamānādhikaraṇo",
  "GK16jgrasg1u:248": "vācyacamatkāras tattṛtīyam//",
  "GK16jgrasg1u:249": "yathā yamunāvarṇane--“tanayamainākagaveṣaṇalambīkṛtajaladhijaṭharapraviṣṭahimagiribhujāyamānāyā bhagavatyā bhāgīrathyāḥ sakhī” iti/",
  "GK16jgrasg1u:250": "atrotprekṣā vācyaiva camatkṛtihetuḥ/",
  "GK16jgrasg1u:251": "śvaityapātālatalacumbitvādīnāṃ camatkāro leśatayā sann apy utprekṣācamatkṛtijaṭharanilīno nāgariketaranāyikākalpitakāśmīradravāṅgarāgani gīrṇo nijāṅgagaurim eva pratīyate/",
  "GK16jgrasg1u:252": "na tādṛśo 'sti ko 'pi vācyārtho yo manāg anāmṛṣṭapratīyamāna eva svato ramaṇīyatām ādhātuṃ prabhavati/",
  "GK16jgrasg1u:253": "anayor eva dvitīyatṛtīyabhedayor jāgarūkājāgarūkaguṇībhūtavyaṅgyayoḥ praviṣṭaṃ nikhilam alaṃkārapradhānaṃ kāvyam/",
  "GK16jgrasg1u:254": "yatrārthacamatkṛtyupaskṛtā śabdacamatkṛtiḥ pradhānaṃ tad adhamaṃ caturtham// yathā--",
  "GK16jgrasg1u:255": "“mitrātriputranetrāya trayīśātravaśatrave/",
  "GK16jgrasg1u:256": "gotrārigotrajatrāya gotrātre te namo namaḥ//” iti/",
  "GK16jgrasg1u:257": "atrārthacamatkṛtiḥ śabdacamatkṛtau līnā/",
  "GK16jgrasg1u:258": "yady api yatrārthacamatkṛtisāmānyaśūnyā śabdacamatkṛtis tatpañcamam adhamādhamam api kāvyavidhāsu gaṇayitum ucitam,",
  "GK16jgrasg1u:259": "yathaikākṣarapadyārdhāvṛttiyamakapadmabandhādi,",
  "GK16jgrasg1u:260_0": "tathāpi ramaṇīyārthapratipādakaśabdatārūpakāvyasāmānyalakṣaṇānākrāntatayā vastutaḥ",
  "GK16jgrasg1u:260_1": "kāvyatvābhāvena mahākavibhiḥ pracīnaparamparām anurundhānais tatra tatra kāvyeṣu",
  "GK16jgrasg1u:260_2": "nibaddham api nāsmābhir gaṇitam,",
  "GK16jgrasg1u:261": "vastusthiter evānurodhyatvāt/",
  "GK16jgrasg1u:262": "kecid imān api caturo bhedān agaṇayanta uttamamadhyamādhamabhāvena trividham eva kāvyam ācakṣate/",
  "GK16jgrasg1u:263": "tatrārthacitraśabdacitrayor aviśeṣeṇādhamatvam ayuktaṃ vaktum,",
  "GK16jgrasg1u:264": "tāratamyasya sphuṭam upalabdheḥ/",
  "GK16jgrasg1u:265": "ko hy evaṃ sahṛdayaḥ san “vinirgataṃ mānadam ātmamandirāt“,",
  "GK16jgrasg1u:266": "“sa cchinnamūlaḥ kṣatajena reṇuḥ” ityādibhiḥ kāvyaiḥ “svacchandocchalad” ityādīnāṃ pāmaraślāghyānām aviśeṣaṃ brūyāt/",
  "GK16jgrasg1u:267": "saty api tāratamye yady ekabhedatvaṃ kas tarhi dhvaniguṇībhūtavyaṅgyor īṣadantarayor vibhinnabhedatve durāgrahaḥ/ yatra ca",
  "GK16jgrasg1u:268": "śabdārthacamatkṛtyor aikādhikaraṇyaṃ tatra tayor guṇapradhānabhāvaṃ paryālocya yathālakṣaṇaṃ vyavahartavyam/",
  "GK16jgrasg1u:269": "samaprādhānye tu madhyamataiva/",
  "GK16jgrasg1u:270": "yathā--",
  "GK16jgrasg1u:271": "“ullāsaḥ phullapaṅkeruhapaṭalapatanmattapuṣpaṃdhayānāṃ",
  "GK16jgrasg1u:272": "nistāraḥ śokadāvānalavikalahṛdāṃ kokasīmantinīnām/",
  "GK16jgrasg1u:273": "utpātas tāmasānām upahatamahasāṃ cakṣuṣāṃ pakṣapātaḥ",
  "GK16jgrasg1u:274": "saṃghātaḥ ko 'pi dhāmnām ayam udayagiriprāntataḥ prādurāsīt//“",
  "GK16jgrasg1u:275": "atra vṛttyanuprāsaprācuryād ojoguṇaprakāśakatvāc ca śabdasya,",
  "GK16jgrasg1u:276": "prasādaguṇayogād anantaram evādhigatasya rūpakasya hetvalaṃkārasya vā vācyasya,",
  "GK16jgrasg1u:277": "camatkṛtyos tulyaskandhatvāt samam eva prādhānyam/",
  "GK16jgrasg1u:278": "tatra dhvaner uttamottamasyāsaṃkhyabhedasyāpi sāmānyataḥ ke 'pi bhedā nirūpyante-- dvividho dhvaniḥ,",
  "GK16jgrasg1u:279": "abhidhāmūlo lakṣaṇāmūlaś ca/",
  "GK16jgrasg1u:280": "tatrādyās trividhaḥ/",
  "GK16jgrasg1u:281": "rasavastvalaṃkāradhvanibhedāt/",
  "GK16jgrasg1u:282": "rasadhvanir ityalakṣyakramopalakṣaṇād rasabhāvatadābhāsabhāvaśāntibhāvodayabhāvasaṃdhibhāvaśabalatvānāṃ grahaṇam/",
  "GK16jgrasg1u:283": "dvitīyaś ca dvivīdhaḥ/",
  "GK16jgrasg1u:284": "arthāntarasaṃkramitavācyo 'tyantatiraskṛtavācyaś ca/",
  "GK16jgrasg1u:285": "evaṃ pañcātmake dhvanau paramaramaṇīyatayā rasadhvanes tadātmā rasas tāvad abhidhīyate--",
  "GK16jgrasg1u:286_0": "samucitalalitasaṃniveśacāruṇā kāvyena samarpitaiḥ sahṛdayahṛdayaṃ praviṣṭais tadīyasahṛdayatāsahakṛtena",
  "GK16jgrasg1u:286_1": "bhāvanāviśeṣamahimnā vigalitaduṣyantaramaṇītvādibhir alaukikavibhāvānubhāvavyabhicāriśabdavyapadeśyaiḥ",
  "GK16jgrasg1u:286_2": "śakuntalādibhir ālambanakāraṇaiḥ,",
  "GK16jgrasg1u:287": "candrikādibhir uddīpanakāraṇaiḥ,",
  "GK16jgrasg1u:288": "aśrupātādibhiḥ kāryaiḥ,",
  "GK16jgrasg1u:289_0": "cintādibhiḥ sahakāribhiś ca saṃbhūya prādurbhāvitenālaukikena vyāpāreṇa tatkālanivartitānandāṃśāvaraṇājñānenāta",
  "GK16jgrasg1u:289_1": "eva pramuṣṭaparimitapramātṛtvādinijadharmeṇa pramātrā svaprakāśatayā vāstavena nijasvarūpānandena",
  "GK16jgrasg1u:289_2": "saha gocarīkriyamāṇaḥ pragviniviṣṭavāsanārūpo ratyādir eva rasaḥ //",
  "GK16jgrasg1u:290": "(1) tathā cāhuḥ- “vyaktaḥ sa tair vibhāvādyaiḥ",
  "GK16jgrasg1u:291": "sthāyībhāvo rasaḥ smṛtaḥ” iti/",
  "GK16jgrasg1u:292": "vyakto vyaktiviṣayīkṛtaḥ/",
  "GK16jgrasg1u:293": "vyaktiś ca bhagnāvaraṇā cit/",
  "GK16jgrasg1u:294": "yathā hi śarāvādinā pihito dīpas tannivṛttau saṃnihitān padārthān prakāśayati svayaṃ ca prakāśate,",
  "GK16jgrasg1u:295": "evam ātmacaitanyaṃ vibhāvādisaṃvalitān ratyādīn/",
  "GK16jgrasg1u:296": "antaḥkaraṇadharmāṇāṃ sākṣibhāsyatvābhyupagateḥ/",
  "GK16jgrasg1u:297": "vibhāvādīnām api svapnaturagādīnām iva raṅgarajatādīnām iva sākṣibhāsyatvam aviruddham/",
  "GK16jgrasg1u:298": "vyañjakavibhāvādicarvaṇāyā āvaraṇabhaṅgasya votpattivināśābhyām utpattivināśau rase upacaryete varṇanityatāyām iva vyañjakatālvādivyāpārasya gakārādau/",
  "GK16jgrasg1u:299": "vibhāvādicarvaṇāvadhitvād āvaraṇabhaṅgasya,",
  "GK16jgrasg1u:300": "nivṛttāyāṃ tasyāṃ prakāśasyāvṛtatvād vidyamāno 'pi sthāyī na prakāśate/",
  "GK16jgrasg1u:301": "yad vā vibhāvādicarvaṇāmāhimnā sahṛdayasya nijasahṛdayatāvaśonmiṣitena tattatsthāyyupahitasvasvarūpānandākārā samādhāv iva yoginaś cittavṛttir upajāyate,",
  "GK16jgrasg1u:302": "tanmayībhavanam iti yāvat/",
  "GK16jgrasg1u:303": "ānando hy ayaṃ na laukikasukhāntarasādhāraṇaḥ,",
  "GK16jgrasg1u:304": "anantaḥkaraṇavṛttirūpatvāt/",
  "GK16jgrasg1u:305": "itthaṃ cābhinavaguptamammaṭabhaṭṭādigranthasvārasyena bhagnāvaraṇacidviśiṣṭo ratyādiḥ sthāyī bhāvo rasa iti sthitam/",
  "GK16jgrasg1u:306": "vastutas tu vakṣyamāṇaśrutisvārasyena ratyādyavacchinna bhagnāvaraṇā cid eva rasaḥ/",
  "GK16jgrasg1u:307": "sarvathaiva cāsyā viśiṣṭātmano viśeṣaṇaṃ viśeṣyaṃ vā cidaṃśam ādāya nityatvaṃ svaprakāśatvaṃ ca siddham/",
  "GK16jgrasg1u:308": "ratyādyaṃśam ādāya tv anityatvam itarabhāsyatvaṃ ca/",
  "GK16jgrasg1u:309": "carvaṇā cāsya cidgatāvaraṇabhaṅga eva prāguktā,",
  "GK16jgrasg1u:310": "tadākārāntaḥkaraṇavṛttir vā/",
  "GK16jgrasg1u:311": "iyaṃ ca parabrahmāsvādāt samādhervilakṣaṇā,",
  "GK16jgrasg1u:312": "vibhāvādiviṣayasaṃvalitacidānandālambanatvāt/",
  "GK16jgrasg1u:313": "bhāvyā ca kāvyavyāpāramātrāt/",
  "GK16jgrasg1u:314": "athāsyāṃ sukhāṃśabhāne kiṃ mānam iti cet samādhāv api tadbhāne kiṃ mānam iti paryanuyogasya tulyatvāt/",
  "GK16jgrasg1u:315": "“sukham ātyantikaṃ yat tadbuddhigrāhyam atīndriyam“,",
  "GK16jgrasg1u:316": "ityādiḥ śabdo 'sti tatra mānam iti cet,",
  "GK16jgrasg1u:317": "asty atrāpi “raso vai saḥ,",
  "GK16jgrasg1u:318": "rasaṃ hy evāyaṃ labdhvānandī bhavati” iti śrutiḥ,",
  "GK16jgrasg1u:319": "sakalasahṛdayapratyakṣaṃ ceti",
  "GK16jgrasg1u:320": "pramāṇadvayam/",
  "GK16jgrasg1u:321": "yeyaṃ dvitīyapakṣe tadākāracittavṛttyātmikā rasacarvaṇopanyastā sā śabdavyāpārabhāvyatvāc chābdī/",
  "GK16jgrasg1u:322": "aparokṣasukhālambanatvāc cāparokṣātmikā/",
  "GK16jgrasg1u:323": "tattvaṃ vākyajabuddhivat/",
  "GK16jgrasg1u:324": "ityāhur abhinavaguptācāryapādāḥ/",
  "GK16jgrasg1u:325": "(2) bhaṭṭanāyakās tu “tāṭasthyena rasapratītāv anāsvādyatvam/",
  "GK16jgrasg1u:326": "ātmagatatvena tu pratyayo durghaṭaḥ/",
  "GK16jgrasg1u:327": "śakuntalādīnāṃ sāmājikān pratyavibhāvatvāt/ vinā",
  "GK16jgrasg1u:328": "vibhāvam anālambanasya rasāder apratipatteḥ/",
  "GK16jgrasg1u:329": "na ca kāntātvaṃ sādhāraṇavibhāvatāvacchedakamatrāpyastīti vācyam/",
  "GK16jgrasg1u:330": "aprāmāṇyanīścayānāliṅgitāgamyātvaprakārakajñānavirahasya viśeṣyatāsaṃbandhāvacchinnapratiyogitākasya vibhāvatāvacchedakakoṭāvavaśyaḥ niveśyatvāt/",
  "GK16jgrasg1u:331": "anyathā svasrāder api kāntātvādinā tattvāpatteḥ/",
  "GK16jgrasg1u:332": "evam aśocyatvakāpuruṣatvādijñānavirahasya tathāvidhasya karuṇarasādau/",
  "GK16jgrasg1u:333": "tādṛśajñānānutpādas tu tatpratibandhakāntaranirvacanam antareṇa durupapādaḥ/",
  "GK16jgrasg1u:334": "svātmani duṣyantādyabhedabuddhir eva tatheti cet, na/",
  "GK16jgrasg1u:335": "nāyake dharādhaureyatvadhīratvāder ātmani cādhunikatvakāpuruṣatvāder vāidharmyasya sphuṭaṃ pratipatter abhedabodhasyaiva durlabhatvāt/",
  "GK16jgrasg1u:336": "kiṃ ca keyaṃ pratītiḥ/",
  "GK16jgrasg1u:337": "pramāṇantarānupasthānāc chābdīti cet, na/",
  "GK16jgrasg1u:338": "vyāvahārikaśabdāntarajanyanāyakamithunavṛttāntavittīnām ivāsyā apy ahṛdyatvāpatteḥ/",
  "GK16jgrasg1u:339": "nāpi mānasī/",
  "GK16jgrasg1u:340": "cintopanītānāṃ teṣām eva padārthānāṃ mānasyāḥ pratīter asyā vailakṣaṇyopalambhāt/",
  "GK16jgrasg1u:341": "na ca smṛtiḥ/",
  "GK16jgrasg1u:342": "tathā prāg ananubhavāt/",
  "GK16jgrasg1u:343": "tasmād abhidhayā niveditāḥ padārthā bhāvakatvavyāpāreṇāgamyātvādirasavirodhijñānapratibandhadvārā kāntātvādirasānukūladharmapuraskāreṇāvasthāpyante/",
  "GK16jgrasg1u:344": "evaṃ sādhāraṇīkṛteṣu duḥṣyantaśakuntalādeśakālavayovasthādiṣu,",
  "GK16jgrasg1u:345": "paṅgau pūrvavyāpāramahimani,",
  "GK16jgrasg1u:346": "tṛtīyasya bhogakṛttvavyāpārasya mahimnā nigīrṇayo rajastamasor udriktasattvajanitena nijacitsvabhāvanirvṛtiviśrāntilakṣaṇena",
  "GK16jgrasg1u:347": "sākṣātkāreṇa viṣayīkṛto bhāvanopanītaḥ sādhāraṇātmā ratyādiḥ sthāyī rasaḥ/",
  "GK16jgrasg1u:348": "tatra bhujyamāno ratyādiḥ,",
  "GK16jgrasg1u:349": "ratyādibhogo vetyubhayam eva rasaḥ/",
  "GK16jgrasg1u:350": "so 'yaṃ bhogo viṣayasaṃvalanād brahmāsvādasavidhavartītyucyate/",
  "GK16jgrasg1u:351": "evaṃ ca trayo 'mśāḥ kāvyasya-- “abhidhā bhāvanā caiva tadbhogīkṛtir eva ca” ity āhuḥ/",
  "GK16jgrasg1u:352": "matasyaitasya pūrvasmān matād bhāvakatvavyāpārāntarasvīkāra eva viśeṣa/",
  "GK16jgrasg1u:353": "bhogas tu vyaktiḥ/",
  "GK16jgrasg1u:354": "bhogakṛttvaṃ tu vyañjanād aviśiṣṭam/",
  "GK16jgrasg1u:355": "anyā tu saiva saraṇiḥ/",
  "GK16jgrasg1u:356_0": "(3) navyās tu “kāvye nāṭye ca kavinā naṭena ca prakāśiteṣu vibhāvādiṣu vyañjanavyāpāreṇa",
  "GK16jgrasg1u:356_1": "duṣyantādau śakuntalādiratau gṛhītāyām anantaraṃ ca sahṛdayatollāsitasya bhāvanāviśeṣarūpasya",
  "GK16jgrasg1u:356_2": "doṣasya mahimnā kalpitaduṣyantatvāvacchādite svātmany ajñānāvacchinne śuktikāśakala",
  "GK16jgrasg1u:356_3": "iva rajatakhaṇḍaḥ samutpadyamāno 'nirvacanīyaḥ sākṣibhāsyaḥ śakuntalādiviṣayakaratyādir eva rasaḥ /",
  "GK16jgrasg1u:357": "ayaṃ ca kāryo doṣaviśeṣasya/",
  "GK16jgrasg1u:358": "nāśyaś ca tannāśasya/",
  "GK16jgrasg1u:359": "svottarabhāvinā lokottarāhlādena bhedāgrahāt sukhapadavyapadeśyo bhavati/",
  "GK16jgrasg1u:360": "svapūrvopasthitena ratyādinā tadagrahāt tadratitvenaikatvādhyavasānād vā vyaṅgyo varṇanīyaś cocyate/",
  "GK16jgrasg1u:361": "avacchādakaṃ duṣyantatvam apy anirvacanīyam eva/",
  "GK16jgrasg1u:362": "avacchādakatvaṃ ca ratyādiviśiṣṭabodhe viśeṣyatāvacchedakatvam/",
  "GK16jgrasg1u:363": "etena duṣyantādiniṣṭhasya ratyāder anāsvādyatvān na rasatvam/",
  "GK16jgrasg1u:364": "svaniṣṭhasya tu tasya śakuntalādibhir atatsaṃbandhibhiḥ katham abhivyaktiḥ/",
  "GK16jgrasg1u:365": "svasmin duṣyantādyabhedabuddhis tu bādhabuddhiparāhatetyādikam apāstam/",
  "GK16jgrasg1u:366_0": "yad api vibhāvādīnāṃ sādhāraṇyaṃ prācīnair uktaṃ tad api kāvyena śakuntalādiśabdaiḥ",
  "GK16jgrasg1u:366_1": "śakuntalātvādiprakārakabodhajanakaiḥ pratipādyamāneṣu śakuntalādiṣu doṣaviśeṣakalpanaṃ vinā durupapādam /",
  "GK16jgrasg1u:367": "ato 'vaśyakalpye doṣaviśeṣe tenaiva svātmani duṣyantādyabhedabuddhir api sūpapādā/",
  "GK16jgrasg1u:368": "nanv evam api rater astu nāma duṣyanta iva sahṛdaye 'pi sukhaviśeṣajanakatā karuṇarasādiṣu tu sthāyinaḥ śokāder duḥkhajanakatayā prasiddhasya katham iva",
  "GK16jgrasg1u:369": "sahṛdayāhlādahetutvam/",
  "GK16jgrasg1u:370": "pratyuta nāyaka iva sahṛdaye 'pi duḥkhajananasyaivaucityāt/",
  "GK16jgrasg1u:371": "na ca satyasya śokāder duḥkhajanakatvaṃ kḷptaṃ na kalpitasyeti nāyakānām eva duḥkham,",
  "GK16jgrasg1u:372": "na sahṛdayasyeti vācyam/",
  "GK16jgrasg1u:373": "rajjusarpāder bhayakampādyanutpādakatāpatteḥ/",
  "GK16jgrasg1u:374": "sahṛdaye rater api kalpitatvena sukhajanakatānupapatteś ceti cet/",
  "GK16jgrasg1u:375": "satyam/",
  "GK16jgrasg1u:376_0": "śṛṅgārapradhānakāvyebhya iva karuṇapradhānakāvyebhyo 'pi yadi kevalāhlāda eva sahṛdayahṛdayapramāṇakas",
  "GK16jgrasg1u:376_1": "tadā kāryānurodhena kāraṇasya kalpanīyatvāl lokottarakāvyavyāpārasyaivāhlādaprayojakatvam",
  "GK16jgrasg1u:376_2": "iva duḥkhapratibandhakatvam api kalpanīyam /",
  "GK16jgrasg1u:377": "atha yady āhlāda iva duḥkham api pramāṇasiddhaṃ tadā pratibandhakatvaṃ na kalpanīyam/",
  "GK16jgrasg1u:378": "svasvakāraṇavaśāc cobhayam api bhaviṣyati/",
  "GK16jgrasg1u:379": "atha tatra kavīnāṃ kartum,",
  "GK16jgrasg1u:380": "sahṛdayānāṃ ca śrotum,",
  "GK16jgrasg1u:381": "kathaṃ pravṛttiḥ/",
  "GK16jgrasg1u:382": "aniṣṭasādhanatvena nivṛtter ucitatvāt/",
  "GK16jgrasg1u:383": "iti cet/",
  "GK16jgrasg1u:384": "iṣṭasyādhikyād aniṣṭasya ca nyūnatvāc candanadravalepanādāv iva pravṛtter upapatteḥ/",
  "GK16jgrasg1u:385": "kevalāhlādavādināṃ tu pravṛttir apratyūhaiva/",
  "GK16jgrasg1u:386": "aśrupātādayo 'pi tattadānandānubhavasvābhāvyāt/",
  "GK16jgrasg1u:387": "na tu duḥkhāt/",
  "GK16jgrasg1u:388": "ata eva bhagavadbhaktānāṃ bhagavadvarṇanākarṇanād aśrupātādaya upapadyante/",
  "GK16jgrasg1u:389": "na hi tatra jātvapi duḥkhānubhavo 'sti/",
  "GK16jgrasg1u:390": "na ca karuṇarasādau svātmani śokādimaddaśarathāditādātmyārope yady āhlādas tadā svapnādau saṃnipātādau vā svātmani tadārope 'pi sa syāt/",
  "GK16jgrasg1u:391": "ānubhavikaṃ ca tatra kevalaṃ duḥkham/",
  "GK16jgrasg1u:392": "itīhāpi tad eva yuktam iti vācyam/",
  "GK16jgrasg1u:393": "ayaṃ hi lokottarasya kāvyavyāpārasya mahimā,",
  "GK16jgrasg1u:394": "yatprayojyā aramaṇīyā api śokādayaḥ padārthā āhlādam alaukikaṃ janayanti/",
  "GK16jgrasg1u:395": "vilakṣaṇo hi kamanīyaḥ kāvyavyāpāraja āsvādaḥ pramāṇāntarajād anubhavāt/",
  "GK16jgrasg1u:396": "janyatvaṃ ca svajanyabhāvanājanyaratyādiviṣayakatvam/",
  "GK16jgrasg1u:397": "tena rasāsvādasya kāvyavyāpārājanyatve 'pi na kṣatiḥ/",
  "GK16jgrasg1u:398": "śakuntalādāv agamyātvajñānotpādas tu svātmani duṣyantādyabhedabuddhyā pratibadhyate” ity āhuḥ/",
  "GK16jgrasg1u:399": "(4) pare tu “vyañjanavyāpārasyānirvacanīyakhyāteś",
  "GK16jgrasg1u:400": "cānabhyupagame 'pi prāguktadoṣamahimnā svātmani duṣyantāditādātmyāvagāhī śakuntalādiviṣayakaratyādimadabhedabodho mānasaḥ vilakṣaṇaviṣayitāśālī rasaḥ/",
  "GK16jgrasg1u:401": "svāpnādis tu tādṛśabodho na kāvyārthacintanajanmeti na rasaḥ/",
  "GK16jgrasg1u:402": "tena tatra na tādṛśāhlādāpattiḥ/",
  "GK16jgrasg1u:403": "evam api svasminn avidyamānasya ratyāder anubhavaḥ kathaṃ nāma syāt/",
  "GK16jgrasg1u:404": "maivam/",
  "GK16jgrasg1u:405": "na hy ayaṃ laukikasākṣātkāro ratyādeḥ,",
  "GK16jgrasg1u:406": "yenāvaśyaṃ viṣayasadbhāvo 'pekṣaṇīyaḥ syāt/",
  "GK16jgrasg1u:407": "api tu bhramaḥ/",
  "GK16jgrasg1u:408": "āsvādanasya rasaviṣayakatvavyavahāras tu ratyādiviṣayakatvālambanaḥ” ity api vadanti/",
  "GK16jgrasg1u:409": "etaiś ca svātmani duṣyantatvadharmitāvacchedakaśakuntalādiviṣayakarativaiśiṣṭyāvagāhī,",
  "GK16jgrasg1u:410": "svātmatvaviśiṣṭe śakuntalādiviṣayakarativiśiṣṭaduṣyantatādātmyāvagāhī,",
  "GK16jgrasg1u:411": "svātmatvaviśiṣṭe duṣyantatvaśakuntalāviṣayakaratyor vāiśiṣṭyāvagāhī,",
  "GK16jgrasg1u:412": "vā trividho 'pi bodho rasapadārthatayābhyupeyaḥ/",
  "GK16jgrasg1u:413": "tatra “rater viśeṣaṇībhūtāyāḥ śabdād apratītatvād vyañjanāyāś ca tatpratyāyikāyā anabhyupagamāc ceṣṭādiliṅgakam ādau viśeṣaṇajñānārtham anumānam abhyupeyam/",
  "GK16jgrasg1u:414": "(5) “mukhyatayā duṣyantādigata eva raso ratyādiḥ kamanīyavibhāvādyabhinayapradarśanakovide duṣyantādyanukartari naṭe samāropya sākṣātkriyate” ity eke/",
  "GK16jgrasg1u:415": "mate 'smin sākṣātkāro duṣyanto 'yaṃ śakuntalādiviṣayakaratimān” ityādiḥ prāgvad dharmyaṃśe laukika āropyāṃśe tv alaukikaḥ/",
  "GK16jgrasg1u:416_0": "(6) duṣyantādigato ratyādir naṭe pakṣe duṣyantatvena gṛhīte vibhāvādibhiḥ kṛtrimair",
  "GK16jgrasg1u:416_1": "apy akṛtrimatayā gṛhītair bhinne viṣaye 'numitisāmagryā balavattvād anumīyamāno rasaḥ” ity apare /",
  "GK16jgrasg1u:417": "(7) “vibhāvādayas trayaḥ samuditā rasāḥ” iti katipaye/",
  "GK16jgrasg1u:418": "(8) “triṣu ya eva camatkārī sa eva raso 'nyathā tu trayo 'pi na” iti bahavaḥ/",
  "GK16jgrasg1u:419": "(9)",
  "GK16jgrasg1u:420": "“bhāvyāmāno vibhāva eva rasaḥ ity anye/",
  "GK16jgrasg1u:421": "(10) “tathā anubhāvas tathā itītare/",
  "GK16jgrasg1u:422": "(11) “tathā vyabhicāry eva tathā pariṇamati” iti kecit/",
  "GK16jgrasg1u:423_0": "tatra “vibhāvānubhāvavyabhicārisaṃyogād rasaniṣpattiḥ” iti sūtraṃ tattanmataparatayā",
  "GK16jgrasg1u:423_1": "vyākhyāyate-- “vibhāvānubhāvavyabhicāribhiḥ saṃyogād vyañjanād rasasya cidānandaviśiṣṭasthāyyātmanaḥ",
  "GK16jgrasg1u:423_2": "sthāyyupahitacidānandātmano vā niṣpattiḥ svarūpeṇa prakāśanam” ity ādye /",
  "GK16jgrasg1u:424_0": "“vibhāvānubhāvavyabhicāriṇāṃ samyaksādhāraṇātmatayā yogād bhāvakatvavyāpāreṇa bhāvanād",
  "GK16jgrasg1u:424_1": "rasasya sthāyyupahitasattvodrekaprakāśitasvātmānandarūpasya niṣpattir bhogākhyena",
  "GK16jgrasg1u:424_2": "sākṣātkāreṇa viṣayīkṛtiḥ” iti dvitīye /",
  "GK16jgrasg1u:425": "“vibhāvānubhāvavyabhicāriṇāṃ saṃyogād bhāvanāviśeṣarūpād doṣād rasasyānirvacanīyaduṣyantaratyādyātmano niṣpattir utpattiḥ” iti tṛtīye/",
  "GK16jgrasg1u:426": "“vibhāvādīnāṃ saṃyogāj jñānād rasasya jñānaviśeṣātmano niṣpattir utpattiḥ” iti caturthe/",
  "GK16jgrasg1u:427": "vibhāvādīnāṃ saṃbandhād rasasya ratyāder niṣpattir āropaḥ iti pañcame/",
  "GK16jgrasg1u:428": "vibhāvādibhiḥ kṛtrimair apy akṛtrimatayā gṛhītaiḥ saṃyogād anumānād rasasya ratyāder niṣpattir anumitir naṭādau pakṣa iti śeṣaḥ” iti ṣaṣṭhe/",
  "GK16jgrasg1u:429": "“vibhāvādīnāṃ trayāṇāṃ saṃyogāt samudāyād rasaniṣpattī rasapadavyavahāraḥ” iti saptame/",
  "GK16jgrasg1u:430": "“vibhāvādiṣu samyagyogāc camatkārāt” ity aṣṭame/",
  "GK16jgrasg1u:431": "tad evaṃ paryavasitas triṣu mateṣu sūtravirodhaḥ/",
  "GK16jgrasg1u:432": "vibhāvānubhāvavyabhicāriṇām ekasya tu rasāntarasādhāraṇatayā niyatarasavyañjakatānupapatteḥ sūtre militānām upādānam/",
  "GK16jgrasg1u:433": "evaṃ ca prāmāṇike militānāṃ vyañjakatve yatra kvacid ekasmād evāsādhāraṇād rasodbodhas tatretaradvayam ākṣepyam/",
  "GK16jgrasg1u:434": "ato nānaikāntikatvam/",
  "GK16jgrasg1u:435": "itthaṃ nānājātīyābhiḥ",
  "GK16jgrasg1u:436": "śemuṣībhir nānārūpatayāvasito 'pi manīṣibhiḥ paramāhlādāvinābhāvitayā pratīyamānaḥ prapañce 'smin raso ramaṇīyatām āvahatīti nirvivādam/",
  "GK16jgrasg1u:437": "sa ca--",
  "GK16jgrasg1u:438": "“śṛṅgāraḥ karuṇaḥ śānto raudro vīro 'dbhutas tathā/",
  "GK16jgrasg1u:439": "hāsyo bhayānakaś caiva bībhatsaś ceti te nava//“",
  "GK16jgrasg1u:440": "ity ukter navadhā/",
  "GK16jgrasg1u:441": "munivacanaṃ cātra mānam/",
  "GK16jgrasg1u:442": "kecit tu--",
  "GK16jgrasg1u:443": "“śāntasya śamasādhyatvān naṭe ca tadasaṃbhavāt/",
  "GK16jgrasg1u:444": "aṣṭāv eva rasā nāṭye na śāntas tatra yujyate//“",
  "GK16jgrasg1u:445": "ity āhuḥ/ tac cāpare na kṣamante/",
  "GK16jgrasg1u:446": "tathā hi-- naṭe śamābhāvād iti hetur asaṃgataḥ/",
  "GK16jgrasg1u:447": "naṭe rasābhivyakter asvīkārāt/",
  "GK16jgrasg1u:448": "sāmājikānāṃ śamavattvena tatra rasodbodhe bādhakābhāvāt/",
  "GK16jgrasg1u:449": "na ca naṭasya śamābhāvāt tadabhinayaprakāśakatvānupapattir iti vācyam/",
  "GK16jgrasg1u:450": "tasya bhayakrodhāder apy abhāvena tadabhinayaprakāśakatāyā apy asaṃgatyāpatteḥ/",
  "GK16jgrasg1u:451": "yadi ca naṭasya krodhāder abhāvena vāstavatatkāryāṇāṃ vadhabandhādīnām utpattyasaṃbhave 'pi kṛtrimatatkāryāṇāṃ śikṣābhyāsādita utpattau nāsti bādhakam iti nirīkṣyate,",
  "GK16jgrasg1u:452": "tadā prakṛte 'pi tulyam/",
  "GK16jgrasg1u:453": "atha nāṭye gītavādyādīnāṃ virodhināṃ sattvāt sāmājikeṣv api viṣayavaimukhyātmanaḥ śāntasya katham udreka iti cet,",
  "GK16jgrasg1u:454": "nāṭye śāntarasam abhyupagacchadbhiḥ phalabalāt tadgītavādyādes tasmin virodhitāyā akalpanāt/",
  "GK16jgrasg1u:455": "viṣayacintāsāmānyasya tatra virodhitvasvīkāre tadīyālambanasya saṃsārānītyatvasya taduddīpanasya purāṇaśravaṇasatsaṅgapuṇyavanatīrthāvalokanāder api viṣayatvena virodhitvāpatteḥ/",
  "GK16jgrasg1u:456": "ata eva caramādhyāye saṃgītaratnākare--",
  "GK16jgrasg1u:457": "“aṣṭāv eva rasā nāṭyeṣv iti kecid acūcudan/",
  "GK16jgrasg1u:458": "tadacāru yataḥ kaṃcin na rasaṃ svadate naṭaḥ//“",
  "GK16jgrasg1u:459": "ityādinā nāṭye 'pi śānto raso 'stīti vyavasthāpitam/",
  "GK16jgrasg1u:460": "yair api nāṭye śānto raso nāstīty abhyupagamyate tair api bādhakābhāvān mahābhāratādiprabandhānāṃ śāntarasapradhānatayā akhilalokānubhavasiddhatvāc ca kāvye so 'vaśyaṃ svīkāryaḥ/",
  "GK16jgrasg1u:461": "atra eva “aṣṭau nāṭye rasāḥ smṛtāḥ” ity upakramya “śānto 'pi navamo rasaḥ” iti mammaṭabhaṭṭā apy upasamahārṣuḥ/",
  "GK16jgrasg1u:462": "amīṣāṃ ca--",
  "GK16jgrasg1u:463": "“ratiḥ śokaś ca nirvedakrodhotsāhaś ca vismaya/",
  "GK16jgrasg1u:464": "hāso bhayaṃ jugupsā ca sthāyibhāvāḥ kramād amī//“",
  "GK16jgrasg1u:465": "rasebhyaḥ sthāyibhāvānāṃ ghaṭāder ghaṭādyavacchinnākāśād iva prathamadvitīyayor matayoḥ,",
  "GK16jgrasg1u:466": "satyarajatasyānirvacanīyarajatād iva tṛtīye,",
  "GK16jgrasg1u:467": "viṣayasya (rajatādeḥ)",
  "GK16jgrasg1u:468": "jñānād iva caturthe bhedo bodhyaḥ/",
  "GK16jgrasg1u:469": "tatra ā prabandhaṃ sthiratvād amīṣāṃ bhāvānāṃ",
  "GK16jgrasg1u:470": "sthāyitvam/",
  "GK16jgrasg1u:471": "na ca cittavṛttirūpāṇām eṣām āśuvināśitvena sthiratvaṃ durlabham,",
  "GK16jgrasg1u:472": "vāsanārūpatayā sthiratvaṃ tu vyabhicāriṣv atiprasaktam iti vācyam/",
  "GK16jgrasg1u:473": "vāsanārūpāṇām amīṣāṃ muhurmuhur abhivyakter eva sthirapadārthatvāt/",
  "GK16jgrasg1u:474": "vyabhicāriṇāṃ tu naiva,",
  "GK16jgrasg1u:475": "tadabhivyakter vidyududdyotaprāyatvāt/",
  "GK16jgrasg1u:476": "yadāhuḥ--",
  "GK16jgrasg1u:477": "“virūddhair aviruddhair vā bhāvair vicchidyate na yaḥ/",
  "GK16jgrasg1u:478": "ātmabhāvaṃ nayatyāśu sa sthāyī lavaṇākaraḥ//",
  "GK16jgrasg1u:479": "ciraṃ citte 'vatiṣṭhante saṃbadhyante 'nubandhibhiḥ/",
  "GK16jgrasg1u:480": "rasatvaṃ ye prapadyante prasiddhāḥ sthāyino 'tra te//“",
  "GK16jgrasg1u:481": "ciram iti vyabhicārivāraṇāya/",
  "GK16jgrasg1u:482": "anubandhibhir vibhāvādyaiḥ/",
  "GK16jgrasg1u:483": "tathā--",
  "GK16jgrasg1u:484": "“sajātīyavijātīyair",
  "GK16jgrasg1u:485": "atiraskṛtamūrtimān/",
  "GK16jgrasg1u:486": "yāvad rasaṃ vartamānaḥ sthāyibhāva udāhṛtaḥ//” iti/",
  "GK16jgrasg1u:487": "kecit tu ratyādyanyatamatvaṃ sthāyitvam āhuḥ/",
  "GK16jgrasg1u:488": "tan na/",
  "GK16jgrasg1u:489": "ratyādīnām ekasmin prarūḍhe 'nyasyāprarūḍhasya vyabhicāritvopagamāt/",
  "GK16jgrasg1u:490": "prarūḍhatvāprarūḍhatve bahvalpavibhāvajatve/",
  "GK16jgrasg1u:491": "taduktaṃ ratnākare--",
  "GK16jgrasg1u:492": "“ratyādayaḥ sthāyibhāvāḥ syur bhūyiṣṭhavibhāvajāḥ/",
  "GK16jgrasg1u:493": "stokaṃ vibhāvair utpannās ta eva vyabhicāriṇaḥ// iti/",
  "GK16jgrasg1u:494": "evaṃ ca vīrarase pradhāne krodho,",
  "GK16jgrasg1u:495": "raudre cotsāhaḥ,",
  "GK16jgrasg1u:496": "śṛṅgāre hāso vyabhicārī bhavati,",
  "GK16jgrasg1u:497": "nāntarīyakaś ca/",
  "GK16jgrasg1u:498": "yadā tu pradhānaparipoṣārthaṃ so 'pi bahuvibhāvajaḥ kriyate tadā tu rasālaṃkāra ityādi bodhyam/",
  "GK16jgrasg1u:499": "tatra--",
  "GK16jgrasg1u:500": "strīpuṃsayor anyonyālambanaḥ premākhyaś cittavṛttiviśeṣo ratiḥ sthāyibhāvaḥ//",
  "GK16jgrasg1u:501": "gurudevatāputrādyālambanas tu vyabhicārī/",
  "GK16jgrasg1u:502": "putrādiviyogamaraṇādijanmāvaiklavyākhyaścittavṛttiviśeṣaḥ śokaḥ//",
  "GK16jgrasg1u:503": "strīpuṃsayos tu viyoge jīvitatvajñānadaśāyāṃ vaiklavyapoṣitāyā rater eva prādhānyāc chṛṅgāro vipralambhākhyo rasaḥ/",
  "GK16jgrasg1u:504": "vaiklavyaṃ tu saṃcārimātram/",
  "GK16jgrasg1u:505": "mṛtatvajñānadaśāyāṃ tu ratipoṣitasya vaiklavyasyeti karuṇa eva/",
  "GK16jgrasg1u:506": "yadā tu saty api mṛtatvajñāne devatāprasādādinā punar ujjīvanajñānaṃ kathaṃcit syāt,",
  "GK16jgrasg1u:507": "tadālambanasyātyantikanirāsābhāvāc cirapravāsa iva vipralambha eva,",
  "GK16jgrasg1u:508": "na sa karuṇaḥ/",
  "GK16jgrasg1u:509": "yathā candrāpīḍaṃ prati mahāśvetāvākyeṣu/",
  "GK16jgrasg1u:510": "kecit tu rasāntaram evātra karuṇavipralambhākhyam icchanti/",
  "GK16jgrasg1u:511": "nityānityavastuvicārajanmā viṣayavirāgākhyo nirvedaḥ//",
  "GK16jgrasg1u:512": "gṛhakalahādijas tu vyabhicāri/",
  "GK16jgrasg1u:513": "gurubandhuvadhādiparamāparādhajanmā prajvalanākhyaḥ krodhaḥ//",
  "GK16jgrasg1u:514": "ayaṃ ca paravināśādihetuḥ/",
  "GK16jgrasg1u:515": "kṣudrāparādhajanmā tu paruṣavacanāsaṃbhāṣaṇādihetuḥ/",
  "GK16jgrasg1u:516": "ayam evāmarṣākhyo vyabhicārīti vivekaḥ/",
  "GK16jgrasg1u:517": "paraparākramadānādismṛtijanmā aunnatyākhya utsāhaḥ//",
  "GK16jgrasg1u:518": "alaukikavastudarśanādijanmā vikāsākhyo vismayaḥ//",
  "GK16jgrasg1u:519": "vāgaṅgādivikāradarśanajanmā vikāsākhyo hāsaḥ//",
  "GK16jgrasg1u:520": "vyāghradarśanādijanmā paramānarthaviṣayako vaiklavyākhyaḥ sa bhayam//",
  "GK16jgrasg1u:521": "paramānarthaviṣayakatvābhāve tu sa eva trāso vyabhicāri/",
  "GK16jgrasg1u:522": "apare tu autpātikaprabhavas trāsaḥ,",
  "GK16jgrasg1u:523": "svāparādhadvārotthaṃ bhayam iti bhayatrāsayor bhedam āhuḥ/",
  "GK16jgrasg1u:524": "kadaryavastuvilokanajanmā vicikitsākhyaś cittavṛttiviśeṣo jugupsā//",
  "GK16jgrasg1u:525": "evam eṣāṃ sthāyibhāvānāṃ loke tattannāyakagatānāṃ yānyālambanatayoddīpanatayā vā kāraṇatvena prasiddhāni tāny eṣu kāvyanāṭyayor vyajyamāneṣu vibhāvaśabdena vyapadiśyante//",
  "GK16jgrasg1u:526": "vibhāvayantīti vyutpatteḥ/",
  "GK16jgrasg1u:527": "yāni ca kāryatayā tāny anubhāvaśabdena//",
  "GK16jgrasg1u:528": "anu paścād bhāva utpattir yeṣām/",
  "GK16jgrasg1u:529": "anubhāvayantīti vā vyutpatteḥ/",
  "GK16jgrasg1u:530": "yāni saha caranti tāni vyabhicāriśabdena//",
  "GK16jgrasg1u:531": "tatra śṛṅgārasya strīpuṃsāvālambane/",
  "GK16jgrasg1u:532": "candrikāvasantavividhopavanarahaḥsthānādaya uddīpanavibhāvāḥ/",
  "GK16jgrasg1u:533": "tanmukhāvalokanatadguṇaśravaṇakīrtanādayo 'nye sāttvikabhāvāś cānubhāvāḥ/",
  "GK16jgrasg1u:534": "smṛticintādayo vyabhicāriṇaḥ/",
  "GK16jgrasg1u:535": "karuṇasya bandhunāśādaya ālambanāni/",
  "GK16jgrasg1u:536": "tatsambandhigṛhaturagābharaṇadarśanādayas tatkathāśravaṇādayaś coddīpakāḥ/",
  "GK16jgrasg1u:537": "gātrakṣepāśrupātādayo 'nubhāvā glānikṣayamohaviṣādacintautsukyadīnatājaḍatādayo vyabhicāriṇaḥ/",
  "GK16jgrasg1u:538": "śāntasyānityatvena jñātaṃ jagadālambanam/",
  "GK16jgrasg1u:539": "vedāntaśravaṇatapovanatāpasadarśanādyuddīpanam/",
  "GK16jgrasg1u:540": "viṣayāruciśatrumittrādyaudāsīnyaceṣṭāhānināsāgradṛṣṭyādayo 'nubhāvāḥ/",
  "GK16jgrasg1u:541": "harṣonmādasmṛtimatyādayo vyabhicāriṇaḥ/",
  "GK16jgrasg1u:542": "raudrasyāgaskṛtpuruṣādir ālambanam/",
  "GK16jgrasg1u:543": "tatkṛto 'parādhādir uddīpakaḥ/",
  "GK16jgrasg1u:544": "vadhabandhādiphalako netrāruṇyadantapīḍanaparuṣabhāṣaṇaśastragrahaṇādir anubhāvaḥ/",
  "GK16jgrasg1u:545": "amarṣavegaugryacāpalādayaḥ saṃcāriṇaḥ/",
  "GK16jgrasg1u:546": "evaṃ yasyāś cittavṛtter yo viṣayaḥ sa tasyā ālambanam/",
  "GK16jgrasg1u:547": "nimittāni coddīpakānīti bodhyam/",
  "GK16jgrasg1u:548": "tatra śṛṅgāro dvividhaḥ/",
  "GK16jgrasg1u:549": "saṃbhogo vipralambhaś ca/",
  "GK16jgrasg1u:550": "rateḥ saṃyogakālāvacchinnatve prathamaḥ/",
  "GK16jgrasg1u:551": "viyogakālāvacchinnatve dvitīyaḥ/",
  "GK16jgrasg1u:552": "saṃyogaś ca na daṃpatyoḥ sāmānādhikaraṇyam/",
  "GK16jgrasg1u:553": "ekatalpaśayane 'pīrṣyādisadbhāve vipralambhasyaiva varṇanāt/",
  "GK16jgrasg1u:554": "evaṃ viyogo 'pi na vaiyadhikaraṇyam/",
  "GK16jgrasg1u:555": "doṣasyoktatvāt/",
  "GK16jgrasg1u:556": "tasmād dvāv imau saṃyogaviyogākhyāv antaḥkaraṇavṛttiviśeṣau/",
  "GK16jgrasg1u:557": "yat saṃyukto viyuktaś cāsmīti dhīḥ/",
  "GK16jgrasg1u:558": "tatrādyo yathā “śayitā savidhe 'pyanīśvarā” ity atra nirūpitaḥ/",
  "GK16jgrasg1u:559": "yat tu citramīmāṃsāyām--",
  "GK16jgrasg1u:560": "“vāgarthāviva saṃpṛktau” ityatra rasadhvaniḥ/",
  "GK16jgrasg1u:561": "niratiśayapremaśālitāvyañjanāt” ititaddhvanimārgānākalananibandhanam/",
  "GK16jgrasg1u:562": "pārvatīparameśvaraviṣayakakaviratau pradhāne niratiśayapremṇo guṇībhāvāt/",
  "GK16jgrasg1u:563": "na hi guṇībhūtasya ratyāde rasadhvanivyapadeśahetutvaṃ yuktam/",
  "GK16jgrasg1u:564": "“bhinno rasādyalaṃkārād alaṃkāryatayā sthitaḥ” iti siddhāntāt/",
  "GK16jgrasg1u:565": "dvitīyo yathā--",
  "GK16jgrasg1u:566": "“vāco māṅgalikīḥ prayāṇasamaye jalpaty analpaṃ jane",
  "GK16jgrasg1u:567": "kelīmandiramārutāyanamukhe vinyastavaktrāmbujā/",
  "GK16jgrasg1u:568": "niḥśvāsaglapitādharoparipatadbāṣpārdravakṣoruhā",
  "GK16jgrasg1u:569": "bālā lolavilocanā śiva śiva prāṇeśam ālokate//“",
  "GK16jgrasg1u:570": "atrāpy ālambanasya nāyakasya,",
  "GK16jgrasg1u:571": "niḥśvāsāśrupātāder anubhāvasya,",
  "GK16jgrasg1u:572": "viṣādacintāvegādeś ca vyabhicāriṇaḥ,",
  "GK16jgrasg1u:573": "saṃyogād ratir abhivyajyamānā viyogakālāvacchinnatvād vipralambharasavyapadeśahetuḥ/",
  "GK16jgrasg1u:574": "yathā vā--",
  "GK16jgrasg1u:575": "“āvirbhūtā yadavādhi madhusyandinī nandasūnoḥ",
  "GK16jgrasg1u:576": "kāntiḥ kācin nikhilanayanākarṣaṇe kārmaṇajñā/",
  "GK16jgrasg1u:577": "śvāso dīrghas tadavādhi mukhe pāṇḍimā gaṇḍayugme",
  "GK16jgrasg1u:578": "śūnyā vṛttiḥ kulamṛgadṛśāṃ cetasi prādurāsīt//“",
  "GK16jgrasg1u:579": "yathā vā--",
  "GK16jgrasg1u:580": "“nayanāñcalāvamarśaṃ yā na kadācit purā sehe/",
  "GK16jgrasg1u:581": "āliṅgitāpi joṣaṃ tasthau sā gantukena dayitena//“",
  "GK16jgrasg1u:582": "ihāpi sahajacāñcalyanivṛttir jaḍatā cānubhāvavyabhicāriṇau/",
  "GK16jgrasg1u:583": "imaṃ ca pañcavidhaṃ prāñcaḥ pravāsādibhir upādhibhir āmananti/",
  "GK16jgrasg1u:584": "te ca pravāsābhilāṣaviraherṣyāśāpānāṃ viśeṣānupalambhān nāsmābhiḥ prapañcitāḥ/",
  "GK16jgrasg1u:585": "karuṇo yathā--",
  "GK16jgrasg1u:586": "“apahāya sakalabāndhavacintām udvāsya gurukulapraṇayam/",
  "GK16jgrasg1u:587": "hā tanaya vinayaśālin katham iva paralokapathiko 'bhūḥ//“",
  "GK16jgrasg1u:588": "atra pramītatanaya ālambanam/",
  "GK16jgrasg1u:589": "tatkālāvacchinnabāndhavadarśanādy uddīpanam/",
  "GK16jgrasg1u:590": "rodanam anubhāvaḥ/",
  "GK16jgrasg1u:591": "dainyādayaḥ saṃcāriṇaḥ/",
  "GK16jgrasg1u:592": "śānto yathā--",
  "GK16jgrasg1u:593": "“malayānilakālakūṭayo ramaṇīkuntalabhogibhogayoḥ/",
  "GK16jgrasg1u:594": "śvapanātmabhuvor nirantarā mama jātā paramātmani sthitiḥ//“",
  "GK16jgrasg1u:595": "atra prapañcaḥ sarvo 'py ālambanam/",
  "GK16jgrasg1u:596": "sarvatra sāmyam anubhāvaḥ/",
  "GK16jgrasg1u:597": "matyādayaḥ saṃcāriṇaḥ/",
  "GK16jgrasg1u:598": "yady api prathamārdhe uttamādhamayor upakramā dvitīyārdhe 'dhamottamavacanaṃ kramabhaṅgam āvahati,",
  "GK16jgrasg1u:599": "tathāpi vaktur brahmātmakatayottamādhamajñānavaikalyaṃ saṃpannam iti dyotanāya kramabhaṅgo guṇa eva/",
  "GK16jgrasg1u:600": "idaṃ punar nodāhāryam--",
  "GK16jgrasg1u:601": "“surasrotasvinyāḥ pulinam adhitiṣṭhan nayanayor",
  "GK16jgrasg1u:602": "vidhāyāntarmudrām atha sapadi vidrāvya viṣayān/",
  "GK16jgrasg1u:603": "vidhūtāntardhvānto madhuramadhurāyāṃ citi kadā",
  "GK16jgrasg1u:604": "nimagnaḥ syāṃ kasyāṃcana navanabhasyāmbudaruci//“",
  "GK16jgrasg1u:605": "atrāpi yady api viṣayagaṇālambanaḥ surasrotasvinītaṭādyuddīpito nayananimīlanādibhir anubhāvitaḥ sthāyi nirvedaḥ pratīyate, tathāpi",
  "GK16jgrasg1u:606": "bhagavadvāsudevālambanāyāṃ kaviratau guṇībhūta iti na śāntarasadhvanivyapadeśahetuḥ/",
  "GK16jgrasg1u:607": "idaṃ ca padyaṃ mannirmitāyāṃ bhagavadbhaktipradhānāyāṃ karuṇālaharyām upanibaddham iti tatpradhānabhāvaprādhānyam evārhati/",
  "GK16jgrasg1u:608": "śāntarasānanuguṇaś cāyam ojasvī gumpha iti cānudāhāryam evaitat/",
  "GK16jgrasg1u:609": "pūrvapadye tu “paramātmani sthitiḥ” ity anena tattādrūpyāvagamād rater apratipattiḥ/",
  "GK16jgrasg1u:610": "raudro yathā--",
  "GK16jgrasg1u:611": "“navocchalitayauvanaspharadakharvagarvajvare",
  "GK16jgrasg1u:612": "madīyagurukārmukaṃ galitasādhvasaṃ vṛścati/",
  "GK16jgrasg1u:613": "ayaṃ patatu nirdayaṃ dalitadṛptabhūbhṛdgala-",
  "GK16jgrasg1u:614": "skhaladrudhiraghasmaro mama paraśvadho bhairavaḥ//“",
  "GK16jgrasg1u:615": "atra tadānīṃ rāmatvenājñāto gurukārmukabhañjaka ālambanam/",
  "GK16jgrasg1u:616": "ata eva viśeṣyānupādānam/",
  "GK16jgrasg1u:617": "gurudruho nāmagrahaṇānaucityāt,",
  "GK16jgrasg1u:618": "krodhāviṣkārād vā/",
  "GK16jgrasg1u:619": "dhvaniviśeṣānumito niḥśaṅkadhanurbhaṅga uddīpakaḥ/",
  "GK16jgrasg1u:620": "paruṣoktir anubhāvaḥ/",
  "GK16jgrasg1u:621": "garvogratvādayaḥ saṃcāriṇaḥ/",
  "GK16jgrasg1u:622": "eṣā ca dhanurbhaṅgadhvanibhagnasamādher bhārgavasyoktiḥ/",
  "GK16jgrasg1u:623": "vṛttir apy atra mahoddhatā raudrasya paramaujasvitāṃ paripuṣṇāti/",
  "GK16jgrasg1u:624_0": "anyatra gurusmaraṇe saty ahaṃbhāvavigamasyāvaśyakatayā prakṛte cājahatsvārthalakṣaṇāmūladhvananena",
  "GK16jgrasg1u:624_1": "madīyety anena garvotkarṣasyaiva prakāśanāt sphuṭaṃ gamyamānena vivekaśunyatvena",
  "GK16jgrasg1u:624_2": "krodhasyādhikyaṃ gamyate /",
  "GK16jgrasg1u:625": "idaṃ tu nodāhāryam--",
  "GK16jgrasg1u:626": "“dhanurvidalanadhvaniśravaṇatatkṣaṇāvirbhavan",
  "GK16jgrasg1u:627": "mahāguruvadhasmṛtiḥ śvasanavegadhūtādharaḥ/",
  "GK16jgrasg1u:628": "vilocanaviniḥsaradbahalavisphuliṅgavrajo",
  "GK16jgrasg1u:629": "raghupravaram ākṣipañ jayati jāmadagnyo muniḥ//“",
  "GK16jgrasg1u:630_0": "atrāpy aparādhāspadena raghunandanenālambito dhanurvidalanadhvaniśravaṇenoddīpito",
  "GK16jgrasg1u:630_1": "niḥśvāsanetrajvalanādibhir anubhāvito mahāguruvadhasmṛtigarvogratvādibhiś ca saṃcāritaḥ",
  "GK16jgrasg1u:630_2": "krodho yady api vyajyate,",
  "GK16jgrasg1u:631": "tathāpy asau tatprabhāvavarṇanabījabhūtāyāṃ kaviratau guṇībhūta iti na raudrarasadhvanivyapadeśahetuḥ/",
  "GK16jgrasg1u:632": "kāvyaprakāśagataraudrarasodāharaṇe tu “kṛtam anumataṃ dṛṣṭaṃ vā yair idaṃ gurupātakam” iti padye raudrarasavyajanakṣamā nāsti vṛttiḥ,",
  "GK16jgrasg1u:633": "atas tatkaver aśaktir eva/",
  "GK16jgrasg1u:634": "vīraś caturdhā/",
  "GK16jgrasg1u:635": "dānadayāyuddhadharmāis tadupādher utsāhasya caturvidhatvāt/",
  "GK16jgrasg1u:636": "tatrādyo yathā--",
  "GK16jgrasg1u:637": "“kiyad idam adhikaṃ me yaddvijāyārthayitre",
  "GK16jgrasg1u:638": "kavacam aramaramaṇīyaṃ kuṇḍale cārpayāmi/",
  "GK16jgrasg1u:639": "akaruṇam avakṛttya drākkṛpāṇena niryad-",
  "GK16jgrasg1u:640": "bahalarudhiradhāraṃ maulim āvedayāmi//“",
  "GK16jgrasg1u:641": "eṣā dvijaveṣāyendrāya kavacakuṇḍaladānodyatasya karṇasya taddānavismitān sabhyān pratyuktiḥ/",
  "GK16jgrasg1u:642": "atra yācamāna ālambanam/",
  "GK16jgrasg1u:643": "tadudīritā stutir uddīpikā/",
  "GK16jgrasg1u:644": "kavacādivitaraṇaṃ tatra laghutvabuddhyādikaṃ cānubhāvaḥ/",
  "GK16jgrasg1u:645": "me ity arthāntarasaṃkramitavācyadhvanyutthāpito garvaḥ svakīyalokottarapitṛjanyatvādismṛtiś ca saṃcāriṇau/",
  "GK16jgrasg1u:646": "vṛttir apy atra tattadarthānurūpodgamavirāmaśālitayā sahṛdayaikacamatkāriṇī/",
  "GK16jgrasg1u:647": "tathā hi--utsāhapoṣakaṃ kavacakuṇḍalārpaṇayor laghutvanirūpaṇaṃ vidhātuṃ pūrvārdhe tadanukūlaśithilabandhātmikā/",
  "GK16jgrasg1u:648": "uttarārdhe tu maulitaḥ prāgvaktṛgatagarvotsāhaparipoṣaṇāyoddhatā/",
  "GK16jgrasg1u:649": "tataḥ paraṃ brāhmaṇe savinayatvaṃ prakāśayituṃ tanmūlībhūtaṃ garvarāhityaṃ dhvanayituṃ punaḥ śithilaiva/",
  "GK16jgrasg1u:650": "ata evāvedayāmīty uktam/",
  "GK16jgrasg1u:651": "na tu dadāmi vitarāmīti vā/",
  "GK16jgrasg1u:652": "idaṃ tu nodāharaṇīyam--",
  "GK16jgrasg1u:653": "yasyoddāmadivāniśārthivilasaddānapravāhaprathām",
  "GK16jgrasg1u:654": "ākarṇyāvanimaṇḍalāgataviyadbandīndravṛndānanāt/",
  "GK16jgrasg1u:655": "īrṣyānirbharaphullaromanikaravyāvalgadūdhaḥsravat-",
  "GK16jgrasg1u:656": "pīyūṣaprakaraiḥ surendrasurabhiḥ prāvṛṭpayodāyate//",
  "GK16jgrasg1u:657": "atrendrasabhāmadhyagatasakalanirīkṣakālambanaḥ avanimaṇḍalāgataviṣayavandīndravadanavinirgatarājadānavarṇanoddīpitaḥ,",
  "GK16jgrasg1u:658": "ūdhaḥprasnutapīyūṣaprakarair anubhāvitaḥ,",
  "GK16jgrasg1u:659": "asūyādibhiḥ saṃcāribhiḥ paripoṣito 'pi kāmagavīgata utsāho rājastutiguṇībhūta iti na rasavyapadeśahetuḥ/",
  "GK16jgrasg1u:660": "ata evedam api nodāharaṇam--",
  "GK16jgrasg1u:661": "“sābdhidvīpakulācalāṃ vasumatīm ākramya saptāntarāṃ",
  "GK16jgrasg1u:662": "sarvāṃ dyām api susmitena hariṇā mandaṃ samālokitaḥ/",
  "GK16jgrasg1u:663": "prādurbhūtaparapramodavidaladromāñcitas tatkṣaṇaṃ",
  "GK16jgrasg1u:664": "vyānamrīkṛtakaṃdharo 'suravaro mauliṃ puro nyastavān//“",
  "GK16jgrasg1u:665": "iha ca bhagavadvāmanālambanaḥ tatkartṛkamandanirīkṣaṇoddīpitaḥ,",
  "GK16jgrasg1u:666": "romāñcādibhir anubhāvitaḥ,",
  "GK16jgrasg1u:667": "harṣādibhiḥ poṣitaḥ,",
  "GK16jgrasg1u:668": "utsāho vyajyamāno 'pi guṇaḥ/",
  "GK16jgrasg1u:669": "prāg anyagatasyeva prakṛte rājagatasyāpi tasya rājastutyutkarṣakatvāt/ etena",
  "GK16jgrasg1u:670": "“tyāgaḥ saptasamudramudritamahīnirvyājadānāvadhiḥ” iti śrīvatsalāñchanoktam udāharaṇaṃ parāstam/",
  "GK16jgrasg1u:671": "tasya guṇībhūtavyaṅgyatvena rasadhvaniprasaṅge 'nudāharaṇīyatvāt/",
  "GK16jgrasg1u:672": "nanu “akaruṇam avakṛtya-” ity atrāpi pratīyamānasya dānavīrasya karṇastutyaṅgatvāt kathaṃ dhvanitvam iti cet, satyam/",
  "GK16jgrasg1u:673": "atra kaveḥ karṇavacanānuvādamātratātparyakatvena",
  "GK16jgrasg1u:674": "karṇastutau tātparyavirahāt/",
  "GK16jgrasg1u:675": "karṇasya ca mahāśayatvenātmastutau tātparyānupapatteḥ stutir avākyārtha eva/",
  "GK16jgrasg1u:676": "paraṃ tu vīrarasapratyayānantaraṃ tādṛśotsāhena liṅgena svādhikaraṇe sānumīyate/",
  "GK16jgrasg1u:677": "rājavarṇanapadye tu rājastutau tātparyād vākyārthataiva tasyāḥ/",
  "GK16jgrasg1u:678": "dvitīyo yathā--",
  "GK16jgrasg1u:679": "“na kapota bhavantam aṇv api spṛśatu śyena samudbhavaṃ bhayam/",
  "GK16jgrasg1u:680": "idam adya mayā tṛṇīkṛtaṃ bhavadāyuḥkuśalaṃ kalevaram//“",
  "GK16jgrasg1u:681": "athavaivaṃ vinyāsaḥ--",
  "GK16jgrasg1u:682": "“na kapotakapotakaṃ tava spṛśatu śyena manāg api spṛhā/",
  "GK16jgrasg1u:683": "idam adya mayā samarpitaṃ bhavate cārutaraṃ kalevaram//“",
  "GK16jgrasg1u:684": "eṣā śiveḥ kapotaṃ śyenaṃ prati coktiḥ/",
  "GK16jgrasg1u:685": "atra kapota ālambanam/",
  "GK16jgrasg1u:686": "tadgataṃ vyākulībhavanam uddīpanam/",
  "GK16jgrasg1u:687": "tasya kṛte svakalevarārpaṇam anubhāvaḥ/",
  "GK16jgrasg1u:688": "na cātra śarīradānapratyayād dānavīradhvanitvāpattir iti vācyam/",
  "GK16jgrasg1u:689": "śyenakapotayor bhakṣyabhakṣakabhāvāpannatvena śibiśarīrasyārthino 'bhāvāt tadapratipatteḥ/",
  "GK16jgrasg1u:690": "śyena śarīranivedanasya kapotaśarīratrāṇopādhikatayā vinimayapadavācyatvāt/",
  "GK16jgrasg1u:691": "tṛtīyo yathā--",
  "GK16jgrasg1u:692": "“raṇe dīnān devān daśavadana vidrāvya vahati",
  "GK16jgrasg1u:693": "prabhāvaprāgalbhyaṃ tvayi tu mama ko 'yaṃ parikaraḥ/",
  "GK16jgrasg1u:694": "lalāṭodyajjvālākavalitajagajjālavibhavo",
  "GK16jgrasg1u:695": "bhavo me kodaṇḍacyutaviśikhavegaṃ kalayatu//“",
  "GK16jgrasg1u:696": "eṣā daśavadanaṃ prati bhagavato rāmasyoktiḥ/",
  "GK16jgrasg1u:697": "iha bhava ālambanam/",
  "GK16jgrasg1u:698": "raṇadarśanam uddīpanam/",
  "GK16jgrasg1u:699": "daśavadanāvajñānubhāvaḥ/",
  "GK16jgrasg1u:700": "garvaḥ saṃcārī/",
  "GK16jgrasg1u:701": "vṛttir atra devānāṃ prastāve tadgatakātaryaprakāśanadvārā vīrarasānālambanatvāvagataye 'nuddhataiva/",
  "GK16jgrasg1u:702": "daśavadanaprastāve tu devadarpadamanavīratvapratipādanāyoddhatāpi",
  "GK16jgrasg1u:703": "tasyāvajñayā rāmagatotsāhānālambanatvena tadālambanasya rasasyāpratyayān na prakarṣavatī/",
  "GK16jgrasg1u:704": "bhagavato bhavasya tu paramottamālambanavibhāvatvāt tatprastāve tadālambanasyaujasvino vīrarasasya niṣpatteḥ prakṛṣṭoddhatā/",
  "GK16jgrasg1u:705": "caturtho yathā--",
  "GK16jgrasg1u:706": "“sapadi vilayam etu rājyalakṣmīr upari patantv athavā kṛpāṇadhārāḥ/",
  "GK16jgrasg1u:707": "apaharatutarāṃ śiraḥ kṛtānto mama tu matir na manāg apaiti dharmāt//“",
  "GK16jgrasg1u:708": "eṣādharmeṇāpi ripur jetavya iti vadantaṃ prati yudhiṣṭhirasyoktiḥ/",
  "GK16jgrasg1u:709": "atra dharmaviṣaya ālambanam/",
  "GK16jgrasg1u:710": "“na jātu kāmān na bhayān na lobhād dharmaṃ tyajej jīvītasyāpi hetoḥ” ity ādivākyālocanam uddīpanam/",
  "GK16jgrasg1u:711": "śiraśchedādyaṅgīkāro 'nubhāvaḥ/",
  "GK16jgrasg1u:712": "dhṛtiḥ saṃcāriṇī/",
  "GK16jgrasg1u:713": "itthaṃ vīrarasasya cāturvidhyaṃ prapañcitaṃ prācām anurodhāt/",
  "GK16jgrasg1u:714": "vastutas tu bahavo vīrarasasya śṛṅgārasyeva prakārā nirūpayituṃ śakyante/",
  "GK16jgrasg1u:715": "tathā hi--prācīna eva “sapadi vilayam etu” ityādi padye “mama tu matir na manāg apaiti satyāt” iti caramapādavyatyāsena padyāntaratāṃ prāpite satyavīrasyāpi saṃbhavāt/",
  "GK16jgrasg1u:716": "na ca satyasyāpi dharmāntargatatayā dharmavīrarasa eva tadvīrasyāpy antarbhāva iti vācyam/",
  "GK16jgrasg1u:717": "dānadayayor api tadantargatatayā tadvīrayor api dharmavīrāt pṛthaggaṇanānaucityāt/",
  "GK16jgrasg1u:718": "evaṃ pāṇḍityavīro 'pi pratīyate/",
  "GK16jgrasg1u:719": "yathā--",
  "GK16jgrasg1u:720": "“api vakti girāṃ patiḥ svayaṃ yadi tāsām adhidevatāpi vā/",
  "GK16jgrasg1u:721": "ayam asmi puro hayānanasmaraṇollaṅghitavāṅmayāmbudhiḥ//“",
  "GK16jgrasg1u:722": "atra bṛhaspatyādyālambanaḥ sabhādidarśanoddīpito nikhilavidvattiraskārānubhāvito garveṇa saṃcāriṇā poṣita utsāho vaktuḥ pratīyate/",
  "GK16jgrasg1u:723": "nanu cātra yuddhavīratvam/",
  "GK16jgrasg1u:724": "yuddhatvasya vādasādhāraṇasya vācyatvād iti cet/",
  "GK16jgrasg1u:725": "kṣamāvīre kiṃ brūyāḥ/",
  "GK16jgrasg1u:726": "yathā--",
  "GK16jgrasg1u:727": "api bahaladahanajālaṃ mūrdhni ripur me nirantaraṃ dhamatu/",
  "GK16jgrasg1u:728": "pātayatu vāsidhārām aham aṇumātraṃ na kiṃcid ābhāṣe//“",
  "GK16jgrasg1u:729": "kṣamāvata uktir iyam/",
  "GK16jgrasg1u:730": "balavīre vā kiṃ samādadhyāḥ/",
  "GK16jgrasg1u:731": "yathā--",
  "GK16jgrasg1u:732": "“pariharatu dharāṃ phaṇipravīraḥ sukhamayatāṃ kamaṭho 'pi tāṃ vihāya/“",
  "GK16jgrasg1u:733": "aham iha puruhūta pakṣakoṇe nikhilam idaṃ jagad aklamaṃ vahāmi//",
  "GK16jgrasg1u:734": "puruhūtaṃ pratyeṣā garutmata uktiḥ/",
  "GK16jgrasg1u:735": "nanu “api vakti-“pariharatu dharām-” iti padyadvaye garva eva notsāhaḥ/",
  "GK16jgrasg1u:736": "madhyasthapadye tu dhṛtir eva dhvanyate iti bhāvadhvanaya evaite na rasadhvanaya iti cet tarhi yuddhavīrādiṣv api garvādidhvanitām eva kiṃ na brūyāḥ/",
  "GK16jgrasg1u:737": "rasadhvanisāmānyam eva vā kiṃ na tadvyabhicāradhvananena gatārthayeḥ/",
  "GK16jgrasg1u:738": "sthāyipratītir durapahnavā cet tulyaṃ prakṛte 'pi/",
  "GK16jgrasg1u:739": "anantaroktapadye tu notsāhaḥ pratīyate/",
  "GK16jgrasg1u:740": "dayāvīrādiṣu pratīyata iti tu rājājñāmātram/",
  "GK16jgrasg1u:741": "adbhuto yathā--",
  "GK16jgrasg1u:742": "“carācarajagajjālasadanaṃ vadanaṃ tava/",
  "GK16jgrasg1u:743": "galadgaganagāmbhīryaṃ vīkṣyāsmi hṛtacetanā//“",
  "GK16jgrasg1u:744": "kadācid bhagavato vāsudevasya vadanam ālokitavatyā yaśodāyā iyam uktiḥ/",
  "GK16jgrasg1u:745": "atra vadanam ālambanam/",
  "GK16jgrasg1u:746": "antargatacarācarajagajjāladarśanam uddīpanam/",
  "GK16jgrasg1u:747": "hṛtacetanatvam,",
  "GK16jgrasg1u:748": "tena gamyaṃ romāñcanetrasphāraṇādi cānubhāvaḥ/",
  "GK16jgrasg1u:749": "trāsādayo vyabhicāriṇaḥ/",
  "GK16jgrasg1u:750": "naivātra vidyamānāpi putragatā prītiḥ pratīyate/",
  "GK16jgrasg1u:751": "vyañjakābhāvāt/",
  "GK16jgrasg1u:752": "pratītāyāṃ vā tasyāṃ vismayasya guṇatvaṃ na yujyate/",
  "GK16jgrasg1u:753": "evaṃ kaścin mahāpuruṣo 'yam iti bhaktir api tasyāḥ mamāyaṃ bāla iti niścayena pratibandhād utpattam eva neṣṭe/",
  "GK16jgrasg1u:754": "atas tasyām api vismayasya guṇībhāvo na śaṅkyaḥ/",
  "GK16jgrasg1u:755": "yat tu sahṛdayaśiromaṇibhiḥ prācīnair",
  "GK16jgrasg1u:756": "udāhṛtam--",
  "GK16jgrasg1u:757": "“citraṃ mahān eṣa navāvatāraḥ,",
  "GK16jgrasg1u:758": "kva kāntir eṣābhinavaiva bhaṅgiḥ/",
  "GK16jgrasg1u:759": "lokottaraṃ dhairyam aho prabhāvaḥ kāpy ākṛtir nūtana eṣa sargaḥ// iti,",
  "GK16jgrasg1u:760": "tatredaṃ vaktavyam-- pratīyatāṃ nāmātra vismayaḥ paraṃ tv asau kathaṃkāraṃ adbhutarasa] dhvanivyapadeśahetuḥ/",
  "GK16jgrasg1u:761": "pratipādyamahāpuruṣaviśeṣaviṣayāyāḥ pradhānībhūtāyāḥ stotṛgatabhaktaḥ prakarṣakatvenāsya guṇībhūtatvāt/",
  "GK16jgrasg1u:762": "yathā mahābhārate gītāsu viśvarūpaṃ dṛṣṭavataḥ pārthasya “paśyāmi devāṃs tava deva dehe sarvāṃs tathā bhūtaviśeṣasaṃghān” ity ādau vākyasaṃdarbhe/",
  "GK16jgrasg1u:763": "itthaṃ cāsya rasālaṃkāratvam ucitam/",
  "GK16jgrasg1u:764": "bhaktir naivātra pratīyata iti ced daramukulitalocanaṃ vidāṃkurvantu sahṛdayāḥ/",
  "GK16jgrasg1u:765": "hāsyo yathā--",
  "GK16jgrasg1u:766": "“śrītātapādair vihite nibandhe nirūpitā nūtanayuktir eṣā/",
  "GK16jgrasg1u:767": "aṅgaṃ gavāṃ pūrvam aho pavitraṃ na vā kathaṃ rāsabhadharmapatnyāḥ//“",
  "GK16jgrasg1u:768": "tārkikaputro 'trālambanam/",
  "GK16jgrasg1u:769": "tadīyā niḥśaṅkoktir uddīpikā/",
  "GK16jgrasg1u:770": "radanaprakāśādir udvegādayaś cānubhāvavyabhicāriṇaḥ/",
  "GK16jgrasg1u:771": "atrāhuḥ-",
  "GK16jgrasg1u:772": "“ātmasthaḥ parasaṃsthaścety asya bhedadvayaṃ matam/",
  "GK16jgrasg1u:773": "ātmastho draṣṭur utpanno vibhāvekṣaṇamātrataḥ//",
  "GK16jgrasg1u:774": "hasantam aparaṃ dṛṣṭvāvibhāvaḥ copajāyate/",
  "GK16jgrasg1u:775": "yo 'sau hāsyarasas tajjñaiḥ parasthaḥ parikīrtitaḥ//",
  "GK16jgrasg1u:776": "uttamānāṃ madhyamānāṃ nīcānām apy asau bhavet/",
  "GK16jgrasg1u:777": "tryavasthaḥ kathitas tasya ṣaḍbhedāḥ santi cāpare//",
  "GK16jgrasg1u:778": "smitaṃ ca hasitaṃ proktam uttame puruṣe budhaiḥ/",
  "GK16jgrasg1u:779": "bhaved vihasitaṃ copahasitaṃ madhyame nare//",
  "GK16jgrasg1u:780": "nīce 'pahasitaṃ cātihasitaṃ parikīrtitam/",
  "GK16jgrasg1u:781": "īṣaphullakapolābhyāṃ kaṭākṣair apy analbaṇaiḥ//",
  "GK16jgrasg1u:782": "adṛśyadaśano hāso madhuraḥ smitam ucyate/",
  "GK16jgrasg1u:783": "vaktranetrakapolaiś ced utphullair upalakṣitaḥ//",
  "GK16jgrasg1u:784": "kiṃcillakṣitadantaś ca tadā hasitam iṣyate/",
  "GK16jgrasg1u:785": "saśabdaṃ madhuraṃ kāyagataṃ vadanarāgavat//",
  "GK16jgrasg1u:786": "ākuñcitākṣi mandraṃ ca vidur vihasitaṃ budhāḥ/",
  "GK16jgrasg1u:787": "nikuñcitāṃsaśīrṣaś ca jihmadṛṣṭivilokanaḥ//",
  "GK16jgrasg1u:788": "utphullanāsiko hāso nāmnopahasitaṃ matam/",
  "GK16jgrasg1u:789": "asthānajaḥ sāśrudṛṣṭir ākampaskandhamūrdhajaḥ//",
  "GK16jgrasg1u:790": "śārṅgadevena gadito hāso 'pahasitāhvayaḥ/",
  "GK16jgrasg1u:791": "sthūlakarṇakaṭudhvāno bāṣpapūraplutekṣaṇaḥ/",
  "GK16jgrasg1u:792": "karopagūḍhapārśvaś ca hāso 'tihasitaṃ matam// iti//",
  "GK16jgrasg1u:793": "bhayānako yathā--",
  "GK16jgrasg1u:794": "“śyenam ambaratalād upāgataṃ śuṣyadānanabilo vilokayan/",
  "GK16jgrasg1u:795": "kampamānatanur ākulekṣaṇāḥ spandituṃ na hi śaśāka lāvakaḥ//“",
  "GK16jgrasg1u:796": "atra śyena ālambanam/",
  "GK16jgrasg1u:797": "savegāpatanam uddīpanam/",
  "GK16jgrasg1u:798": "ānanaśoṣādayo 'nubhāvāḥ/",
  "GK16jgrasg1u:799": "dainyādayaḥ saṃcāriṇaḥ/",
  "GK16jgrasg1u:800": "bībhatso yathā--",
  "GK16jgrasg1u:801": "“nakhair vidāritāntrāṇāṃ śavānāṃ pūyaśoṇitam/",
  "GK16jgrasg1u:802": "ānaneṣv anulimpanti hṛṣṭā vetālayoṣitaḥ//“",
  "GK16jgrasg1u:803": "śavā ihālambanam/",
  "GK16jgrasg1u:804": "antravidāraṇādy uddīpanam/",
  "GK16jgrasg1u:805": "ākṣiptā romāñcanetranimīlanādayo 'nubhāvāḥ/",
  "GK16jgrasg1u:806": "āvegādayaḥ saṃcāriṇaḥ/",
  "GK16jgrasg1u:807": "nanu ratikrodhotsāhabhayaśokavismayanirvedeṣu prāg udāhṛteṣu yathālambanāśrayayoḥ saṃpratyayaḥ na tathā hāse jugupsāyāṃ ca/",
  "GK16jgrasg1u:808": "tatrālambanasyaiva pratīteḥ/",
  "GK16jgrasg1u:809": "padyaśrotuś ca rasāsvādādhikaraṇatvena laukikahāsajugupsāśrayatvānupapatter iti cet/",
  "GK16jgrasg1u:810": "satyam/",
  "GK16jgrasg1u:811": "tadāśrayasya draṣṭṛpuruṣaviśeṣasya tatrākṣepyatvāt/",
  "GK16jgrasg1u:812": "tadanākṣepe tu śrotuḥ svīyakāntāvarṇanapadyād iva rasodbodhe bādhakābhāvāt/",
  "GK16jgrasg1u:813": "evaṃ saṃkṣepeṇa nirūpitā rasāḥ/",
  "GK16jgrasg1u:814": "eṣāṃ prādhānye dhvanivyapadeśahetutvam guṇībhāve tu rasālaṃkāratvam/",
  "GK16jgrasg1u:815": "kecit tu “prādhānya evaiṣāṃ rasatvam anyathālaṃkāratvam eva/",
  "GK16jgrasg1u:816": "rasālaṃkāravyapadeśas tv alaṃkāradhvanivyapadeśavat,",
  "GK16jgrasg1u:817": "brāhmaṇaśramaṇanyāyāt/",
  "GK16jgrasg1u:818": "evam asaṃlakṣyakramatāyām eva/",
  "GK16jgrasg1u:819": "anyathā tu vastumātram” ity āhuḥ/",
  "GK16jgrasg1u:820": "ete cāsaṃlakṣyakramavyaṅgyāḥ sahṛdayena rasavyaktau jhagiti jāyamānāyāṃ vibhāvānubhāvavyabhicārivimarśakramasya sato 'pi sūcīśatapattraśatavedhakramasyevālakṣaṇāt,",
  "GK16jgrasg1u:821": "na tv akramavyaṅgyaḥ,",
  "GK16jgrasg1u:822": "vyaktes taddhetūnāṃ ca hetuhetumadbhāvāsaṃgatyāpatteḥ/",
  "GK16jgrasg1u:823": "atha katham eta eva rasāḥ/",
  "GK16jgrasg1u:824": "bhagavadālambanasya romāñcāśrupātādibhir anubhāvitasya harṣādibhiḥ paripoṣitasya bhāgavatādipurāṇaśravaṇasamaye bhagavadbhaktair",
  "GK16jgrasg1u:825": "anubhūyamānasya bhaktirasasya durapahnavatvāt/",
  "GK16jgrasg1u:826": "bhagavadanurāgarūpā bhaktiś cātra sthāyibhāvaḥ/",
  "GK16jgrasg1u:827": "na cāsau śāntarase 'ntarbhāvam arhati/",
  "GK16jgrasg1u:828": "anurāgasya vairāgyaviruddhatvāt/",
  "GK16jgrasg1u:829": "ucyate-- bhakter devādiviṣayaratitvena bhāvāntargatatayā rasatvānupapatteḥ/",
  "GK16jgrasg1u:830": "“ratir devādiviṣayā vyabhicārī tathāñjitaḥ/",
  "GK16jgrasg1u:831": "bhāvaḥ proktas tadābhāsā hy anaucityapravartitāḥ//“",
  "GK16jgrasg1u:832": "iti hi prācāṃ siddhāntāt/",
  "GK16jgrasg1u:833": "na ca tarhi kāminīviṣayāyā api rater bhāvatvam astu,",
  "GK16jgrasg1u:834": "ratitvāviśeṣāt/",
  "GK16jgrasg1u:835": "astu vā bhagavadbhakter eva sthāyitvam,",
  "GK16jgrasg1u:836": "kāminyādiratīnāṃ ca bhāvatvam vinigamakābhāvāt, iti vācyam/",
  "GK16jgrasg1u:837": "bharatādimunivacanānām evātra rasabhāvatvādivyavasthāpakatvena svātantryayogāt/",
  "GK16jgrasg1u:838": "anyathā putrādiviṣayāyā api rateḥ sthāyibhāvatvaṃ kuto na syāt/",
  "GK16jgrasg1u:839": "na syād vā kutaḥ śuddhabhāvatvaṃ jugupsāśokādīnām ity akhiladarśanaṃ vyākulī syāt/",
  "GK16jgrasg1u:840": "rasānāṃ navatvagaṇanā ca munivacananiyantritā bhajyeta,",
  "GK16jgrasg1u:841": "iti yathāśāstram eva jyāyaḥ/",
  "GK16jgrasg1u:842": "eteṣāṃ parasparaṃ kair api virodhaḥ/",
  "GK16jgrasg1u:843": "tatra vīraśṛṅgārayoḥ,",
  "GK16jgrasg1u:844": "śṛṅgārahāsyayoḥ,",
  "GK16jgrasg1u:845": "vīrādbhutayoḥ,",
  "GK16jgrasg1u:846": "vīraraudrayoḥ,",
  "GK16jgrasg1u:847": "śṛṅgārādbhutayoś cāvirodhaḥ/",
  "GK16jgrasg1u:848": "śṛṅgārabībhatsayoḥ śṛṅgārakaruṇayoḥ,",
  "GK16jgrasg1u:849": "vīrabhayānakayoḥ,",
  "GK16jgrasg1u:850": "śāntaraudrayoḥ,",
  "GK16jgrasg1u:851": "śāntaśṛṅgārayoś ca virodhaḥ/",
  "GK16jgrasg1u:852": "atra kavinā prakṛtarasaṃ paripoṣṭukāmena tadabhivyañjake kāvye tadviruddharasāṅgānāṃ nibandhanaṃ na kāryam/",
  "GK16jgrasg1u:853": "yathā hi sati tadabhivyaktau viruddhaḥ prakṛtaṃ bādheta/",
  "GK16jgrasg1u:854": "sundopasundanyāyena vobhayor upahatiḥ syāt/",
  "GK16jgrasg1u:855": "yadi tu viruddhayor api rasayor ekatra samāveśa iṣyate tadā virodhaṃ parihṛtya vidheyaḥ/",
  "GK16jgrasg1u:856": "tathā hi-- virodhas tāvad dvividhaḥ/",
  "GK16jgrasg1u:857": "sthitivirodho jñānavirodhaś ca/ ādyas",
  "GK16jgrasg1u:858": "tadadhikaraṇāvṛttitārūpaḥ/",
  "GK16jgrasg1u:859": "dvitīyas tajjñānapratibaddhajñānakatvalakṣaṇaḥ/",
  "GK16jgrasg1u:860": "tatrādhikaraṇāntare virodhinaḥ sthāpane prathamo nivartate/",
  "GK16jgrasg1u:861": "yathā nāyakagatatvena vīrarase varṇanīye pratināyake bhayānakasya/",
  "GK16jgrasg1u:862": "rasapadenātra prakaraṇe tadupādhiḥ sthāyibhāvo gṛhyate/",
  "GK16jgrasg1u:863": "rasasya sāmājikavṛttitvena nāyakādyavṛttitvāt/",
  "GK16jgrasg1u:864": "advitīyānandamayatvena virodhāsambhavāc ca/",
  "GK16jgrasg1u:865": "udāharaṇam--",
  "GK16jgrasg1u:866": "“kuṇḍalīkṛtakodaṇḍadordaṇḍasya puras tava/",
  "GK16jgrasg1u:867": "mṛgārāter iva mṛgāḥ pare naivāvatasthire//“",
  "GK16jgrasg1u:868": "rasāntarasyāvirodhinaḥ saṃdhikartur ivāntarāle 'vasthāne dvitīyo 'pi nivartate/",
  "GK16jgrasg1u:869": "yathā mannirmitāyām ākhyāyikāyāṃ kaṇvāśramagatasya śvetaketor maharṣeḥ śāntarasapradhāne varṇane prastute “kim idam anākalitapūrvaṃ rūpam,",
  "GK16jgrasg1u:870": "ko 'yam anirvācyo vacanaracanāyā madhurimā” ity adbhutasyāntaravasthāpanena varavarṇinīṃ pratyanurāgavarṇane/",
  "GK16jgrasg1u:871": "yathā vā--",
  "GK16jgrasg1u:872": "“surāṅganābhir āśliṣṭā vyomni vīrā vimānagāḥ/",
  "GK16jgrasg1u:873": "vilokante nijān dehān pherunārībhir āvṛtān//“",
  "GK16jgrasg1u:874": "atra surāṅganāmṛtaśarīrālambanayoḥ śṛṅgārabībhatsayor antaḥ svargalābhākṣipto vīraraso niveśitaḥ/",
  "GK16jgrasg1u:875": "antarniveśaś ca tadubhayacarvaṇākālāntarvartikālagatacarvaṇākatvam/",
  "GK16jgrasg1u:876": "tac ca prakṛtapadye prathamārdha eva śṛṅgāracarvaṇottaraṃ vīrasya carvaṇād anantaraṃ ca dvitīyārdhe bībhatsasyeti sphuṭam eva/",
  "GK16jgrasg1u:877_0": "“bhūreṇudigdhān” ity ādi kāvyaprakāśagatapadyakadambetu prathamaśrutabībhatsasāmagrīvaśād",
  "GK16jgrasg1u:877_1": "bībhatsacarvaṇottaraṃ tatsāmagryākṣiptaniḥśaṅkaprāṇatyāgādirūpasāmagrīkasya vīrasya",
  "GK16jgrasg1u:877_2": "carvaṇe śṛṅgāracarvaṇeti",
  "GK16jgrasg1u:878": "vivekaḥ/ itthaṃ codāsīnacarvaṇena pratibandhakajñānanivṛttau niṣpratyūhaḥ pratibadhyacarvaṇodaya iti phalito 'rthaḥ/",
  "GK16jgrasg1u:879": "aṅgāṅginoḥ,",
  "GK16jgrasg1u:880": "aṅginy anyasminn aṅgayor vā na virodhaḥ/",
  "GK16jgrasg1u:881": "aṅgatvānupapattiprasaṅgāt/",
  "GK16jgrasg1u:882": "yathā--",
  "GK16jgrasg1u:883": "pratyudgatā savinayaṃ sahasā sakhībhiḥ smeraiḥ smarasya sacivaiḥ sarasāvalokaiḥ/",
  "GK16jgrasg1u:884": "mām adya mañjuracanair vacanaiś ca bāle hā leśato 'pi na kathaṃ vada satkaroṣi//",
  "GK16jgrasg1u:885": "iyaṃ ca puro nipatitāṃ pramītāṃ nāyikāṃ prati nāyakasyoktiḥ/",
  "GK16jgrasg1u:886": "iha nāyikālambanā,",
  "GK16jgrasg1u:887": "aśrupātādibhir anubhāvair āvegaviṣādādibhiḥ saṃcāribhiś ca vyajyamānā nāyakagatā ratis tulyasāmagryabhivyakte prakṛtatvāt pradhānībhūte tadgata eva śoke prakarṣakatvād aṅgam/",
  "GK16jgrasg1u:888": "yadi tu nāyakagatā ratir nātra pratīyate,",
  "GK16jgrasg1u:889": "kiṃ tu niruktasāmagryā śoka eva prakṛtatvād ity āgṛhyate tadā nāyakālambanā pratyudgamādyanubhāvitā harṣādibhiḥ poṣitā nāyikāśrayā ratir eva tatrāṅgam astu/",
  "GK16jgrasg1u:890": "nāyikāgatarater nāyakaśokaprakarṣahetutāyāḥ sarvasaṃmatatvāt/",
  "GK16jgrasg1u:891": "na ca nāyikāyā nāśāt tadgatāyā rater asaṃnidhānāt katham aṅgateti vācyam/",
  "GK16jgrasg1u:892": "saṃnidhānasyāṅgatāyām atantratvena smaryamāṇāyās tasyā aṅgatvopapatteḥ/",
  "GK16jgrasg1u:893": "aṅgayor yathā--",
  "GK16jgrasg1u:894": "“utkṣiptāḥ kabarībharaṃ,",
  "GK16jgrasg1u:895": "vivalitāḥ pārśvadvayaṃ nyakkṛtāḥ",
  "GK16jgrasg1u:896": "pādāmbhojayugaṃ ruṣā parihṛtā dūreṇa celāñcalam/",
  "GK16jgrasg1u:897": "gṛhṇanti tvarayā bhavatpratibhaṭakṣmāpālavāmabhruvāṃ",
  "GK16jgrasg1u:898": "yāntīnāṃ gahaneṣu kaṇṭakacitāḥ ke ke na bhūmīruhāḥ//“",
  "GK16jgrasg1u:899": "atra samāsoktyavayavābhyāṃ tarukāmikartṛkaripukāminīkabaryādigrahaṇarūpābhyāṃ prakṛtāprakṛtavyavahārābhyāṃ vyaktayoḥ karuṇaśṛṅgārayo rājaviṣayakaratibhāvāṅgatvam/",
  "GK16jgrasg1u:900": "kiṃ ca prakṛtarasaparipuṣṭim icchatā virodhino 'pi rasasya bādhyatvena nibandhanaṃ kāryam eva/",
  "GK16jgrasg1u:901": "tathā hi sati vairivijayakṛtā varṇyasya kāpi śobhā saṃpadyate/",
  "GK16jgrasg1u:902": "bādhyatvaṃ ca rasasya prabalair virodhino rasasyāṅgair vidyamāneṣv api svāṅgeṣu niṣpitteḥ pratibandhaḥ/",
  "GK16jgrasg1u:903": "vyabhicāriṇo bādhyatvaṃ tu tadīyarasaniṣpattipratibandhamātrāt,",
  "GK16jgrasg1u:904": "na tv anabhivyattayā/",
  "GK16jgrasg1u:905": "ābhivyaktau bādhakābhāvāt/",
  "GK16jgrasg1u:906": "na ca virodhyaṅgābhivyatyā pratibandhān nābhivyaktir iti vācyam/",
  "GK16jgrasg1u:907": "tadvyañjakaśabdārthajñānasamaye virodhyaṅgābhivyañjakaśabdārthajñānasyāsaṃnidhānāt/",
  "GK16jgrasg1u:908": "pratibadhyapratibandhakabhāvakalpane mānābhāvāt,",
  "GK16jgrasg1u:909": "bhāvaśabalatāyā ucchedāpatteś ca/",
  "GK16jgrasg1u:910": "rasaniṣpatteḥ pratibandhas tv anubhavasiddha iti tāṃ praty eva virodhyaṅgānāṃ balavatām abhivyakteḥ pratibandhakatvaṃ nyāyyam/",
  "GK16jgrasg1u:911": "api ca yatra sādhāraṇaviśeṣaṇamahimnā viruddhayor abhivyaktis tatrāpi virodho nivartate/",
  "GK16jgrasg1u:912": "yathā--",
  "GK16jgrasg1u:913": "“nitāntaṃ yauvanonmattā gāḍharaktāḥ sadāhave/",
  "GK16jgrasg1u:914": "vasundharāṃ samāliṅgya śerate vīra te 'rayaḥ//“",
  "GK16jgrasg1u:915": "ittham avirodhasaṃpādanenāpi nibadhyamāno raso rasaśabdena śṛṅgārādiśabdair vā nābhidhātum ucitaḥ,",
  "GK16jgrasg1u:916": "anāsvādyatāpatteḥ/",
  "GK16jgrasg1u:917": "tadāsvādaś ca vyañjanamātraniṣpādya ity uktatvāt/",
  "GK16jgrasg1u:918": "yatra vibhāvādibhir abhivyaktasya rasasya svaśabdenābhidhānaṃ tatra ko doṣa iti cet,",
  "GK16jgrasg1u:919": "vyaṅgyasya vācyīkaraṇe sāmānyato vamanākhyadoṣasya vakṣyamāṇatvāt/",
  "GK16jgrasg1u:920": "āsvādyatāvacchedakarūpeṇa pratyayājanakatayā rasasthale vācyavṛtteḥ kāpeyakalpatvena viśeṣadoṣatvāc ca/",
  "GK16jgrasg1u:921": "evaṃ sthāyivyabhicāriṇām api śabdavācyatvaṃ doṣaḥ/",
  "GK16jgrasg1u:922": "evaṃ vibhāvānubhāvayor asamyakpratyaye vilambena pratyaye vā na rasāsvāda iti tayor doṣatvam/",
  "GK16jgrasg1u:923": "samabalaprabalapratikūlarasāṅgānāṃ nibandhanaṃ tu prakṛtarasapoṣaprātīpikam iti doṣaḥ/",
  "GK16jgrasg1u:924": "prabandhe prakṛtasya prasaṅgāntareṇa vicchinnasya punardīpane sāmājikānāṃ na sāmagryeṇa rasāsvāda iti vicchinnadīpanaṃ doṣaḥ/",
  "GK16jgrasg1u:925": "tathā tattadrasaprastāvanānarhe 'vasare prastāvaḥ,",
  "GK16jgrasg1u:926": "vicchedānarhe ca vicchedaḥ/",
  "GK16jgrasg1u:927": "yathā sandhyāvandanadevayajanādidharmavarṇane prasakte kayāpi kāminyā saha kasyacitkāmukasyānurāgavarṇane/",
  "GK16jgrasg1u:928": "yathā ca samupasthiteṣu mahāhavadurmadeṣu pratibhaṭeṣu marmabhindi vacanāny udgiratsu nāyakasya saṃdhyāvandanādivarṇane cety ubhayam anucitam/",
  "GK16jgrasg1u:929": "evam apradhānasya pratināyakāder nānāvidhānāṃ caritānām anekavidhāyāś ca saṃpado nāyakasambandhibhyas tebhyo nātiśayo varṇanīyaḥ/",
  "GK16jgrasg1u:930": "yathā sati varṇayitumiṣṭo nāyakasyotkarṣo na siddhyet/",
  "GK16jgrasg1u:931": "tatprayukto rasapoṣaś ca na syāt/",
  "GK16jgrasg1u:932": "na ca pratināyakotkarṣasya tadabhibhāvakanāyakotkarṣāṅgatvāt katham avarṇanīyatvam iti vācyam/",
  "GK16jgrasg1u:933": "yādṛśasya pratināyakotkarṣavarṇanasya tadabhibhāvakanāyakotkarṣāṅgatāsaṃpādakatvaṃ tādṛśasyeṣṭatvāt/",
  "GK16jgrasg1u:934": "tadvirodhina eva niṣedhyatvāt/",
  "GK16jgrasg1u:935": "na ca pratipakṣasya prakṛtāpekṣayā varṇyamāno 'py utkarṣaḥ svāśrayahantṛtāmātrād eva prakṛtagatam utkarṣam atiśāyayet,",
  "GK16jgrasg1u:936": "ato na doṣāvaha iti vācyam/",
  "GK16jgrasg1u:937": "evaṃ hi sati mahārājaṃ kam api viṣaśarakṣepamātreṇa vyāpāditavato varākasya śabarasyeva prakṛtasya nāyakasya na ko 'py utkarṣaḥ syād iti/",
  "GK16jgrasg1u:938": "tathā rasālambanāśrayayor anusaṃdhānam antarāntarā viratā na ced, doṣaḥ/",
  "GK16jgrasg1u:939": "tadanusaṃdhānādhīnā hi rasapratipattidhārā tadananusaṃdhāne viratā syāt/",
  "GK16jgrasg1u:940": "evaṃ prakṛtarasānupakārakasya vastuno varṇanam api prakṛtarasavirāmahetutvād doṣa eva/",
  "GK16jgrasg1u:941": "anaucityaṃ tu rasabhaṅgahetutvāt pariharaṇīyam/",
  "GK16jgrasg1u:942": "bhaṅgaś ca pānakādirasādau sikatādinipātajanitevāruṃtudatā/",
  "GK16jgrasg1u:943": "tac ca jātideśakālavarṇāśramavayovasthāprakṛtivyavahārādeḥ prapañcajātasya tasya yasya yallokaśāstrasiddham ucitadravyaguṇakriyādi, tadbhedaḥ/",
  "GK16jgrasg1u:944": "jātyāder anucitaṃ yathā--gavādes tejobalakāryāṇi parākramādīni,",
  "GK16jgrasg1u:945": "siṃhādeś ca sādhubhāvādīni/",
  "GK16jgrasg1u:946": "svarge jarāvyādhyādi,",
  "GK16jgrasg1u:947": "bhūloke sudhāsevanādi/",
  "GK16jgrasg1u:948": "śiśire jalavihārādīni,",
  "GK16jgrasg1u:949": "grīṣme vahnisevā/",
  "GK16jgrasg1u:950": "brāhmaṇasya mṛgayā,",
  "GK16jgrasg1u:951": "bāhujasya pratigrahaḥ,",
  "GK16jgrasg1u:952": "śūdrasya nigamādhyayanam/",
  "GK16jgrasg1u:953": "brahmacāriṇo yateś ca tāmbūlacarvaṇam,",
  "GK16jgrasg1u:954": "dāropasaṃgraḥ/",
  "GK16jgrasg1u:955": "bālavṛddhayoḥ strīsevanam,",
  "GK16jgrasg1u:956": "yūnaś ca virāgaḥ/",
  "GK16jgrasg1u:957": "daridrāṇām āḍhyācaraṇam,",
  "GK16jgrasg1u:958": "āḍhyānāṃ ca daridrācāraḥ/",
  "GK16jgrasg1u:959": "prakṛtayo divyāḥ,",
  "GK16jgrasg1u:960": "adivyāḥ, divyādivyāś ca/",
  "GK16jgrasg1u:961": "dhīrodāttadhīroddhatadhīralalitadhīraśāntā utsāhakrodhakāminīratinirvedapradhānā uttamamadhyamādhamāś ca/",
  "GK16jgrasg1u:962": "tatra ratyādīnāṃ bhayātiriktasthāyibhāvānāṃ sarvatra samatve 'pi rateḥ saṃbhogarupāyā manuṣyeṣv ivottamadevatāsu sphuṭīkṛtasakalānubhāvavarṇanam anucitam/",
  "GK16jgrasg1u:963": "krodhasya ca lokabhasmīkaraṇapaṭor dinarātrivyatyayādyanekāścaryakāriṇo divyeṣv ivādivyeṣu/",
  "GK16jgrasg1u:964": "ālambanagatārādhyatvasyānubhāvagatamithyātvasya ca pratītyā rasānullāsāpatteḥ/",
  "GK16jgrasg1u:965": "na ca sādhāraṇīkaraṇād ārādhyatvajñānānutpattir iti vācyam/",
  "GK16jgrasg1u:966": "yatra sahṛdayānāṃ rasodbodhaḥ pramāṇasiddhas tatraiva sādhāraṇīkaraṇasya kalpanāt/",
  "GK16jgrasg1u:967": "anyathā svamātṛviṣayakasvapitṛrativarṇane 'pi sahṛdayasya rasodbodhāpatteḥ/",
  "GK16jgrasg1u:968": "jayadevādibhis tu gītagovindādiprabandheṣu sakalasahṛdayasaṃmato'yaṃ samayo madonmattamataṅgajair iva bhinna iti ca tannidarśanenedānīṃtanena tathā varṇayituṃ sāṃpratam/",
  "GK16jgrasg1u:969": "tathā vidyāvayovarṇāśramatapobhir utkṛṣṭaiḥ svato 'pakṛṣṭeṣu na sabahumānena vacasā vyavahartavyam/",
  "GK16jgrasg1u:970": "vyavahartavyaṃ cāpakṛṣṭair utkṛṣṭeṣu/",
  "GK16jgrasg1u:971": "tatrāpi tatrabhavan bhagavann ityādibhiḥ saṃbodhanair munigurudevatāprabhṛtaya eva na rājādayaḥ,",
  "GK16jgrasg1u:972": "jātyottamair dvijair eva,",
  "GK16jgrasg1u:973": "nādhamaiḥ śūdrādibhiḥ,",
  "GK16jgrasg1u:974": "parameśvaretyādisaṃbodhanaiś cakravartina eva,",
  "GK16jgrasg1u:975": "na muniprabhṛtayaḥ saṃbodhyāḥ/",
  "GK16jgrasg1u:976": "tathā nāhuḥ--",
  "GK16jgrasg1u:977": "“anaucityād ṛte nānyad rasabhaṅgasya kāraṇam/",
  "GK16jgrasg1u:978": "prasiddhaucityabandhas tu rasasyopaniṣatparā//” iti/",
  "GK16jgrasg1u:979": "yāvatā tv anaucityena rasasya puṣṭis tāvat tu na vāryate,",
  "GK16jgrasg1u:980": "rasapratikūlasyaiva tasya niṣedhyatvāt/ ata eva--",
  "GK16jgrasg1u:981": "“brahmann adhyayanasya naiṣa samayas tūṣṇīṃ bahiḥ",
  "GK16jgrasg1u:982": "sthīyatāṃ",
  "GK16jgrasg1u:983": "svalpaṃ jalpa bṛhaspate jaḍamate naiṣā sabhā vajriṇaḥ/",
  "GK16jgrasg1u:984": "vīṇāṃ saṃhara nārada stutikathālāpair alaṃ tumburo",
  "GK16jgrasg1u:985": "sītārallakabhallabhagnahṛdayaḥ svastho na laṅkeśvaraḥ//“",
  "GK16jgrasg1u:986": "iti kasyacin nāṭakasya padye vipralambhaśṛṅgārāṅgībhūtavīrarasākṣepakaparamaiśvaryaparipoṣakatayā sthitadauvārikavacanasya brahmādyadhikṣepaparasyānaucityaṃ na doṣaḥ/",
  "GK16jgrasg1u:987": "evam eva “ale le saddaḥsamuppāḍia hariyakusaggaṃthimayācchamālāpai vittivissambhia bālavihavaṃdaḥkaaṇā bamhaṇā” ity ādividūṣakavacane 'pi reśabdādiprayogasya tattathā,",
  "GK16jgrasg1u:988": "hāsyānuguṇatvāt/",
  "GK16jgrasg1u:989": "eṣā hi digupadarśitā/",
  "GK16jgrasg1u:990": "anayā sudhībhir anyad apy ūhyam/",
  "GK16jgrasg1u:991": "raseṣu caiteṣu nigaditeṣu mādhuryaujaḥprasādākhyāṃs trīn guṇān āhuḥ/",
  "GK16jgrasg1u:992": "tatra “śṛṅgāre saṃyogākhye yanmādhuryaṃ tato 'tiśayitaṃ karuṇe,",
  "GK16jgrasg1u:993": "tābhyāṃ vipralambhe ,",
  "GK16jgrasg1u:994": "tebhyo 'pi śānte/",
  "GK16jgrasg1u:995": "uttarottaram atiśayitāyāś cittadruter jananāt/",
  "GK16jgrasg1u:996": "saṃyogaśṛṅgārāt karuṇaśāntayos tābhyām api vipralambhe” ity apare/",
  "GK16jgrasg1u:997": "saṃyogaśṛṅgārāt karuṇavipralambhaśānteṣv atiśayitam eva na punas tatrāpi tāratamyam” ity anye/",
  "GK16jgrasg1u:998": "tatra prathamacaramayor matayoḥ “karuṇe vipralambhe tacchānte cātiśayānvitam” iti prācāṃ sūtram anukūlam/",
  "GK16jgrasg1u:999": "tasyottarasūtragatasya krameṇeti padasyāpakarṣānapakarṣābhyāṃ vyākhyādvayasya saṃbhavāt/",
  "GK16jgrasg1u:1000": "madhyasthe tu mate karuṇaśāntābhyāṃ vipralambhasya mādhuryātiśaye yadi sahṛdayānām anubhavo 'sti sākṣī tadā sa pramāṇam/",
  "GK16jgrasg1u:1001": "vīrabībhatsaraudreṣv ojaso yathottaram atiśayaḥ,",
  "GK16jgrasg1u:1002": "uttarottaram atiśayitāyāś cittadīpter jananāt/",
  "GK16jgrasg1u:1003": "adbhutahāsyabhayānakānāṃ guṇadvayayogitvaṃ kecid icchanti/",
  "GK16jgrasg1u:1004": "apare tu prasādamātram/",
  "GK16jgrasg1u:1005": "prasādas tu sarveṣu raseṣu sarvāsu racanāsu ca sādhāraṇaḥ/",
  "GK16jgrasg1u:1006": "guṇānāṃ caiṣāṃ drutidīptivikāsākhyās tisraś cittavṛttayaḥ krameṇa prayojyāḥ/",
  "GK16jgrasg1u:1007": "tattadguṇaviśiṣṭarasacarvaṇājanyā iti yāvat/",
  "GK16jgrasg1u:1008": "evam eteṣu guṇeṣu rasamātradharmeṣu",
  "GK16jgrasg1u:1009": "vyavasiteṣu madhurā racanā,",
  "GK16jgrasg1u:1010": "ojasvī bandha ity ādayo vyavahārā ākāro 'sya śūra ity ādivyavahāravad aupacārikā iti mammaṭabhaṭṭādayaḥ/",
  "GK16jgrasg1u:1011": "ye 'mī mādhuryaujaḥ prasādārasamātradharmatayoktās teṣāṃ rasadharmatve kiṃ mānam?",
  "GK16jgrasg1u:1012": "pratyakṣam eveti cet, na/",
  "GK16jgrasg1u:1013": "dāhādeḥ kāryād analagatasyoṣṇasparśasya yathā bhinnatayānubhavas tathā drutyādicittavṛttibhyo rasakāryebhyo 'nyeṣāṃ rasagataguṇānām ananubhavāt/",
  "GK16jgrasg1u:1014": "tādṛśaguṇaviśiṣṭarasānāṃ drutyādikāraṇatvāt kāraṇatāvacchedakatayā guṇānām anumānam iti cet,",
  "GK16jgrasg1u:1015": "prātisvikarūpeṇaiva rasānāṃ kāraṇatopapattau guṇakalpane gauravāt/",
  "GK16jgrasg1u:1016": "śṛṅgārakaruṇaśāntānāṃ mādhuryavattvena drutikāraṇatvaṃ,",
  "GK16jgrasg1u:1017": "prātisvikarūpeṇa kāraṇatvakalpanāpekṣayā laghubhūtam iti tu na vācyam/ pareṇa",
  "GK16jgrasg1u:1018": "madhuratarādiguṇānāṃ pṛthag drutataratvādi kāryatāratamyaprayojakatayābhyupagamena mādhuryavattvena kāraṇatāyā gaḍubhūtatvāt/",
  "GK16jgrasg1u:1019": "itthaṃ ca prātisvikarūpeṇaiva kāraṇatve lāghavam/",
  "GK16jgrasg1u:1020": "kiṃ cātmano nirguṇatayātmarūparasaguṇatvaṃ mādhuryādīnām anupapannam/",
  "GK16jgrasg1u:1021": "evaṃ tadupādhiratyādiguṇatvam api,",
  "GK16jgrasg1u:1022": "mānābhāvāt,",
  "GK16jgrasg1u:1023": "pararītyā guṇe guṇāntarasyānaucityāc ca/",
  "GK16jgrasg1u:1024": "atha śṛṅgāro madhura ity ādivyavahāraḥ katham iti cet,",
  "GK16jgrasg1u:1025": "evaṃ tarhi drutyādicittavṛttiprayojakatvam,",
  "GK16jgrasg1u:1026": "prayojakatāsaṃbandhena drutyādikam eva vā mādhuryādikam astu/",
  "GK16jgrasg1u:1027": "vyavahāras tu vājigandhoṣṇetivyavahāravad akṣataḥ/",
  "GK16jgrasg1u:1028": "prayojakatvaṃ cādṛṣṭādivilakṣaṇaṃ śabdārtharasaracanāgatam eva grāhyam/",
  "GK16jgrasg1u:1029": "ato na vyavahārātiprasaktiḥ/",
  "GK16jgrasg1u:1030": "tathā ca śabdārthayor api mādhuryāder īdṛśasya sattvād upacāro naiva kalpya iti tu mādṛśāḥ/",
  "GK16jgrasg1u:1031": "jarattarās tu--",
  "GK16jgrasg1u:1032": "śleṣaḥ prasādaḥ samatā mādhuryaṃ sukumāratā/",
  "GK16jgrasg1u:1033": "arthavyaktir udāratvam ojaḥkāntisamādhayaḥ//“",
  "GK16jgrasg1u:1034": "iti daśā śabdaguṇān,",
  "GK16jgrasg1u:1035": "daśaiva cārthaguṇān āmananti/",
  "GK16jgrasg1u:1036": "nāmāni punas tāny eva,",
  "GK16jgrasg1u:1037": "lakṣaṇaṃ tu bhinnam/",
  "GK16jgrasg1u:1038": "tathā hi--",
  "GK16jgrasg1u:1039": "śabdānāṃ bhinnānām apy ekatvapratibhānaprayojakaḥ saṃhitayaikajātīyavarṇavinyāsaviśeṣo gāḍhatvāparaparyāyaḥ śleṣaḥ//",
  "GK16jgrasg1u:1040": "yadāhuḥ- “śliṣṭam aspaṣṭaśaithilyam” iti/",
  "GK16jgrasg1u:1041": "yathā--“anavaratavidvaddrumadrohidāridryamādyaddvipoddāmadarpaughavidrāvaṇaprauḍhapañcānanaḥ iti/",
  "GK16jgrasg1u:1042": "gāḍhatvaśaithilyābhyāṃ vyutkrameṇa miśraṇaṃ bandhasya prasādaḥ//",
  "GK16jgrasg1u:1043": "yathā--",
  "GK16jgrasg1u:1044": "“kiṃ brūmas tava vīratāṃ vayam amī,",
  "GK16jgrasg1u:1045": "yasmin dharākhaṇḍala-",
  "GK16jgrasg1u:1046": "krīḍākuṇḍalitabhruśoṇanayane dormaṇḍalaṃ paśyasi/",
  "GK16jgrasg1u:1047": "māṇikyāvalikāntidanturatarair bhūṣāsahastrotsarair",
  "GK16jgrasg1u:1048": "vindhyāraṇyaguhāgṛhāvaniruhās tatkālam ullāsitāḥ//“",
  "GK16jgrasg1u:1049": "atra yasminn ityantaṃ śaithilyam,",
  "GK16jgrasg1u:1050": "bhruśabdāntaṃ gāḍhatvam,",
  "GK16jgrasg1u:1051": "punar nayanetyantaṃ prathamam ityādi bodhyam/",
  "GK16jgrasg1u:1052": "upakramād āsamāpte rītyabhedaḥ samatā//",
  "GK16jgrasg1u:1053": "yathā vakṣyamāṇamādhuryodāharaṇe/",
  "GK16jgrasg1u:1054": "tatra hy upanāgarikayaivopakramasaṃhārau/",
  "GK16jgrasg1u:1055": "saṃyogaparahrasvātiriktavarṇaghaṭitatve sati pṛthakpadatvaṃ mādhuryam//",
  "GK16jgrasg1u:1056": "yathā--",
  "GK16jgrasg1u:1057": "“nitarāṃ paruṣā sarojamālā na mṛṇālāni vicārapeśalāni/",
  "GK16jgrasg1u:1058": "yadi komalatā tavāṅgakānām atha kā nāma kathāpi pallavānām//“",
  "GK16jgrasg1u:1059": "aparuṣavarṇaghaṭitatvaṃ sukumāratā//",
  "GK16jgrasg1u:1060": "yathā--",
  "GK16jgrasg1u:1061": "svedāmbusāndrakaṇaśālikapolapālidolāyitaśravaṇakuṇḍalavandanīyā/",
  "GK16jgrasg1u:1062": "ānandam aṅkurayati smaraṇena kāpi ramyā daśā manasi me madirekṣaṇāyāḥ//“",
  "GK16jgrasg1u:1063": "atra pūrvārdhe/",
  "GK16jgrasg1u:1064": "uttarārdhe tu mādhuryam api/",
  "GK16jgrasg1u:1065": "jhagiti pratīyamānārthānvayakatvam arthavyaktiḥ//",
  "GK16jgrasg1u:1066": "yathā “nitarām” ityādau/",
  "GK16jgrasg1u:1067": "kaṭhinavarṇaghaṭanārūpavikaṭatvalakṣaṇodāratā//",
  "GK16jgrasg1u:1068": "yathā--",
  "GK16jgrasg1u:1069": "“pramodabharatundilapramathadattatālāvalī-",
  "GK16jgrasg1u:1070": "vinodini vināyake ḍamaruḍiṇḍimadhvānini/",
  "GK16jgrasg1u:1071": "lalāṭataṭavisphuṭannavakṛpīṭayonicchaṭo",
  "GK16jgrasg1u:1072": "haṭhoddhatajaṭodbhaṭo gatapaṭo naṭo nṛtyati//“",
  "GK16jgrasg1u:1073": "“padānāṃ nṛtyatprāyatvaṃ vikaṭatā” iti kāvyaprakāśaṭīkākārā vyācakṣate/",
  "GK16jgrasg1u:1074": "udāharanti ca “svacaraṇaviniviṣṭair nūpurair nartakīnāṃ jhaṭiti raṇitam āsīt” ityādi/",
  "GK16jgrasg1u:1075": "tatra teṣām etādṛśīṃ vikaṭatvalakṣaṇām udāratām ojasy",
  "GK16jgrasg1u:1076": "antarbhāvayan kāvyaprakāśakāraḥ katham anukūla iti ta eva jānanti/",
  "GK16jgrasg1u:1077": "na hy atraujaso vaipulyena pratibhānam asti/",
  "GK16jgrasg1u:1078": "“viniviṣṭair nūpurair narta-” ity atra sannapy ojaso lavo na camatkārī/",
  "GK16jgrasg1u:1079": "nāpi tatra nṛtyatprāyatvaṃ varṇānām anubhavanti sahṛdayāḥ/",
  "GK16jgrasg1u:1080": "aṃśāntare tu mādhuryam eva/",
  "GK16jgrasg1u:1081": "saṃyogaparahrasvaprācuryarūpaṃ gāḍhatvam ojaḥ//",
  "GK16jgrasg1u:1082": "yathā--",
  "GK16jgrasg1u:1083": "“sāhaṃkārasurāsurāvalikarākṛṣṭabhramanmandara-",
  "GK16jgrasg1u:1084": "kṣubhyatkṣīradhivalguvīcivalayaśrīgarvasarvaṃkaṣāḥ/",
  "GK16jgrasg1u:1085": "tṛṣṇātāmyadamandatāpasakulaiḥ sānandam ālokitā",
  "GK16jgrasg1u:1086": "bhūmībhūṣaṇa bhūṣayanti bhūvanābhogaṃ bhavatkīrtayaḥ//“",
  "GK16jgrasg1u:1087": "yathā vā “ayaṃ patatu nirdayam” ityādiprāg udāhṛte/",
  "GK16jgrasg1u:1088": "avidagdhavaidikādiprayogayogyānāṃ padānāṃ parihāreṇa prayujyamāneṣu padeṣu lokottaraśobhārūpam aujjvalyaṃ kāntiḥ//",
  "GK16jgrasg1u:1089": "yathā “nitarām” ityādi prāg udāhṛte/",
  "GK16jgrasg1u:1090": "bāndhagāḍhatvaśithilatvayoḥ krameṇāvasthāpanaṃ samādhiḥ//",
  "GK16jgrasg1u:1091": "anayor eva prācīnair ārohāvarohavyapadeśaḥ kṛtaḥ/",
  "GK16jgrasg1u:1092": "krama eva hi tayoḥ prasādād asya bhedakaḥ/",
  "GK16jgrasg1u:1093": "tatra hi tayor vyutkrameṇa vṛtteḥ/",
  "GK16jgrasg1u:1094": "yathā--",
  "GK16jgrasg1u:1095": "svarganirgatanirargalagaṅgātuṅgubhaṅgurataraṅgasakhānām/",
  "GK16jgrasg1u:1096": "kevalāmṛtamucāṃ vacanānāṃ yasya lāsyagṛham āsyasarojam//“",
  "GK16jgrasg1u:1097": "atrārohaḥ prathame 'rdhe/",
  "GK16jgrasg1u:1098": "tṛtīyacaraṇe tv avarohaḥ/",
  "GK16jgrasg1u:1099": "gaṅgety ādau mādhuryasya vyañjakeṣu varṇeṣu satsv api dīrghasamāsāntaḥpātitayāna tasya prarohaḥ/",
  "GK16jgrasg1u:1100": "uttarārdhe tu so 'pi/",
  "GK16jgrasg1u:1101": "ete daśa śabdaguṇāḥ/",
  "GK16jgrasg1u:1102": "evaṃ kriyāparamparayā vidagdhaceṣṭitasya tadasphuṭatvasya tadupapādakayukteś ca sāmānādhikaraṇyarūpaḥ saṃsargaḥ śleṣaḥ//",
  "GK16jgrasg1u:1103": "yāvad arthakapadatvarūpam arthavaimalyaṃ prasādaḥ//",
  "GK16jgrasg1u:1104": "yathā-- “kamalānukāri vadanaṃ kila tasyāḥ” ityādi/",
  "GK16jgrasg1u:1105": "pratyudāharaṇaṃ tu “kamalakāntyanukāri vaktram” ityādi /",
  "GK16jgrasg1u:1106": "prakramābhaṅgenārthaghaṭanātmakam avaiṣamyaṃ samatā//",
  "GK16jgrasg1u:1107": "yathā--",
  "GK16jgrasg1u:1108": "“hariḥ pitā harirmātā harirbhrātā hariḥ suhṛt/",
  "GK16jgrasg1u:1109": "hariṃ sarvatra paśyāmi harer anyan na bhāti me//“",
  "GK16jgrasg1u:1110": "atra viṣṇur bhrātety ādinirmāṇe prakramabhaṅgātmakaṃ vaiṣamyam/",
  "GK16jgrasg1u:1111": "ekasyā evokter bhaṅgyantareṇa punaḥ kathanātmakam uktivaicitryaṃ mādhuryam//",
  "GK16jgrasg1u:1112": "yathā--",
  "GK16jgrasg1u:1113": "“vidhattāṃ niḥśaṅkaṃ niravadhisamādhiṃ vidhir aho",
  "GK16jgrasg1u:1114": "sukhaṃ śeṣe śetāṃ harir avīrataṃ nṛtyatu haraḥ/",
  "GK16jgrasg1u:1115": "kṛtaṃ prāyaścittair alam atha tapodānayajanaiḥ",
  "GK16jgrasg1u:1116": "savitrī kāmānāṃ yadi jagati jāgarti bhavatī//“",
  "GK16jgrasg1u:1117": "atra vidhyādibhir nāsti kim api prayojanam ity eṣo 'rthaḥ samādhividhānādipreraṇārūpeṇoktivaicitryeṇābhihitaḥ/",
  "GK16jgrasg1u:1118": "anyathānavīkṛtatvāpatteḥ/",
  "GK16jgrasg1u:1119": "akāṇḍe śokadāyitvābhāvarūpam apāruṣyaṃ sukumāratā//",
  "GK16jgrasg1u:1120": "yathā-- “tvarayā yāti pāntho 'yaṃ priyāvirahakātaraḥ”/",
  "GK16jgrasg1u:1121": "“priyāmaraṇakātaraḥ” ity atra tu śokadāyino maraṇaśabdasya sattvāt pāruṣyam/",
  "GK16jgrasg1u:1122": "idaṃ cāślīlatādoṣavyāpyam/",
  "GK16jgrasg1u:1123": "vastuno varṇanīyasyāsādhāraṇakriyārūpayor varṇanam arthavyaktiḥ//",
  "GK16jgrasg1u:1124": "yathā--",
  "GK16jgrasg1u:1125": "gurumadhye kamalākṣī kamalākṣeṇa prahartukāmaṃ mām/",
  "GK16jgrasg1u:1126": "radayantritarasanāgraṃ taralitanayanaṃ nivārayāṃcakre//“",
  "GK16jgrasg1u:1127": "ayam evedānīṃtanaiḥsvabhāvoktyalaṃkāra iti vyapadiśyate/",
  "GK16jgrasg1u:1128": "“cumbanaṃ dehi me bhārye kāmacāṇḍālatṛptaye” ity ādigrāmyārthaparihāra udāratā//",
  "GK16jgrasg1u:1129": "ekasya padārthasya bahubhiḥ padair abhidhānaṃ,",
  "GK16jgrasg1u:1130": "bahūnāṃ caikena,",
  "GK16jgrasg1u:1131": "tathaikasya vākyārthasya bahubhir vākyaiḥ,",
  "GK16jgrasg1u:1132": "bahuvākyārthasyaikavākyenābhidhānaṃ,",
  "GK16jgrasg1u:1133": "viśeṣaṇānāṃ sābhiprāyatvaṃ ceti pañcavidham ojaḥ//",
  "GK16jgrasg1u:1134": "yad āhuḥ--",
  "GK16jgrasg1u:1135": "padārthe vākyaracanā vākyārthe ca padābhidhā/",
  "GK16jgrasg1u:1136": "prauḍhir vyāsasamāsau ca sābhiprāyatvam asya ca// iti/",
  "GK16jgrasg1u:1137": "pūrvārdhapratipādyaṃ dvayaṃ vyāsasamāsau ceti catuṣprakārā prauḍhiḥ,",
  "GK16jgrasg1u:1138": "sābhiprāyatvaṃ ceti pañcaprakāram oja ity arthaḥ/",
  "GK16jgrasg1u:1139": "prauḍhiḥ pratipādanavaicitryam/",
  "GK16jgrasg1u:1140": "yathā--",
  "GK16jgrasg1u:1141": "“sarasijavanabandhuśrīsamārambhakāle",
  "GK16jgrasg1u:1142": "rajaniramaṇarājye nāśam āśu prayāti/",
  "GK16jgrasg1u:1143": "paramapuruṣavaktrād udgatānāṃ narāṇāṃ",
  "GK16jgrasg1u:1144": "madhumadhuragirāṃ ca prādurāsīd vinodaḥ//“",
  "GK16jgrasg1u:1145": "atroṣasīty ekapadārthasyābhidhānāya prathamacaraṇaḥ/",
  "GK16jgrasg1u:1146": "ity ādyagre 'pi bodhyam/",
  "GK16jgrasg1u:1147": "“khaṇḍitānetrakañjālimañjurañjanapaṇḍitāḥ/",
  "GK16jgrasg1u:1148": "maṇḍitākhiladikprāntāś caṇḍāṃśor bhānti bhānavaḥ//“",
  "GK16jgrasg1u:1149": "atra “yasyāḥ parāṅganāgehāt patiḥ prātargṛhe 'ñcati” iti vākyārthe khaṇḍitāpadābhidhānam/",
  "GK16jgrasg1u:1150": "“ayācitaḥ sukhaṃ datte yācitaś ca na yacchati/",
  "GK16jgrasg1u:1151": "sarvasvaṃ cāpi harate vidhir ucchṛṅkhalo nṛṇām//“",
  "GK16jgrasg1u:1152": "atra daivādhīnaṃ sarvam ity ekasmin vākyārthe nānāvākyaracanātmako vyāsapadavācyo vistaraḥ/",
  "GK16jgrasg1u:1153": "“tapasyato muner vaktrād vedārtham adhigatya saḥ/",
  "GK16jgrasg1u:1154": "vāsudevaniviṣṭātmā",
  "GK16jgrasg1u:1155": "viveśa param padam//“",
  "GK16jgrasg1u:1156": "atra “munis tapasyati“,",
  "GK16jgrasg1u:1157": "“tadvaktrāt sa vedārtham adhigatavān“,",
  "GK16jgrasg1u:1158": "“tadanantaraṃ vāsudeve parabrahmaṇi manaḥ prāveśayat“,",
  "GK16jgrasg1u:1159": "“tataś ca mukto 'bhūd” iti vākyārthakalāpaḥ śatṛ-ktvā-bahuvrīhibhis tiṅantena cānuvādyavidheyabhāvenaikavākyārthīkṛtaḥ/",
  "GK16jgrasg1u:1160": "sābhiprāyatvaṃ caprakṛtārthapoṣakatā/",
  "GK16jgrasg1u:1161": "yathā--",
  "GK16jgrasg1u:1162": "“gaṇikājāmilamukhyānavatā bhavatā batāham api/",
  "GK16jgrasg1u:1163": "sīdanbhavamarugarte karuṇāmūrte na sarvathopekṣyaḥ//“",
  "GK16jgrasg1u:1164": "atropekṣābhāve karuṇāmūrtitvaṃ poṣakam/",
  "GK16jgrasg1u:1165": "pāpiṣṭhavāt karuṇāyā abhāve prakṛte 'syāḥ saṃpādanāya gaṇikety ādi sīdann iti ca/",
  "GK16jgrasg1u:1166": "dīptarasatvaṃ kāntiḥ//",
  "GK16jgrasg1u:1167": "tac ca sphuṭapratīyamānarasatvam/",
  "GK16jgrasg1u:1168": "udāharaṇaṃ ca varṇitam eva rasaprakaraṇe,",
  "GK16jgrasg1u:1169": "varṇayiṣyate ca/",
  "GK16jgrasg1u:1170": "avarṇitapūrvo 'yam arthaḥ pūrvavarṇitacchāyo veti kaver ālocanaṃ samādhiḥ//",
  "GK16jgrasg1u:1171": "jñānasya viṣayatāsaṃbandhenārthaniṣṭhatvād arthaguṇatā/",
  "GK16jgrasg1u:1172": "ādyo yathā-- “tanayamainākagaveṣaṇa” ityādau,",
  "GK16jgrasg1u:1173": "dvitīyas tu prāyaśaḥ sarvatraivety āhuḥ/",
  "GK16jgrasg1u:1174": "apare tv eṣu guṇeṣu katipayān prāguktais tribhir guṇair vakṣyamāṇadoṣābhāvālaṃkāraiś ca gatārthayantaḥ kāṃścid vaicitryamātrarūpatayā,",
  "GK16jgrasg1u:1175": "kvacid doṣatayā ca manyamānā na tāvataḥ svīkurvanti/",
  "GK16jgrasg1u:1176": "tathā hi-- śleṣodāratāprasādasamādhīnām ojovyañjakaghaṭanāyām antarbhāvaḥ/",
  "GK16jgrasg1u:1177": "na ca śleṣodāratayoḥ sarvāṃśe gāḍhabandhātmanor ojovyañjakaghaṭanāntarbhāvo 'stu nāma,",
  "GK16jgrasg1u:1178": "prasādasamādhyos tu",
  "GK16jgrasg1u:1179": "gāḍhaśithilātmanor aṃśenaujovyañjakāntarbhāve 'py aṃśāntareṇa kutrāntarbhāva iti vācyam/",
  "GK16jgrasg1u:1180": "mādhuryābhivyañjake prasādābhivyañjake veti suvacatvāt/",
  "GK16jgrasg1u:1181": "mādhuryaṃ tu pareṣām asmadabhyupagatamādhuryavyañjakam eva/",
  "GK16jgrasg1u:1182": "evaṃ ca sarvatra vyañjake vyaṅgyaśabdaprayogo bhāktaḥ/",
  "GK16jgrasg1u:1183": "samatā tu sarvatrānucitaiva/",
  "GK16jgrasg1u:1184": "pratipādyodbhaṭatvānudbhaṭatvābhyāmekasminn eva padye mārgabhedasyeṣṭatvāt/",
  "GK16jgrasg1u:1185": "yathā--",
  "GK16jgrasg1u:1186": "“nirmāṇe yadi mārmiko 'si nitarām atyantapākadravan-mṛdvīkāmadhumādhurīmadaparīhāroddhurāṇāṃ girām/",
  "GK16jgrasg1u:1187": "kāvyaṃ tarhi sakhe sukhena kathaya tvaṃ saṃmukhe mādṛśāṃ",
  "GK16jgrasg1u:1188": "no ced duṣkṛtam ātmanā kṛtam iva svāntād bahir mā kṛthāḥ//“",
  "GK16jgrasg1u:1189": "atra pūrvārdhe tṛtīyacaraṇe ca lokottaranirmāṇapratipādake yo mārgo na sa caturthacaraṇe kadaryakāvyapratipādaka iti vaiṣamyam eva guṇaḥ/",
  "GK16jgrasg1u:1190": "grāmyatvakaṣṭatvayos tyāgāt kāntisaukumāryayor gatārthatā/",
  "GK16jgrasg1u:1191": "prasādena cārthavyakter iti/",
  "GK16jgrasg1u:1192": "arthaguṇeṣv api-- śleṣaḥ ojasa ādyāś catvāro bhedāś ca uktivaicitryamātrarūpā iti na guṇāntarbhāvam arhanti/",
  "GK16jgrasg1u:1193": "anyathā pratiślokam arthavaicitryavailakṣaṇyād guṇabhedāpatteḥ/",
  "GK16jgrasg1u:1194": "anadhikapadatvātmā prasādaḥ,",
  "GK16jgrasg1u:1195": "uktivaicitryavapur mādhuryam,",
  "GK16jgrasg1u:1196": "apāruṣyaśarīraṃ saukumāryam,",
  "GK16jgrasg1u:1197": "agrāmyarūpodāratā,",
  "GK16jgrasg1u:1198": "vaiṣamyābhāvalakṣaṇā samatā,",
  "GK16jgrasg1u:1199": "sābhiprāyatvātmakaḥ pañcama ojasaḥ prakāraḥ,",
  "GK16jgrasg1u:1200": "svabhāvasphuṭatvātmikārthavyaktiḥ,",
  "GK16jgrasg1u:1201": "sphuṭarasatvarūpā kāntiś ca,",
  "GK16jgrasg1u:1202_0": "adhikapadatvānavīkṛtatvāmaṅgalarūpāślīlatvagrāmya-bhagnaprakramāpuṣṭārtharūpāṇāṃ",
  "GK16jgrasg1u:1202_1": "doṣāṇāṃ nirākaraṇena svabhāvoktyalaṃkārasya rasadhvanirasavadalaṃkārayoś ca svīkaraṇena ca gatārthāni /",
  "GK16jgrasg1u:1203": "samādhis tu kavigataḥ kāvyasya kāraṇaṃ na tu guṇaḥ,",
  "GK16jgrasg1u:1204": "pratibhāyā api kāvyaguṇatvāpatteḥ/",
  "GK16jgrasg1u:1205": "atas traya eva guṇā iti mammaṭabhaṭṭādayaḥ/",
  "GK16jgrasg1u:1206": "tatra ṭavargavarjitānāṃ vargāṇāṃ prathamatṛtīyaiḥ śarbhir antasthaiś ca ghaṭitā,",
  "GK16jgrasg1u:1207": "naikaṭyena prayuktair anusvāraparasavarṇāiḥ śuddhānunāsikaiś ca śobhitā,",
  "GK16jgrasg1u:1208": "vakṣyamāṇaiḥ sāmānyato viśeṣataś ca niṣiddhaiḥ saṃyogādyair acumbitā,",
  "GK16jgrasg1u:1209": "avṛttir muduvṛttirvā racanānupūrvyātmikā mādhuryasya vyañjikā/",
  "GK16jgrasg1u:1210": "dvitīyacaturthās tu vargyā guṇasyāsya nānukūlāḥ,",
  "GK16jgrasg1u:1211": "nāpi pratikūlāḥ,",
  "GK16jgrasg1u:1212": "dūratayā saṃniveśitāś cet/",
  "GK16jgrasg1u:1213": "naikaṭyena tu pratikūlā api bhavanti,",
  "GK16jgrasg1u:1214": "yadi tadāyatto nānuprāsaḥ/",
  "GK16jgrasg1u:1215": "anye tu vargasthānāṃ pañcānām apy aviśeṣeṇa mādhuryavyañjakatām āhuḥ/",
  "GK16jgrasg1u:1216": "udāharaṇam--",
  "GK16jgrasg1u:1217": "tāṃ tamālatarukāntilaṅghinīṃ kiṃkarīkṛtanavāmbudatviṣam",
  "GK16jgrasg1u:1218": "svānta me kalaya śāntaye ciraṃ naicikīnayanacumbitāṃ śriyam//“",
  "GK16jgrasg1u:1219": "yathā vā--",
  "GK16jgrasg1u:1220": "“svedāmbusāndrakaṇaśālikapolapālir antaḥsmitālasavilokanavandanīyā/",
  "GK16jgrasg1u:1221": "ānandam aṅkurayati smaraṇena kāpi ramyā daśā manasi me madirekṣaṇāyāḥ//“",
  "GK16jgrasg1u:1222": "prathame padye 'tiśayoktyalaṃkṛtasya bhagavaddhyānautsukyasya bhagavadviṣayakarater vā dhvanyamānāyāḥ śānta eva paryavasānāt tadgatamādhuryasyābhivyañjikā racaneyam/",
  "GK16jgrasg1u:1223": "dvitīye tu smṛtyupaṣṭabdhaśṛṅgāragatasya/",
  "GK16jgrasg1u:1224_0": "naikaṭyena dvitīyacaturthavargavarṇaṭavargajihvāmūlīyopadhmānīyavisargasakārabahulair",
  "GK16jgrasg1u:1224_1": "varṇāir ghaṭito jhayrephānyataraghaṭitasaṃyogaparahrasvaiś ca naikaṭyena prayuktair",
  "GK16jgrasg1u:1224_2": "āliṅgito dīrghavṛttyātmā gumpha ojasaḥ /",
  "GK16jgrasg1u:1225": "asmin patitāḥ prathamatṛtīyavargyā guṇasyāsya nānukūlā nāpi pratikūlāḥ saṃyogāghaṭakāś cet/",
  "GK16jgrasg1u:1226": "tadghaṭakās tv anukūlā eva/",
  "GK16jgrasg1u:1227": "evam anusvāraparasavarṇā api/",
  "GK16jgrasg1u:1228": "yathā-- “ayaṃ patatu nirdayaṃ dalitadṛpta-” ity ādau prāgudāhṛte/",
  "GK16jgrasg1u:1229": "śrutamātrā vākyārtham karatalabadaram iva nivedayantī ghaṭanā prasādasya/",
  "GK16jgrasg1u:1230": "ayaṃ ca sarvasādhāraṇo guṇaḥ/",
  "GK16jgrasg1u:1231": "udāharaṇāny atra prāyaśo madīyāni sarvāṇy eva padyāni/",
  "GK16jgrasg1u:1232": "tathāpi yathā--",
  "GK16jgrasg1u:1233": "“cintāmīlitamānaso manasijaḥ sakhyo vihīnaprabhāḥ",
  "GK16jgrasg1u:1234": "prāṇeśaḥ praṇayākulaḥ punar asāv āstāṃ samastā kathā/",
  "GK16jgrasg1u:1235": "etat tvāṃ vinivedayāmi mama ceduktiṃ hitāṃ manyase",
  "GK16jgrasg1u:1236": "mugdhe mā kuru mānam ānanam idaṃ rākāpatir jeṣyati//“",
  "GK16jgrasg1u:1237": "atra sarvāvacchedena prasādābhivyañjakatvam aṃśabhedena tu mādhuryaujobhivyañjakatvam api,",
  "GK16jgrasg1u:1238": "manasijāntasya mā kurv ādeś ca mādhuryābhivyaktihetutvāt/",
  "GK16jgrasg1u:1239": "sakhya ityāder ojogamakatvāt/",
  "GK16jgrasg1u:1240": "nanv atra śṛṅgārāśrayasya mādhuryasyābhivyaktaye tadanukūlās tu nāma racanā,",
  "GK16jgrasg1u:1241": "ojasas tu kaḥ prasaṅgo yad arthaṃ tadanukūlavarṇavinyāsa iti cet/",
  "GK16jgrasg1u:1242": "nāyikāmānopaśāntaye kṛtānekayatnāyās tadīyaṃ hitam upadiśantyāḥ sakhyāḥ sakrodhatvasya vyañjanīyatayā tathāvinyāsasya sāphalyāt/",
  "GK16jgrasg1u:1243": "kiṃ bahunā rasasyaujasvino 'marṣāder bhāvasya cāvivakṣāyām api vaktari kruddhatayā prasiddhe vācye vā krūratare ākhyāyikādau prabandhe vā,",
  "GK16jgrasg1u:1244": "paruṣavarṇaghaṭaneṣyate/ yathā vā--",
  "GK16jgrasg1u:1245": "vācā nirmalayā sudhāmadhurayā yāṃ nātha śikṣāmadās",
  "GK16jgrasg1u:1246": "tāṃ svapne 'pi na saṃspṛśāmy aham ahaṃbhāvāvṛto nistrapaḥ/",
  "GK16jgrasg1u:1247": "ity āgaḥśataśālinaṃ punar api svīyeṣu māṃ bibhratas",
  "GK16jgrasg1u:1248": "tvatto nāsti dayānidhir yadupate matto na mattaḥ paraḥ//“",
  "GK16jgrasg1u:1249": "atra guṇāntarāsamānādhikaraṇaḥ prasādaḥ/ idānīṃ",
  "GK16jgrasg1u:1250": "tattadguṇavyañjanakṣamāyā nirmiteḥ paricayāya sāmānyato viśeṣataś ca varjanīyaṃ kiṃcin nirūpyate-- varṇānāṃ svānantaryaṃ sakṛdekapadagatatve kiṃcid aśravyam/",
  "GK16jgrasg1u:1251": "yathā-- “kakubhasurabhiḥ,",
  "GK16jgrasg1u:1252": "vitatagātraḥ,",
  "GK16jgrasg1u:1253": "palalam ivābhāti” ity ādau/",
  "GK16jgrasg1u:1254": "asakṛc ced adhikam//",
  "GK16jgrasg1u:1255": "yathā-- “vitatatarastarur eṣa bhāti bhūmau”/",
  "GK16jgrasg1u:1256": "evaṃ bhinnapadagatatve 'pi/",
  "GK16jgrasg1u:1257": "yathā-- “śuka karoṣi kathaṃ vijane rucim” ity ādau/",
  "GK16jgrasg1u:1258": "asakṛdbhinnapadagatatve tato 'py adhikam/",
  "GK16jgrasg1u:1259": "yathā-- “pika kakubho mukharīkuru prakāmam”/",
  "GK16jgrasg1u:1260": "evaṃ svasamānavargyānantaryaṃ sakṛd ekapadagatatve kiṃcid aśravyam/",
  "GK16jgrasg1u:1261": "yathā-- “vitathas te manorathaḥ”/",
  "GK16jgrasg1u:1262": "asakṛc ced adhikam/",
  "GK16jgrasg1u:1263": "yathā-- “vitathataraṃ vacanaṃ tava pratīmaḥ”/",
  "GK16jgrasg1u:1264": "evaṃ bhinnapadagatatve/",
  "GK16jgrasg1u:1265": "yathā-- “atha tasya vacaḥ śrutvā” ity ādau/",
  "GK16jgrasg1u:1266": "asakṛd bhinnapadagatatve tu tato 'py adhikam/",
  "GK16jgrasg1u:1267": "“atha tathā kuru yena sukhaṃ labhe”/",
  "GK16jgrasg1u:1268": "etac ca vargāṇāṃ prathamadvitīyayos tṛtīyacaturthayor ānantaryam/",
  "GK16jgrasg1u:1269": "prathamatṛtīyayor dvitīyatṛtīyayor vānantaryaṃ tu tathā nāśrāvyam/",
  "GK16jgrasg1u:1270": "kiṃ tv īṣat, nirmāṇamārmikaikavedyam/",
  "GK16jgrasg1u:1271": "etad apy asakṛc cet tato 'dhikatvāt sādhāraṇair api vedyam/",
  "GK16jgrasg1u:1272": "yathā-- “khaga kalānidhir eṣa vijṛmbhate”/",
  "GK16jgrasg1u:1273": "“iti vadati divāniśaṃ sa dhanyaḥ”/",
  "GK16jgrasg1u:1274": "pañcamānāṃ madhuratvena svavargyānantaryaṃ na tathā/",
  "GK16jgrasg1u:1275": "yathā-- “tanute tanutāṃ tanau”/",
  "GK16jgrasg1u:1276": "svānantaryaṃ tv aśravyam eva/",
  "GK16jgrasg1u:1277": "yathā-- “mama mahatī manasi vyathāvirāsīt”/",
  "GK16jgrasg1u:1278": "etāni cāśravyatvāni guruvyavāyenāpodyante/",
  "GK16jgrasg1u:1279": "“saṃjāyatāṃ kathaṃkāraṃ kāke kekākalasvanaḥ”/",
  "GK16jgrasg1u:1280": "yathā vā--",
  "GK16jgrasg1u:1281": "“yathā yathā tāmarasāyatekṣaṇā mayā sarāgaṃ nitarāṃ niṣevitā/",
  "GK16jgrasg1u:1282": "tathā tathā tattvakatheva sarvato vikṛṣya mām ekarasaṃ cakāra sā//“",
  "GK16jgrasg1u:1283": "idaṃ tu dīrghavyavāye/",
  "GK16jgrasg1u:1284": "saṃyogaparavyavāye tu--",
  "GK16jgrasg1u:1285": "sadā jayānuṣaṅgāṇām aṅgānāṃ saṃgarasthalam/",
  "GK16jgrasg1u:1286": "raṅgāṅgāṇam ivābhāti tattatturagatāṇḍavaiḥ//",
  "GK16jgrasg1u:1287": "idaṃ tu bodhyam-- gurur yayor vyavadhāyakas tayor eva varṇayor ānantaryakṛtam aśravyatvam apavadati/",
  "GK16jgrasg1u:1288": "tenātra thakāratakārānantaryakṛtadoṣāpavāde 'pi",
  "GK16jgrasg1u:1289": "takārathakārānantaryakṛtam aśravyatvam anapoditam eva/",
  "GK16jgrasg1u:1290": "evaṃ tryādīnāṃ saṃyogo 'pi prāyeṇāśravyaḥ/",
  "GK16jgrasg1u:1291": "“rāṣṭre tavoṣṭryaḥ paritaś caranti” ity evamādayaḥ śṛutikāṭavabhedā anye 'py anubhavānusāreṇa bodhyāḥ/",
  "GK16jgrasg1u:1292": "atha dīrghānantaryaṃ saṃyogasya bhinnapadagatasya sakṛd apy aśravyam,",
  "GK16jgrasg1u:1293": "asakṛt tu sutarām/",
  "GK16jgrasg1u:1294": "“hariṇīprekṣaṇā yatra gṛhiṇī na vilokyate/",
  "GK16jgrasg1u:1295": "sevitaṃ sarvasaṃpadbhir api tadbhavanaṃ vanam//“",
  "GK16jgrasg1u:1296": "ekapadagatasya tu tathā nāśravyatvam/",
  "GK16jgrasg1u:1297": "yathā-- “jāgratā vicitaḥ panthāḥ śātravāṇāṃ vṛthodyamaḥ”/",
  "GK16jgrasg1u:1298": "parasavarṇakṛtasya tu saṃyogasya sarvathā dīrghād",
  "GK16jgrasg1u:1299": "bhinnapadagatatvābhāvān madhuratvāc cānantaryaṃ na manāg apy aśravyam/",
  "GK16jgrasg1u:1300": "yathā-- “tāṃtamālatarukānti-” ity ādipadye/",
  "GK16jgrasg1u:1301": "atra tām ity atra nīm ity atra ca parasavarṇasya pūrvapadabhaktatayā na saṃyogo bhinnapadagataḥ/",
  "GK16jgrasg1u:1302": "pratyekaṃ saṃyogasaṃjñeti pakṣe 'pi bhinnapadagataḥ saṃyogo na dīrghād avyavahitaparaḥ/",
  "GK16jgrasg1u:1303_0": "navāmbudety atra tv ekādeśasya padadvayabhaktatayā dīrghād bhinnapadagatatve saty",
  "GK16jgrasg1u:1303_1": "avyavahitottaratvaṃ yady api parasavarṇakṛtasaṃyogasya bhavati tathāpy atra bhinnapadagatatvam",
  "GK16jgrasg1u:1303_2": "ekapadagatabhinnatvaṃ vivakṣitam ity adoṣaḥ /",
  "GK16jgrasg1u:1304": "asakṛt tu sutarām/",
  "GK16jgrasg1u:1305": "yathā-- “eṣāṃ priyā me kva gatā trapākulā”/",
  "GK16jgrasg1u:1306": "idaṃ cāśravyatvaṃ kāvyasya paṅgutvam iva pratīyate/",
  "GK16jgrasg1u:1307": "atha svecchayā saṃdhyakaraṇaṃ sakṛd apy aśravyam/",
  "GK16jgrasg1u:1308": "yathā-- “ramyāṇi indumukhi te kilakiñcitāni/",
  "GK16jgrasg1u:1309": "pragṛhyatāprayuktaṃ tv asakṛd eva/",
  "GK16jgrasg1u:1310": "aho amī indumukhīvilāsāḥ”/",
  "GK16jgrasg1u:1311": "evam eva ca ya-va-lopaprayuktam “apara iṣavaete kāminīnāṃ dṛgantāḥ”/",
  "GK16jgrasg1u:1312": "kathaṃ tarhi--",
  "GK16jgrasg1u:1313": "“bhujagāhitaprakṛtayo gāruḍamantrā ivāvanīramaṇa/",
  "GK16jgrasg1u:1314": "tārā iva turagā iva sukhalīnā mantriṇo bhavataḥ//“",
  "GK16jgrasg1u:1315": "iti bhavadīyaṃ kāvyam iti ced akṛtvaiva yalopaṃ",
  "GK16jgrasg1u:1316": "pāṭhān na doṣaḥ/",
  "GK16jgrasg1u:1317": "evaṃ rorutvasya hali lopasya yaṇguṇavṛddhisavarṇadīrghapūrvarūpādīnāṃ naikaṭyena bāhulyam aśravyatāhetuḥ/",
  "GK16jgrasg1u:1318": "evam ime sarve 'py aśravyabhedāḥ kāvyasāmānye varjanīyāḥ/",
  "GK16jgrasg1u:1319": "atha viśeṣato varjanīyāḥ/",
  "GK16jgrasg1u:1320": "tatra madhuraraseṣu ye viśeṣato varjanīyā anupadaṃ vakṣyante ta evaujasviṣv anukūlāḥ,",
  "GK16jgrasg1u:1321": "ye cānukūlatayoktās te pratikūlā iti sāmānyato nirṇayaḥ/",
  "GK16jgrasg1u:1322_0": "madhuraraseṣu dīrghasamāsaṃ jhayghaṭitasaṃyogaparahrasvasya visarjanīyādeśasakārajihvāmūlīyopadhmānīyānāṃ",
  "GK16jgrasg1u:1322_1": "ṭavargajhayāṃ rephahakārānyataraghaṭitasaṃyogasya halāṃ la-ma-na-bhinnānāṃ svātmanā",
  "GK16jgrasg1u:1322_2": "saṃyogasya jhaydvayaghaṭitasaṃyogasya cāsakṛtprayogaṃ naikaṭyena varjayet /",
  "GK16jgrasg1u:1323": "savarṇajhaydvayaghaṭitasaṃyogasya śarbhinnamahāprāṇaghaṭitasaṃyogasya sakṛd apīti saṃkṣepaḥ/",
  "GK16jgrasg1u:1324": "dīrghasamāso yathā--",
  "GK16jgrasg1u:1325": "“lolālakāvalivalannayanāravinda-līlāvaśaṃvaditalokavilocanāyāḥ/",
  "GK16jgrasg1u:1326": "sāyāhani praṇayino bhavanaṃ vrajantyāś ceto na kasya harate gatir aṅganāyāḥ//“",
  "GK16jgrasg1u:1327": "jhayghaṭitasaṃyogaparahrasvānāṃ prācuryaṃ naikaṭyena yathā--",
  "GK16jgrasg1u:1328": "“hīrasphuradradanaśubhrimaśobhi kiṃ ca sāndrāmṛtaṃ vadanam eṇavilocanāyāḥ/",
  "GK16jgrasg1u:1329": "vedhā vidhāya punar uktam ivendubimbaṃ dūrīkaroti na kathaṃ viduṣāṃ vareṇyaḥ//“",
  "GK16jgrasg1u:1330": "atra bhriśabdaparyantaṃ śṛṅgārānanuguṇam/",
  "GK16jgrasg1u:1331": "śiṣṭaṃ tu ramaṇīyam/",
  "GK16jgrasg1u:1332": "uttarārdhe kakāratakārarūpajhaydvayasaṃyogasya sattve 'pi prācuryābhāvān na doṣaḥ/",
  "GK16jgrasg1u:1333": "yadi tu “dantāṃśukāntam aravindaramāpahāri",
  "GK16jgrasg1u:1334": "sāndrāmṛtam,",
  "GK16jgrasg1u:1335": "ity ādi kriyate tadā sarvam eva ramaṇīyam/",
  "GK16jgrasg1u:1336": "visargaprācuryaṃ yathā--",
  "GK16jgrasg1u:1337": "sānurāgās sānukampāś caturāś śītalāḥ/",
  "GK16jgrasg1u:1338": "haranti hṛdayaṃ hanta kāntāyās svāntavṛttayaḥ//",
  "GK16jgrasg1u:1339": "atra śakāradvayasaṃyogāntaṃ pūrvārdhaṃ mādhuryānanuguṇam/",
  "GK16jgrasg1u:1340": "jihvāmūlīprācuryaṃ yathā--",
  "GK16jgrasg1u:1341": "“kalitakuliśaghātāẖ ke 'pi khelanti vātāḥ kuśalam iha kathaṃ vā jāyatāṃ jīvite me/",
  "GK16jgrasg1u:1342": "ayam api bata guñjannāli mākandamaulau culukayati madīyāṃ cetanāṃ cañcarīkaḥ//“",
  "GK16jgrasg1u:1343": "atra dvitīyajihvāmūlīyaparyantam ananuguṇaṃ mādhuryasya/",
  "GK16jgrasg1u:1344": "yadi ca “kathaya katham ivāśā jāyatāṃ jīvite me malayabhujagavāntā vānti vātāḥ kṛtāntāḥ” iti vidhīyate,",
  "GK16jgrasg1u:1345": "tathā nāyaṃ doṣaḥ/",
  "GK16jgrasg1u:1346": "upadhmānīyaprācuryaṃ yathā--",
  "GK16jgrasg1u:1347": "“alakāḫ phaṇiśāvatulyaśīlā nayanāntāḫ paripuṅkhiteṣu līlāḥ/",
  "GK16jgrasg1u:1348": "capalopamitā khalu svayaṃ yā bata loke sukhasādhanaṃ kathaṃ sā//“",
  "GK16jgrasg1u:1349": "atra dvāv upadhmānīyāv eva na śāntānuguṇau/",
  "GK16jgrasg1u:1350": "ṭavargajhayāṃ prācuryaṃ yathā--",
  "GK16jgrasg1u:1351": "“vacane tava yatra mādhurī sā hṛdi pūrṇā karuṇā ca komale 'bhūt/",
  "GK16jgrasg1u:1352": "adhunā hariṇākṣi hā kathaṃ vā kaṭutā tatra kaṭhoratāvirāsīt//“",
  "GK16jgrasg1u:1353": "adhunā sakhi tatra hā kathaṃ vā gatir anyaiva vilokyate guṇānām” iti tv anuguṇam/",
  "GK16jgrasg1u:1354": "rephaghaṭitasaṃyogasyāsakṛt prayogo yathā--",
  "GK16jgrasg1u:1355": "tulām anālokya nijām akharvaṃ gaurāṅgi garvaṃ na kadāpi kuryāḥ/",
  "GK16jgrasg1u:1356": "lasanti nānāphalabhāravatyo latāḥ kiyatyo gahanāntareṣu//",
  "GK16jgrasg1u:1357": "yadi tu “tulām anālokya mahītale 'smin” iti nirmīyate tathā sādhu/",
  "GK16jgrasg1u:1358": "halāṃ la-ma-na-bhinnānāṃsvātmanā saṃyogasyāsakṛt prayogo yathā-- “vigaṇayya me nikāyyaṃ tām anuyāto 'si naiva tannyāyyam/",
  "GK16jgrasg1u:1359": "” la-ma-nānāṃ svātmanā saṃyogas tu na tathā pāruṣyam āvahati/yathā--",
  "GK16jgrasg1u:1360": "“iyam ullasitā mukhasya śobhā pariphullaṃ nayanāmbujadvayaṃ te/",
  "GK16jgrasg1u:1361": "jaladālim ayaṃ jagadvitanvan kalitaḥ kvāpi kim āli nīlameghaḥ//“",
  "GK16jgrasg1u:1362": "jhaydvayaghaṭitasaṃyogasya yathā--",
  "GK16jgrasg1u:1363": "“ā sāyaṃ salilabhare savitāram upāsya sādaraṃ tapasā/",
  "GK16jgrasg1u:1364": "adhunābjena manāk tava mānini tulanā mukhasyāptā//“",
  "GK16jgrasg1u:1365": "atra dvitīyārdham aramyam/",
  "GK16jgrasg1u:1366": "“sarasijakulena saṃprati bhāmini te mukhatulādhigatā” iti tu sādhu/",
  "GK16jgrasg1u:1367": "savarṇa jhaydvayaghaṭitasaṃyogasya sakṛt prayogo yathā--",
  "GK16jgrasg1u:1368": "ayi mandasmitamadhuraṃ vadanaṃ tanvaṅgi yadi manāk kuruṣe/",
  "GK16jgrasg1u:1369": "adhunaiva kalaya śamitaṃ rākāramaṇasya hanta sāmrājyam//",
  "GK16jgrasg1u:1370": "nanv atra",
  "GK16jgrasg1u:1371_0": "kakāradvayasaṃyogasya halghaṭitasvātmasaṃyogatvenaiva niṣedhāt ka-khasaṃyogasya mahāprāṇasaṃyoganiṣedhaviṣayatvāt",
  "GK16jgrasg1u:1371_1": "tṛtīyasaṃyogasya cāsaṃbhavāt savarṇajhaydvayasaṃyoganiṣedho niravakāśa iti cet, na /",
  "GK16jgrasg1u:1372": "sakṛt prayogaviṣayatvenāsya pārthakyāt/",
  "GK16jgrasg1u:1373": "ānyathā “manāk kuruṣe” iti nirdoṣaṃ syāt/",
  "GK16jgrasg1u:1374": "mahāprāṇaghaṭitasaṃyogo yathā--",
  "GK16jgrasg1u:1375": "“ayi mṛgamadabinduṃ cedbhāle bāle samātanuṣe/“",
  "GK16jgrasg1u:1376": "uttarārdhaṃ tu prācīnam eva/",
  "GK16jgrasg1u:1377": "evaṃ tvapratyayaṃ,",
  "GK16jgrasg1u:1378": "yaṅantāni,",
  "GK16jgrasg1u:1379": "yaṅalugantāny anyāni ca śābdikapriyāṇy api madhurarase na prayuñjīta/",
  "GK16jgrasg1u:1380": "evaṃ vyaṅgyacarvaṇātiriktayojanāviśeṣāpekṣānāpātato 'dhikacamatkāriṇo 'nuprāsanicayān yamakādīṃś ca saṃbhavato 'pi kavir na nibadhnīyāt/",
  "GK16jgrasg1u:1381": "yato hi te rasacarvaṇāyām anantarbhavantaḥ sahṛdayahṛdayaṃ svābhimukhaṃ vidadhānā rasaparāṅmukhaṃ vidadhīran/",
  "GK16jgrasg1u:1382": "vipralambhe tu sutarām/",
  "GK16jgrasg1u:1383": "yato madhuratamatvenāsya nirmalasitānirmitapānakarasasyeva tanīyān api svātantryam āvahan padārthaḥ sahṛdayahṛdayāruṃtudatayāna sarvathaiva sāmānādhikaraṇyam arhati/",
  "GK16jgrasg1u:1384": "yad āhuḥ--",
  "GK16jgrasg1u:1385": "“dhvanyātmabhūte śṛṅgāre yamakādinibandhanam/",
  "GK16jgrasg1u:1386": "śaktāv api pramāditvaṃ vipralambhe viśeṣataḥ//“",
  "GK16jgrasg1u:1387": "ye tu punar akliṣṭatayānunnataskandhatayā ca na pṛthag bhāvanām apekṣante,",
  "GK16jgrasg1u:1388": "kiṃ tu rasacarvaṇāyām eva susukhaṃ gocarīkartuṃ śakyāḥ,",
  "GK16jgrasg1u:1389": "na teṣām anuprāsādīnāṃ tyāgo yuktaḥ/",
  "GK16jgrasg1u:1390": "yathā--",
  "GK16jgrasg1u:1391": "“kastūrikātilakam",
  "GK16jgrasg1u:1392": "āli vidhāya sāyaṃ smerānanā sapadi śīlaya saudhamaulim/",
  "GK16jgrasg1u:1393": "prauḍhiṃ bhajantu kumudāni mudām udārām ullāsayantu parito harito mukhāni//“",
  "GK16jgrasg1u:1394": "ittham ete prasaṅgato madhurarasābhivyañjikāyāṃ racanāyāṃ saṃkṣepeṇa nirūpitā doṣāḥ/",
  "GK16jgrasg1u:1395": "“ebhir viśeṣaviṣayaiḥ sāmānyair api ca dūṣaṇai rahitā/",
  "GK16jgrasg1u:1396": "mādhuryabhārabhaṅgurasundarapadavarṇavinyāsā//",
  "GK16jgrasg1u:1397": "vyutpattim udgirantī nirmātur yā prasādayutā/",
  "GK16jgrasg1u:1398": "tāṃ vibudhā vaidarbhīṃ vadanti vṛttiṃ gṛhītaparipākām//",
  "GK16jgrasg1u:1399": "asyām udāhṛtāny eva kiyanty api padyāni/",
  "GK16jgrasg1u:1400": "yathā vā--",
  "GK16jgrasg1u:1401": "“āyātaiva niśā niśāpatikaraiḥ kīrṇaṃ diśām antaraṃ",
  "GK16jgrasg1u:1402": "bhāminyo bhavaneṣu bhūṣaṇagaṇair ullāsayanti śriyam/",
  "GK16jgrasg1u:1403": "vāme mānam apākaroṣi na manāg adyāpi roṣeṇa te",
  "GK16jgrasg1u:1404": "hā hā bālamṛṇālato 'py atitamāṃ tanvī tanus tāmyati//“",
  "GK16jgrasg1u:1405": "asyāś ca rīter nirmāṇe kavinā nitarām avahitena bhāvyam/",
  "GK16jgrasg1u:1406": "anyathā tu paripākabhaṅgaḥ syāt/",
  "GK16jgrasg1u:1407": "yathāmarukakavipadye--",
  "GK16jgrasg1u:1408": "“śūnyaṃ vāsagṛhaṃ vilokya śayanād utthāya kiṃcicchanair",
  "GK16jgrasg1u:1409": "nidrāvyājam upāgatasya suciraṃ nirvarṇya patyur mukham/",
  "GK16jgrasg1u:1410": "vistrabdhaṃ paricumbya jātapulakām ālokya gaṇḍasthalīṃ",
  "GK16jgrasg1u:1411": "lajjānamramukhī priyeṇa hasatā bālā ciraṃ cumbitā//“",
  "GK16jgrasg1u:1412": "atrotthāya kiṃcicchanair ity atra savarṇajhaydvayasaṃyogas tatrāpi naikaṭyeneti sutarām aśravyaḥ/ evaṃ",
  "GK16jgrasg1u:1413": "jhayghaṭitasaṃyogaparahrasvasyāpi/",
  "GK16jgrasg1u:1414": "tathā śanair nidrety atra,",
  "GK16jgrasg1u:1415": "nirvarṇya patyur mukham ity atra ca rephaghaṭitasaṃyogasya,",
  "GK16jgrasg1u:1416": "jhayghaṭitasaṃyogaparahrasvasya ca prācuryam/",
  "GK16jgrasg1u:1417": "vistrabdham ity atra mahāprāṇaghaṭitasya,",
  "GK16jgrasg1u:1418": "lajjety atra svātmasavarṇajhaydvayaghaṭitasya,",
  "GK16jgrasg1u:1419": "mukhī priyeṇety atra bhinnapadagatadīrghānantarasya saṃyogasya,",
  "GK16jgrasg1u:1420": "tathā ktvāpratyayasya pañcakṛtvaḥ,",
  "GK16jgrasg1u:1421": "lokateś ca dhātor dviḥ prayogaḥ kaver nirmāṇasāmagrīdāridryaṃ prakāśayati/",
  "GK16jgrasg1u:1422": "ity alaṃ parakīyakāvyavimarśanena/",
  "GK16jgrasg1u:1423": "iti saṃkṣepeṇa nirūpitā rasāḥ/",
  "GK16jgrasg1u:1424": "atha bhāvadhvanir nirūpyate/",
  "GK16jgrasg1u:1425": "atha kiṃ bhāvatvam/",
  "GK16jgrasg1u:1426": "vibhāvānubhāvabhinnatve sati rasavyañjakatvam iti cet,",
  "GK16jgrasg1u:1427": "rasakāvyavākye 'tivyāptyāpatteḥ/",
  "GK16jgrasg1u:1428": "arthadvārā śabdasyāpi vyañjakatvāt/",
  "GK16jgrasg1u:1429": "dvārāntaranirapekṣatvena vyañjakatve viśeṣite tv asaṃbhavaḥ prasajyeta/",
  "GK16jgrasg1u:1430": "bhāvasyāpi bhāvanādvāraiva vyañjakatvāt,",
  "GK16jgrasg1u:1431": "bhāvanāyām ativyāptyāpatteś ca/",
  "GK16jgrasg1u:1432": "ata eva ca vibhāvānubhāvabhinnatvasyeva śabdabhinnatvasyāpi tadviśeṣaṇatve na nistāraḥ/",
  "GK16jgrasg1u:1433": "pradhānadhvanyamānabhāve rasavyañjakatābhāvād avyāptyāpatteś ca/",
  "GK16jgrasg1u:1434": "na ca tatrāpi prānte raso 'bhivyajyata eveti vācyam,",
  "GK16jgrasg1u:1435": "bhāvadhvanivilopaprasaṅgāt/",
  "GK16jgrasg1u:1436": "bhāvacamatkāraprakarṣād bhāvadhvanitvam/",
  "GK16jgrasg1u:1437": "rasas tu tatra vyajyamāno 'py acamatkāritvān na dhvanivyapadeśahetur ity api na śakyaṃ vaditum/",
  "GK16jgrasg1u:1438": "camatkārarahitarasavyaktau mānābhāvāt/",
  "GK16jgrasg1u:1439": "rase hi dharmigrāhakamānenānandāṃśāvinābhāvasya prāg evāvedanāt/",
  "GK16jgrasg1u:1440": "astu vā prādhānyena dhvanyamānasyāpi bhāvasya prānte rasābhivyañjakatvam/",
  "GK16jgrasg1u:1441": "tathāpi deśakālavayovasthādinānāpadārthaghaṭite padyavākyārthe tathāpy ativyāptiḥ/",
  "GK16jgrasg1u:1442": "tasya vibhāvānubhāvabhinnatve sati rasābhivyañjakatvāt/",
  "GK16jgrasg1u:1443": "nāpi rasābhivyañjakacarvaṇāviṣayacittavṛttitvaṃ tattvam/",
  "GK16jgrasg1u:1444": "bhāvādicarvaṇāyām atiprasaṅgavāraṇāya carvaṇāviṣayeti cittavṛttiviśeṣaṇam iti vācyam/",
  "GK16jgrasg1u:1445": "kālāgurudravaṃ sā hālāhalavadvijānatī nitarām/",
  "GK16jgrasg1u:1446": "api nīlotpalamālāṃ bālā vyālāvaliṃ kilāmunate//",
  "GK16jgrasg1u:1447": "ityatra",
  "GK16jgrasg1u:1448": "hālāhalasadṛśatvaprakārajñāne ativyāpteḥ/",
  "GK16jgrasg1u:1449": "tasya vipralambhānubhāvatvena rasābhivyañjakacarvaṇāviṣayatvāt,",
  "GK16jgrasg1u:1450": "cittavṛttitvāc ca/",
  "GK16jgrasg1u:1451": "nāpy akhaṇḍam/",
  "GK16jgrasg1u:1452": "tattve mānābhāvāt/ atrocyate--",
  "GK16jgrasg1u:1453": "vibhāvādivyajyamānaharṣādyanyatamatvaṃ tattvam//",
  "GK16jgrasg1u:1454": "yad āhuḥ-- “vyabhicāryañjito bhāvaḥ” iti/",
  "GK16jgrasg1u:1455": "harṣādīnāṃ ca sāmājikagatānām eva sthāyibhāvanyāyenābhivyaktiḥ/",
  "GK16jgrasg1u:1456": "sāpi rasanyāyeneti kecit/",
  "GK16jgrasg1u:1457": "vyaṅgyāntaranyāyenetyapare manyante/",
  "GK16jgrasg1u:1458": "vibhāvānubhāvau cātra vyañjakau/",
  "GK16jgrasg1u:1459": "na tv ekasmin vyābhicāriṇi dhvanyamāne vyabhicāryantaraṃ vyañjakatayāvaśyam apekṣyate,",
  "GK16jgrasg1u:1460": "tasyaiva prādhānyāpatteḥ/",
  "GK16jgrasg1u:1461": "vastutas tu prakaraṇādivaśāt prādhānyam anubhavati kasmiṃś cid bhāve tadīyasāmagrīvyaṅgyatvena nāntarīyakatayā tanimānam āvahato vyabhicāryantarasyāṅgatve 'pi na kṣatiḥ/",
  "GK16jgrasg1u:1462": "yathā garvādāv amarṣasya,",
  "GK16jgrasg1u:1463": "amarṣādau vā garvasya/",
  "GK16jgrasg1u:1464": "na caivaṃ sati guṇībhūtavyaṅgyatvāpattiḥ/",
  "GK16jgrasg1u:1465": "pṛthagvibhāvānubhāvābhivyaktasyaiva (bhāvasya)",
  "GK16jgrasg1u:1466": ", guṇībhūtavyaṅgyavyapadeśahetutvāt/",
  "GK16jgrasg1u:1467": "ata eva nāntarīyakasya bhāvasya dhvananaṃ bhavati/",
  "GK16jgrasg1u:1468": "anyathā garvādidhvaner uccheda eva bhavet/",
  "GK16jgrasg1u:1469": "vibhāvas tv atra vyabhicāriṇo nimittakāraṇasāmānyam/",
  "GK16jgrasg1u:1470": "na tu rasasyeva sarvathaivālambanoddīpane apekṣite/",
  "GK16jgrasg1u:1471": "yadi tu kvacit saṃbhavatas tadā na vāryete/",
  "GK16jgrasg1u:1472": "harṣādayas tu--",
  "GK16jgrasg1u:1473": "harṣasmṛtivrīḍāmohadhṛtiśaṅkāglānidainyacintāmadaśramagarvanidrāmativyādhitrāsasuptavibodhāmarṣāvahitthogratonmādamaraṇavitarkaviṣādautsukyāvegajaḍatālasyāsūyāpasmāracapalatāḥ/",
  "GK16jgrasg1u:1474": "pratipakṣakṛtadhikkārādijanmā nirvedaś ceti trayastriṃśad vyabhicāriṇaḥ/",
  "GK16jgrasg1u:1475": "gurudevanṛpaputrādiviṣayā ratiś ceti catustriṃśat/",
  "GK16jgrasg1u:1476": "etena vātsalyākhyaṃ putrādyālambanaṃ rasāntaram iti parāstam/",
  "GK16jgrasg1u:1477": "ucchṛṅkhalatāyā munivacanaparāhatatvāt/",
  "GK16jgrasg1u:1478": "tatra",
  "GK16jgrasg1u:1479": "iṣṭaprāptyādijanmā sukhaviśeṣo harṣaḥ//",
  "GK16jgrasg1u:1480": "tad uktam--",
  "GK16jgrasg1u:1481": "“devabhartṛgurusvāmiprasādaḥ priyasaṃgamaḥ/",
  "GK16jgrasg1u:1482": "manorathāptir aprāpyamanoharadhanāgamaḥ/",
  "GK16jgrasg1u:1483": "tathotpattiś ca putrāder vibhāvo yatra jāyate/",
  "GK16jgrasg1u:1484": "netravaktraprasādaś ca priyoktiḥ pulakodgamaḥ//",
  "GK16jgrasg1u:1485": "aśrusvedādayaś cānubhāvā harṣaṃ tam ādiśet//” iti/",
  "GK16jgrasg1u:1486": "udāharaṇam--",
  "GK16jgrasg1u:1487": "“avadhau divasāvasānakāle bhavanadvāri vilocane dadhānā/",
  "GK16jgrasg1u:1488": "avalokya samāgataṃ tadā mām atha rāmā vikasanmukhī babhūva//“",
  "GK16jgrasg1u:1489": "atrāvadhikāle priyāgamanaṃ vibhāvaḥ/",
  "GK16jgrasg1u:1490": "mukhavikāso 'nubhāvaḥ/",
  "GK16jgrasg1u:1491": "saṃskārajanyaṃ jñānaṃ smṛtiḥ//",
  "GK16jgrasg1u:1492": "yathā--",
  "GK16jgrasg1u:1493": "“tanmañju mandahasitaṃ śvasitāni tāni sā vai kalaṅkavidhurā madhurānanaśrīḥ/",
  "GK16jgrasg1u:1494": "adyāpi me hṛdayam unmadayanti hanta sāyaṃtanāmbujasahodaralocanāyāḥ//“",
  "GK16jgrasg1u:1495": "cintāviśeṣo 'tra vibhāvaḥ/",
  "GK16jgrasg1u:1496": "bhrūnnatigātraniścalatvādaya ākṣepagamyā anubhāvāḥ/",
  "GK16jgrasg1u:1497": "yady apy atrāsyā eva smṛteḥ saṃcāriṇyāḥ,",
  "GK16jgrasg1u:1498": "nāyikārūpasya vibhāvasya,",
  "GK16jgrasg1u:1499_0": "hantapadagamyasya hṛdayavaikalyarūpānubhāvasya saṃyogād vipralambharasābhivyakte",
  "GK16jgrasg1u:1499_1": "rasadhvanitvaṃ śakyate vaktum tathāpi smṛter evātra puraḥsphūrtikatvāc camatkāritvāc ca taddhvanitvam",
  "GK16jgrasg1u:1500": "uktam/",
  "GK16jgrasg1u:1501": "tadāder buddhisthaprakārāvacchinne śaktir iti naye buddheḥ śakyatāvacchedakānugamakatayā na vācyatāsaṃsparśaḥ/",
  "GK16jgrasg1u:1502": "buddhisthatvaṃ śakyatāvacchedakam iti naye 'pi smṛtitvena smṛter vyaktivedyataiva/",
  "GK16jgrasg1u:1503": "tasyāś cātra vākyavedyatve 'pi padasyaiva kurvadrūpatvāt padadhvaniviṣayatvam/",
  "GK16jgrasg1u:1504": "etena bhāvānāṃ padavyaṅgatve na vaicitryam iti parāstam/",
  "GK16jgrasg1u:1505": "sāyaṃtanāmbujopamānena nayanayor uttarottarādhikanimīlanonmukhatvadhvananadvārā tasyā ānandamagnatāprakāśaḥ/",
  "GK16jgrasg1u:1506": "“darānamatkaṃdharabandham īṣannimīlitasnigdhavilocanābjam/",
  "GK16jgrasg1u:1507": "analpaniḥśvāsabharālasāṅgaṃ smarāmi saṅgaṃ ciram aṅganāyāḥ//“",
  "GK16jgrasg1u:1508": "ity atra smṛtir na bhāvaḥ,",
  "GK16jgrasg1u:1509": "svaśabdena nivedanād avyaṅgyatvāt/",
  "GK16jgrasg1u:1510": "nāpi smaraṇālaṃkāraḥ,",
  "GK16jgrasg1u:1511": "sādṛśyāmūlakatvāt/",
  "GK16jgrasg1u:1512": "sādṛśyamūlakasyaiva smaraṇasyālaṃkāratvam,",
  "GK16jgrasg1u:1513": "anyasya tu vyañjitasya bhāvatvam iti siddhāntāt/",
  "GK16jgrasg1u:1514": "kiṃ tu vibhāva eva sundaratvāt kathaṃcid rasaparyavasāyī/",
  "GK16jgrasg1u:1515": "strīṇāṃ puruṣamukhāvalokanādeḥ puṃsāṃ ca pratijñābhaṅgaparābhavāder utpanno vaivarṇyādhomukhatvādikāraṇībhūtaś cittavṛttiviśeṣo vrīḍā//",
  "GK16jgrasg1u:1516": "yathā--",
  "GK16jgrasg1u:1517": "“kucakalaśayugāntarmāmakīnaṃ nakhāṅkaṃ",
  "GK16jgrasg1u:1518": "sapulakatanu mandaṃ mandam ālokamānā/",
  "GK16jgrasg1u:1519": "vinihitavadanaṃ māṃ vīkṣya bālā gavākṣe",
  "GK16jgrasg1u:1520": "cakitanatanatāṅgī sadma sadyo viveśa//",
  "GK16jgrasg1u:1521": "atra priyasya darśanaṃ,",
  "GK16jgrasg1u:1522": "tena nāyikākartṛkatatkucāntarvartipriyanakhakṣatāvalokanajanyaharṣāvedakatatpulakāder darśanaṃ ca vibhāvaḥ/",
  "GK16jgrasg1u:1523": "sadyaḥ sadanapraveśo",
  "GK16jgrasg1u:1524": "'nubhāvaḥ/",
  "GK16jgrasg1u:1525": "yathā vā--",
  "GK16jgrasg1u:1526": "“niruddhya yāntīṃ tarasā kapotīṃ kūjatkapotasya puro dadāne/",
  "GK16jgrasg1u:1527": "mayi smitārdraṃ vadanāravindaṃ sā mandamandaṃ namayāṃbabhūva//“",
  "GK16jgrasg1u:1528": "pūrvatra trāsa ivātrāpi harṣo leśatayā sannapi vrīḍāyā anuguṇa eva/",
  "GK16jgrasg1u:1529": "priyakartṛkaṃ kapotasyāgre kapotyāḥ samarpaṇaṃ vibhāvaḥ/",
  "GK16jgrasg1u:1530": "vadananamanam anubhāvaḥ/",
  "GK16jgrasg1u:1531": "bhayaviyogādiprayojyā vastutattvānavadhāriṇī cittavṛttir mohaḥ/",
  "GK16jgrasg1u:1532": "“avasthāntaraśabalitā sā tathā” iti tu navyāḥ/",
  "GK16jgrasg1u:1533": "udāharaṇam--",
  "GK16jgrasg1u:1534": "“viraheṇa vikalahṛdayā vilapantī dayita dayiteti/",
  "GK16jgrasg1u:1535": "āgatam api taṃ savidhe paricayahīneva vīkṣate bālā//“",
  "GK16jgrasg1u:1536": "atra kāntaviyogo vibhāvaḥ/",
  "GK16jgrasg1u:1537": "indriyavaikalyaṃ lajjādyabhāvaś cānubhāvaḥ/",
  "GK16jgrasg1u:1538": "yathā vā--",
  "GK16jgrasg1u:1539": "“śuṇḍādaṇḍaṃ kuṇḍalīkṛtya kūle kallolinyāḥ kiṃcid ākuñcitākṣaḥ/",
  "GK16jgrasg1u:1540": "naivākarṣaty ambu naivāmbujāliṃ kāntāpetaḥ kṛtyaśūnyo gajendraḥ//“",
  "GK16jgrasg1u:1541": "lobhaśokabhayādijanitopaplavanivāraṇakāraṇībhūtaś cittavṛttiviśeṣo dhṛtiḥ//",
  "GK16jgrasg1u:1542": "udāharaṇam--",
  "GK16jgrasg1u:1543": "“saṃtāpayāmi hṛdayaṃ dhāvaṃ dhāvaṃ dharātale kim aham/",
  "GK16jgrasg1u:1544": "asti mama",
  "GK16jgrasg1u:1545": "śirasi satataṃ nandakumāraḥ prabhuḥ paramaḥ//“",
  "GK16jgrasg1u:1546": "atra vivekaśrutasaṃpattyādir vibhāvaḥ/",
  "GK16jgrasg1u:1547": "cāpalādyupaśamo 'nubhāvaḥ/",
  "GK16jgrasg1u:1548": "nanu cottarārdhe cintā nāstīti vastuno 'bhivyakteḥ katham asya dhṛtibhāvadhvanitvam iti cet,",
  "GK16jgrasg1u:1549": "tasya dhṛtyupayogitayaivābhivyakteḥ/",
  "GK16jgrasg1u:1550": "kim aniṣṭaṃ mama bhaviṣyatīty ākāraś cittavṛttiviśeṣaḥ śaṅkā//",
  "GK16jgrasg1u:1551": "udāharaṇam--",
  "GK16jgrasg1u:1552": "“vidhivañcitayā mayā na yātaṃ sakhi saṃketaniketanaṃ priyasya/",
  "GK16jgrasg1u:1553": "adhunā bata kiṃ vidhātukāmo mayi kāmo nṛpatiḥ punar na jāne//“",
  "GK16jgrasg1u:1554": "atra rājāparādho vibhāvaḥ/",
  "GK16jgrasg1u:1555": "mukhavaivarṇyādaya ākṣepyā anubhāvāḥ/",
  "GK16jgrasg1u:1556": "iyaṃ tu bhayādyutpādanena kampādikāriṇī, na tu cintā/",
  "GK16jgrasg1u:1557": "ādhivyādhijanyabalahāniprabhavo vaivarṇyaśithilāṅgatvadṛgbhramaṇādihetur duḥkhaviśeṣo glāniḥ/",
  "GK16jgrasg1u:1558": "yathā--",
  "GK16jgrasg1u:1559": "“śayitā śaivalaśayane suṣamāśeṣā navendulekheva/",
  "GK16jgrasg1u:1560": "priyam āgatam api savidhe satkurute madhuravīkṣaṇair eva//“",
  "GK16jgrasg1u:1561": "atra priyaviraho vibhāvaḥ/",
  "GK16jgrasg1u:1562": "madhuravīkṣaṇair evety evakāreṇa bodhyamānā pratyudgamacaraṇanipatanāśleṣādīnāṃ nivṛttir anubhāvaḥ/",
  "GK16jgrasg1u:1563": "na cātra śramaḥ śaṅkyaḥ,",
  "GK16jgrasg1u:1564": "kāraṇābhāvāt/",
  "GK16jgrasg1u:1565": "kecit tu vyādhyādiprabhavabalanāśaṃ glānim āhuḥ/",
  "GK16jgrasg1u:1566": "teṣāṃ mate cittavṛttyātmakeṣu bhāveṣu nāśarūpāyā glāneḥ kathaṃ samāveśa iti dhyeyam/",
  "GK16jgrasg1u:1567": "yady api “balasyāpacayo glānir ādhivyādhisamudbhavaḥ” iti lakṣaṇavākyād apacayaśabdena nāśa eva pratiyate,",
  "GK16jgrasg1u:1568": "tathāpi prāg uktānupapattyā balanāśajanyaṃ duḥkham eva balāpacayaśabdena",
  "GK16jgrasg1u:1569": "vivakṣitam/",
  "GK16jgrasg1u:1570": "duḥkhadāridryāparādhādijanitaḥ svāpakarṣabhāṣaṇādihetuś cittavṛttiviśeṣo dainyam//",
  "GK16jgrasg1u:1571": "udāharaṇam--",
  "GK16jgrasg1u:1572": "“hatakena mayā vanāntare vanajākṣī sahasā vivāsitā/",
  "GK16jgrasg1u:1573": "adhunā mama kutra sā satī patitasyeva parā sarasvatī//“",
  "GK16jgrasg1u:1574": "sītāṃ parityaktavato bhagavataḥ śrīrāmabhadrasyeyam uktiḥ/",
  "GK16jgrasg1u:1575": "atra sītāparityāgarūpo 'parādhas tajjanyaṃ duḥkhaṃ vā vibhāvaḥ/",
  "GK16jgrasg1u:1576": "patitasāmyarūpasvāpakarṣabhāṣaṇam anubhāvaḥ/",
  "GK16jgrasg1u:1577": "yad āhuḥ--",
  "GK16jgrasg1u:1578": "“cintautsukyān manastāpād daurgatyāc ca vibhāvataḥ/",
  "GK16jgrasg1u:1579": "anubhāvāt tu śiraso 'bhyāvṛtter gātragauravāt//",
  "GK16jgrasg1u:1580": "dehopaskaraṇatyāgād dainyaṃ bhāvaṃ vibhāvayet//” iti/",
  "GK16jgrasg1u:1581": "“daurgatyāder anaujasyaṃ dainyaṃ malinatādikṛt/” iti ca/",
  "GK16jgrasg1u:1582": "atra hatakena mayā vivāsitā na tu vidhinety etasyārthasya patitopamayaiva paripoṣaḥ,",
  "GK16jgrasg1u:1583": "na tu śūdrādyupamayā/",
  "GK16jgrasg1u:1584": "yataḥ śūdrasya jātyaiva śrutidaurlabhyaṃ vidhinā kṛtam/",
  "GK16jgrasg1u:1585": "patitasya tu brāhmaṇāder vidhinā śrutisulabhatve svabhāvena kṛte 'pi tenaiva tathāvidhaṃ pāpam ācaratā svataḥ śrutir dūrīkṛteti tasya patitena sāmyam,",
  "GK16jgrasg1u:1586": "tasyāś ca śrutyety upamālaṃkāro dainyam evālaṃkurute/",
  "GK16jgrasg1u:1587": "tathā mayeti seti copādānalakṣaṇāmūladhvanibhyāṃ kṛtaghnatvakṛtajñātvanirdayatvadayāvatītvādyanekadharmaprakāśanadvārā tad eva paripoṣyate,",
  "GK16jgrasg1u:1588": "seti smṛtyā ca leśataḥ pratīyamānayā/",
  "GK16jgrasg1u:1589": "iṣṭāprāptyaniṣṭaprāptyādijanitā dhyānāparaparyāyā vaivarṇyabhūlekhanādhomukhatvādihetuś cittavṛttiviśeṣaś cintā//",
  "GK16jgrasg1u:1590": "yad āhuḥ--",
  "GK16jgrasg1u:1591": "“vibhāvā yatra dāridryam aiśvaryabhraṃśanaṃ tathā/",
  "GK16jgrasg1u:1592": "iṣṭārthāpahṛtiḥ śaśvacchvāsocchvāsāv adhomukham//",
  "GK16jgrasg1u:1593": "saṃtāpaḥ smaraṇaṃ caiva kārśyaṃ dehānupaskṛtiḥ/",
  "GK16jgrasg1u:1594": "adhṛtiś cānubhāvāḥ syuḥ sā cintā parikīrtitā//",
  "GK16jgrasg1u:1595": "vitarko 'syāḥ kṣaṇe pūrve pāścāttye vopajāyate//” iti/",
  "GK16jgrasg1u:1596": "“dhyānaṃ cintā hitānāpteḥ saṃtāpādikarī matā/” iti ca/",
  "GK16jgrasg1u:1597": "udāharaṇam-",
  "GK16jgrasg1u:1598": "“adharadyutir astapallavā mukhaśobhā śaśikāntilaṅghinī/",
  "GK16jgrasg1u:1599": "akṛtapratimā tanuḥ kṛtā vidhinā kasya kṛte mṛgīdṛśaḥ//“",
  "GK16jgrasg1u:1600": "atra tadaprāptir vibhāvaḥ/",
  "GK16jgrasg1u:1601": "anutāpādaya ākṣepyā anubhāvāḥ/",
  "GK16jgrasg1u:1602": "na cātrautsukyadhvanir iti vācyam/",
  "GK16jgrasg1u:1603": "kasya kṛtaity anirdhāritadharmyālambanāyāś cintāyā eva pratīyamānatayā sato 'py autsukyasyaitadvākyena prādhānyenā 'bodhanāt/",
  "GK16jgrasg1u:1604": "madyādyupayogajanmā ullāsākhyaḥ śayanahasitādihetuś cittavṛttiviśeṣo madaḥ//",
  "GK16jgrasg1u:1605": "yadāhuḥ--",
  "GK16jgrasg1u:1606": "“saṃmohānandasaṃdoho mado madyopayogajaḥ/",
  "GK16jgrasg1u:1607": "” iti/",
  "GK16jgrasg1u:1608": "tatrottame puruṣe svāpo 'nubhāvaḥ/",
  "GK16jgrasg1u:1609": "madhyame hasitagāne/",
  "GK16jgrasg1u:1610": "nīce tu rodanaparuṣoktyādi/",
  "GK16jgrasg1u:1611": "ayaṃ madas trividhaḥ,",
  "GK16jgrasg1u:1612": "taruṇamadhyamādhamabhedāt/",
  "GK16jgrasg1u:1613": "avyaktāsaṃgatavākyaiḥ sukumāraskhaladgatyā ca yo 'bhinīyate sa ādyāḥ/",
  "GK16jgrasg1u:1614": "bhujākṣepaskhalitaghūrṇitādibhir madhyamaḥ/",
  "GK16jgrasg1u:1615": "gatibhaṅgasmṛtināśahikkācchardyābhir adhamaḥ/",
  "GK16jgrasg1u:1616": "udāharaṇam--",
  "GK16jgrasg1u:1617": "“madhurataraṃ smayamānaḥ svasminn evālapañ śanaiḥ kim api/",
  "GK16jgrasg1u:1618": "kokanadayaṃs trilokīm ālambanaśūnyam īkṣate kṣībaḥ//“",
  "GK16jgrasg1u:1619": "atra mādakadravyasevanaṃ vibhāvaḥ/",
  "GK16jgrasg1u:1620": "avyaktālāpādy anubhāvaḥ/",
  "GK16jgrasg1u:1621": "atra mattasvabhāvavarṇanasya tanniṣṭhamadavyañjanārthatvān madabhāva eva pradhānam iti na svabhāvoktyalaṃkārasyaprādhānyam,",
  "GK16jgrasg1u:1622": "api tu taddhvanyupaskārakatvam eva/",
  "GK16jgrasg1u:1623": "idaṃ vā punar udāharaṇam--",
  "GK16jgrasg1u:1624": "“madhurasān madhuraṃ hi tavādharaṃ taruṇi madvadane viniveśaya/",
  "GK16jgrasg1u:1625": "mama gṛhāṇa kareṇa karāmbujaṃ papapatāmi hahā bhabhabhūtale//“",
  "GK16jgrasg1u:1626": "atrāpi sa eva vibhāvaḥ/",
  "GK16jgrasg1u:1627": "adhikavarṇoccāraṇādir anubhāvaḥ/",
  "GK16jgrasg1u:1628": "pūrvārdhagatā grāmyoktir uttarārdhe ca taruṇīkare 'mbujopameyatayā nirūpaṇīye svakarasya tadupameyatayā nirūpaṇaṃ ca madam eva poṣayataḥ/",
  "GK16jgrasg1u:1629": "bahutaraśārīravyāpārajanmā niḥśvā sāṅgasaṃmardanidrādikāraṇībhūtaḥ khedaviśeṣaḥ śramaḥ//",
  "GK16jgrasg1u:1630": "yad ahuḥ--",
  "GK16jgrasg1u:1631": "“adhvavyāyāmasevādyair vibhāvair anubhāvakaiḥ/",
  "GK16jgrasg1u:1632": "gātrasaṃvāhanair āsya saṃkocair aṅgamoṭanaiḥ//",
  "GK16jgrasg1u:1633": "niḥśvāsairjṛmbhitair mandaiḥ pādotkṣepaiḥ śramo mataḥ//” iti/",
  "GK16jgrasg1u:1634": "“śramaḥ khedo 'dhvagatyāder nidrāśvāsādikṛnmataḥ/” iti ca/",
  "GK16jgrasg1u:1635": "ayaṃ ca saty api bale jāyate,",
  "GK16jgrasg1u:1636": "śārīravyāpārād eva ca jāyate,",
  "GK16jgrasg1u:1637": "na tu glāniḥ/",
  "GK16jgrasg1u:1638": "ato glāneḥ śramasya bhedaḥ/",
  "GK16jgrasg1u:1639": "udāharaṇam--",
  "GK16jgrasg1u:1640": "“vidhāya sā madvadanānukūlaṃ kapolamūlaṃ hṛdaye śayānā/",
  "GK16jgrasg1u:1641": "cirāya citre likhiteva tanvī na spandituṃ mandam api kṣamāsīt//“",
  "GK16jgrasg1u:1642": "atra viparītasuratarūpaḥ śārīravyāpāro vibhāvaḥ/",
  "GK16jgrasg1u:1643": "spandarāhityaśayanādayo 'nubhāvāḥ/",
  "GK16jgrasg1u:1644": "na cātra nidrābhāvadhvananena gatārthateti śaṅkyam/",
  "GK16jgrasg1u:1645": "suṣuptau hi jñānarāhityenaiva yatnarāhityān mandam api spandituṃ na kṣamāsīd ity asyānatiprayojanakatvāpatteḥ,",
  "GK16jgrasg1u:1646": "śīṅābhihitatayā tasyā vyaṅgyatvānupapatteś ca/",
  "GK16jgrasg1u:1647": "śrame tv ānuguṇyam ucitam/",
  "GK16jgrasg1u:1648": "rūpadhanavidyādipratyuktātmotkarṣajñānādhīnaparāvahelanaṃ garvaḥ//",
  "GK16jgrasg1u:1649": "udāharaṇam--",
  "GK16jgrasg1u:1650": "“ā mūlād ratnasānor malayavalayitād ā ca kūlāt payodher",
  "GK16jgrasg1u:1651": "yāvantaḥ santi kāvyapraṇayanapaṭavas te viśaṅkaṃ vadantu/",
  "GK16jgrasg1u:1652": "mṛdvīkāmadhyaniryanmasṛṇarasajharīmādhurībhāgyabhājāṃ",
  "GK16jgrasg1u:1653": "vācām ācāryatāyāḥ padam anubhavituṃ ko 'sti dhanyo madanyaḥ//“",
  "GK16jgrasg1u:1654": "atra svakīyakavitāyā ananyasādhāraṇatājñānaṃ vibhāvaḥ/",
  "GK16jgrasg1u:1655": "parādhikṣepaparaitādṛśavākyaprayogo 'nubhāvaḥ/",
  "GK16jgrasg1u:1656": "imaṃ cāsūyāpi leśataḥ puṣṇāti/",
  "GK16jgrasg1u:1657": "utsāhapradhāno gūḍhagarvo hi vīrarasadhvaniḥ,",
  "GK16jgrasg1u:1658": "ayaṃ tu garvapradhāna iti tasmād asya viśeṣaḥ/",
  "GK16jgrasg1u:1659_0": "tathā hi vīrarasaprasaṅge prāg udāhṛte “yadi vakti-“ityādi padye gīṣpatināgirām adhidevatayāpi",
  "GK16jgrasg1u:1659_1": "sākam ahaṃ vadiṣyāmīti vacanenābhivyaktasyotsāhasya paripoṣakatayā sthitaḥ sarvebhyaḥ",
  "GK16jgrasg1u:1659_2": "paṇḍitebhyo 'ham adhika iti garvaḥ,",
  "GK16jgrasg1u:1660": "na tu prakṛtapadya iva nāsty eva mahītale madanya iti sphuṭoditena solluṇṭhavacanenānubhāvena prādhānyena pratīyamānaḥ/",
  "GK16jgrasg1u:1661": "śramādiprayojyaṃ cetaḥsaṃmīlanaṃ nidrā//",
  "GK16jgrasg1u:1662": "netranimīlanagātraniṣkriyatvādayo 'syā anubhāvāḥ/",
  "GK16jgrasg1u:1663": "udāharaṇam--",
  "GK16jgrasg1u:1664": "“sā madāgamanabṛṃhitatoṣā jāgareṇa gamitākhiladoṣā/",
  "GK16jgrasg1u:1665": "bodhitāpi bubudhe madhūpair na prātar ānanajasaurabhalubdhaiḥ//“",
  "GK16jgrasg1u:1666": "rātrijāgaraṇaśramo 'tra vibhāvaḥ/",
  "GK16jgrasg1u:1667": "madhupair bodhābhāvo 'nubhāvaḥ/",
  "GK16jgrasg1u:1668": "śāstrādivicārajanyam arthanirdhāraṇaṃ matiḥ//",
  "GK16jgrasg1u:1669": "atra niḥśaṅkatadarthānuṣṭhānasaṃśayocchedādayo 'nubhāvāḥ/",
  "GK16jgrasg1u:1670": "udāharaṇam--",
  "GK16jgrasg1u:1671": "“nikhilaṃ jagad eva naśvaraṃ punar asmin nitarāṃ kalevaram/",
  "GK16jgrasg1u:1672": "atha tasya kṛte kiyānayaṃ kriyate hanta mayā pariśramaḥ//“",
  "GK16jgrasg1u:1673": "“śarīram etajjalabudbudopamam” ityādiśāstraparyālocanam atra vibhāvaḥ/",
  "GK16jgrasg1u:1674": "hantapadagamyā svanindā rājasevādiviratir vitṛṣṇatā cānubhāvaḥ/",
  "GK16jgrasg1u:1675": "jhagiti mater eva camatkārād dhvanivyapadeśahetutā,",
  "GK16jgrasg1u:1676": "na śāntasya,",
  "GK16jgrasg1u:1677": "vilambena pratiteḥ/",
  "GK16jgrasg1u:1678": "rogavirahādiprabhavo manastāpo vyādhiḥ//",
  "GK16jgrasg1u:1679": "gātraśaithilyaśvāsādayo 'trānubhāvāḥ/",
  "GK16jgrasg1u:1680": "yadāhuḥ--",
  "GK16jgrasg1u:1681": "“ekaikaśo dvandvaśo vā trayāṇāṃ vā prakopataḥ/",
  "GK16jgrasg1u:1682": "vātapittakaphānāṃ syur vyādhayo ye jvarādayaḥ//",
  "GK16jgrasg1u:1683": "iha tatprabhavo bhāvo vyādhir ity abhidhīyate//“",
  "GK16jgrasg1u:1684": "udāharaṇam--",
  "GK16jgrasg1u:1685": "“hṛdaye kṛtaśaivalānuṣaṅgā muhur aṅgāni yatas tataḥ kṣipantī/",
  "GK16jgrasg1u:1686": "tadudantapare mukhe sakhīnām atidīnām iyam ādadhāti dṛṣṭim//“",
  "GK16jgrasg1u:1687": "viraho 'tra vibhāvaḥ/",
  "GK16jgrasg1u:1688": "aṅgakṣepādir anubhāvaḥ/",
  "GK16jgrasg1u:1689": "bhīror ghorasattvadarśanasphūrjathuśravaṇādijanmā cittavṛttiviśeṣas trāsaḥ//",
  "GK16jgrasg1u:1690": "anubhāvāś cāsya romāñcakampastambhabhramādayaḥ/",
  "GK16jgrasg1u:1691": "yadāhuḥ--",
  "GK16jgrasg1u:1692": "“autpātikair manaḥ kṣepas trāsaḥ kampādikārakaḥ/“",
  "GK16jgrasg1u:1693": "udāharaṇam--",
  "GK16jgrasg1u:1694": "“ālīṣu kelīrabhasena bālā muhur mamālāpam upālapantī/“",
  "GK16jgrasg1u:1695": "ārād upākarṇya giraṃ madīyāṃ saudāminīyāṃ suṣamā mayāsīt//",
  "GK16jgrasg1u:1696": "atra patyā svavacanākarṇanaṃ vibhāvaḥ/",
  "GK16jgrasg1u:1697": "palāyanam anubhāvaḥ/",
  "GK16jgrasg1u:1698": "na cātra lajjāyā vyaṅgyatvam āśaṅkanīyam/",
  "GK16jgrasg1u:1699": "śaiśavenaiva tasyā nirāsāt/",
  "GK16jgrasg1u:1700": "idaṃ vā viviktam udāharaṇam--",
  "GK16jgrasg1u:1701": "“mā",
  "GK16jgrasg1u:1702": "kuru kaśāṃ karābje karuṇāvati kampate mama svāntam/",
  "GK16jgrasg1u:1703": "khelan na jātu gopair amba vilambaṃ kariṣyāmi//“",
  "GK16jgrasg1u:1704": "eṣā bhagavato līlāgopakiśorasyoktiḥ/",
  "GK16jgrasg1u:1705": "nidrāvibhāvotthajñānaṃ suptam//",
  "GK16jgrasg1u:1706": "svapna iti yāvat/",
  "GK16jgrasg1u:1707": "asyānubhāvaḥ pralāpādiḥ/",
  "GK16jgrasg1u:1708": "netranimīlanādayas tu nidrāyā evānubhāvā na tv asya,",
  "GK16jgrasg1u:1709": "anidaṃjanyatvāt/",
  "GK16jgrasg1u:1710": "yat tu prācīnaiḥ “asyānubhāvā nibhṛtagātranetranimīlanaṃ” ityādy uktaṃ tadanyathāsiddhānām api teṣām etadbhāvavyāpakatvād iti dhyeyam/",
  "GK16jgrasg1u:1711": "udāharaṇam--",
  "GK16jgrasg1u:1712": "“akaruṇa mṛṣābhāṣāsindho vimuñca mamāñcalaṃ",
  "GK16jgrasg1u:1713": "tava paricitaḥ snehaḥ samyaṅ mayety anubhāṣiṇīm/",
  "GK16jgrasg1u:1714": "aviralagaladbāṣpāṃ tanvīṃ nirastavibhūṣaṇāṃ",
  "GK16jgrasg1u:1715": "ka iha bhavatīṃ bhadre nidre vinā vinivedayet//“",
  "GK16jgrasg1u:1716": "eṣā pravāsagatasya svapne 'pi priyām evaṃbhāṣiṇīṃ dṛṣṭavato nidrāṃ prati kasyacid uktiḥ/",
  "GK16jgrasg1u:1717": "yady apy evaṃbhūtāyāḥ priyatamāvasthāyā nivedanena nidre mama bhavatyā mahānupakāraḥ kṛta iti vastu,",
  "GK16jgrasg1u:1718": "vipralambhaśṛṅgāraś cātra pratītipatham avatarati,",
  "GK16jgrasg1u:1719": "tathāpi puraḥsphūrtikatayā svapnadhvananam atrodāhṛtaṃ,",
  "GK16jgrasg1u:1720": "na prānte tayor dhvananaṃ niroddhum īṣṭe/",
  "GK16jgrasg1u:1721": "nidrānāśottaraṃ jāyamāno bodho vibodhaḥ//",
  "GK16jgrasg1u:1722": "nidrānāśaś ca tatpūrtisvapnāntabalavacchabdasparśādibhir jāyata iti ta evātra vibhāvāḥ/",
  "GK16jgrasg1u:1723": "akṣimardanagātramardanādayo 'nubhāvāḥ/",
  "GK16jgrasg1u:1724": "tatra",
  "GK16jgrasg1u:1725": "saṃkṣepeṇodāharaṇam--",
  "GK16jgrasg1u:1726": "“nitarāṃ hitayādya nidrayā me bata yāme carame niveditāyāḥ/",
  "GK16jgrasg1u:1727": "sudṛśo vacanaṃ śṛṇomi yāvan mayi tāvat pracukopa vārivāhaḥ//“",
  "GK16jgrasg1u:1728": "atra garjitaśravaṇaṃ vibhāvaḥ/",
  "GK16jgrasg1u:1729": "priyāvacanaśravaṇollāsanāśo 'nubhāvas tūnneyaḥ/",
  "GK16jgrasg1u:1730": "kecid avidyādhvaṃsajanyam apy amum āmananti/ teṣāṃ mate--",
  "GK16jgrasg1u:1731": "“naṣṭo mohaḥ smṛtir labdhā tvatprasādān mayācyuta/",
  "GK16jgrasg1u:1732": "sthito 'smi gatasaṃdehaḥ kariṣye vacanaṃ tava//“",
  "GK16jgrasg1u:1733": "iti gītāpadyam udāhāryam/",
  "GK16jgrasg1u:1734": "na tu vārivāhaviṣayāyā asūyāyā evātra vākyārthateti śaṅkyam/",
  "GK16jgrasg1u:1735": "vibodhapratītau hi satyāṃ tasminn anaucityāvagame saty anucitavibodhajanakatvena vārivāhe 'sūyāyā vilambena pratīteḥ,",
  "GK16jgrasg1u:1736": "paramukhanirīkṣakatvāt/",
  "GK16jgrasg1u:1737": "syād api tasyā api prādhānyam,",
  "GK16jgrasg1u:1738": "yadi vārivāhe niṣkaruṇatvādibodhakaṃ kiṃcid api syāt/",
  "GK16jgrasg1u:1739": "nāpi svapnasya,",
  "GK16jgrasg1u:1740": "vārivāhanādena tannāśasyaiva pratipatteḥ/",
  "GK16jgrasg1u:1741": "astu vā svapnabhāvapraśamenāsūyayā ca sahāsya saṃkaraḥ/",
  "GK16jgrasg1u:1742": "idaṃ tu nodāhāryam--",
  "GK16jgrasg1u:1743": "“gāḍham āliṅgya sakalāṃ yāminīṃ saha tasthuṣīm/",
  "GK16jgrasg1u:1744": "nidrāṃ vihāya sa prātar āliliṅgātha cetanām//“",
  "GK16jgrasg1u:1745": "vibodhasya cetanāpadavācyatvāt/",
  "GK16jgrasg1u:1746": "yathā kaścit satyapratijño dvābhyāṃ nāyikābhyāṃ dvau kālāv upabhogārthaṃ dattvā yathocite kāla ekām upabhujya kālakantare pravṛtte tāṃ vihāyāparāṃ bhuṅkte,",
  "GK16jgrasg1u:1747": "tathaivāyaṃ rātrau nidrāṃ prātaś cetanām iti samāsokter eveha prakāśanāt/",
  "GK16jgrasg1u:1748": "parakṛtāvajñādinānāparādhajanyo maunavākpāruṣyādikāraṇībhūtaś cittavṛttiviśeṣo 'marṣaḥ//",
  "GK16jgrasg1u:1749": "prāgvat",
  "GK16jgrasg1u:1750": "kāraṇānāṃ kāryāṇāṃ ca krameṇa vibhāvānubhāvatvam/",
  "GK16jgrasg1u:1751": "udāharaṇam--",
  "GK16jgrasg1u:1752": "“vakṣojāgraṃ pāṇināmṛṣya dūre yātasya drāgānanābjaṃ priyasya/",
  "GK16jgrasg1u:1753": "śoṇāgrābhyāṃ bhāminī locanābhyāṃ joṣaṃ joṣam joṣam evāvatasthe//“",
  "GK16jgrasg1u:1754": "iha tv ākasmikastanāgrasparśo vibhāvaḥ/",
  "GK16jgrasg1u:1755": "nayanāruṇyanirnimeṣanirīkṣaṇe anubhāvau/",
  "GK16jgrasg1u:1756": "nanu krodhāmarṣayoḥ sthāyisaṃcāriṇor bhāvayoḥ kiṃ bhedakam iti cet,",
  "GK16jgrasg1u:1757": "viṣayatāvailakṣaṇyam eveti gṛhāṇa/",
  "GK16jgrasg1u:1758": "tatra tu gamakaṃ jhaṭiti paravināśādau pravṛttir vacanavaimukhyādikaṃ ceti kāryavailakṣaṇyam/",
  "GK16jgrasg1u:1759": "vrīḍādibhir nimittair harṣādyanubhāvānāṃ gopanāya janito bhāvaviśeṣo 'vahittham//",
  "GK16jgrasg1u:1760": "taduktam--",
  "GK16jgrasg1u:1761": "“anubhāvapidhānārthe 'vahitthaṃ bhāva ucyate/",
  "GK16jgrasg1u:1762": "tadvibhāvyaṃ bhayavrīḍādhārṣṭyakauṭilyagauravaiḥ//“",
  "GK16jgrasg1u:1763": "yathā--",
  "GK16jgrasg1u:1764": "“prasaṅge gopānāṃ guruṣu mahimānaṃ yadupater",
  "GK16jgrasg1u:1765": "upākarṇya svidyatpulakitakapolā kulavadhūḥ/",
  "GK16jgrasg1u:1766": "viṣajvālājālaṃ jhagiti vamataḥ pannagapateḥ",
  "GK16jgrasg1u:1767": "phaṇāyāṃ sāścaryaṃ kathayatitarāṃ tāṇḍavavidhim//",
  "GK16jgrasg1u:1768": "atra",
  "GK16jgrasg1u:1769": "vrīḍā vibhāvaḥ/",
  "GK16jgrasg1u:1770": "tādṛśakāliyakathāprasaṅgo 'nubhāvaḥ/",
  "GK16jgrasg1u:1771": "evaṃ bhayādiprayojyam apy udāhāryam/",
  "GK16jgrasg1u:1772": "adhikṣepāpamānādiprabhavā kim asya karomītyādyākārā cittavṛttir ugratā//",
  "GK16jgrasg1u:1773": "yadāhuḥ--",
  "GK16jgrasg1u:1774": "“nṛpāparādho 'saddoṣakīrtanaṃ coradhāraṇam/",
  "GK16jgrasg1u:1775": "vibhāvāḥ syur atho bandho vadhas tāḍanabhanabhartsane//",
  "GK16jgrasg1u:1776": "ete yatrānubhāvās tadaugryaṃ nirdayatātmakam//” iti/",
  "GK16jgrasg1u:1777": "yathā--",
  "GK16jgrasg1u:1778": "“avāpya bhaṅgaṃ khalu saṃgarāṅgaṇe nitāntam aṅgādhipater amaṅgalam/",
  "GK16jgrasg1u:1779": "paraprabhāvaṃ mama gāṇḍivaṃ dhanur vinindatas te hṛdayaṃ na kampate//“",
  "GK16jgrasg1u:1780": "eṣā karṇena parābhūtaṃ gāṇḍivaṃ nindantaṃ yudhiṣṭhiraṃ prati dhanaṃjayasyoktiḥ/",
  "GK16jgrasg1u:1781": "yudhiṣṭhirakartṛkā gāṇḍivanindātra vibhāvaḥ/",
  "GK16jgrasg1u:1782": "vadhecchānubhāvaḥ/",
  "GK16jgrasg1u:1783": "na cāmarṣogratayor nāsti bheda iti vācyam/",
  "GK16jgrasg1u:1784": "prāg udāhṛte 'marṣadhvanāv ugratāyā apratīteḥ/",
  "GK16jgrasg1u:1785": "nāpy asau krodhaḥ/",
  "GK16jgrasg1u:1786": "tasya sthāyitvenāsyāḥ saṃcāriṇītvenaiva bhedāt/",
  "GK16jgrasg1u:1787": "vipralambhamahāpattiparamānandādijanmā 'nyasminn anyāvabhāsa unmādaḥ//",
  "GK16jgrasg1u:1788": "śuktirajatādijñānavyāvṛttaye janmāntam/",
  "GK16jgrasg1u:1789": "udāharaṇam--",
  "GK16jgrasg1u:1790": "“akaruṇahṛdaya priyatama muñcāmi tvām itaḥ paraṃ nāham/",
  "GK16jgrasg1u:1791": "ity ālapati karāmbujam ādāyālījanasya vikalā sā//“",
  "GK16jgrasg1u:1792": "eṣā",
  "GK16jgrasg1u:1793": "pravāsagataṃ svanāyikāvṛttāntaṃ pṛcchantaṃ nāyakaṃ prati kasyāścit saṃdeśahāriṇyā uktiḥ/",
  "GK16jgrasg1u:1794": "priyaviraho 'tra vibhāvaḥ/",
  "GK16jgrasg1u:1795": "asaṃbaddhoktir anubhāvaḥ/",
  "GK16jgrasg1u:1796": "unmādasya vyādhāv antarbhāve saṃbhavaty api pṛthag upādānaṃ vyādhyantarāpekṣayā vaicitryaviśeṣasphoraṇāya/",
  "GK16jgrasg1u:1797": "rogādijanyā mūrchārūpā maraṇaprāgavasthā maraṇam//",
  "GK16jgrasg1u:1798": "na cātra prāṇaviyogātmakaṃ mukhyaṃ maraṇam ucitaṃ grahītum/",
  "GK16jgrasg1u:1799": "cittavṛttyātmakeṣu bhāveṣu tasyāprasakteḥ/",
  "GK16jgrasg1u:1800": "bhāveṣu ca sarveṣu kāryasahavartitayā śarīraprāṇasaṃyogasya hetutvāt/",
  "GK16jgrasg1u:1801": "udāharaṇam--",
  "GK16jgrasg1u:1802": "“dayitasya guṇānanusmarantī śayane saṃprati yā vilokitāsīt/",
  "GK16jgrasg1u:1803": "adhunā khalu hanta sā kṛśāṅgī giram aṅgīkurute na bhāṣitāpi//“",
  "GK16jgrasg1u:1804": "priyaviraho 'tra vibhāva/",
  "GK16jgrasg1u:1805": "vacanavirāmo 'nubhāvaḥ/",
  "GK16jgrasg1u:1806": "hantapadasyātrātyantam upakārakatvād vākyavyaṅgyo 'py ayaṃ bhāvaḥ padavyaṅgyatām āvahati/",
  "GK16jgrasg1u:1807": "etena bhāvasya padavyaṅgyatāyāṃ nātyantaṃ vaicitryam iti parāstam/",
  "GK16jgrasg1u:1808": "dayitasya guṇān anusmarantīty anena vyajyamānaṃ “caramāvasthāyām api tasyā dayitaguṇavismaraṇaṃ nābhūd” iti vastu,",
  "GK16jgrasg1u:1809": "vipralambhasya śokasya vā caramam abhivyaktasya poṣakam/",
  "GK16jgrasg1u:1810": "ayaṃ ca bhāvaḥ svavyañjakavākyottaravartinā vākyāntareṇa saṃdarbhaghaṭakena nāyikādeḥ pratyujjīvanavarṇane vipralambhasya,",
  "GK16jgrasg1u:1811": "anyathā tu karuṇasya poṣaka iti vivekaḥ/",
  "GK16jgrasg1u:1812": "kavayaḥ punar amuṃ prādhānyena na varṇayanti,",
  "GK16jgrasg1u:1813": "amaṅgalaprāyatvāt/",
  "GK16jgrasg1u:1814": "saṃdehādyanantaraṃ jāyamāna ūho vitarkaḥ//",
  "GK16jgrasg1u:1815": "sa ca niścayānukūlaḥ/",
  "GK16jgrasg1u:1816": "“yadi sā mithilendranandinī nitarām eva na vidyate bhuvi/",
  "GK16jgrasg1u:1817": "atha me katham asti jīvitaṃ na vinālambanam āśritasthitiḥ//“",
  "GK16jgrasg1u:1818": "svātmani bhagavato rāmasyaiṣoktiḥ/",
  "GK16jgrasg1u:1819": "bhuvi sītāsti na veti saṃdeho 'tra vibhāvaḥ/",
  "GK16jgrasg1u:1820": "bhrūkṣepaśiroṅgulinartanam ākṣiptam anubhāvaḥ/",
  "GK16jgrasg1u:1821": "na cāsau cinteti śakyaṃ vaditum,",
  "GK16jgrasg1u:1822": "cintāyā niyamena niścayaṃ pratyaprayojakatvāt/",
  "GK16jgrasg1u:1823": "kiṃ bhaviṣyati kathaṃ bhaviṣyatīty ādy ākārāyāś cintāyāḥ,",
  "GK16jgrasg1u:1824": "idam itthaṃ bhavitum arhati prāyaśa ityākārasya vitarkasya viṣayavailakṣaṇyopalambhāc ca/",
  "GK16jgrasg1u:1825": "na vinetyādinokto 'rthāntaranyāso 'py asminn evānukūlaḥ/",
  "GK16jgrasg1u:1826": "iṣṭāsiddhirājagurvādyaparādhādijanyo 'nutāpo viṣādaḥ//",
  "GK16jgrasg1u:1827": "udāharaṇam--",
  "GK16jgrasg1u:1828": "“bhāskarasūnāv astaṃ yāte jāte ca pāṇḍavotkarṣe/",
  "GK16jgrasg1u:1829": "duryodhanasya jīvita katham iva nādyāpi niryāsi//“",
  "GK16jgrasg1u:1830": "atra svāpakarṣaparotkarṣayor darśanaṃ vibhāvaḥ/",
  "GK16jgrasg1u:1831": "jīvitaniryāṇāśaṃsā,",
  "GK16jgrasg1u:1832": "tadākṣiptaṃ vadananamanādi cānubhāvaḥ/",
  "GK16jgrasg1u:1833": "asminn eva ca viṣādadhvanau duryodhanasyety arthāntarasaṃkramitavācyadhvanir anugrāhakaḥ/",
  "GK16jgrasg1u:1834": "na cātra trāsabhāvadhvanitvaṃ śakyam,",
  "GK16jgrasg1u:1835": "paravīrasya duryodhanasya trāsaleśasyāpyayogāt/",
  "GK16jgrasg1u:1836": "nāpi cintādhvanitvam,",
  "GK16jgrasg1u:1837": "yuddhvā mariṣyāmīti tasya vyavasāyāt/",
  "GK16jgrasg1u:1838": "nāpi dainyadhvanitvam,",
  "GK16jgrasg1u:1839": "sakalasainyakṣaye 'pi vipadas tenāgaṇanāt/",
  "GK16jgrasg1u:1840": "na vā vīrarasadhvanitvam,",
  "GK16jgrasg1u:1841": "maraṇasya śaraṇīkaraṇe parāpakarṣajīvitasyotsāhasyābhāvāt/",
  "GK16jgrasg1u:1842": "idaṃ punar atra nodāhāryam--",
  "GK16jgrasg1u:1843": "“ayi pavanarayāṇāṃ nirdayānāṃ hayānāṃ",
  "GK16jgrasg1u:1844": "ślathaya gatim ahaṃ no saṃgaraṃ draṣṭum īhe/",
  "GK16jgrasg1u:1845": "śrutivivaram amī me dārayanti prakupyad",
  "GK16jgrasg1u:1846": "bhujaganibhabhujānāṃ bāhujānāṃ ninādāḥ//",
  "GK16jgrasg1u:1847": "atra trāsasyaiva pratīyamānatvena",
  "GK16jgrasg1u:1848": "viṣādasyāpratīteḥ/",
  "GK16jgrasg1u:1849": "leśatayā pratitau vā trāsa evānuguṇyaucityena dhvanivyapadeśāyogyatvāt/",
  "GK16jgrasg1u:1850": "adhunaivāsya lābho mamāstv itīcchā autsukyam//",
  "GK16jgrasg1u:1851": "iṣṭavirahādir atra vibhāvaḥ/",
  "GK16jgrasg1u:1852": "tvarācintādayo 'nubhāvāḥ/",
  "GK16jgrasg1u:1853": "yadāhuḥ--",
  "GK16jgrasg1u:1854": "“saṃjātam iṣṭavirahād uddīptaṃ priyasaṃsmṛteḥ/",
  "GK16jgrasg1u:1855": "nidrayā tandrayā gātragauraveṇa ca cintayā//",
  "GK16jgrasg1u:1856": "anubhāvitam ākhyātam autsukyaṃ bhāvakovidaiḥ//” iti/",
  "GK16jgrasg1u:1857": "udāharaṇam--",
  "GK16jgrasg1u:1858": "“nipatadbāṣpasaṃrodham uktacāñcalyatārakam/",
  "GK16jgrasg1u:1859": "kadā nayananīlābjam ālokeya mṛgīdṛśaḥ//“",
  "GK16jgrasg1u:1860": "anarthātiśayajanitā cittasya saṃbhramākhyā vṛttir āvegaḥ//",
  "GK16jgrasg1u:1861": "udāharaṇam--",
  "GK16jgrasg1u:1862": "“līlayā vihitasindhubandhana so 'yam eti raghuvaṃśanandanaḥ/",
  "GK16jgrasg1u:1863": "darpadurvilasito daśānanaḥ kutra yāmi nikaṭe kulakṣayaḥ//",
  "GK16jgrasg1u:1864": "eṣā svātmani mandodaryā uktiḥ/",
  "GK16jgrasg1u:1865": "raghunandanāgamanam atra vibhāvaḥ/",
  "GK16jgrasg1u:1866": "kutra yāmīty etad vyaṅgyaḥ sthairyābhāvo 'nubhāvaḥ/",
  "GK16jgrasg1u:1867": "na cātra cintā prādhānyena vyajyata iti śakyate vaktum,",
  "GK16jgrasg1u:1868": "kutra yāmīti sphuṭaṃ pratītena sthairyābhāvenodvegasyeva cintāyā apratyāyanāt/",
  "GK16jgrasg1u:1869": "paraṃ tv āvegacarvaṇāyāṃ tatparipoṣakatayā guṇatvena cintāpi viṣayībhavati/",
  "GK16jgrasg1u:1870": "cintotkaṇṭhābhayaviraheṣṭāniṣṭadarśanaśravaṇādijanyāvaśyakartavyārthapratisaṃdhānavikalā cittavṛttir jaḍatā//",
  "GK16jgrasg1u:1871": "iyaṃ ca mohāt pūrvataḥ parataś ca jāyate/",
  "GK16jgrasg1u:1872": "yad āha--",
  "GK16jgrasg1u:1873": "“kāryāviveko jaḍatā pasyataḥ śṛṇvato 'pi vā/",
  "GK16jgrasg1u:1874": "tadvibhāvāḥ priyāniṣṭadarśanaśravaṇe rujā//",
  "GK16jgrasg1u:1875": "anubhāvās tv amī tūṣṇīṃ bhāvavismaraṇādayaḥ/",
  "GK16jgrasg1u:1876": "sā pūrvaṃ parato vā syān mohād iti vidāṃ matam//“",
  "GK16jgrasg1u:1877": "udāharaṇam--",
  "GK16jgrasg1u:1878": "“yad avadhi dayito vilocanābhyāṃ sahacari daivavaśena dūrato 'bhūt/",
  "GK16jgrasg1u:1879": "tad avadhi śithilīkṛto madīyair atha karaṇaiḥ praṇayo nijakriyāsu//“",
  "GK16jgrasg1u:1880": "priyaviraho 'tra vibhāvaḥ/",
  "GK16jgrasg1u:1881": "karaṇaiś cakṣuḥśravaṇādibhiḥ kriyāsu tattatpramitiṣu praṇayasya śithilīkaraṇam anubhāvaḥ/",
  "GK16jgrasg1u:1882": "mohe cakṣurādibhiś cākṣuṣāder ajananam, iha",
  "GK16jgrasg1u:1883": "tu prakāraviśeṣavaiśiṣṭyena bāhulyenājananam iti tasmād asya viśeṣaḥ/",
  "GK16jgrasg1u:1884": "ata evodāharaṇe śithilīkṛta ity uktam,",
  "GK16jgrasg1u:1885": "na tu tyakta iti/",
  "GK16jgrasg1u:1886": "atitṛptigarbhavyādhiśramādijanyā cetasaḥ kriyānunmukhatālasyam//",
  "GK16jgrasg1u:1887": "atra ca nāsāmarthyam/",
  "GK16jgrasg1u:1888": "nāpi kāryākāryavivekaśūnyatvam/",
  "GK16jgrasg1u:1889": "tena kāryākaraṇarūpasyānubhāvasya tulyatve 'pi glāner jaḍatāyāś cāsya bhedaḥ/",
  "GK16jgrasg1u:1890": "udāharaṇam--",
  "GK16jgrasg1u:1891": "“nikhilāṃ",
  "GK16jgrasg1u:1892": "rajanīṃ priyeṇa dūrād upayātena vibodhitā kathābhiḥ/",
  "GK16jgrasg1u:1893": "adhikaṃ na hi pārayāmi vaktuṃ sakhi mā jalpa tavāyasī rasajñā//“",
  "GK16jgrasg1u:1894": "eṣā hi priyāgamanadvitīyadivase muhurniśāvṛttāntaṃ pṛcchantīṃ sakhīṃ prati rajanijāgaraṇajanitālasyāyāḥ kasyāścid uktiḥ/",
  "GK16jgrasg1u:1895": "atra rajanijāgaraṇaṃ vibhāvaḥ/",
  "GK16jgrasg1u:1896": "adhikasaṃbhāṣaṇābhāvo 'nubhāvaḥ/",
  "GK16jgrasg1u:1897": "jaḍatāyāṃ mohāt pūrvavartitvam uttaravartitvaṃ vā niyatam,",
  "GK16jgrasg1u:1898": "na tv atrety aparo viśeṣaḥ/",
  "GK16jgrasg1u:1899": "gopanīyaviṣayatvād yadi kathābhir ity avivakṣitavācyaṃ tadā śramo 'stu paripoṣakaḥ/",
  "GK16jgrasg1u:1900": "śramajanye hy ālasye śramasya poṣakatāyā avāryatvāt/",
  "GK16jgrasg1u:1901": "atitṛptyādijanite tv ālasye śramād viviktaviṣayatvaṃ bodhyam/",
  "GK16jgrasg1u:1902": "parotkarṣadarśanādijanyaḥ paranindādikāraṇībhūtaś cittavṛttiviśeṣo 'sūyā//",
  "GK16jgrasg1u:1903": "imām evāsahanādiśabdair vyavaharanti/",
  "GK16jgrasg1u:1904": "yathā--",
  "GK16jgrasg1u:1905": "“kutra śaivaṃ dhanur idaṃ kva cāyaṃ prākṛtaḥ śiśuḥ/",
  "GK16jgrasg1u:1906": "bhaṅgas tu sarvasaṃhartrā kālenaiva vinirmitaḥ//“",
  "GK16jgrasg1u:1907": "eṣā bhagnaharakārmukasya bhagavato rāmasya parākramam asahamānānāṃ tatratyānāṃ rājñām uktiḥ/",
  "GK16jgrasg1u:1908": "atra ca śrīmaddāśarathibalasya sarvotkṛṣṭatāyā darśanaṃ vibhāvaḥ/",
  "GK16jgrasg1u:1909": "prākṛtaśiśupadagamyā nindā anubhāvaḥ/",
  "GK16jgrasg1u:1910": "“tṛṣṇālolavilocane kalayati prācīṃ cakoravraje",
  "GK16jgrasg1u:1911": "maunaṃ muñcati kiṃ ca kairavakule kāme dhanur dhunvati/",
  "GK16jgrasg1u:1912": "māne mānavatījanasya sapadi prasthātukāme 'dhūnā",
  "GK16jgrasg1u:1913": "dhātaḥ kiṃ nu vidhau vidhātum ucito dhārādharāḍambaraḥ//“",
  "GK16jgrasg1u:1914": "atrāpi yady api tadīyocchṛṅkhalatādidarśanajanyā anucitakāritvarūpanindāprakāśānubhāvitā",
  "GK16jgrasg1u:1915": "kavigatā vidhātrālambanāsūyā vyajyata iti śakyate vaktum,",
  "GK16jgrasg1u:1916": "tathāpi kāryakāraṇayos tulyatvād abhivyaktenāmarṣeṇa śabalitaivāsau",
  "GK16jgrasg1u:1917": "na viviktatayā pratiyate/",
  "GK16jgrasg1u:1918": "nahi vidhātur aparādha iva bhagavato rāmasyāparādho 'sti yena kaver iva vīrāṇām apy amarṣo 'bhivyajyeta/",
  "GK16jgrasg1u:1919": "svabhāvo hi mahonnatakriyāniṣpādanaṃ vīrāṇām/",
  "GK16jgrasg1u:1920": "atrāprastutacandravṛttāntena prastutarājakumārādivṛttāntasya dhvananān nāsty asūyādhvanitvam iti tu na vācyam/",
  "GK16jgrasg1u:1921": "ekadhvaner dhvanyantarāvirodhitvāt/",
  "GK16jgrasg1u:1922": "anyathā mahāvākyadhvaner avāntaravākyadhvanibhiḥ,",
  "GK16jgrasg1u:1923": "teṣāṃ ca padadhvanibhiḥ saha sāmānādhikaraṇyaṃ kutrāpi na syāt/",
  "GK16jgrasg1u:1924": "viyogaśokabhayajugupsādīnām atiśayād grahāveśādeś cotpanno vyādhiviśeṣo 'pasmāraḥ//",
  "GK16jgrasg1u:1925": "vyādhitvenāsya kathane 'pi viśeṣākāreṇa punaḥ kathanaṃ bībhatsabhayānakayor asyaiva vyādher aṅgatvaṃ nānyasyeti sphoraṇāya/",
  "GK16jgrasg1u:1926": "vipralambhe tu vyādhyantarasyāpi ca/",
  "GK16jgrasg1u:1927": "udāharaṇam--",
  "GK16jgrasg1u:1928": "“harim āgatam ākarṇya mathurām antakāntakam/",
  "GK16jgrasg1u:1929": "kampamānaḥ śvasan kaṃso nipapāta mahītale//“",
  "GK16jgrasg1u:1930": "atra bhayaṃ vibhāvaḥ/",
  "GK16jgrasg1u:1931": "kampaniḥśvāsapatanādayo 'nubhāvāḥ/",
  "GK16jgrasg1u:1932": "amarṣādijanyavākpāruṣyādikāraṇībhūtā cittavṛttiś capalatā//",
  "GK16jgrasg1u:1933": "yad āhu--",
  "GK16jgrasg1u:1934": "“amarṣaprātikūlyerṣyārāgadveṣāś ca matsaraḥ/",
  "GK16jgrasg1u:1935": "iti yatra vibhāvāḥ syur anubhāvas tu bhartsanam//",
  "GK16jgrasg1u:1936": "vākpāruṣyaṃ prahāraś ca tāḍanaṃ vadhabandhane/",
  "GK16jgrasg1u:1937": "taccāpalam",
  "GK16jgrasg1u:1938": "anālocya kāryakāritvam iṣyate//” iti/",
  "GK16jgrasg1u:1939": "udāharaṇam--",
  "GK16jgrasg1u:1940": "“ahitavrata pāpātman maivaṃ me darśayānanam/",
  "GK16jgrasg1u:1941": "ātmānaṃ hantum icchāmi yena tvam asi bhāvitaḥ//“",
  "GK16jgrasg1u:1942": "eṣā bhagavadanuraktivighaṭanopāyam apaśyataḥ prahlādaṃ prati hiraṇyakaśipor uktiḥ/",
  "GK16jgrasg1u:1943": "bhagavaddveṣotthāpitaḥ putradveṣo 'tra vibhāvaḥ/",
  "GK16jgrasg1u:1944": "ātmavadhecchā paruṣavacanaṃ cānubhāvaḥ/",
  "GK16jgrasg1u:1945": "na cāmarṣa evātra vyajyata iti vācyam/",
  "GK16jgrasg1u:1946": "sadaiva bhagavadanurāgiṇi prahlāde hiraṇyakaśipor amarṣasya cirakālasaṃbhṛtatvenātmavadhecchāyā idaṃprathamatānupapatteḥ/",
  "GK16jgrasg1u:1947": "idaṃprathamakāryasya cedaṃprathamakāraṇaprayojyatayā prācīnacittavṛttivilakṣaṇāyā eva capalatākhyacittavṛtteḥ siddheḥ/",
  "GK16jgrasg1u:1948": "na cāmarṣaprakarṣa evātmavadhecchādikāraṇam abhivyajyatām iti vācyam/",
  "GK16jgrasg1u:1949": "prakarṣasyāpi svābhāvikavilakṣaṇalakṣaṇatāyā āvaśyakatayā tasyaiva capalatāpadārthatvāt/",
  "GK16jgrasg1u:1950": "nīcapuruṣeṣv",
  "GK16jgrasg1u:1951": "ākrośanādhikṣepavyādhitāḍanadāridryeṣṭavirahaparasaṃpaddarśanādibhiḥ,",
  "GK16jgrasg1u:1952": "uttameṣu tv avajñādibhir janitā viṣayadveṣākhyā rodanadīrghaśvāsadīnamukhatādikāriṇī cittavṛttir nirvedaḥ/",
  "GK16jgrasg1u:1953": "udāharaṇam--",
  "GK16jgrasg1u:1954": "“yadi lakṣmaṇa sā mṛgekṣaṇā na madīkṣāsaraṇiṃ sameṣyati/",
  "GK16jgrasg1u:1955": "amunā jaḍajīvitena me jagatā vā viphalena kiṃ phalam//“",
  "GK16jgrasg1u:1956": "nityānityavastuvivekajanyatvābhāvān nāsau rasavyapadeśahetuḥ/",
  "GK16jgrasg1u:1957": "devādiviṣayā ratir yathā--",
  "GK16jgrasg1u:1958": "“bhavaddvāri",
  "GK16jgrasg1u:1959": "krudhyajjayavijayadaṇḍāhatidalat-",
  "GK16jgrasg1u:1960": "kirīṭās te kīṭā iva vidhimahendraprabhṛtayaḥ/",
  "GK16jgrasg1u:1961": "vitiṣṭhante yuṣman nayanaparipātotkalikayā",
  "GK16jgrasg1u:1962": "varākāḥ ke tatra kṣapitamura nākādhipatayaḥ//“",
  "GK16jgrasg1u:1963": "atrāpamānasahanabhagavaddvāraniṣevaṇabhagavatkaṭākṣapātābhilāṣādibhir brahmādigatā bhagavadālambanā ratir nābhivyajyate,",
  "GK16jgrasg1u:1964": "api tu bhagavadaiśvaryam avāṅmanasagocara iti cet tathāpi tādṛśabhagavadaiśvaryavarṇanānubhāvitayā kavigatabhagavadālambanaratyā dhvanitvam akṣatam eva/",
  "GK16jgrasg1u:1965": "idaṃ vodāharaṇam--",
  "GK16jgrasg1u:1966": "“na dhanaṃ na ca rājyasaṃpadaṃ na hi vidyām idam ekam arthaye/",
  "GK16jgrasg1u:1967": "mayi dhehi manāg api prabho karuṇābhaṅgitaraṅgitāṃ dṛśam//“",
  "GK16jgrasg1u:1968": "atra dhanādyapekṣāśūnyasya bhagavaddṛgantapātābhilāṣo hi bhagavaty atyantānuraktiṃ vyanakti/",
  "GK16jgrasg1u:1969": "evaṃ saṃkṣepeṇa nirūpitā bhāvāḥ//",
  "GK16jgrasg1u:1970": "atha katham asya saṃkhyāniyamaḥ/",
  "GK16jgrasg1u:1971": "mātsaryodvegadambherṣyāvivekanirṇayaklaibyakṣamākutukotkaṇṭhāvinayasaṃśayadhārṣṭyādīnām api tatra tatra lakṣyeṣu darśanāt iti cet, na/",
  "GK16jgrasg1u:1972": "ukteṣv evaiṣām antarbhāveṇa saṃkhyāntarānupapatteḥ/",
  "GK16jgrasg1u:1973": "asūyāto mātsaryasya,",
  "GK16jgrasg1u:1974": "trāsād udvegasya,",
  "GK16jgrasg1u:1975": "avahitthākhyād bhāvād dambhasya,",
  "GK16jgrasg1u:1976": "amarṣād īrṣyāyāḥ,",
  "GK16jgrasg1u:1977": "mater vivekanirṇayayoḥ,",
  "GK16jgrasg1u:1978": "dainyāt klaibyasya,",
  "GK16jgrasg1u:1979": "dhṛteḥ kṣamāyāḥ,",
  "GK16jgrasg1u:1980": "autsukyāt kutukotkaṇṭhayoḥ,",
  "GK16jgrasg1u:1981": "lajjāyā vinayasya,",
  "GK16jgrasg1u:1982": "tarkāt saṃśayasya,",
  "GK16jgrasg1u:1983": "cāpalād dhārṣṭyasya ca vastutaḥ sūkṣme bhede 'pi nāntarīyakatayā tadanatiriktasyaivādhyavasāyāt/",
  "GK16jgrasg1u:1984": "munivacanānupālanasya saṃbhava ucchṛṅkhalatāyā anaucityāt/",
  "GK16jgrasg1u:1985": "eṣu ca saṃcāribhāveṣu madhye kecana keṣāṃcana vibhāvā anubhāvāś ca",
  "GK16jgrasg1u:1986": "bhavanti/",
  "GK16jgrasg1u:1987": "tathā hi-- īrṣyāyā nirvedaṃ prati vibhāvatvam,",
  "GK16jgrasg1u:1988": "asūyāṃ prati cānubhāvatvam/",
  "GK16jgrasg1u:1989": "cintāyā nidrāṃ prati vibhāvatvam,",
  "GK16jgrasg1u:1990": "autsukyaṃ prati cānubhāvatetyādi svayam ūhyam/",
  "GK16jgrasg1u:1991": "atha rasābhāsaḥ-- tatra",
  "GK16jgrasg1u:1992": "anucitavibhāvālambanatvaṃ rasābhāsatvam//",
  "GK16jgrasg1u:1993": "vibhāvādāv anaucityaṃ punar lokānāṃ vyavahārato vijñeyam/",
  "GK16jgrasg1u:1994": "yatra teṣām ayuktam iti dhīr iti kecid āhuḥ/",
  "GK16jgrasg1u:1995": "tad apare na kṣamante/",
  "GK16jgrasg1u:1996": "munipatnyādiviṣayakaratyādeḥ saṃgrahe 'pi bahunāyakaviṣayāyā anubhayaniṣṭhāyāś ca rater asaṃgrahāt/",
  "GK16jgrasg1u:1997": "tatra vibhāvagatasyānaucityasyābhāvāt/",
  "GK16jgrasg1u:1998": "tasmād anaucityena ratyādir viśeṣaṇīyaḥ/",
  "GK16jgrasg1u:1999": "itthaṃ cānucitavibhāvālambanāyā bahunāyakaviṣayāyā anubhayaniṣṭhāyāś ca saṃgraha iti/",
  "GK16jgrasg1u:2000": "anaucityaṃ ca prāgvad eva/",
  "GK16jgrasg1u:2001": "tatra rasādyābhāsatvaṃ rasatvādinā na samānādhikaraṇam/",
  "GK16jgrasg1u:2002": "nirmalasyaiva rasāditvāt/",
  "GK16jgrasg1u:2003": "“hetvābhāsatvam iva hetutvena” ity eke/",
  "GK16jgrasg1u:2004": "“na hy anucitatvenātmahāniḥ,",
  "GK16jgrasg1u:2005": "api tu sadoṣatvād ābhāsavyavahāraḥ/",
  "GK16jgrasg1u:2006": "aśvābhāsādivyavahāravat” ity apare/",
  "GK16jgrasg1u:2007": "udāharaṇam--",
  "GK16jgrasg1u:2008": "“śatenopāyānāṃ katham api gataḥ saudhaśikharaṃ",
  "GK16jgrasg1u:2009": "sudhāphenasvacche rahasi śayitāṃ puṣpaśayane/",
  "GK16jgrasg1u:2010": "vibodhya kṣāmāṅgīṃ cakitanayanāṃ smeravadanāṃ",
  "GK16jgrasg1u:2011": "saniḥśvāsaṃ śliṣyaty ahaha sukṛtī rājaramaṇīm//“",
  "GK16jgrasg1u:2012": "atrālambanam anucitapraṇayā rājaramaṇī/",
  "GK16jgrasg1u:2013": "rahorajanyādy uddīpanam/",
  "GK16jgrasg1u:2014": "sāhasena rājāntaḥpure gamanam,",
  "GK16jgrasg1u:2015": "prāṇeṣūpekṣā,",
  "GK16jgrasg1u:2016": "niḥśvāsāśleṣādayaś cānubhāvāḥ/",
  "GK16jgrasg1u:2017": "śaṅkādayaḥ saṃcāriṇaḥ/",
  "GK16jgrasg1u:2018": "niṣiddhālambanakatvāc cāsyā rateḥ,",
  "GK16jgrasg1u:2019": "ābhāsatvaṃ rasasya/",
  "GK16jgrasg1u:2020": "na cātra cakitanayanām ity anena parapuruṣasparśatrāsābhivyaktyā rater anubhayaniṣṭhatety ābhāsatāhetur vācyaḥ/",
  "GK16jgrasg1u:2021": "asyāś ca cirāya tasminn āsaktāyā antaḥpure parapuruṣāgamanasyātyantam asaṃbhāvanayā ka eṣa māṃ bodhayatīty ādāv ucita eva trāsaḥ/",
  "GK16jgrasg1u:2022": "anantaraṃ ca paricayābhivyaktyā so 'yaṃ matpriyo madarthaṃ prāṇān api tṛṇīkṛtyāgata iti jñānād utpannaṃ harṣam abhivyañjayat smeravadanām iti viśeṣaṇaṃ ratiṃ tadīyām api vyanakti/",
  "GK16jgrasg1u:2023": "paraṃ tu prādhānyaṃ nāyakaniṣṭhāyā eva rateḥ,",
  "GK16jgrasg1u:2024": "sakalavākyārthatvāt/",
  "GK16jgrasg1u:2025": "yathā vā--",
  "GK16jgrasg1u:2026": "“bhavanaṃ karuṇāvatī viśantī gamanājñālavalābhalālaseṣu/",
  "GK16jgrasg1u:2027": "taruṇeṣu vilocanābjamālām atha bālā pathi pātayāṃbabhūva//",
  "GK16jgrasg1u:2028_0": "atra kutaś cid āgacchantyāḥ pathi tadīyarūpayauvanagṛhītamānasair yuvabhir anugamyamānāyāḥ",
  "GK16jgrasg1u:2028_1": "kasyāś cid bhavanapraveśasamaye nijasevāsārthakyavijñānāya gamanājñāpanarūpalābhalālaseṣu",
  "GK16jgrasg1u:2028_2": "teṣu paramapariśramasmaraṇasaṃjātakaruṇāyā gamanājñādānanivedakasya vilocanāmbujamālāparikṣepasyānubhāvasya",
  "GK16jgrasg1u:2028_3": "varṇanād abhivyajyamānā ratir bahuvacanena bahuviṣayā gamyata iti bhavaty ayam api rasābhāsaḥ /",
  "GK16jgrasg1u:2029": "yathā vā--",
  "GK16jgrasg1u:2030": "“bhujapañjare gṛhītā navapariṇītā vareṇa vadhūḥ/",
  "GK16jgrasg1u:2031": "tatkālajālapatitā bālakuraṅgīva vepate nitarām//“",
  "GK16jgrasg1u:2032": "atra rater navavadhvā manāg apy asparśād anubhayaniṣṭhatvenābhāsatvam/",
  "GK16jgrasg1u:2033": "yathā coktam--",
  "GK16jgrasg1u:2034": "“upanāyakasaṃsthāyāṃ munigurupatnīgatāyāṃ ca/",
  "GK16jgrasg1u:2035": "bahunāyakaviṣayāyāṃ ratau tathānubhayaniṣṭhāyām//” iti/",
  "GK16jgrasg1u:2036": "atra muniguruśabdayor upalakṣaṇaparatayā rājāder api",
  "GK16jgrasg1u:2037": "grahaṇam/",
  "GK16jgrasg1u:2038": "athātra kiṃ vyaṅgyam--",
  "GK16jgrasg1u:2039": "“vyānamrāś calitāś caiva sphāritāḥ paramākulāḥ/",
  "GK16jgrasg1u:2040": "pāṇḍuputreṣu pāñcālyāḥ patanti prathamā dṛśaḥ//“",
  "GK16jgrasg1u:2041": "atra vyānamratayā dharmātmatāprayojyaṃ yudhiṣṭhire sabhaktitvam,",
  "GK16jgrasg1u:2042": "calitatayā sthūlākāratāprayojyaṃ bhīmasene satrāsatvam,",
  "GK16jgrasg1u:2043": "sphāritatayā alaukikaśauryaśravaṇaprayojyam arjune saharṣatvam,",
  "GK16jgrasg1u:2044": "paramākulatayā paramasaundaryaprayojyaṃ nakulasahadevayor autsukyaṃ ca vyañjayantībhir dṛgbhiḥ pāñcālyā bahuviṣayāyā rater abhivyañjanād rasābhāsa eveti navyāḥ/",
  "GK16jgrasg1u:2045": "prāñcas tv apariṇetṛbahunāyakaviṣayatve rater ābhāsatety āhuḥ/",
  "GK16jgrasg1u:2046": "tatra śṛṅgārarasa iva śṛṅgārābhāso 'pi dvividhaḥ/",
  "GK16jgrasg1u:2047": "saṃyogavipralambhabhedāt/",
  "GK16jgrasg1u:2048": "saṃyogābhāsas tv anupadam evodāhṛtaḥ/",
  "GK16jgrasg1u:2049": "vipralambhābhāso yathā--",
  "GK16jgrasg1u:2050": "“vyatyastaṃ lapati kṣaṇaṃ kṣaṇam atho maunaṃ samālambate",
  "GK16jgrasg1u:2051": "sarvasmin vidadhāti kiṃ ca viṣaye dṛṣṭi nirālambanām/",
  "GK16jgrasg1u:2052": "śvāsaṃ dīrgham urīkaroti na manāg aṅgeṣu dhatte dhṛtiṃ",
  "GK16jgrasg1u:2053": "vaidehīkamanīyatākavalito hā hanta laṅkeśvaraḥ//“",
  "GK16jgrasg1u:2054": "atra sītālambaneyaṃ laṅkeśagatā vipralambharatir anubhayaniṣṭhatayā jagadgurupatnīviṣayakatayā cābhāsatāṃ gatā,",
  "GK16jgrasg1u:2055": "vyatyastaṃ lapatīty ādibhir uktibhir vyajyamānair unmādaśramamohacintāvyādhibhis tathaivābhāsatāṃ gataiḥ prādhānyena paripoṣyamāṇā dhvanivyapadeśahetuḥ/",
  "GK16jgrasg1u:2056": "evaṃ kalahaśīlakuputrādyālambanatayā vītarāgādiniṣṭhatayā ca varṇyamānaḥ śokaḥ,",
  "GK16jgrasg1u:2057": "brahmavidyānadhikāricāṇḍālādigatatvena ca nirvedaḥ,",
  "GK16jgrasg1u:2058": "kadaryakātarādigatatvena pitrādyālambanatvena vā krodhotsāhau,",
  "GK16jgrasg1u:2059": "aindrajālikādyālambanatvena ca vismayaḥ,",
  "GK16jgrasg1u:2060": "gurvādyālambanatayā ca hāsaḥ,",
  "GK16jgrasg1u:2061": "mahāvīragatatvena bhayam,",
  "GK16jgrasg1u:2062": "yajñīyapaśuvasāsṛṅmāṃsādyālambanatayā varṇyamānā jugupsā ca rasābhāsāḥ/",
  "GK16jgrasg1u:2063": "vistṛtibhayāc cāmī nehodāhṛtāḥ sudhībhir unneyāḥ/",
  "GK16jgrasg1u:2064": "evam evānucitaviṣayā bhāvābhāsāḥ/",
  "GK16jgrasg1u:2065": "yathā--",
  "GK16jgrasg1u:2066": "sarve 'pi vismṛtipathaṃ viṣayāḥ prayātā",
  "GK16jgrasg1u:2067": "vidyāpi khedakalitā vimukhībabhūva/",
  "GK16jgrasg1u:2068": "sā kevalaṃ hariṇaśāvakalocanā me",
  "GK16jgrasg1u:2069": "naivāpayāti hṛdayād adhidevateva//",
  "GK16jgrasg1u:2070": "gurukule vidyābhyāsasamaye tadīyakanyālāvaṇyagṛhītamānasasyānyasya vā kasya cid apratiṣiddhagamanāṃ smarato deśāntaraṃ gatasyeyam uktiḥ/",
  "GK16jgrasg1u:2071": "atra ca svātmatyāgātyāgābhyāṃ srakcandanādiṣu viṣayeṣu,",
  "GK16jgrasg1u:2072": "cirasevitāyāṃ vidyāyāṃ ca kṛtaghnatvam,",
  "GK16jgrasg1u:2073": "asyāṃ ca lokottaratvam abhivyajyamānaṃ vyatirekavapuḥsmṛtim eva puṣṇātīti saiva pradhānam/",
  "GK16jgrasg1u:2074": "evaṃ ca tyāgābhāvagataṃ sārvadikatvaṃ vyañjayanty adhidevatopamāpi/",
  "GK16jgrasg1u:2075": "eṣā cānucitaviṣayakatvād anubhayaniṣṭhatvāc ca bhāvābhāsaḥ/",
  "GK16jgrasg1u:2076": "yadi punar iyaṃ tatpariṇetur evoktis tadā bhāvadhvanir eva//",
  "GK16jgrasg1u:2077": "atha bhāvaśāntiḥ--",
  "GK16jgrasg1u:2078": "bhāvasya prāguktasvarūpasya śāntir nāśaḥ//",
  "GK16jgrasg1u:2079": "sa cotpattyavacchinna eva grāhyaḥ,",
  "GK16jgrasg1u:2080": "tasyaiva sahṛdayacamatkāritvāt/",
  "GK16jgrasg1u:2081": "udāharaṇam--",
  "GK16jgrasg1u:2082": "“muñcasi nādyāpi ruṣaṃ bhāmini mudirālirudiyāya/",
  "GK16jgrasg1u:2083": "iti tanvyāḥ pativacanair apāyi nayanābjakoṇaśoṇaruciḥ//“",
  "GK16jgrasg1u:2084": "iha tādṛśapriyavacanaśravaṇaṃ vibhāvaḥ/",
  "GK16jgrasg1u:2085": "nayanakoṇagataśoṇarucer nāśaḥ,",
  "GK16jgrasg1u:2086": "tadabhivyaktaḥ prasādo vānubhāvaḥ/",
  "GK16jgrasg1u:2087": "utpattikālāvacchinno roṣanāśo vyaṅgyaḥ/",
  "GK16jgrasg1u:2088": "tathā--",
  "GK16jgrasg1u:2089": "bhāvodayo bhāvasyotpattiḥ//",
  "GK16jgrasg1u:2090": "udāharaṇam--",
  "GK16jgrasg1u:2091": "“vīkṣya vakṣasi vipakṣakāminīhāralakṣma dayitasya bhāminī/",
  "GK16jgrasg1u:2092": "aṃsadeśavalayīkṛtāṃ kṣaṇād ācakarṣa nijabāhuvallarīm//“",
  "GK16jgrasg1u:2093": "atrāpi dayitavakṣogatavipakṣakāminīhāralakṣmadarśanaṃ vibhāvaḥ/",
  "GK16jgrasg1u:2094": "priyāṃsadeśavalayīkṛtanijabāhulatākarṣaṇam anubhāvaḥ/",
  "GK16jgrasg1u:2095": "roṣodayo vyaṅgyaḥ/",
  "GK16jgrasg1u:2096": "yady āpi bhāvaśāntau bhāvāntarodayasya,",
  "GK16jgrasg1u:2097": "bhāvodaye vā pūrvaṃ bhāvaśānter āvaśyakatvān nānayor vivikto vyavahārasya viṣayaḥ,",
  "GK16jgrasg1u:2098": "tathāpi dvayor ekatra camatkāravirahāt,",
  "GK16jgrasg1u:2099": "camatkārādhīnatvāc ca vyavahārasya,",
  "GK16jgrasg1u:2100": "asti viṣayavibhāgaḥ/",
  "GK16jgrasg1u:2101": "evam--",
  "GK16jgrasg1u:2102": "bhāvasaṃdhir anyonyānabhibhūtayor anyonyābhibhavanayogyayoḥ sāmānādhikaraṇyam//",
  "GK16jgrasg1u:2103": "udāharaṇam--",
  "GK16jgrasg1u:2104": "“yauvanodgamanitāntaśaṅkitāḥ śīlaśauryabalakāntilobhitāḥ/",
  "GK16jgrasg1u:2105": "saṃkucanti vikasanti rāghave jānakīnayananīrajaśriyaḥ//“",
  "GK16jgrasg1u:2106": "atra bhagavaddāśarathigatasya lokottarayauvanodgamasya,",
  "GK16jgrasg1u:2107": "tādṛśasyaiva śīlaśauryādeś ca darśanaṃ vibhāvaḥ/",
  "GK16jgrasg1u:2108": "nayanagatasaṃkocavikāsāv anubhāvaḥ/",
  "GK16jgrasg1u:2109": "vrīḍautsukyayoḥ saṃdhir vyaṅgyaḥ/",
  "GK16jgrasg1u:2110": "tathā--",
  "GK16jgrasg1u:2111": "bhāvaśabalatvaṃ",
  "GK16jgrasg1u:2112": "bhāvānāṃ bādhyabādhakabhāvam āpannānām udāsīnānāṃ vā vyāmiśraṇam//",
  "GK16jgrasg1u:2113": "ekacamatkṛtijanakajñānagocaratvam iti yāvat/",
  "GK16jgrasg1u:2114": "udāharaṇam--",
  "GK16jgrasg1u:2115": "“pāpaṃ hanta mayā hatena vihitaṃ kītāpi yady āpitā,",
  "GK16jgrasg1u:2116": "sā mām indumukhī vinā bata vane kiṃ jīvitaṃ dhāsyati/",
  "GK16jgrasg1u:2117": "ālokeya kathaṃ mukhāni kṛtināṃ kiṃ te vadiṣyanti māṃ",
  "GK16jgrasg1u:2118": "rājyaṃ yātu rasātalaṃ punar idaṃ na prāṇituṃ kāmaye//“",
  "GK16jgrasg1u:2119": "atra matyasūyāviṣādasmṛtivitarkavrīḍāśaṅkānirvedānāṃ prāguktasvasvavibhāvajanmanāṃ śabalatā/",
  "GK16jgrasg1u:2120": "yat tu kāvyaprakāśaṭīkākāraiḥ “uttarottareṇa bhāvena pūrvapūrvabhāvopamardaḥ śabalatā” ity abhyadhītaya, tan na/",
  "GK16jgrasg1u:2121_0": "“paśyet kaścic cala capala re kā tvarāhaṃ kumārī hastālambaṃ vitara hahahā vyutkramaḥ",
  "GK16jgrasg1u:2121_1": "kvāsi yāsi” ity atra śaṅkāsūyādhṛtismṛtiśramadainyamatyautsukyānām upamardaleśaśūnyatve",
  "GK16jgrasg1u:2121_2": "'pi śabalatāyā rājastutiguṇatvena pañcamollāse mūlakṛtaiva nirūpaṇāt /",
  "GK16jgrasg1u:2122": "svottaraviśeṣaguṇena jāyamānas tu nāśo na vyaṅgyaḥ/",
  "GK16jgrasg1u:2123": "na vopamardapadavācyaḥ,",
  "GK16jgrasg1u:2124": "nāpi camatkārī tasmāt/",
  "GK16jgrasg1u:2125": "“nārikelajalakṣīrasitākadalamiśraṇe/",
  "GK16jgrasg1u:2126": "vilakṣaṇo tathāsvādo bhāvānāṃ saṃhatau tathā//“",
  "GK16jgrasg1u:2127": "atredaṃ bodhyam-- ya ete bhāvaśāntyudayasaṃdhiśabalatādhvanaya udāhṛtās te 'pi bhāvadhvanaya eva/",
  "GK16jgrasg1u:2128": "vidyamānatayā carvyamāṇeṣv ivotpattyavacchinnatvavinaśyadavasthatvasaṃdhīyamānatvaparasparasamānādhikaraṇatvaiḥ prakāraiś carvyamāṇeṣu bhāveṣv eva prādhānyasyaucityāt,",
  "GK16jgrasg1u:2129": "camatkṛtes tatraiva viśrānteḥ/",
  "GK16jgrasg1u:2130": "yady apy utpattivināśasaṃdhiśabalatānāṃ tatsaṃbandhināṃ bhāvānāṃ ca",
  "GK16jgrasg1u:2131": "samānāyāṃ carvaṇāviṣayatāyāṃ na prādhānyaṃ vinigantuṃ śakyate,",
  "GK16jgrasg1u:2132": "tathāpi sthitau bhāveṣu pradhānatāyāḥ kḷptatvāt,",
  "GK16jgrasg1u:2133": "bhāvaśāntyādiṣv api teṣv eva śāntipratiyogitvādibhir vyajyamāneṣu tasyāḥ kalpayitum aucityāt/",
  "GK16jgrasg1u:2134": "kiṃ ca yadi bhāvaśāntyādau bhāvo na pradhānam,",
  "GK16jgrasg1u:2135": "kiṃ tu tadupasarjanakaśāntyādir evety abhyupeyate tadā vyajyamānabhāveṣv abhihitatatpraśamādiṣu kāvyeṣu bhāvapraśamādidhvanitvaṃ na syāt/",
  "GK16jgrasg1u:2136": "tathā hi--",
  "GK16jgrasg1u:2137": "“uṣasi pratipakṣanāyikāsadanād antikam añcati priye/",
  "GK16jgrasg1u:2138": "sudṛśo nayanābjakoṇayor udiyāya tvarayāruṇadyutiḥ//“",
  "GK16jgrasg1u:2139": "atrotpūrvakeṇaitinā bhāvodayasya vācyatayaiva pratyāyanāt/",
  "GK16jgrasg1u:2140": "(nanu)udayasya vācyatve 'pi bhāvasyāvācyatvād dhanitvaṃ sustham iti cet,",
  "GK16jgrasg1u:2141": "pradhānasya vyapadeśānaupayikatve 'pradhānakṛtavyapadeśānupapatteḥ/",
  "GK16jgrasg1u:2142": "asmanmate tūtpatter vācyatve 'py utpattyavacchinnasyāmarṣasya pradhānasyāvācyatvād yukta eva bhāvodayadhvanivyapadeśaḥ/",
  "GK16jgrasg1u:2143": "evaṃ vyajyamānabhāvapratiyogikasya praśamasya vācyatve bhāvaśāntidhvanitvaṃ na syāt/ yathā--",
  "GK16jgrasg1u:2144": "“kṣamāpaṇaikapadayoḥ padayoḥ patati priye/",
  "GK16jgrasg1u:2145": "śemuḥ sarojanayanānayanāruṇakāntayaḥ//“",
  "GK16jgrasg1u:2146": "nanu śabdavācyānāṃ praśamādīnām aruṇakāntyaivānvayāt aruṇakāntipraśamāder eva vācyatvaṃ paryavasitam,",
  "GK16jgrasg1u:2147": "na tu tādṛśapraśamādivyaṅgyasya roṣapraśamādeḥ,",
  "GK16jgrasg1u:2148": "vyaṅgyavyañjakabhedasyāvaśyakatvāt/",
  "GK16jgrasg1u:2149": "na cāruṇyavyaṅgyaroṣasyaiva vācyībhūtapraśamādyanvaya iti vācyam/",
  "GK16jgrasg1u:2150": "vācyavyaṅgyapratītyor ānupūrvyeṇa siddhatayā vācyānvayabodhavelāyāṃ",
  "GK16jgrasg1u:2151": "vācyaiḥ saha vyaṅgyānvayānupapatteḥ/",
  "GK16jgrasg1u:2152": "anyathā “sudṛśo nayanābjakoṇayoḥ” ity asyānvayo na syāt/",
  "GK16jgrasg1u:2153": "maivam/ evam api--",
  "GK16jgrasg1u:2154": "“nirvāsayantīṃ dhṛtim aṅganānāṃ śobhāṃ harer eṇadṛśo dhayantyāḥ/",
  "GK16jgrasg1u:2155": "cirāparādhasmṛtimāṃsalo 'pi roṣaḥ kṣaṇaprāghuṇiko babhūva//“",
  "GK16jgrasg1u:2156": "ityādāv api bhāvapraśamadhvanitvāpatteḥ,",
  "GK16jgrasg1u:2157": "bhāvasya vācyatve 'pi pradhānasya tatpraśamasya vyaṅgyatvāt/",
  "GK16jgrasg1u:2158": "ubhayor apy avācyatvam apekṣitam iti cet,",
  "GK16jgrasg1u:2159": "prāguktapadyadvaye śamatvodayatvābhyāṃ śamodayayor vācyatvād anudāharaṇatvāpatteḥ/",
  "GK16jgrasg1u:2160": "iṣṭāpattis tu sahṛdayānām anucitaiva/",
  "GK16jgrasg1u:2161": "tasmād bhāvapraśamādiṣv api prādhānyena bhāvānām eva camatkāritvam,",
  "GK16jgrasg1u:2162": "praśamādes tūpasarjanatvam ato na tasya vācyatādoṣaḥ/",
  "GK16jgrasg1u:2163": "idaṃ punar bhāvadhvanibhyo bhāvaśāntyādidhvanīnāṃ camatkāravailakṣaṇye nidānam-- yad ekatra carvaṇāyāṃ bhāveṣu sthityavacchinnāmarṣāditvam,",
  "GK16jgrasg1u:2164": "amarṣāditvam eva vā prakāraḥ/",
  "GK16jgrasg1u:2165": "anyatra tu praśamāvasthatvādir apīti/",
  "GK16jgrasg1u:2166": "rasasya tu sthāyimūlakatvāt praśamāder asaṃbhavaḥ,",
  "GK16jgrasg1u:2167": "saṃbhave vā na camatkāraḥ,",
  "GK16jgrasg1u:2168": "iti na sa vicāryate/",
  "GK16jgrasg1u:2169_0": "so 'yaṃ nigaditaḥ sarvo 'pi ratyādilakṣaṇo vyaṅgyaprapañcaḥ sphuṭe prakaraṇe jhagiti",
  "GK16jgrasg1u:2169_1": "pratiteṣu vibhāvānubhāvavyabhicāriṣu sahṛdayatamena pramātrā sūkṣmeṇaiva samayeta",
  "GK16jgrasg1u:2169_2": "pratīyata iti hetuhetumatoḥ paurvāparyakramasyālakṣaṇād alakṣyakramo vyapadiśyate /",
  "GK16jgrasg1u:2170": "yatra tu vicāravedyaṃ prakaraṇam,",
  "GK16jgrasg1u:2171": "unneyā vā vibhāvādayas tatra sāmagrīvilambādhīnaṃ camatkṛter māntharyam iti saṃlakṣyakramo 'py eṣa bhavati/",
  "GK16jgrasg1u:2172": "yathā-- “talpagatāpi ca sutanuḥ” iti prāg udāhṛte padye “saṃprati” ity etadarthāvagatir vilambena/",
  "GK16jgrasg1u:2173": "na khalu dharmigrāhakamānasiddhaṃ ratyādidhvaner alakṣyakramavyaṅgyatvam/",
  "GK16jgrasg1u:2174": "ata eva lakṣyakramaprasaṅge--",
  "GK16jgrasg1u:2175": "“evaṃvādini devarṣau pārśve pitur adhomukhī/",
  "GK16jgrasg1u:2176": "līlākamalapatrāṇi gaṇayāmāsa pārvatī/“",
  "GK16jgrasg1u:2177": "ity atra",
  "GK16jgrasg1u:2178_0": "kumārīsvābhāvyād apy adhomukhatvaviśiṣṭasya līlākamalapattragaṇanasyopapattyā manāgvilambena",
  "GK16jgrasg1u:2178_1": "nāradakṛtavivāhādiprasaṅgavijñānottaraṃ vrīḍāyāś camatkaraṇāl lakṣyakramo 'yaṃ dhvaniḥ”",
  "GK16jgrasg1u:2178_2": "iti prāhur ānandavardhanācāryāḥ /",
  "GK16jgrasg1u:2179": "rasabhāvādir artho dhvanyamāna eva, na vācyaḥ/",
  "GK16jgrasg1u:2180": "tathāpi na sarvo 'lakṣyakramasya viṣayaḥ” iti cābhinavaguptapādācāryāḥ/",
  "GK16jgrasg1u:2181": "syād etat, yady ayaṃ rasādiḥ saṃlakṣyakramasya viṣayaḥ syāt/",
  "GK16jgrasg1u:2182": "anuraṇanabhedagaṇanaprastāve “arthaśaktimūlasya dvādaśabhedāḥ” ity abhinavaguptoktiḥ,",
  "GK16jgrasg1u:2183": "“tenāyaṃ dvādaśātmakaḥ” iti mammaṭoktiś ca na saṃgaccheta,",
  "GK16jgrasg1u:2184_0": "vastvalaṃkārātmanā dvividhena vācyena svataḥsaṃbhavitvakaviprauḍhokti-niṣpannatvakavinibaddhavaktṛprauḍhoktiniṣpannatvais",
  "GK16jgrasg1u:2184_1": "tribhir upādhibhis traividhyam āpannena ṣaḍātmanā vastvalaṃkārayor iva rasāder apy",
  "GK16jgrasg1u:2184_2": "abhivyañjanād aṣṭādaśatvaprasaṅgāt /",
  "GK16jgrasg1u:2185": "atrocyate-- prakaṭair vibhāvānubhāvavyabhicāribhir alakṣyakramatayaiva vyajyamāno ratyādiḥ sthāyibhāvo rasībhavati,",
  "GK16jgrasg1u:2186": "na saṃlakṣyakramatayā/",
  "GK16jgrasg1u:2187": "rasībhāvo hi nāma jhagiti jāyamānālaukikacamatkāraviṣayasthāyitvam/",
  "GK16jgrasg1u:2188": "saṃlakṣyakramatayā vyajyamānasya ratyādes tu vastumātrataiva,",
  "GK16jgrasg1u:2189": "na rasāditvam iti teṣām āśayasya varṇanena na taduktīnāṃ virodhaḥ/",
  "GK16jgrasg1u:2190": "upapattis tv arthe 'smin vicāraṇīyā/",
  "GK16jgrasg1u:2191": "rasabhāvādir artha ity atra rasādiśabdo ratyādiparaḥ/",
  "GK16jgrasg1u:2192": "taditthaṃ nirūpitasyāsya rasādidhvaniprapañcasya padavarṇaracanāvākyaprabandhaiḥ padaikadeśair avarṇātmakai rāgādibhiś cābhivyaktim āmananti/",
  "GK16jgrasg1u:2193": "tatra vākyagatānāṃ padānāṃ sarveṣām api svārthopasthitidvārā vākyārthajñānopāyatve samāne 'pi kurvadrūpatayā camatkārāyogavyavacchinnatvena kasyacid eva dhvanivyapadeśahetutvam/",
  "GK16jgrasg1u:2194": "yathā “mandam ākṣipati” ity atra mandam ity asya/",
  "GK16jgrasg1u:2195": "racanāvarṇānāṃ tu padavākyāntargatatvena vyañjakatāvacchedakakoṭipraviṣṭatvam eva na tu vyañjakatvam iti yady api suvacam,",
  "GK16jgrasg1u:2196": "tathāpi padavākyaviśiṣṭaracanātvena,",
  "GK16jgrasg1u:2197": "racanāviśiṣṭapadavākyatvena vā vyañjakatvam iti vinigamanāviraheṇa ghaṭādau daṇḍacakrādeḥ kāraṇatvasyeva pratyekam eva vyañjakatāyāḥ siddhir iti prāñcaḥ/",
  "GK16jgrasg1u:2198": "varṇaracanāviśeṣāṇāṃ mādhuryādiguṇābhivyañjakatvam eva na rasābhivyañjakatvam,",
  "GK16jgrasg1u:2199": "gauravān mānābhāvāc ca/",
  "GK16jgrasg1u:2200": "na hi guṇyabhivyañjanaṃ vinā guṇābhivyañjakatvaṃ nāstīty asti niyamaḥ,",
  "GK16jgrasg1u:2201": "indriyatraye vyabhicārāt/",
  "GK16jgrasg1u:2202_0": "itthaṃ ca svasvavyañjakopanītānāṃ guṇināṃ guṇānām udāsīnānāṃ ca yathā parasparopaśleṣeṇaudāsīnyena",
  "GK16jgrasg1u:2202_1": "vā tattatpramitigocaratā tathā rasānāṃ tadguṇānāṃ cābhivyāktiviṣayateti tu navyāḥ /",
  "GK16jgrasg1u:2203": "udāharaṇaṃ tu “tāṃ tamāla” ityādi prāg uktam eva vākyasya vyañjakatāyām api “āvirbhūtā yad avadhi” ityādi ca/",
  "GK16jgrasg1u:2204": "prabandhasya tu yogavāsiṣṭharāmāyaṇe śāntakaruṇayoḥ,",
  "GK16jgrasg1u:2205": "ratnāvalyādīni ca śṛṅgārasya vyañjakatvān nidarśanāni prasiddhāni/",
  "GK16jgrasg1u:2206": "mannirmitāś ca pañja laharyo bhāvasya/",
  "GK16jgrasg1u:2207": "padaikadeśasya ca “nikhilam idaṃ jagad aṇḍakaṃ vahāmi” iti karūpataddhito vīrarasasya prāg evodāhṛtaḥ/",
  "GK16jgrasg1u:2208": "evaṃ rāgādibhir api vyaṅgyatve sahṛdayahṛdayam eva pramāṇam/",
  "GK16jgrasg1u:2209": "evam eṣāṃ rasādīnāṃ prādhānyena nirūpitāny udāharaṇāni/",
  "GK16jgrasg1u:2210": "guṇībhāve tu vakṣyante, nāmāni ca/",
  "GK16jgrasg1u:2211": "tatra prādhānya evaiṣāṃ rasāditvam,",
  "GK16jgrasg1u:2212": "anyathā tu ratyāditvam eva/",
  "GK16jgrasg1u:2213": "nāmani rasapadaṃ tu ratyādiparam ity eke/",
  "GK16jgrasg1u:2214": "asty eva rasāditvaṃ,",
  "GK16jgrasg1u:2215": "kiṃ tu na dhvanivyapadeśahetutvam ity apare//"
}