{
    "GK19gu29___u:0": "athaikonatriṃśaṃ pūraṇam",
    "GK19gu29___u:1": "bhāvi-kathā-pramāṇa-prathanam",
    "GK19gu29___u:2": "[1] atha bhāvi-kathāntarāvatāraṇāya kramāt pramāṇaṃ nirūpyate |",
    "GK19gu29___u:3": "tad evaṃ tatra maṅgala-bhajane sthite vraja-jane punar atra duḥsthite",
    "GK19gu29___u:4": "pūrṇimā-vṛnde'pūrṇa-manastayā viviktam anu viviktavatyau |",
    "GK19gu29___u:5": "[2] tathā hi-yadā keśi-mathanasya vrajān mathurāgamana-samanantaram",
    "GK19gu29___u:6": "anantaram eva taj-jana-duḥkham īkṣitum akṣamatayā tad-atidūra-kṣiti-sthitiāṃ gatayor madhumaṅgala-saṅgata-vṛndā-pūrṇimayoś",
    "GK19gu29___u:7": "ciram ekānta-vana-niśāntatāsīt |",
    "GK19gu29___u:8": "tadā ca nānā-saṃvadamānayor anayoḥ saṃprati saṃvadanam evaṃ babhūva |",
    "GK19gu29___u:9": "[3] yathā-yadā sālva-yuddham udbuddhaṃ tad-duḥkhena ca goṣṭhaṃ ruddham |",
    "GK19gu29___u:10": "tadā tat-tad-vṛttaṃ vidnamānā vṛndā sa-ruditam uditavatī-bhagavati ! kim anantaram antaraṃ bhaviteti na praviśati me hṛdayam |",
    "GK19gu29___u:11": "[4] atha pūrṇimā gadgada-pūrṇaṃ gadati sma-mama ca vigamita-sarvālokena",
    "GK19gu29___u:12": "śokena vapur api na sphurati, kiim uta puraḥ-sthitam āstāṃ tāvad apuraḥsthitam ?",
    "GK19gu29___u:13": "[5] vṛndāha-yogamāyayā bhavatyāḥ sva-gopanārtham eva tapasvi-veṣeṇa",
    "GK19gu29___u:14": "bhavantyāḥ kathaṃ madhye madhye jñānaṃ parāhanyate ?",
    "GK19gu29___u:15": "[6] pūrṇimāha-līlā-śakti-rūpavatyā bhavatyā yathā |",
    "GK19gu29___u:16": "[7] vṛndāha-tac ca katham ?",
    "GK19gu29___u:17": "[8] pūrṇimāha-yā kācid ekā rati-prema-praṇaya-rāgānurāga-mahābhāva-paryanta-vṛtti-mayī",
    "GK19gu29___u:18": "hareḥ śaktir virājate, sā sarvatra pravalāyāsmad-ādīnāṃ paramāśraya-rūpaṃ",
    "GK19gu29___u:19": "śrī-kṛṣṇam api śaśvan mohayati |",
    "GK19gu29___u:20": "yathā-",
    "GK19gu29___u:21": "tato vatsān adṛṣṭvaitya puline'pi ca vatsapān |",
    "GK19gu29___u:22": "ubhāv api vane kṛṣṇo vicikāya samantataḥ || [BhP 10.13.16] iti |",
    "GK19gu29___u:23": "[9] vṛndāha-tad etad api sārvatrikaṃ na dṛśyate, kāraṇaṃ tu na parāmṛśyate",
    "GK19gu29___u:24": "[10] pūrṇimāha-sa-prema-bhaktānāṃ nikaṭībhāvata eva sā śaktiḥ śrī-kṛṣṇe'pi",
    "GK19gu29___u:25": "ruciṃ prakaṭayya prakaṭībhavati |",
    "GK19gu29___u:26": "[11] vṛndāha-prastute kim āyātam ?",
    "GK19gu29___u:27": "[12] pūrṇimāha-parama-premavatāṃ śrīmati vraje vasatāṃ saṅgād vayam api",
    "GK19gu29___u:28": "|kiṃ bahunā, śrī-kṛṣṇaḥ svayam api prema-gaṅgā-pravāham anu magnā unmagnāś",
    "GK19gu29___u:29": "ca bhavantaḥ saṃvidam asaṃvidaṃ ca pratipadyāmahe iti |",
    "GK19gu29___u:30": "[13] vṛndāha-tarhi kāsmad āśāyā gatiḥ ?",
    "GK19gu29___u:31": "[14] pūrṇimāha-bhavatyā iva svapne'pi paridevanām eva sevamānāyāḥ",
    "GK19gu29___u:32": "kṛta-kṣapaṇāyām anantara-kṣapāyāṃ ko'pi gopitātmā puruṣaḥ pustakam idaṃ mama hasta-vinyastaṃ cakāra |vicāraya tad idam iti vadan punar avadann eva kutrāpi cacāra ca |",
    "GK19gu29___u:33": "tatas tvam atra kāca-kāmalāmala-kāra-duṣpāra",
    "GK19gu29___u:34": "bāṣpānumocana-para-locanāyāṃ mayi locanāyamānā bhava |",
    "GK19gu29___u:35": "[15] vṛndā tu tad-vandamānā provāca-",
    "GK19gu29___u:36": "parṇeṣu svarṇa-varṇeṣv amara-pati-maṇi-prakhyatāvarṇya-varṇair",
    "GK19gu29___u:37": "nirvarṇyair gaḍhatamyām api citam abhito ratna-saṅkīrṇa-gātram |",
    "GK19gu29___u:38": "āmukta-svaccha-muktā guṇam idam anu yat pustakaṃ kṛṣṇa-śobhāṃ",
    "GK19gu29___u:39": "tad-vastrādi-prayuktāṃ svayam iha sa iva prādurastīti vidmaḥ ||GC_2,3.1||",
    "GK19gu29___u:40": "(srag)",
    "GK19gu29___u:41": "[16] pūrṇimā sānandam āha-tarhi paramam arhitam eva tad idam asman-manaḥ",
    "GK19gu29___u:42": "saṃvidaṃ viditāṃ kariṣyatīti tvaritam eva vācaya |",
    "GK19gu29___u:43": "[17] vṛndā sa-pramada-vṛndaṃ tad-vācanāspadam ācacāra |prathamaṃ tāvad bahir vihitān nāma-varṇān nirvarṇayantī varṇayāmāsa-atra",
    "GK19gu29___u:44": "kalita-tvad-bhāga-dheyaṃ śrīmad-bhāgavata-bhāga-sambhāga-jāgarūkaṃ",
    "GK19gu29___u:45": "pādmottara-khaṇḍasya khaṇḍaṃ nidhyeyam |madhye madhye tat-tat-poṣaṇāya",
    "GK19gu29___u:46": "saṃcitaṃ kiñcid anyad anyad api iti |",
    "GK19gu29___u:47": "[18] atha prathamaṃ paṭhyatām iti pūrṇimā-kathanānantaraṃ vṛndā",
    "GK19gu29___u:48": "papāṭha--[19] atha śrī-bhāgavata-padyāni-",
    "GK19gu29___u:49": "tasmin nipatite pāpe saubhe ca gadayā hate |",
    "GK19gu29___u:50": "nedur dundubhayo rājan vyomni deva-gaṇeritāḥ |",
    "GK19gu29___u:51": "sakhīnām apacitiṃ kurvan dantavakro ruṣābhyagāt || (10.77.37)",
    "GK19gu29___u:52": "śrī-śuka uvāca-",
    "GK19gu29___u:53": "śiśupālasya śālvasya pauṇḍrakasyāpi durmatiḥ |",
    "GK19gu29___u:54": "para-loka-gatānāṃ ca kurvan pārokṣya-sauhṛdam ||",
    "GK19gu29___u:55": "ekaḥ padātiḥ saṅkruddho gadā-pāṇiḥ prakampayan |",
    "GK19gu29___u:56": "padbhyām imāṃ mahā-rāja mahā-sattvo vyadṛśyata ||",
    "GK19gu29___u:57": "taṃ tathāyāntam ālokya gadām ādāya satvaraḥ |",
    "GK19gu29___u:58": "avaplutya rathāt kṛṣṇaḥ sindhuṃ veleva pratyadhāt || (10.38.1-3) ity ādi |",
    "GK19gu29___u:59": "[19] tad-ante ca-",
    "GK19gu29___u:60": "kṛṣṇo'pi tam ahan gurvyā kaumodakyā stanāntare |",
    "GK19gu29___u:61": "gadā-nirbhinna-hṛdaya udvaman rudhiraṃ mukhāt ||",
    "GK19gu29___u:62": "prasārya keśa-bāhv-aṅghrīn dharaṇyāṃ nyapatad vyasuḥ|",
    "GK19gu29___u:63": "tataḥ sūkṣmataraṃ jyotiḥ kṛṣṇam āviśad adbhutam |",
    "GK19gu29___u:64": "paśyatāṃ sarva-bhūtānāṃ yathā caidya-vadhe nṛpa ||",
    "GK19gu29___u:65": "vidūrathas tu tad-bhrātā bhrātṛ-śoka-pariplutaḥ |",
    "GK19gu29___u:66": "āgacchad asi-carmābhyām ucchvasaṃs taj-jighāṃsayā ||",
    "GK19gu29___u:67": "tasya cāpatataḥ kṛṣṇaś cakreṇa kṣura-neminā |",
    "GK19gu29___u:68": "śiro jahāra rājendra sa-kirīṭaṃ sa-kuṇḍalam ||",
    "GK19gu29___u:69": "evaṃ saubhaṃ ca śālvaṃ ca dantavakraṃ sahānujam |",
    "GK19gu29___u:70": "hatvā durviṣahān anyair īḍitaḥ sura-mānavaiḥ ||",
    "GK19gu29___u:71": "vṛtaś ca vṛṣṇi-pravarair viveśālaṅkṛtāṃ purīm || (10.78.8-13,15)",
    "GK19gu29___u:72": "[20] pūrṇimā prāha sma-atredam adhigatam |",
    "GK19gu29___u:73": "yadā sālva-vadhaḥ sambaddhas tadā gadām ādāya dantavakraḥ sannaddhas tatra caṅkramyate sma",
    "GK19gu29___u:74": "śrī-kṛṣṇa-gadayāpy utkramyate sma iti |",
    "GK19gu29___u:75": "[21] atha tad-ante tad-antevāsinī vṛndā sandideha-bhagavati ! tad idaṃ mama matim atītam",
    "GK19gu29___u:76": "kadā nāmāvadhāritavān vidūra-dhāmā dantavakra-nāmā",
    "GK19gu29___u:77": "tat-kṣaṇārabdha-sālva-vadhābhidhānam ? avadhārayatu vā kathaṃ tadaiva daivatam iva dūra-nija-deśāt tad-deśaṃ praviveśa |",
    "GK19gu29___u:78": "tatrāpi gadā-pāṇiḥ san padātir eva kevala eva ceti katham iva ?",
    "GK19gu29___u:79": "[22] pūrṇimā prāha sma-utkṛṣṭaṃ pṛṣṭam |",
    "GK19gu29___u:80": "kintu tad-anantara-vācanayāpi",
    "GK19gu29___u:81": "rocaya nija-vācam |",
    "GK19gu29___u:82": "[23] vṛndā tad api vācayati sma-atha pādmottara-khaṇḍa-gadyāni-atha",
    "GK19gu29___u:83": "śiśupālaṃ nihataṃ śrutvā dantavaktraḥ kṛṣṇena yoddhuṃ mathurām ājagāma |",
    "GK19gu29___u:84": "kṛṣṇas tu tac chrutvā ratham āruhya tena yoddhuṃ mathurām āyayau |",
    "GK19gu29___u:85": "dantavaktra-vāsudevayor ahorātraṃ mathurā-pura-dvāri yamunā-tīre saṅgrāmaḥ samavartata kṛṣṇas tu gadayā taṃ jaghāna |",
    "GK19gu29___u:86": "sa tu cūrṇita-sarvāṅgo",
    "GK19gu29___u:87": "vajra-nirbhinna-mahīdhara",
    "GK19gu29___u:88": "iva gatāsur avani-tale papāta | iti |",
    "GK19gu29___u:90": "[24] tad evaṃ vācayitvā vṛndā papraccha-tad idaṃ purāṇa-dvayaṃ pratyuta parasparaṃ viruddham iva buddham iti |",
    "GK19gu29___u:91": "[25] etad-uttaraṃ pūrṇimāyāḥ punas tat-tad-vacana-labdha-vijñāna-pūrṇitāyā",
    "GK19gu29___u:92": "uttaram-na hi na hi ! kintu śrīmad-bhāgavatasya tāvad asaṃbaddha-bhāṣitā",
    "GK19gu29___u:93": "na sambhavati |",
    "GK19gu29___u:94": "tathā purāṇāntareṇa sambhavati caika-vākyatve vākya-bhedo",
    "GK19gu29___u:95": "na nyāyya iti vākyaika-vākyatānyathānupapattyā tad idaṃ gamyate |",
    "GK19gu29___u:96": "yatra prathamaṃ sālvasyeva śiśupālena saha rājasūyam anāgatasya tasya pṛthvī-prakampana-gati-sampattayā prasiddhatayā mahā-sattvatayā sindhutayā",
    "GK19gu29___u:97": "vajra-nirbhinna-mahīdharatayā ca paṭhitayā sahasā prabalatamatāṃ prāptaḥ so'yam ity avagatasya smara-harārādhanaṃ tarkyate |",
    "GK19gu29___u:98": "yatra eva varābhāsena nirvāsyataḥ pāda-ghāta-pratīka-saṅghātayor anusandhānam aduḥsandhānam avadhīyate |",
    "GK19gu29___u:99": "tatra ca sati manoratha-gati-prathakasya muramathana-rathasya ca vaibhavaṃ susambhavam avagamyate |",
    "GK19gu29___u:100": "tathā hari-lipsita-saṃprahāra-līlāṃ valayitur manojavatāṃ kalayitus tat-tad-vṛtta-saṃcāraṇāviśāradasya śrī-nāradasya ca sāhāyakam udīkṣyate |",
    "GK19gu29___u:101": "[26] tad evam eva śrī-bhāgavate-",
    "GK19gu29___u:102": "sakhīnām apacitiṃ kurvan dantavakro ruṣābhagāt |",
    "GK19gu29___u:103": "śiśupālasya śālvasya pauṇḍrakasyāpi durmatiḥ ||",
    "GK19gu29___u:104": "ity atra śālvo'pi gaṇitaḥ |",
    "GK19gu29___u:105": "pādme ca-kṛṣṇas tu tac chrutvā iti gaditam |",
    "GK19gu29___u:106": "kintu-mahā-sattvo vyadṛśyata",
    "GK19gu29___u:107": "[BhP 10.78.2] iti yac chrī-bhāgavata-vacanaṃ tat tu dṛṣṭo'py asau",
    "GK19gu29___u:108": "śrī-nārada-vacanena vijñāta-tattva iti gamyate |",
    "GK19gu29___u:109": "tathā ca sati nihata-śiśupālaṃ śrī-gopālam indraprasthād akṛta-prasthānaṃ",
    "GK19gu29___u:110": "niśamya mathurām āgamya pathi nirdvandvaṃ taṃ prati dvandva-yuddhena",
    "GK19gu29___u:111": "paripanthitācaraṇāya sthitaḥ |",
    "GK19gu29___u:112": "prāg eva taṃ dvārakāṃ prasthitam ākalayya saṃśayya kṛta-vicāra-cakraḥ sa khalu dantavakras tac cakrapāṇiḥ svayaṃ",
    "GK19gu29___u:113": "līlā-sukha-sāradena śrī-nāradena sālva-vadhādikam avadhārayāmāse |",
    "GK19gu29___u:114": "dvārakā-nāthaś ca tathā tat-kathanayā",
    "GK19gu29___u:115": "tad-āgamana-sākṣātkāra-prathanayā ca manovad atīta-pathena tena rathena tatrāpayāmāse |",
    "GK19gu29___u:116": "nūnam iti mata-dvayam anūnam eka-mataṃ syāt |",
    "GK19gu29___u:117": "tad idam api vyaktam adya śva eva viśeṣād vyaktaṃ bhaviṣyati |",
    "GK19gu29___u:118": "punar uttaram uttara-viṣayī-kriyatām |",
    "GK19gu29___u:119": "[27] atha vṛndā paṭhati sma |",
    "GK19gu29___u:120": "paṭhantiī ca naṭantīvāsīt |",
    "GK19gu29___u:121_0": "tatra pūrvavat tad-gadyaṃ, yathā- kṛṣṇo'pi taṃ hatvā yamunām uttīrya nanda-vrajaṃ",
    "GK19gu29___u:121_1": "gatvā prāktanau pitarāv abhivādya āśvāsya tābhyāṃ sāśrukaṇṭham āliṅgitaḥ sakala-gopa-vṛddhān",
    "GK19gu29___u:121_2": "praṇamyāśvāsya ratnābharaṇādibhis tatrasthān",
    "GK19gu29___u:122": "santarpayāmāsa | iti |",
    "GK19gu29___u:124": "[28] tad etat paṭhitvā ca vṛndā punar ucchalad-bāṣpaṃ papraccha-tad idam api kiṃ śrīmad-bhāgavata-saṃmatam",
    "GK19gu29___u:125": "[29] pūrṇimā pūrṇa-manāḥ prāha sma-dṛśyatām uttara-vibhāgaḥ |",
    "GK19gu29___u:126": "[30] vṛndā punaḥ śrī-bhāgavata iti paṭhitvā papāṭha-",
    "GK19gu29___u:127": "tās tathā tapyatīr vīkṣya sva-prasthāne yadūttamaḥ |",
    "GK19gu29___u:128": "sāntvayām āsa sa-premair āyāsya iti dautyakaiḥ || [BhP 10.38.35] iti |",
    "GK19gu29___u:129": "[31] pūrṇimovāca-mathurā-prasthāna-sthānam idaṃ vacanam |",
    "GK19gu29___u:130": "[32] vṛndā punaḥ papāṭha-",
    "GK19gu29___u:131": "yāta yūyaṃ vrajaṃ tāta vayaṃ ca sneha-duḥkhitān |",
    "GK19gu29___u:132": "jñātīn vo draṣṭum eṣyāmo vidhāya suhṛdāṃ sukham || [BhP 10.45.23]",
    "GK19gu29___u:133": "[33] pūrṇimā jagāda-kaṃsa-vadhād dina-katipayānantaraṃ",
    "GK19gu29___u:134": "śrī-vrajeśādi-vraja-vrāje tad idaṃśrī-kṛṣṇa-vākyam |",
    "GK19gu29___u:135": "[34] vṛndā punaḥ papāṭha-",
    "GK19gu29___u:136": "hatvā kaṃsaṃ raṅga-madhye pratīpaṃ sarva-sātvatām |",
    "GK19gu29___u:137": "yad āha vaḥ samāgatya kṛṣṇaḥ satyaṃ karoti tat || [10.46.35] iti |",
    "GK19gu29___u:138": "āgamiṣyaty adīrgheṇa kālena vrajam acyutaḥ |",
    "GK19gu29___u:139": "priyaṃ vidhāsyate pitror bhagavān sātvatāṃ patiḥ || [10.46.34] iti ca |",
    "GK19gu29___u:140": "[35] pūrṇimovāca-tad idam uddhava-sandeśatayā buddham |",
    "GK19gu29___u:141": "atra ca draṣṭum iti darśanam eva puruṣārtha ity arthaḥ |",
    "GK19gu29___u:142": "pitroḥ priyaṃ vidhāsyate iti",
    "GK19gu29___u:143": "tad-eka-puruṣārthatve'pi tayor abhīṣṭaṃ nitya-nija-lālanā-rūpam ity arthaḥ |",
    "GK19gu29___u:144": "[36] pūrṇimāha-punar vācyatām |",
    "GK19gu29___u:145": "[37] vṛndā vācayati sma-",
    "GK19gu29___u:146": "mayy āveśya manaḥ kṛtsnaṃ vimuktāśeṣa-vṛtti yat |",
    "GK19gu29___u:147": "anusmarantyo māṃ nityam acirān mām upaiṣyatha || [BhP 10.47.36]",
    "GK19gu29___u:148": "[38] pūrṇimāha-so'py eṣa śrīmad-uddhava-sandeśa eva |",
    "GK19gu29___u:149": "atrāsmac-chabda-padānāṃ mayi ity-ādinā trir-āvṛttis tatra ca prathamataḥ",
    "GK19gu29___u:150": "kṛṣṇe iti viśiṣya śiṣyamāṇayor api mā māṃ ity anayor",
    "GK19gu29___u:151": "vibhakti-vipariṇāmenānuvṛttim abhipretya kṛṣṇākāreṇaiva sva-prāptiḥ",
    "GK19gu29___u:152": "prakaraṇa-nigamanāyām abhipretā |",
    "GK19gu29___u:153": "kintv anyad vācyatām |",
    "GK19gu29___u:154": "[39] vṛndā prāha-asti cātra kiṃcana harivaṃśa-vacanam-",
    "GK19gu29___u:155": "ahaṃ sa eva go-madhye gopaiḥ saha vanecaraḥ |",
    "GK19gu29___u:156": "prītimān vicariṣyāmi kāmacārī yathā gajaḥ || iti |",
    "GK19gu29___u:157": "[40] pūrṇimā cāha-tad idaṃ kaṃsa-vadhād uttaram ugrasenaṃ prati",
    "GK19gu29___u:158": "śrī-kaṃsa-jit pratyuttaraṃ mad-vyākhyāna-sākṣitayā lakṣitam |",
    "GK19gu29___u:159": "[41] atha vṛndā tadaitad-ukti-viṣayī-kṛtya nṛtyantīva tad idam",
    "GK19gu29___u:160": "uktavatī-satyaṃ satya-saṅkalpasya tasya vacanaṃ nāsatyatām ṛcchet |",
    "GK19gu29___u:161": "yadi ca śrī-bhāgavatād eva punar vrajāgamana-vacanaṃ sākṣāt karṇa-sukha-racanam",
    "GK19gu29___u:162": "ālocayāmi, tadā tat-param eva rocanaṃ syāt |",
    "GK19gu29___u:163": "[42] pūrṇimāpy utsukatā-pūrṇam uvāca-ullekhaya tad-uttara-lekham |",
    "GK19gu29___u:164": "kadācit tad api sampradāya kalpeta |",
    "GK19gu29___u:165": "[43] vṛndā sānandam ūce-asti kiṃcit |",
    "GK19gu29___u:166": "yathā śrī-bhāgavata eva-",
    "GK19gu29___u:167": "yarhy ambujākṣāpasasāra bho bhavān kurūn madhūn vātha suhṛd-didṛkṣayā |",
    "GK19gu29___u:168": "tatrābda-koṭi-pratimaḥ kṣaṇo bhaved raviṃ vinākṣṇor iva nas tavācyuta || [BhP 1.11.9]",
    "GK19gu29___u:169": "[44] pūrṇimovāca-tad idaṃ bhāvi-bhārata-yuddhānantaraṃ śrī-dvārakā-pater",
    "GK19gu29___u:170": "dvārakā-praveśo dvārakā-prajā-vacanam |",
    "GK19gu29___u:171": "[45] atra vṛndā nivedayāmāsa-padyam idaṃ viśadyatām |",
    "GK19gu29___u:172": "[46] pūrṇimātha varṇayāmāsa yathā-kurūn iti kuru-deśasya, tathā madhūn iti",
    "GK19gu29___u:173": "mathurā-deśasya samuddeśaḥ |",
    "GK19gu29___u:174": "suhṛdo'py atra dvārakā-prasthānāt parastād vrajasthā eveti vyavasthāpayan |",
    "GK19gu29___u:175": "yathā-",
    "GK19gu29___u:176": "balabhadraḥ kuru-śreṣṭha bhagavān ratham āsthitaḥ |",
    "GK19gu29___u:177": "suhṛd-didṛkṣur utkaṇṭhaḥ prayayau nanda-gokulam || [BhP 10.65.1]",
    "GK19gu29___u:178": "[47] vṛndovāca-tad idaṃ kālāntara-bhāvīti ca sambhāvitaṃ syāt |",
    "GK19gu29___u:179": "na tu paraṃ dantavakra-saṃyad-anantara-bhāvi iti |",
    "GK19gu29___u:180": "[48] pūrṇimā vimṛśya punar dṛśyatām ity upadideśa |",
    "GK19gu29___u:181": "[49] vṛndā punar uvāca-āṃ āṃ punaḥ śrī-bhāgavatīyaṃ padyam ekaṃ pratipadyate |",
    "GK19gu29___u:182": "api smaratha naḥ sakhyaḥ svānām artha-cikīrṣayā |",
    "GK19gu29___u:183": "gatāṃś cirāyitāñ chatru-pakṣa-kṣapaṇa-cetasaḥ || [BhP 10.82.41]",
    "GK19gu29___u:184": "[50] tad etad vācayitvā vṛndā punar uvāca-kim anena samunneyam ?",
    "GK19gu29___u:185": "[51] pūrṇimā prāha sma-tad idaṃ kurukṣetra-yātrāyāṃ śrī-rāma-bhrātā",
    "GK19gu29___u:186": "nija-sneha-pātrāṇāṃ vraja-tanu-gātrāṇāṃ duḥkha-trāṇāya bhaṅgyā",
    "GK19gu29___u:187": "śatru-pakṣa-kṣapaṇam evāvadhitayā pratijñātam |",
    "GK19gu29___u:188": "śatru-pakṣa-kṣapaṇaṃ ca",
    "GK19gu29___u:189": "svadūratha-dantavakra-saṃyad-antam eva |",
    "GK19gu29___u:190": "tad-anantaraṃ hi svayaṃ śastra-hastatā saṃnyastā syāt |",
    "GK19gu29___u:191": "tasmād idam api",
    "GK19gu29___u:192": "sarva-sukha-sadma-padma-purāṇa-mataṃ",
    "GK19gu29___u:193": "śrīmad-bhāgavata-bhāg avagatam |",
    "GK19gu29___u:194": "[52] tataḥ kaścid dantavakra-vadhaṃ kutracin manyatāṃ nāma |",
    "GK19gu29___u:195": "tad-anantaraṃ",
    "GK19gu29___u:196": "tu śrī-kṛṣṇasya vrajāgamanam avaśyam eva mantavyam |",
    "GK19gu29___u:197": "itīdaṃ procya bhagavatī punaḥ provāca-kiṃcid anyad asti ?",
    "GK19gu29___u:198": "[53] vṛndovāca-tathaivādhvanya-veṣeṇa ity ādinā pūrvaṃ darśitaṃ",
    "GK19gu29___u:199": "śrī-rāmasya vrajād āgatasya śrī-kṛṣṇena saṃvāda-rūpaṃ harivaṃśa-vacanam",
    "GK19gu29___u:200": "eva papāṭha |",
    "GK19gu29___u:201": "[54] atha tad-abhiprāyaṃ pūrṇimā prāha-atra yad-vrajād āgataṃ rāmam agrajaṃ rahasi rāmānujaḥ pratyeka-vraja-jīva-kuśalaṃ pṛṣṭavān |",
    "GK19gu29___u:202": "yac ca sarveṣāṃ kuśalaṃ kṛṣṇa yeṣāṃ kuśalam icchasi iti |",
    "GK19gu29___u:203": "tasmād uttaraṃ labdhavāṃs tasmād bhāvi-nija-saṅgama-maṅgalam api tatra dvayor api bhāvitaṃ babhūva |",
    "GK19gu29___u:204": "tatrodāsīnatāyāṃ tatrāpy udāsīnatā syād iti |",
    "GK19gu29___u:205": "[55] atha tena nidigdha-dhīr api vṛndā sandigdham ācacāra-padma-purāṇam",
    "GK19gu29___u:206": "iva katham acchadma na tad vraja-pratyāgamanaṃ vacana-sadma cakāra sa ca",
    "GK19gu29___u:207": "purāṇa-sāraḥ |",
    "GK19gu29___u:208": "[56] pūrṇimā babhāṣe-śrīmad-bhāgavataṃ khalv idaṃ śrī-kṛṣṇa-bhāg-avataṃsa",
    "GK19gu29___u:209": "iti śaṃsanti |",
    "GK19gu29___u:210": "tac ca nija-rahasyam idaṃ na vyaktaṃ vaktuṃ vyavasyati |",
    "GK19gu29___u:211": "tac ca garva-sthemnā svatantraṃ-manyatayā nānānya-sampat-kāmanādhīnānāṃ",
    "GK19gu29___u:212": "tad-udāsīnānāṃ maty-avaguṇṭhanārthaṃ premṇā gokula-lokaṃ-manyatayā tam upāsīnānāṃ viśiṣṭa-tan-nijābhīṣṭa-spaṣṭa-śravaṇa-vihīnānāṃ bāḍham utkaṇṭhanārthaṃ ca iti |",
    "GK19gu29___u:214": "[57] vṛndovāca-pūrveṣāṃ maty-avaguṇṭhanā samucitā |",
    "GK19gu29___u:215": "pareṣām utkaṇṭhanā tu kim arthaṃ samuditā ?",
    "GK19gu29___u:216": "[58] pūrṇimā vadati sma-",
    "GK19gu29___u:217": "utkaṇṭhayā saha premā dhatte mithunatāṃ yadā |",
    "GK19gu29___u:218": "aṅgajaṃ hari-saṅgākhyaṃ tadā bhajati nānyadā ||GC_2,3.2||",
    "GK19gu29___u:219": "[59] vṛndā viramānandān nirīhatayā smitvā prāha-janmārabhya kiyad varṣānantaraṃ kaṃsāntakasya yad-upattanād vrajāgamana-śantamam idaṃ janitā |",
    "GK19gu29___u:220": "[60] pūrṇimā sa-praṇidhānam āha-bhārata-rītyā bhārata-yuddhānantaraṃ",
    "GK19gu29___u:221": "yudhiṣṭhirasya prājyaṃ rājyaṃ tasya ṣaṣṭhi-varṣata eva janitā |",
    "GK19gu29___u:222": "śrī-viṣṭaraśravāś cārjuna-savayaskatā-viśiṣṭatayā yudhiṣṭhirasya",
    "GK19gu29___u:223": "varṣa-traya-kaniṣṭhas tadānīṃ sapta-pañcāśad-varṣatām āpsyatīti lakṣyate |",
    "GK19gu29___u:224": "tatra tu tad-yuddhataḥ pūrvād vanājñāta-vāsa-maya-varṣa-trayodaśakāt",
    "GK19gu29___u:225": "pūrvaṃ sālva-dantavakra-dhūrvaṇam iti tasya vrajāgamana-samaya-vicāraṇāyāṃ",
    "GK19gu29___u:226": "varṣāṇāṃ catuś-catvariṃśad evāvaśiṣyate |",
    "GK19gu29___u:227": "tad-uttara-kālataḥ",
    "GK19gu29___u:228": "prakāśāntareṇa puryāṃ sthitasya pṛthivī-pālane tu bhāratāc chrī-bhāgavataṃ",
    "GK19gu29___u:229": "mataṃ vilakṣaṇam iti tad-eka-vākyatāyām aśakyatayākalpa-bheda-kalpanam eva kalpate |",
    "GK19gu29___u:230": "na tu tad atra prayojakam |",
    "GK19gu29___u:231": "tatas tad astu, prastutaṃ tu prastūyatām |",
    "GK19gu29___u:232": "[61] vṛndovāca-kṛṣṇo'pi taṃ hatvā iti gadyānantaraṃ pādma-padya-dvayam iti likhitvā likhitam-",
    "GK19gu29___u:233": "kālindyāḥ puline ramye puṇya-vṛkṣa-samāvṛte |",
    "GK19gu29___u:234": "gopa-nārībhir aniśaṃ krīḍayāmāsa keśavaḥ ||",
    "GK19gu29___u:235": "ramya-keli-sukhenaiva gopa-veṣa-dharo hariḥ |",
    "GK19gu29___u:236": "baddha-prema-rasenātra māsa-dvayam uvāsa ha || [PadmaP 6.252.19-27] iti |",
    "GK19gu29___u:237": "[62] athāsya vṛndā tātparyaṃ paryanuyuktavatī |",
    "GK19gu29___u:238": "[63] pūrṇimā covāca-gopa-nārībhiḥ ity atra nṛ-narayor vṛddhiś ceti jātāv",
    "GK19gu29___u:239": "eva strī-pratyaya-vidhānād gopa-jātibhir nārībhir iti gamyam |",
    "GK19gu29___u:240": "tṛtīya-skandhe devahūtim uddiśya kardamaṃ prati śrī-śukla-vacane",
    "GK19gu29___u:241": "dṛśyate ca tad-anuvādi-mṛtyuñjaya-saṃhitā-vacanam-",
    "GK19gu29___u:242": "smared vṛndāvane ramye mohayantam anāratam |",
    "GK19gu29___u:243": "govindaṃ puṇḍarīkākṣaṃ gopa-kanyāḥ sahasraśaḥ |",
    "GK19gu29___u:244": "muktāhāra-lasat-pīna-tuṅga-stana-bharānanāḥ || iti |",
    "GK19gu29___u:245": "gautamīye ca-",
    "GK19gu29___u:246": "gopa-kanyā-sahasrais tu padma-patrāyatekṣaṇaiḥ |",
    "GK19gu29___u:247": "arcitaṃ bhāva-kusumais trailokyaika-guruṃ param || iti |",
    "GK19gu29___u:248_0": "brahma-rātra upāvṛtte ity ādy-uktād vilakṣaṇena aniśaṃ ity anena ca tat-patiṃmanyādiṣu",
    "GK19gu29___u:248_1": "vāstavābhīrīṇāṃ vivāhādi-vañcanārthaṃ nāsūyan khalu kṛṣṇāya ity ādy-ukta-diśā yā",
    "GK19gu29___u:248_2": "mayā yoga-māyayā sṛṣṭās tāsu punar",
    "GK19gu29___u:249": "vyaktī-kriyamāṇāsu pūrvāsāṃ para-dāratva-bhramāpakramānantaraṃ",
    "GK19gu29___u:250": "saṅkoca-mocanaṃ gamyate |",
    "GK19gu29___u:251": "tac cāvaśyaṃ tatrāvagantavyam |",
    "GK19gu29___u:252": "tatra hi sarve guṇā lajjānuguṇā eva kīrtyante",
    "GK19gu29___u:253": "| tathā hi hari-vaṃśe śrī-nāradena tasya praśaṃseyaṃ yādava-saṃsadāṃ",
    "GK19gu29___u:254": "karṇāvataṃsavad ācarati sma |",
    "GK19gu29___u:255": "yatra hrīḥ śrīḥ sthitā tatra yatra śrīs tatra sannatiḥ |",
    "GK19gu29___u:256": "sannatir hrīs tathā śrīś ca nityaṃ kṛṣṇe mahātmani || [HV 2.101.73]",
    "GK19gu29___u:257": "[64] tad evam eva ramya-keli-sukhenaiva ity anena, bahu-prema-rasena ity anena cātra vraje tat-keli-sukhasya sarva-manorathatvaṃ",
    "GK19gu29___u:258": "nānā-prema-rasadatvaṃ ca darśitaṃ syāt |",
    "GK19gu29___u:259": "tad evam eva ca pūrvaṃ yad",
    "GK19gu29___u:260": "asūyā-rāhityaṃ teṣu māyayā sampāditam, tac ca mahā-viraheṇa",
    "GK19gu29___u:261": "vyakta-rahasyāsv apy etāsu nirvyūḍhaṃ syāt |",
    "GK19gu29___u:262": "kiṃ ca yā śrī-bhagavataḥ",
    "GK19gu29___u:263": "pratikalpam avaśyambhāvi-tādṛśatā-svabhāvāvatāra-līlāt",
    "GK19gu29___u:264_0": "preyasī-prema-prabhāva-vyañjanāya tat-priya-jana-rañjanāya ca khelantī janaka-kanyāyām",
    "GK19gu29___u:264_1": "iva gopa-kanyā-śreṇyāṃ tasya nitya-kāntāsmīti jñānaṃ yadyapy āvṛtavatī, tathāpi premāṇām",
    "GK19gu29___u:264_2": "avarītuṃ na śaktavatī |",
    "GK19gu29___u:265": "[65] yaḥ khalu premā tādṛśa-tal-līlā-paravaśatayā tasyā iva tasyāḥ",
    "GK19gu29___u:266": "para-hasta-patanāvasthāyām api tat-pātivratyaṃ pratipālayitā, sa evāyatyām api tāṃ duḥkha-rūpāṃ śamayitvā melayitā syād eveti māsmānyathā manyathāḥ |",
    "GK19gu29___u:267": "tathā hi, ye yathā māṃ prapadyante tāṃs tathaiva bhajāmy aham iti",
    "GK19gu29___u:268": "tat-tad-vacanaṃ prasiddham |",
    "GK19gu29___u:269": "tat khalu para-dāratāpa-krama-racanā-pūrvaka-tan-milanārtham eva tāsāṃ sacate |",
    "GK19gu29___u:270": "bhaktānāṃ yādṛṅ-manoratha-prakāratā, tādṛg eva mad-ākāratāviṣkāra",
    "GK19gu29___u:271": "iti hi tatra vivakṣitam |",
    "GK19gu29___u:272": "tat-prakāratā ca tac-chreṇīnām ittham eva-aho",
    "GK19gu29___u:273": "kadācid evaṃ bhāgyam asmākaṃ bhavitā |",
    "GK19gu29___u:274": "yad anya-patnītva-pratītir",
    "GK19gu29___u:275": "ayatnībhūya duḥsvapnatayā mithyā syāt tat-patnītvam eva jāgaratayā tvarayā",
    "GK19gu29___u:276": "satyaṃ syād iti |",
    "GK19gu29___u:277": "[66] āstām iha para-puruṣe rāgi-strīṇāṃ tathā rītiḥ |",
    "GK19gu29___u:278": "anyatra ca tat-sadṛśāṃ gṛhiṇī-bhāvaḥ sadāpīṣṭaḥ |",
    "GK19gu29___u:279": "tathā ca tābhir evābhipretam |",
    "GK19gu29___u:280": "gopyaḥ kim ācarad ayaṃ kuśalaṃ sma veṇur dāmodarādhara-sudhām api gopikānām bhuṅkte svayam iti |",
    "GK19gu29___u:281": "api bata madhu-puryām ārya-putro'dhunāste",
    "GK19gu29___u:282": "smarati sa pitṛ-gehān saumya bandhūṃś ca gopān |",
    "GK19gu29___u:283": "kvacid api sa kathāṃ naḥ kiṅkarīṇāṃ gṛṇīte bhujam aguru-sugandhaṃ mūrdhny adhāsyat kadā nu || [BhP 10.47.21]",
    "GK19gu29___u:284": "atra yaḥ khalv asmākam ārya-putra-śabda-vācyasya pratyutas tasya svīyāḥ",
    "GK19gu29___u:285": "smaḥ ity abhimānas tatra guptam asti |",
    "GK19gu29___u:286": "tadaiva tāḥ kiṅkarya iti matyāpi kadā svayaṃ vyaktam aṅgīkāriṇā tenāsmān aṅgīkariṣyata iti",
    "GK19gu29___u:287": "ity atra ārya-putraḥ ity anena tatra patitvaṃ vyajya naḥ kiṅkarīṇām ity ādinā tathā",
    "GK19gu29___u:288": "tadīya-svīkāraḥ prakaṭam eva syād iti vyañjitam |",
    "GK19gu29___u:289": "[67] tad etad ātmanaḥ śrīmad-vrajāgamanam |",
    "GK19gu29___u:290": "vrajāgamanam anu ca tāsu",
    "GK19gu29___u:291": "svīyatāprakṭī-karaṇam eva śubhaṅkaraṇam iti śrīmad-vrajendra-nandanena",
    "GK19gu29___u:292": "svayam eva vyañjitam |",
    "GK19gu29___u:293": "dhārayanty ati-kṛcchreṇa prāyaḥ prāṇān kathañcana |",
    "GK19gu29___u:294": "pratyāgamana-sandeśair ballavyo me mad-ātmikāḥ ||",
    "GK19gu29___u:295": "iti tad-vacanaṃ hi tāsu svīyatām |",
    "GK19gu29___u:296": "svīyatāyām api tad-eka-svarūpatāṃ,",
    "GK19gu29___u:297": "tathāpi vidūra-sthitatayā visūrita-pūritatāṃ tat-pratyāgamanam api pratyāyayati |",
    "GK19gu29___u:298": "tathā ca sati yathā tāsu virahasya duḥsahatā tathā parakīyatākhyāteś ceti khyāpayati |",
    "GK19gu29___u:299": "athavā, tām imāṃ tato'py adhikām adhigamayati |",
    "GK19gu29___u:300": "tatas tām avaśyam eva naśyantīṃ kariṣyāmīti paryavasāyayati",
    "GK19gu29___u:301": "[68] vṛndā prāha-yuṣmad-bhāvitam evāyuṣmad bhavitā |",
    "GK19gu29___u:302": "[69] pūrṇimāpy āha-",
    "GK19gu29___u:303": "śrī-kṛṣṇāsvāditādharāsu vijita-śrīṣu vraja-strīṣu sā",
    "GK19gu29___u:304": "māyā-mātra-mayī bhaved vivahanādy-utthā parocchiṣṭatā |",
    "GK19gu29___u:305": "manyantām ubhayatra bhakti-rahitāḥ satyeti tāṃ durdaśāṃ",
    "GK19gu29___u:306": "hā dhik tāṃ kim u tat-parāḥ sthiratayā vāñchanti śṛṇvanti ca ||GC_2,3.3||",
    "GK19gu29___u:307_0": "[70] vṛndā papraccha-māsa-dvayam iha vāsaś cet kathaṃ evaṃ saubhaṃ ca sālvaṃ ca [BhP",
    "GK19gu29___u:307_1": "10.78.13] ity-ādi-vīkṣayā tasya pratīkṣayā raṇa-raṅga-saṅgatair yadu-saṅghaiḥ sahaiva",
    "GK19gu29___u:307_2": "dvārakāntaḥ-praveśaḥ",
    "GK19gu29___u:308": "sadeśa-rūpaḥ syāt ?",
    "GK19gu29___u:309": "[71] pūrṇimā sahāsam ivāha sma-na jānāmi |",
    "GK19gu29___u:310": "tā imās tasya yogamāyāḥ prakriyāḥ |",
    "GK19gu29___u:311": "yathā brahma-mohanānantaraṃ tad idaṃ darśitam-",
    "GK19gu29___u:312": "ekasminn api yāte'bde prāṇeśaṃ cāntarātmanaḥ |",
    "GK19gu29___u:313": "kṛṣṇa-māyā-hatā rājan kṣaṇārdhaṃ menire'rbhakāḥ || [10.14.43] iti |",
    "GK19gu29___u:314": "[72] vṛndāha-tarhi vrajam āgatya hariṇā cirāya yad yat kṛtam |",
    "GK19gu29___u:315": "tat kiṃ dvārakā-vāsibhir na jñātam ?",
    "GK19gu29___u:316": "[73] pūrṇimāha-pūrvam ajñātam api dāruka-mukhād avadhārya jñātam anubhūtaṃ",
    "GK19gu29___u:317": "ca yena tat-prajābhiḥ yarhy ambujākṣāpasasāra iti proktam |",
    "GK19gu29___u:318": "[74] atha vṛndā sānandāpi samutkaṇṭhayā tataḥ kaṇṭakam uddhartum icchati sma |",
    "GK19gu29___u:319": "yathāha yarhy ambujākṣāpasasāra ity-ādi-rītyā māsa-dvayam uvāsa ha iti nītyā ca punar vrajād vrajanaṃ vrajarāja-sūnor upalabhyate |",
    "GK19gu29___u:320": "[75] pūrṇimovāca-vāci śeṣaya |",
    "GK19gu29___u:321": "yad pādma-vācāṃ śeṣaḥ syāt |",
    "GK19gu29___u:322": "[76] vṛndā ca vācayati sma- atha tatrasthā nandādayaḥ sarve janāḥ putra-dāra-sahitāḥ paśu-pakṣi-mṛgādayaś ca vāsudeva-prasādena",
    "GK19gu29___u:323": "divya-rūpa-dharā vimānam ārūḍhā parama-vaikuṇṭha-lokam avāpur iti |",
    "GK19gu29___u:324": "kṛṣṇas tu nanda-gopa-vrajaukasāṃ sarveṣāṃ paramaṃ nirāmayaṃ sva-padaṃ dattvā divi deva-gaṇaiḥ saṃstūyamāno dvāravatīṃ viveśa || [PadmaP 6.252.28-29] iti |",
    "GK19gu29___u:325": "[77] punar nibhālya vṛndā tad etad āha-tad etat padam eva mahā-golokākhyaṃ",
    "GK19gu29___u:326": "tac ca sarvordhvam eva vartata iti brahma-saṃhitā-vacanaṃ cātra dṛśyate |",
    "GK19gu29___u:327": "yathā-",
    "GK19gu29___u:328": "goloka-nāmni nija-dhāmni tale ca tasya",
    "GK19gu29___u:329": "devi maheśa-hari-dhāmasu teṣu teṣu |",
    "GK19gu29___u:330": "te te prabhāva-nicayā vihitāś ca yena",
    "GK19gu29___u:331": "govindam ādi-puruṣaṃ tam ahaṃ bhajāmi ||",
    "GK19gu29___u:332": "tathā mokṣa-dharmasya nārāyaṇīyopākhyāna-vacanaṃ ca-",
    "GK19gu29___u:333": "evaṃ bahu-vidhai rūpaiś carāmīha vasundharām |",
    "GK19gu29___u:334": "brahma-lokaṃ ca kaunteya golokaṃ ca sanātanam || [Mbh 12.330.68] iti |",
    "GK19gu29___u:335": "[78] atha punaś ca nirūpya vṛndā savismayam āha-aho ! harivaṃśe govindābhiṣekaṃ racayitum āgatasya śacīpater vacanam idam iti likhitam |",
    "GK19gu29___u:336": "tasya sarvagatatām api śaṃsad dṛśyate, yathā-",
    "GK19gu29___u:337": "tasyopari gavāṃ lokaḥ sādhyās taṃ pālayanti hi |",
    "GK19gu29___u:338": "sa hi sarva-gataḥ kṛṣṇa mahākāśa-gato mahān ||",
    "GK19gu29___u:339": "upary upari tatrāpi gatis tava tapomayī |",
    "GK19gu29___u:340": "yāṃ na vidmo vayaṃ sarve pṛcchanto'pi pitāmaham || [HV 2.19.31-2| iti |",
    "GK19gu29___u:341": "kintu tad idaṃ viśadyatām |",
    "GK19gu29___u:342": "[79] pūrṇimā prāha-sādhyāḥ iti sarveṣām asmākaṃ prasādanīyā ity arthaḥ |",
    "GK19gu29___u:343": "sarva-gataḥ iti śrī-kṛṣṇa-vigrahavad acintya-śaktitayā vibhur ity arthaḥ |",
    "GK19gu29___u:344": "tathāpi sarvordhvatā tādṛg-upāsakānāṃ tathaiva sphuraṇād iti gamyate |",
    "GK19gu29___u:345": "mahākāśo brahma ākāśas tal-liṅgāt [Vs 1.1.22] iti nyāyāt |",
    "GK19gu29___u:346": "tad-gataḥ iti",
    "GK19gu29___u:347": "tad-anubhavopary apy anubhavanīya ity arthaḥ |",
    "GK19gu29___u:348": "tapomayī iti pāramaiśvaryamayīty arthaḥ |",
    "GK19gu29___u:349": "yāṃ na vidmaḥ iti brahmāpi durjñeyatayā na samyak prakāśayatīti bhāvaḥ |",
    "GK19gu29___u:350": "[80] atha vṛndā punar vācitavatī śrī-bhāgavate-",
    "GK19gu29___u:351": "nandas tv atīndriyaṃ dṛṣṭvā loka-pāla-mahodayam |",
    "GK19gu29___u:352": "kṛṣṇe ca sannatiṃ teṣāṃ jñātibhyo vismito'bravīt ||",
    "GK19gu29___u:353": "te cautsukya-dhiyo rājan matvā gopās tam īśvaram |",
    "GK19gu29___u:354": "api naḥ svagatiṃ sūkṣmām upādhāsyad adhīśvaram ||",
    "GK19gu29___u:355": "iti svānāṃ sa bhagavān vijñāyākhila-dṛk svayam |",
    "GK19gu29___u:356": "saṅkalpa-siddhaye teṣāṃ kṛpayaitad acintayat ||",
    "GK19gu29___u:357": "jano vai loka etasminn avidyā-kāma-karmabhiḥ |",
    "GK19gu29___u:358": "uccāvacāsu gatiṣu na veda svāṃ gatiṃ bhraman ||",
    "GK19gu29___u:359": "iti sañcintya bhagavān mahā-kāruṇiko hariḥ |",
    "GK19gu29___u:360": "darśayāmāsa lokaṃ svaṃ gopānāṃ tamasaḥ param ||",
    "GK19gu29___u:361": "satyaṃ jñānam anantaṃ yad brahma-jyotiḥ sanātanam |",
    "GK19gu29___u:362": "yad dhi paśyanti munayo guṇāpāye samāhitāḥ ||",
    "GK19gu29___u:363": "te tu brahma-hradaṃ nītā magnāḥ kṛṣṇena coddhṛtāḥ |",
    "GK19gu29___u:364": "dadṛśur brahmaṇo lokaṃ yatrākrūro'dhyagāt purā ||",
    "GK19gu29___u:365": "nandādayas tu taṃ dṛṣṭvā paramānanda-nirvṛtāḥ |",
    "GK19gu29___u:366": "kṛṣṇaṃ ca tatra cchandobhiḥ stūyamānaṃ suvismitāḥ || [10.28.10-17]",
    "GK19gu29___u:367": "[81] atha vṛndā vadati sma-kim atra sukha-satram āyātam ?",
    "GK19gu29___u:368": "[82] pūrṇimovāca-tad evaṃ yan-nija-padaṃ teṣām evāspadatayā teṣām eva",
    "GK19gu29___u:369": "dṛṣṭi-padam akārṣīt tad eva paścād vyatārīd iti tatra parāmṛśyate |",
    "GK19gu29___u:370": "tatra te tu brahma-hradaṃ nītāḥ ity atra yatrākrūraḥ stutavāṃs taṃ brahma-hradaṃ",
    "GK19gu29___u:371": "kṛṣṇena tat-tīrtha-mahimānaṃ lakṣyaṃ vidhātuṃ nītā magnāś ca punaḥ",
    "GK19gu29___u:372": "kṛṣṇenaivoddhṛtya vṛndāvanam ānītās tasminn eva narākṛti-para-brahmaṇas tasya lokaṃ dadṛśur na tv akrūravaj",
    "GK19gu29___u:373": "jala-madhya iti na cānyatheti ca gamyate |",
    "GK19gu29___u:374": "purā ity etat-prasaṅgād",
    "GK19gu29___u:375": "bhāvi-kāla ity arthaḥ |",
    "GK19gu29___u:376": "purā purāṇe nikaṭe prabandhātīta-bhāviṣu iti hi koṣa-kārāḥ |",
    "GK19gu29___u:377": "lokaḥ sa ca sūkṣmam iti tamasaḥ param iti |",
    "GK19gu29___u:378": "satyaṃ jñānam ity",
    "GK19gu29___u:379": "ādi-svarūpa iti ca prakṛti-guṇāspṛṣṭatayā cic-chakti-vilāsa eveti labhyate |",
    "GK19gu29___u:380": "[83] tathā api naḥ sva-gatim iti, na veda svāṃ gatim iti, gopānāṃ tamasaḥ param iti, kṛṣṇaṃ ca tatra iti ca |",
    "GK19gu29___u:381": "na parama-vyomādi-rūpaḥ |",
    "GK19gu29___u:382": "kintu",
    "GK19gu29___u:383": "brahma-saṃhitādi-kṛta-ślokaḥ sphuṭam aprākṛta-goloka-svarūpa evāyaṃ",
    "GK19gu29___u:384": "śrīmad-vrajeśa-śloka iti paryavasīyate |",
    "GK19gu29___u:385": "tatra chandobhiḥ stūyamānam iti",
    "GK19gu29___u:386_0": "taj-janmādi-līlā-varṇanīnāṃ śruti-vara-varṇinīnāṃ sākṣitā tu tatrāpi puraḥ sphurati",
    "GK19gu29___u:386_1": "kṛṣṇe teṣāṃ nija-sutatādi-mātratā-jñānāya pārṣadāntara-darśanānuktis teṣāṃ gopānām",
    "GK19gu29___u:386_2": "eva tatratya-tat-parikaratā-vyañjanāyeti jñeyam |",
    "GK19gu29___u:387": "yata eva tad-eka-rucīnāṃ śrī-nandādīnāṃ paramānanda-nirvṛtir vismitiś ca ghaṭate |",
    "GK19gu29___u:388": "[84] sva-lokatāyām apy avatārāvasare teṣāṃ tasyādarśane kāraṇaṃ jano vai iti |",
    "GK19gu29___u:389": "sālokya-sārṣṭi ity ādi-padye janā itivaj-jana-śabdo'yaṃ",
    "GK19gu29___u:390": "tadīya-svajana-paraḥ |",
    "GK19gu29___u:391": "tasmān mac-charaṇaṃ goṣṭhaṃ man-nāthaṃ mat-parigraham |",
    "GK19gu29___u:392": "gopāye svātma-yogena so'yaṃ me vrata āhitaḥ || [BhP 10.25.18]",
    "GK19gu29___u:393": "[85] śrī-kṛṣṇasyaiva tatra ca manasaiva sva-niṣṭhā-pratiṣṭhā-racanād",
    "GK19gu29___u:394": "vacanād atra sa tu vraja-janaḥ parama-svajana eva spaṣṭaḥ |",
    "GK19gu29___u:395": "sādhāraṇa-jana-vācitve tat-kṛpā sarvasyāpi janasya vyāpiny abhaviṣyat |",
    "GK19gu29___u:396": "svāṃ gatim ity api na samagaṃsyata |",
    "GK19gu29___u:397": "tataś ca parama-svajano'yaṃ mama",
    "GK19gu29___u:398": "vraja-vāsi-janaḥ prāpañcike loke yāḥ svāvidyādibhir deva-tiryag-ādi-rūpā",
    "GK19gu29___u:399": "tgatayas tāsu bhramaṃs",
    "GK19gu29___u:400": "tan-nirviśeṣatayātmānaṃ manvānaḥ svāṃ gatiṃ goloka-lakṣaṇāṃ na jānātīty arthaḥ |",
    "GK19gu29___u:401": "atra kāraṇaṃ tu--",
    "GK19gu29___u:402": "iti nandādayo gopāḥ kṛṣṇa-rāma-kathāṃ mudā |",
    "GK19gu29___u:403": "kurvanto ramamāṇāś ca nāvindan bhava-vedanām || [BhP 10.11.58] iti |",
    "GK19gu29___u:404": "ity anusāreṇa madīya-laukika-līlā-śaktir eveti bhāvaḥ |",
    "GK19gu29___u:405": "tad-ajñānād eva ca nandas tv atīndriyam ity ādikaṃ ghaṭata iti |",
    "GK19gu29___u:406": "tasmād yad eva khalv idaṃ darśitam |",
    "GK19gu29___u:407": "tad eva tebhyaḥ paścād dattam iti gamyate |",
    "GK19gu29___u:408": "[86] vṛndā prāha-hanta ! kathaṃ ta ete mad-vanād antarhitatām āpsyanti |",
    "GK19gu29___u:409": "śrī-kṛṣṇena punar viyogaṃ ca lapsyante ?",
    "GK19gu29___u:410": "[87] pūrṇimā prāha-kiṃcid anyad asti ced vācyatām |",
    "GK19gu29___u:411": "[88] vṛndā prāha sma-atha vārāha-vacanam iti kiṃcid anyad api saṃcitam asti |",
    "GK19gu29___u:412": "tad yathā-",
    "GK19gu29___u:413": "tatrāpi mahad āścaryaṃ paśyanti paṇḍitā narāḥ |",
    "GK19gu29___u:414": "kālīya-hrada-pūrveṇa kadambo mahito drumaḥ |",
    "GK19gu29___u:415": "śata-śākhaṃ viśālākṣi puṇyaṃ surabhi-gandhi ca |",
    "GK19gu29___u:416": "sa ca dvādaśa-māsāni manojñaḥ śubha-śītalaḥ |",
    "GK19gu29___u:417": "puṣpāyati viśālākṣi prabhāsanto diśo daśa || iti |",
    "GK19gu29___u:418": "tathā-",
    "GK19gu29___u:419": "tatrāścaryaṃ pravakṣyāmi tac chṛṇu tvaṃ vasundhare |",
    "GK19gu29___u:420": "labhante manujāḥ siddhiṃ mama karma-parāyaṇāḥ ||",
    "GK19gu29___u:421": "tasya tatrottare pārśve'śoka-vṛkṣaḥ sita-prabhaḥ |",
    "GK19gu29___u:422": "vaiśākhasya tu māsasya śukla-pakṣasya dvādaśī ||",
    "GK19gu29___u:423": "sa puṣpati ca madhyāṅge mama bhakta-sukhāvahaḥ |",
    "GK19gu29___u:424": "na kaścid api jānāti vinā bhāgavataṃ śucim || ity ādi |",
    "GK19gu29___u:425": "[89] atra tasya iti brahma-kuṇḍasyety arthaḥ ity uktvā punaḥ",
    "GK19gu29___u:426": "pūrṇimovāca-kiṃcid anyad apy asti ?",
    "GK19gu29___u:427": "[90] vṛndā sānandam uvāca-asti cānyat skānda-mathurā-māhātmye-",
    "GK19gu29___u:428": "tato vṛndāvanaṃ puṇyaṃ vṛndā-devī-samāśritam |",
    "GK19gu29___u:429": "hariṇādhiṣṭhitaṃ tac ca brahma-rudrādi-sevitam || iti |",
    "GK19gu29___u:430": "vatsair vatsatarībhiś ca sadā krīḍati mādhavaḥ |",
    "GK19gu29___u:431": "vṛndāvanāntara-gataḥ sa-rāmo bālakair vṛtaḥ || iti ca |",
    "GK19gu29___u:432": "athādi-vārāha-vacanaṃ ca-",
    "GK19gu29___u:433": "kṛṣṇa-krīḍā-setu-bandhaṃ mahā-pātaka-nāśanam |",
    "GK19gu29___u:434": "valabhīṃ tatra krīḍārthaṃ kṛtvā devo gadādharaḥ ||",
    "GK19gu29___u:435": "gopakaiḥ sahitas tatra kṣaṇam ekaṃ dine dine |",
    "GK19gu29___u:436": "tatraive ramaṇārthaṃ hi nitya-kālaṃ sa gacchati || iti |",
    "GK19gu29___u:437": "vṛndāvane vased dhīmān yāvat kṛṣṇasya darśanam || iti |",
    "GK19gu29___u:438": "[92] athātra vṛndā papraccha-samprati cirāya proṣitatvena parāmṛśyamānasya",
    "GK19gu29___u:439": "tasya sadā krīḍanam atra katha ghaṭate ?",
    "GK19gu29___u:440": "[93] pūrṇimā prāha-vaikuṇṭhād gajendra-dhruvādi-kṛpārthaṃ madhye madhye pṛthviīm āgatasya ca yathā tan-nāthasya tatra nityāvasthānaṃ procyate |",
    "GK19gu29___u:441": "tadvad atrāpi sacyate |",
    "GK19gu29___u:442": "anādy-ananta-kālaṃ tatra viharatas tasya",
    "GK19gu29___u:443": "nimeṣa-mātram eva tat-tat-kāla iti |",
    "GK19gu29___u:444": "ataḥ paraṃ kiṃcid asti, tat tu vada |",
    "GK19gu29___u:445": "[94] vṛndā prāha-etad-anantaraṃ bṛhad-gautamīya-padyāni pratipadyante |",
    "GK19gu29___u:446": "[95] pūrṇimāha-vācyantām |",
    "GK19gu29___u:447": "[96] vṛndā ca vācitavatī |",
    "GK19gu29___u:448": "yathā, nārada uvāca-",
    "GK19gu29___u:449": "kim idaṃ dvādaśābhikhyaṃ vṛndāraṇyaṃ viśāmpate |",
    "GK19gu29___u:450": "śrotum icchāmi bhagavan yadi yogo'smi me vada ||",
    "GK19gu29___u:451": "śrī-kṛṣṇa uvāca-",
    "GK19gu29___u:452": "idaṃ vṛndāvanaṃ ramyaṃ mama dhāmaiva kevalam |",
    "GK19gu29___u:453": "atra ye paśavaḥ pakṣi-vṛkṣā kīṭā narāmarāḥ |",
    "GK19gu29___u:454": "ye vasanti mamādhiṣṇye mṛtā yānti mamālayam ||",
    "GK19gu29___u:455": "atra yā gopa-kanyāś ca nivasanti mamālaye |",
    "GK19gu29___u:456": "kālindīyaṃ suṣumnākhyā paramāmṛta-vāhinī ||",
    "GK19gu29___u:457": "atra devāś ca bhūtāni vartante sūkṣma-rūpataḥ |",
    "GK19gu29___u:458": "sarva-deva-mayaś cāhaṃ na tyajāmi vanaṃ kvacit ||",
    "GK19gu29___u:459": "āvirbhāvas tirobhāvo bhaven me'tra yuge yuge |",
    "GK19gu29___u:460": "tejo-mayam idaṃ ramyam adṛśyaṃ carma-cakṣuṣā || iti |",
    "GK19gu29___u:461": "[97] pūrṇimā prāha-āyātam atra ca prakaṭāprakaṭa-līlāvakāśatām ayaṃ",
    "GK19gu29___u:462": "prakāśa-dvaividhyam |",
    "GK19gu29___u:463": "atra me paśavaḥ iti, tejomayam iti coktavān |",
    "GK19gu29___u:464": "[98] tad evaṃ jāta-sukha-vṛndā vṛndā punaḥ papraccha-tad idaṃ ca sarvaṃ",
    "GK19gu29___u:465": "paryak tātparyāya-paryālocyatām |",
    "GK19gu29___u:466": "[99] pūrṇimovāca-anenedaṃ gamyate |",
    "GK19gu29___u:467": "golokākhyaṃ tad vaibhavaṃ sadaiva",
    "GK19gu29___u:468": "vṛndāvana-bhavam |",
    "GK19gu29___u:469": "kintu tvaṃ vraja-vāsin-janavad eva samprati na tad avagacchasi |",
    "GK19gu29___u:470": "yathā pṛthvyā api tad-ajñānaṃ vārāha-vacanāl labhyate |",
    "GK19gu29___u:471": "tad etad eva ca nitya-dhāma tebhyas tena darśitaṃ, tad eva ca teṣāṃ",
    "GK19gu29___u:472": "nitya-prāpyatayā varṇitam |",
    "GK19gu29___u:473": "akke cen madhu vindeta kim arthaṃ pravataṃ vrajet iti-nyāyena dūre teṣāṃ gamanaṃ",
    "GK19gu29___u:474": "ca vyartham iti |",
    "GK19gu29___u:475": "[100] vṛndāha-satyaṃ satyam |",
    "GK19gu29___u:476": "dvayor abhedenaiva vyavasthā-racanaṃ",
    "GK19gu29___u:477": "harivaṃśa-stha-tat-prasaṅga-saṅgata-śakra-vacanaṃ cātra dṛśyate-",
    "GK19gu29___u:478": "sa tu lokas tvayā kṛṣṇa sīdamānaḥ kṛtātmanā |",
    "GK19gu29___u:479": "dhṛto dhṛtimatā vīra nighantopdadravān gavām || [HV 2.19.35]",
    "GK19gu29___u:480": "[101] kintu, atha tatrasthā nandādayaḥ ity ādi-pādma-gadya-dvayaṃ",
    "GK19gu29___u:481": "viśadyatām |",
    "GK19gu29___u:482": "[102] pūrṇimā vyācacakṣa-śrīman-nandādyā vraja-sthitāḥ sva-sva-putraiḥ",
    "GK19gu29___u:483": "svayaṃ kṛṣṇādibhiḥ sva-sva-dāraiḥ śrī-yaśodādibhiḥ sahitā vasudevād āgatasya tasya kṛta-nijāgamana-saṅkalpa-saṃvādena prasādena pūrvato'pi",
    "GK19gu29___u:484": "paramāpūra-rūpa-dharāḥ parasapara-dṛk-sukha-karā sarvatra",
    "GK19gu29___u:485": "manoratha-patha-prāpaka-tadīya-ratham ārūḍhās tattva-mātrānabhijñeṣu",
    "GK19gu29___u:486": "tattvāntara-vijñeṣu ca tat tejasā gūḍhāḥ",
    "GK19gu29___u:487": "|mahasādhaḥ-kṛtāśeṣaṃ śrī-vṛndāvanasya pūrvokta-prakāśa-viśeṣaṃ parābhir mābhir akuṇṭhaṃ golokākhya-vaikuṇṭhaṃ tatra ca gokula-kamalaṃ yamunāyā",
    "GK19gu29___u:488": "uttara-pārād dakṣiṇa-pāram avāpya prāpuḥ iti |",
    "GK19gu29___u:489": "[103] tac ca nirāmayaṃ kuta-punar-viraha-vyādhi-vilayaṃ sva-padaṃ",
    "GK19gu29___u:490": "nija-nityāspadaṃ putra-dāra-sahitāḥ iti",
    "GK19gu29___u:491": "pūrva-sūcita-tat-putratocita-rūpeṇātra sthitir eva yadu-pura-samucita-svarūpeṇa tu dvāravatī-praveśa iti sarvam eva",
    "GK19gu29___u:492": "sadeśa-rūpam |",
    "GK19gu29___u:493": "kintu gopanārthaṃ lokeṣu camatkriyāropaṇārtham eva ca seyaṃ",
    "GK19gu29___u:494": "vimāna-prakriyā |",
    "GK19gu29___u:495": "pāre'vāre vā vasatu |",
    "GK19gu29___u:496": "sa tu ghoṣas tāṃ vināpi brahma-hrada-majjanānataravat tatra sajjanaṃ labheta |",
    "GK19gu29___u:497": "nādhyātiṣṭhed yadi yadu-purāt prāpya goṣṭhaṃ sa bhūyaḥ sarvaṃ tarhi pratihata-rasaṃ sarvathā syād vṛthā ca |",
    "GK19gu29___u:498": "janmānandaḥ pratilava-vayaḥ śrī-citiḥ sneha-vṛddhir",
    "GK19gu29___u:499": "līlā-pūrtir viraha-mathitaḥ sāntvanaṃ cātra tasya ||GC_2,3.4||",
    "GK19gu29___u:500": "[104] atha vṛndā papraccha-yady evaṃ paścād api sarva-vraja-prāṇas",
    "GK19gu29___u:501": "tat-trāṇam ācaritavāṃs tadā purā mathurā-prasthāna eva na kathaṃ vā racitavān ?",
    "GK19gu29___u:502": "[105] pūrṇimā prāha-rasa-poṣāya pratikalpam īdṛśam eva labdha-sātatyena",
    "GK19gu29___u:503": "līlā-naiyatyena sthāpitam api tad idaṃ pṛcchatyā bhavatyā nijam utkaṇṭhitam eva mac-chrotrayor upakaṇṭhīkṛtaṃ vādarāyaṇādibhir api",
    "GK19gu29___u:504": "kṛta-lālasā-saṃkramasya śrī-bhagaval-līlā-kramasya vaiyarthyaṃ tu na",
    "GK19gu29___u:505": "samarthanīyam |",
    "GK19gu29___u:506": "punar udayaja-śarma-poṣa-dharma",
    "GK19gu29___u:507": "svayam upaśarma hareḥ pravāsa-mātram |",
    "GK19gu29___u:508": "vrajam api tad-ṛte rasasya pūrtir yadi valayeta tadā tad eva na syāt ||GC_2,3.5||",
    "GK19gu29___u:509": "[106] tasmād vraja-rasa-sampad-arthaṃ tad apy arthanīyam iti |",
    "GK19gu29___u:510": "tad evam eva svayam uktam-nāhaṃ tu sakhyo bhajato'pi jantūn [BhP 10.32.20] iti |",
    "GK19gu29___u:511": "[107] tad etad vyākhyāya pūrṇimā papraccha-kiṃcid asti vānyat ?",
    "GK19gu29___u:512": "[108] vṛndā sānandam uvāca-bhagavati śrī-bhāgavatīyam ante kiṃcid añcitaṃ",
    "GK19gu29___u:513": "dṛśyate |",
    "GK19gu29___u:514": "[109] purṇimā prāha-kāmaṃ vācyatām |",
    "GK19gu29___u:515": "[110] vṛndā tac ca vācayāmāsa, yathā-",
    "GK19gu29___u:516": "jayati jananivāso devakī-janma-vādo",
    "GK19gu29___u:517": "yadu-vara-pariṣat svair dorbhir asyann adharmam |",
    "GK19gu29___u:518": "sthira-cara-vṛjina-ghnaḥ susmita-śrī-mukhena",
    "GK19gu29___u:519": "vraja-pura-vanitānāṃ vardhayan kāma-devam || (10.90.48)",
    "GK19gu29___u:520": "[111] pūrṇimovāca-tad ittham ākhyātā mama vyākhyā |",
    "GK19gu29___u:521": "yat khalv ayaṃ",
    "GK19gu29___u:522": "daśama-skandhāntarvartī śrī-śuka-siddhāntas tatra cātra ca tasya viccchedaṃ nirasya nita-vihāram eva vyāharati |",
    "GK19gu29___u:523": "[112] yataḥ sva-dos-tulyair yadukulyair",
    "GK19gu29___u:524": "adharma-bahula-rāja-kula-vyākulatārthaṃ devakī-janma-prasiddhim urīkṛtya",
    "GK19gu29___u:525": "kṛta-kṛtyaḥ susmita-śrī-mukhena vrajasya purasya ca vanitānāṃ",
    "GK19gu29___u:526": "kāma-prāya-prema-vardhana-sukhena sarvato'pi śaśvad utkarṣeṇa sadā",
    "GK19gu29___u:527": "virājata iti labhyate |",
    "GK19gu29___u:528": "tatra hetuḥ-tatra tatra sthāvara-jaṅgama-mātrāṇāṃ",
    "GK19gu29___u:529": "viraha-duḥkha-hantā tat-tad-upāsaka-svajana-hṛdaye tathā sphuraṃś ceti |",
    "GK19gu29___u:530": "[113] tad etad-ukti-kauśalād bhāvi-mausalādi-līlānām api māyikatvam eva",
    "GK19gu29___u:531": "pratyāyitam |",
    "GK19gu29___u:532": "kṣīra-nīra-nidhi-śāyina eva tad etad-rūpāvatāra ity",
    "GK19gu29___u:533": "ādi-vyavahāraś ca tādṛśa-nitya-vihāra-gopanārtha eveti ca |",
    "GK19gu29___u:534": "[114] atha śrī-bhāgavatīyaṃ padya-dvayaṃ sā paṭhati sma-",
    "GK19gu29___u:535": "dvārakāṃ hariṇā tyaktāṃ samudro'plāvayat kṣaṇāt |",
    "GK19gu29___u:536": "varjayitvā mahārāja śrīmad-bhagavad-ālayam ||",
    "GK19gu29___u:537": "smṛtyāśeṣāśubha-haraṃ sarva-maṅgala-maṅgalam |",
    "GK19gu29___u:538": "nityaṃ sannihitas tatra bhagavān madhusūdanaḥ || (11.31.23-24)",
    "GK19gu29___u:539": "[115] atra viṣṇu-purāṇīyaṃ tu kiṃcid viśiṣṭam api-yadu-deva-gṛhaṃ tv ekaṃ nāplāvayat iti",
    "GK19gu29___u:540": "viṣṇu-krīḍānvitaṃ sthānam iti ca |",
    "GK19gu29___u:541": "[116] pūrṇimā prāha-tad idaṃ vṛndāvana-nitya-vihārasya dṛṣṭāntatayāpi ghaṭitam |",
    "GK19gu29___u:542": "[117] atha vṛndā śrī-bhāgavatīyaṃ (10.14.35) padyaṃ punaḥ papāṭha, yathā-",
    "GK19gu29___u:543": "eṣāṃ ghoṣa-nivāsinām uta bhavān kiṃ deva rāteti naś",
    "GK19gu29___u:544": "ceto viśva-phalāt phalaṃ tvad-aparaṃ kutrāpy ayan muhyati |",
    "GK19gu29___u:545": "sad-veṣād api pūtanāpi sakulā tvām eva devāpitā",
    "GK19gu29___u:546": "yad dhāmārtha-suhṛt-priyātma-tanaya-prāṇāśayās tvat-kṛte || iti |",
    "GK19gu29___u:547": "[118] pūrṇimā pūrṇam idam uvāca-tad etat kaimutya-vidhinā prastutya",
    "GK19gu29___u:548": "vraja-vāsināṃ tena saṃvāsaṃ satya-loka-parivṛḍhaḥ parama-dṛḍhaṃ cakāreti sarvaṃ śāntam |",
    "GK19gu29___u:549": "[119] punaḥ pūrṇimā prāha-kim apy anyad vacanam asti ?",
    "GK19gu29___u:550": "[120] vṛndāha-tad api śrūyatām-",
    "GK19gu29___u:551": "tad bhūri-bhāgyam iha janma kim apy aṭavyāṃ yad gokule'pi katamāṅghri-rajo'bhiṣekam |",
    "GK19gu29___u:552": "yaj jīvitaṃ tu nikhilaṃ bhagavān mukundas tv adyāpi yat-pada-rajaḥ śruti-mṛgyam eva || (10.14.34)",
    "GK19gu29___u:553": "[121] pūrṇimā saharṣam āha-pūrva-nirṇayād eva tad idaṃ brahmā",
    "GK19gu29___u:554": "sva-puruṣārthatayā varṇayāmāsa |",
    "GK19gu29___u:555": "punar dṛśyatām-",
    "GK19gu29___u:556": "aho bhāgyam aho bhāgyaṃ nanda-gopa-vrajaukasām |",
    "GK19gu29___u:557": "yan-mitraṃ paramānandaṃ pūrṇaṃ brahma sanātanam || (10.14.32)",
    "GK19gu29___u:558": "[122] vṛndā sānandam āha [BhP 10.26.25]-",
    "GK19gu29___u:559": "deve varṣati yajña-viplava-ruṣā vajrāśma-varṣānilaiḥ",
    "GK19gu29___u:560": "sīdat-pāla-paśu-striy ātma-śaraṇaṃ dṛṣṭvānukampy utsmayan |",
    "GK19gu29___u:561": "utpāṭyaika-kareṇa śailam abalo līlocchilīndhraṃ yathā bibhrad goṣṭham apān mahendra-mada-bhit prīyān na indro gavām ||",
    "GK19gu29___u:562": "[123] atha pūrṇimā varṇayāmāsa-tad evaṃ śrī-bādarāyaṇir api tasya gavendratāṃ nijāśrayatayā śrāvayāmāsa |",
    "GK19gu29___u:563": "so'yaṃ yatra gopālādīnāṃ tenāparityājyatāṃ vyañjayāmāsa |",
    "GK19gu29___u:564": "tathaiva hi tatra",
    "GK19gu29___u:565": "śrī-gavendrasyāntaḥ-pratijñā tasmān mac-charaṇaṃ goṣṭham ity ādi |",
    "GK19gu29___u:566": "[124] atha punar vācyatām |",
    "GK19gu29___u:567": "[125] vṛndā tāṃ vandamānā prāha-granthanā pūrṇatayā mayā pūrṇīkṛtāsmīti",
    "GK19gu29___u:568": "kiṃvānyad vācyatā yācyatām āsīdatu ? kintu samājñāpayantu tatrabhavatyas",
    "GK19gu29___u:569": "tad idaṃ pustakaṃ nāyakam iva hāra-vinyastaṃ karomi iti |",
    "GK19gu29___u:570": "[126] pūrṇimāha-sāmpratam |",
    "GK19gu29___u:571": "[127] atha vṛndā ca tathā kṛtavatī |",
    "GK19gu29___u:572": "iti śrī-śrīmaduttara-gopāla-campūmanu",
    "GK19gu29___u:573": "bhāvi-kathā-pramāṇa-prathanaṃ nāma ekonatriṃśaṃ pūraṇam"
}