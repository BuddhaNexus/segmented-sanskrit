{
    "T06vasvvmsu:0": " māhāyāne traidhātukaṃ vijñaptimātraṃ vyavasthāpyate /",
    "T06vasvvmsu:1": " cittamātraṃ bho jinaputrā yad uta traidhātukam iti sūtrāt /",
    "T06vasvvmsu:2": " cittaṃ mano vijñānaṃ vijñaptiś ceti paryāyāḥ /",
    "T06vasvvmsu:3": " cittam atra sasaṃprayogam abhipretaṃ /",
    "T06vasvvmsu:4": " matram ity arthapratiṣedhārthaṃ /",
    "T06vasvvmsu:5": " vijñaptimātram evedam asadarthāvabhāsanāt /",
    "T06vasvvmsu:6": " yadvat taimirikasyāsat keśoṇḍukādidarśanaṃ // 1 //",
    "T06vasvvmsu:7": " atra codyate /",
    "T06vasvvmsu:8": " kaścid artho nāsti /",
    "T06vasvvmsu:9": " na deśakālaniyamaḥ saṃtānāniyamo na ca /",
    "T06vasvvmsu:10": " na ca kṛtyakriyā yuktā vijñaptir yadi nārthataḥ // 2 //",
    "T06vasvvmsu:11": " kim uktaṃ bhavati /",
    "T06vasvvmsu:12": " yadi vinā rūpādyarthena rūpādivijñaptir utpadyate na rūpādyarthāt /",
    "T06vasvvmsu:13": " kasmāt kvacid deśa utpadyate na sarvatra /",
    "T06vasvvmsu:14": " tatraiva ca deśe kadācid utpadyate na sarvadā /",
    "T06vasvvmsu:15": " taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya /",
    "T06vasvvmsu:16": " yathā taimirikāṇāṃ saṃtāne keśādyābhāso nānyeṣāṃ /",
    "T06vasvvmsu:17": " kasmād yat taimirikaiḥ keśabhramarādi dṛśyate tena keśādikriyā na kriyate na ca tad anyair na kriyate /",
    "T06vasvvmsu:18": " yad annapānavastraviṣāyudhādi svapne dṛśyate tenānnādikriyā na kriyate na ca tad anyair na kriyate /",
    "T06vasvvmsu:19": " gandharvanagareṇāsattvān nagarakriyā na kriyate na ca tad anyair na kriyate /",
    "T06vasvvmsu:20": " tasmād asadabhāvāvabhāsane deśakālaniyamaḥ saṃtānāniyamaḥ kṛtyakriyā ca na yujyate /",
    "T06vasvvmsu:21": " na khalu na yujyate / yasmāt /",
    "T06vasvvmsu:22": " deśādiniyamaḥ siddhaḥ svapnavat",
    "T06vasvvmsu:23": " svapna iva svapnavat /",
    "T06vasvvmsu:24": " kathaṃ tāvat /",
    "T06vasvvmsu:25": " svapne vināpy arthena kvacid eva deśe kiṃcid bhramarārāmastrīpurūṣādikaṃ dṛśyate na sarvatra /",
    "T06vasvvmsu:26": " tatraiva ca deśe kadācid dṛśyate na sarvakālam iti siddho vināpy arthena deśakālaniyamaḥ /",
    "T06vasvvmsu:27": " pretavat punaḥ /",
    "T06vasvvmsu:28": " saṃtānāniyamaḥ",
    "T06vasvvmsu:29": " siddha iti vartate /",
    "T06vasvvmsu:30": " pretānām iva pretavat /",
    "T06vasvvmsu:31": " kathaṃ siddhaḥ samaṃ /",
    "T06vasvvmsu:32": " sarvaiḥ pūyanadyādidarśane // 3 //",
    "T06vasvvmsu:33": " pūyapūrṇā nadī pūyanadī /",
    "T06vasvvmsu:34": " ghṛtaghaṭavat /",
    "T06vasvvmsu:35": " tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti naika eva /",
    "T06vasvvmsu:36": " yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena /",
    "T06vasvvmsu:37": " evaṃ saṃtānāniyamo vijñaptinām asaty apy arthe siddhaḥ //",
    "T06vasvvmsu:38": " svapnopaghātavat kṛtyakriyā",
    "T06vasvvmsu:39": " siddha iti veditavyaṃ /",
    "T06vasvvmsu:40": " yathā svapne dvayasamāpattim antareṇa śukravisargalakṣaṇaḥ svapnopaghātaḥ /",
    "T06vasvvmsu:41": " evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ /",
    "T06vasvvmsu:42": " narakavat punaḥ /",
    "T06vasvvmsu:43": " sarvaṃ",
    "T06vasvvmsu:44": " siddham iti veditavyaṃ /",
    "T06vasvvmsu:45": " narakeṣv iva narakavat /",
    "T06vasvvmsu:46": " kathaṃ siddhaṃ /",
    "T06vasvvmsu:47": " narakapālādidarśane taiś ca bādhane // 4 //",
    "T06vasvvmsu:48": " yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ /",
    "T06vasvvmsu:49": " śvavāyasāyasaparvatādyāgamanagamanadarśanaṃ cety ādigrahaṇena /",
    "T06vasvvmsu:50": " sarveṣāṃ ca naikasyaiva taiś ca tadbādhanaṃ siddham asatsv api narakapālādiṣu samānasvakarmavipākādhipatyāt /",
    "T06vasvvmsu:51": " tathānyatrāpi sarvam etad deśakālaniyamādicatuṣtayaṃ siddham iti veditavyaṃ //",
    "T06vasvvmsu:52": " kiṃ punaḥ kāraṇaṃ narakapālās te ca śvāno vāyasāś ca sattvā neṣyante /",
    "T06vasvvmsu:53": " ayogāt /",
    "T06vasvvmsu:54": " na hi te nārakā yujyante /",
    "T06vasvvmsu:55": " tathaiva tadduḥkhāpratisaṃvedanāt /",
    "T06vasvvmsu:56": " parasparaṃ yātayatām ime nārakā ime narakapālā iti vyavasthā na syāt /",
    "T06vasvvmsu:57": " tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt /",
    "T06vasvvmsu:58": " dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ /",
    "T06vasvvmsu:59": " anārakāṇāṃ vā narake kutaḥ saṃbhavaḥ /",
    "T06vasvvmsu:60": " kathaṃ tāvat tiraścāṃ svargasaṃbhavaḥ /",
    "T06vasvvmsu:61": " evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt /",
    "T06vasvvmsu:62": " tiraścāṃ saṃbhavaḥ svarge yathā na narake tathā /",
    "T06vasvvmsu:63": " na pretānāṃ yatas tajjaṃ duḥkhaṃ nānubhavanti te // 5 //",
    "T06vasvvmsu:64": " ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti /",
    "T06vasvvmsu:65": " na caiva narakapālādayo nārakaṃ duḥkhaṃ pratyanubhavanti /",
    "T06vasvvmsu:66": " tasmān na tiraścāṃ saṃbhavo yukto nāpi pretānāṃ //",
    "T06vasvvmsu:67": " teṣāṃ tarhi (Vvs_5)",
    "T06vasvvmsu:68": " nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante /",
    "T06vasvvmsu:69": " tathā ca pariṇamanti /",
    "T06vasvvmsu:70": " yad dvidhāṃ hastavikṣepādikriyāṃ kurvanto dṛśyante bhayotpādanārthaṃ /",
    "T06vasvvmsu:71": " yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti /",
    "T06vasvvmsu:72": " na te na saṃbhavanty eva /",
    "T06vasvvmsu:73": " yadi tatkarmabhis tatra bhūtānāṃ saṃbhavas tathā /",
    "T06vasvvmsu:74": " iṣyate pariṇāmaś ca kiṃ vijñānasya neṣyate // 6 //",
    "T06vasvvmsu:75": " vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante //",
    "T06vasvvmsu:76": " api ca /",
    "T06vasvvmsu:77": " karmaṇo vāsanānyatra phalam anyatra kalpyate /",
    "T06vasvvmsu:78": " tatraiva neṣyate yatra vāsanā kiṃ nu kāraṇaṃ // 7 //",
    "T06vasvvmsu:79": " yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya karmaṇo vāsanā teṣāṃ vijñānasaṃtānasaṃniviṣṭā nānyatra",
    "T06vasvvmsu:80": " yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate /",
    "T06vasvvmsu:81": " yatra vāsanā nāsti tatra tasyāḥ phalaṃ kalpyata iti kim atra kāraṇaṃ //",
    "T06vasvvmsu:82": " āgamaḥ kāraṇaṃ /",
    "T06vasvvmsu:83": " yadi vijñānam eva rūpādipratibhāsaṃ syān na rūpādiko 'rthas tadā rūpādyāyatanāstitvaṃ bhagavatā noktaṃ syāt /",
    "T06vasvvmsu:84": " akāraṇam etad yasmāt /",
    "T06vasvvmsu:85": " rūpādyāyatanāstitvaṃ tadvineyajanaṃ prati /",
    "T06vasvvmsu:86": " abhiprāyavaśād uktam upapādukasattvavat // 8 //",
    "T06vasvvmsu:87": " yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam āyatyām abhipretya /",
    "T06vasvvmsu:88": " nāstīha sattva ātmā vā dharmās tv ete sahetukāḥ",
    "T06vasvvmsu:89": " iti vacanāt /",
    "T06vasvvmsu:90": " evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety ābhiprāyikaṃ tad vacanaṃ //",
    "T06vasvvmsu:91": " ko 'tra abhiprāyaḥ /",
    "T06vasvvmsu:92": " yataḥ svabījād vijñaptir yadābhāsā pravartate /",
    "T06vasvvmsu:93": " dvividhāyatanatvena te tasyā munir abravīt // 9 //",
    "T06vasvvmsu:94": " kim uktaṃ bhavati /",
    "T06vasvvmsu:95": " rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena",
    "T06vasvvmsu:96": " yathākramaṃ bhagavān abravīt /",
    "T06vasvvmsu:97": " evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate",
    "T06vasvvmsu:98": " tac ca bījaṃ yat pratibhāsā ca sā te tasyā kāyaspraṣṭavyāyatanatvena yathākranaṃ",
    "T06vasvvmsu:99": " bhagavān abravīd ity ayam abhiprāyaḥ //",
    "T06vasvvmsu:100": " evaṃ punar abhiprāyavaśena deśayitvā ko guṇāḥ /",
    "T06vasvvmsu:101": " tathā pudgalanairātmyapraveśo hi",
    "T06vasvvmsu:102": " tathā hi deśyamāne pudgalanairātmyaṃ praviśanti /",
    "T06vasvvmsu:103": " dvayād vijñānaṣaṭkaṃ pravartate /",
    "T06vasvvmsu:104": " na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās te pudgalanairātmyaṃ praviśanti /",
    "T06vasvvmsu:105": " anyathā punaḥ /",
    "T06vasvvmsu:106": " deśanā dharmanairātmyapraveśaḥ",
    "T06vasvvmsu:107": " anyatheti vijñaptimātradeśanā /",
    "T06vasvvmsu:108": " kathaṃ dharmanairātmyapraveśaḥ /",
    "T06vasvvmsu:109": " vijñaptimātram idaṃ rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā /",
    "T06vasvvmsu:110": " yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate /",
    "T06vasvvmsu:111": " na khalu sarvathā dharmo nāstīty evaṃ dharmanairātmyapraveśo bhavati / api tu /",
    "T06vasvvmsu:112": " kalpitātmanā // 10 //",
    "T06vasvvmsu:113": " yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti /",
    "T06vasvvmsu:114": " evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt /",
    "T06vasvvmsu:115": " itarathā hi vijñapter api vijñaptyantaram arthaḥ syād iti vijñaptimātratvaṃ na sidhyetārthavatītvād vijñaptīnāṃ //",
    "T06vasvvmsu:116": " kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti / yasmāt /",
    "T06vasvvmsu:117": " na tad ekaṃ na cānekaṃ viṣayaḥ paramāṇuśaḥ /",
    "T06vasvvmsu:118": " na ca te saṃhatā yasmāt paramāṇur na sidhyati // 11 //",
    "T06vasvvmsu:119": " iti / kim uktaṃ bhavati /",
    "T06vasvvmsu:120": " yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt tad ekaṃ vā syād yathāvayavirūpaṃ kalpyate vaiśeṣikaiḥ /",
    "T06vasvvmsu:121": " anekaṃ vā paramāṇuśaḥ /",
    "T06vasvvmsu:122": " saṃhatā vā ta eva paramāṇavaḥ /",
    "T06vasvvmsu:123": " na tāvad ekaṃ viṣayo bhavaty avayavebhyo 'nyasyāvayavirūpasya kvacid apy agrahaṇāt /",
    "T06vasvvmsu:124": " nāpy anekaṃ paramāṇūnāṃ (Vvs_7)",
    "T06vasvvmsu:125": " pratyekam agrahaṇāt /",
    "T06vasvvmsu:126": " nāpi te saṃhatā viṣayībhavanti /",
    "T06vasvvmsu:127": " yasmāt paramāṇur ekaṃ dravyaṃ na sidhyati //",
    "T06vasvvmsu:128": " kathaṃ na sidhyati / yasmāt /",
    "T06vasvvmsu:129": " ṣaṭkena yugapad yogāt paramāṇoḥ ṣaḍaṃśatā /",
    "T06vasvvmsu:130": " ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti /",
    "T06vasvvmsu:131": " ekasya yo deśas tatrānyasyāsaṃbhavāt /",
    "T06vasvvmsu:132": " ṣaṇṇāṃ samānadeśatvāt piṇḍaḥ syād",
    "T06vasvvmsu:133": " aṇumātrakaḥ // 12 //",
    "T06vasvvmsu:134": " atha ya evaikasya paramāṇor deśaḥ sa eva ṣaṇṇāṃ /",
    "T06vasvvmsu:135": " tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt //",
    "T06vasvvmsu:136": " naiva hi paramāṇavaḥ saṃyujyante niravayavatvāt /",
    "T06vasvvmsu:137": " mā bhūd eṣa doṣaprasaṅgaḥ /",
    "T06vasvvmsu:138": " saṃhatās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ /",
    "T06vasvvmsu:139": " yaḥ paramāṇūnāṃ saṃghāto na sa tebhyo 'rthāntaram iti /",
    "T06vasvvmsu:140": " paramāṇor asaṃyogāt tatsaṃghāte 'sti kasya saḥ /",
    "T06vasvvmsu:141": " saṃyoga iti vartate /",
    "T06vasvvmsu:142": " na cānavayavatvena tatsaṃyogo na sidhyati // 13 //",
    "T06vasvvmsu:143": " atha saṃghātā apy anyonyaṃ na saṃyujyante /",
    "T06vasvvmsu:144": " na tarhi paramāṇūnāṃ niravayavatvāt saṃyogo na sidhyatīti vaktavyaṃ /",
    "T06vasvvmsu:145": " sāvayavasyāpi hi saṃghātasya saṃyogānabhyupagamāt /",
    "T06vasvvmsu:146": " tasmāt paramāṇur ekaṃ dravyaṃ na sidhyati /",
    "T06vasvvmsu:147": " yadi ca paramāṇoḥ saṃyoga iṣyate yadi vā neṣyate /",
    "T06vasvvmsu:148": " digbhāgabhedī yasyāsti tasyaikatvaṃ na yujyate /",
    "T06vasvvmsu:149": " anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate /",
    "T06vasvvmsu:150": " chāyāvṛtī katha vā",
    "T06vasvvmsu:151": " yady ekaikasya paramāṇor digbhāgabhedo na syād ādityodaye katham anyatra chāyā bhavaty anyatrātapaḥ /",
    "T06vasvvmsu:152": " na hi tasyānyaḥ pradeśo 'sti yatrātapo na syāt /",
    "T06vasvvmsu:153": " āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate /",
    "T06vasvvmsu:154": " na hi kaścid api paramāṇoḥ parabhāgo 'sti yatrāgamanād anyenānyasya pratighātaḥ syāt /",
    "T06vasvvmsu:155": " asati ca pratighāte sarveṣāṃ samānadeśatvāt sarvaḥ saṃghātaḥ (Vvs_8)",
    "T06vasvvmsu:156": " paramāṇumātraḥ syād ity uktaṃ /",
    "T06vasvvmsu:157": " kim evaṃ neṣyate piṇḍasya te chāyāvṛtī na paramāṇor iti /",
    "T06vasvvmsu:158": " kiṃ khalu paramāṇubhyo 'nyaḥ piṇḍa iṣyate yasya te syātāṃ / nety āha /",
    "T06vasvvmsu:159": " anyo na piṇḍaś cen na tasya te // 14 //",
    "T06vasvvmsu:160": " yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati /",
    "T06vasvvmsu:161": " saṃniveśaparikalpa eṣaḥ paramāṇuḥ saṃghāta iti vā //",
    "T06vasvvmsu:162": " kim anayā cintayā lakṣaṇaṃ /",
    "T06vasvvmsu:163": " tu rūpādi yadi na pratiṣidhyate /",
    "T06vasvvmsu:164": " kiṃ punas teṣāṃ lakṣaṇaṃ /",
    "T06vasvvmsu:165": " cakṣurādiviṣayatvaṃ nīlāditvaṃ ca /",
    "T06vasvvmsu:166": " tad evedaṃ saṃpradhāryate /",
    "T06vasvvmsu:167": " yat tac cakṣurādīnāṃ viṣayo nīlapītādikam iṣyate kiṃ tad ekaṃ dravyam atha vā tad anekam iti /",
    "T06vasvvmsu:168": " kiṃ cātaḥ /",
    "T06vasvvmsu:169": " anekatve doṣa uktaṃ /",
    "T06vasvvmsu:170": " ekatve na krameṇetir yugapan na grahāgrahau /",
    "T06vasvvmsu:171": " vicchinnānekavṛttiś ca sūkṣmānīkṣā ca no bhavet // 15 //",
    "T06vasvvmsu:172": " yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ krameṇetir na syād gamanam ity arthaḥ /",
    "T06vasvvmsu:173": " sakṛtpādakṣepeṇa sarvasya gatatvāt /",
    "T06vasvvmsu:174": " arvāgbhāgasya ca grahaṇaṃ parabhāgasya cāgrahaṇaṃ yugapan na syāt /",
    "T06vasvvmsu:175": " na hi tasyaiva tadānīṃ grahaṇaṃ cāgrahaṇaṃ ca yuktam /",
    "T06vasvvmsu:176": " vicchinnasya cānekasya hastyaśvādikasyaikatra vṛttir na syād yatraiva hy ekaṃ tatraivāparam iti kathaṃ tayor viccheda iṣyate /",
    "T06vasvvmsu:177": " kathaṃ vā tad ekaṃ yat prāptaṃ ca tābhyāṃ na ca prāptam antarāle tac chūnyagrahaṇāt /",
    "T06vasvvmsu:178": " sūkṣmāṇāṃ caudakajantūnāṃ sthūlaiḥ samānarūpāṇām anīkṣaṇaṃ na syād /",
    "T06vasvvmsu:179": " yadi lakṣaṇabhedād eva dravyāntaratvaṃ kalpyate nānyathā /",
    "T06vasvvmsu:180": " tasmād avaśyaṃ paramāṇuśo bhedaḥ kalpayitavyaḥ /",
    "T06vasvvmsu:181": " sa caiko na sidhyati /",
    "T06vasvvmsu:182": " tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti //",
    "T06vasvvmsu:183": " pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭam ity asaty arthe katham iyaṃ buddhir bhavati pratyakṣam iti /",
    "T06vasvvmsu:184": " pratyakṣabuddhiḥ svapnādau yathā",
    "T06vasvvmsu:185": " vināpy artheneti pūrvam eva jñāpitaṃ",
    "T06vasvvmsu:186": " sā ca yadā tadā /",
    "T06vasvvmsu:187": " na so 'rtho dṛśyate tasya pratyakṣatvaṃ kathaṃ mataṃ // 16 //",
    "T06vasvvmsu:188": " yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate",
    "T06vasvvmsu:189": " manovijñānenaiva paricchedāc cakṣurvijñānasya ca tadā niruddhatvād iti kathaṃ tasya",
    "T06vasvvmsu:190": " pratyakṣatvam iṣṭaṃ /",
    "T06vasvvmsu:191": " viśeṣeṇa tu kṣaṇikasya viṣayasya tadānīṃ (Vvs_9)",
    "T06vasvvmsu:192": " niruddham evaṃ tad rūpaṃ rasādikaṃ vā //",
    "T06vasvvmsu:193": " nānanubhūtaṃ manovijñānena smaryata ity avaśyam arthānubhavena bhavitavyaṃ tac ca darśanam ity evaṃ tadviṣayasya rūpādeḥ pratyakṣatvaṃ mataṃ",
    "T06vasvvmsu:194": " asiddham idam anubhūtasyārthasya smaraṇaṃ bhavatīti / yasmāt /",
    "T06vasvvmsu:195": " uktaṃ yathā tadābhāsā vijñaptiḥ",
    "T06vasvvmsu:196": " vināpy arthena yathārthābhāsā cakṣurvijñānādikā vijñaptir utpadyate tathoktaṃ /",
    "T06vasvvmsu:197": " smaraṇaṃ tataḥ /",
    "T06vasvvmsu:198": " tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyata iti na smṛtyutpādād arthānubhavaḥ sidhyati /",
    "T06vasvvmsu:199": " yadi yathā svapne vijñaptir abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet /",
    "T06vasvvmsu:200": " na caivaṃ bhavati /",
    "T06vasvvmsu:201": " tasmān na svapna ivārthopalabdhiḥ sarvā nirarthikā /",
    "T06vasvvmsu:202": " idam ajñāpakaṃ / yasmāt /",
    "T06vasvvmsu:203": " svapnadṛgviṣayābhāvaṃ nāprabuddho 'vigacchati // 17 //",
    "T06vasvvmsu:204": " evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan na prabuddhas tadabhāvaṃ yathāvan nāvagacchati /",
    "T06vasvvmsu:205": " yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānam etat //",
    "T06vasvvmsu:206": " yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante nārthaviśeṣāt /",
    "T06vasvvmsu:207": " tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca /",
    "T06vasvvmsu:208": " anyonyādhipatitvena vijñaptiniyamo mithaḥ /",
    "T06vasvvmsu:209": " sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ /",
    "T06vasvvmsu:210": " mitha iti parasparataḥ /",
    "T06vasvvmsu:211": " ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt /",
    "T06vasvvmsu:212": " yadi yathā svapne nirarthikā vijñaptir evaṃ jāgrato 'pi syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ na bhavati / yasmāt /",
    "T06vasvvmsu:213": " middhenopahataṃ cittaṃ svapne tenāsamaṃ phalaṃ // 18 //",
    "T06vasvvmsu:214": " idam atra kāraṇāṃ na tv arthasadbhāvaḥ //",
    "T06vasvvmsu:215": " yadi vijñāptimātram evedaṃ na kasyacit kāyo 'sti na vāk //",
    "T06vasvvmsu:216": " katham upakramyamāṇānām aurabhrikādibhir urabhrādīnāṃ (Vvs_10)",
    "T06vasvvmsu:217": " maraṇaṃ bhavti /",
    "T06vasvvmsu:218": " atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati /",
    "T06vasvvmsu:219": " maraṇam paravijñaptiviśeṣād vikriyā yathā /",
    "T06vasvvmsu:220": " smṛtilopādikānyeṣāṃ piśācādimanovaśāt // 19 //",
    "T06vasvvmsu:221": " yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti /",
    "T06vasvvmsu:222": " ṛddhivan manovaśāc ca /",
    "T06vasvvmsu:223": " yathā sāraṇasyāryamahākātyāyanādhiṣṭhānāt svapnadarśanaṃ /",
    "T06vasvvmsu:224": " āraṇyakarṣimanaḥpradoṣāc ca vemacitraparājayaḥ /",
    "T06vasvvmsu:225": " tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyaṃ",
    "T06vasvvmsu:226": " kathaṃ vā daṇḍakāraṇyaśūnyatvam ṛṣikopataḥ /",
    "T06vasvvmsu:227": " yadi paravijñaptiviśeṣādhipatyāt sattvānāṃ maraṇaṃ neṣyate /",
    "T06vasvvmsu:228": " manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ /",
    "T06vasvvmsu:229": " kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni /",
    "T06vasvvmsu:230": " tenoktaṃ /",
    "T06vasvvmsu:231": " śrutaṃ me bho gautama ṛṣīṇāṃ manaḥpradoṣeṇeti /",
    "T06vasvvmsu:232": " manodaṇḍo mahāvadyaḥ kathaṃ vā tena sidhyati // 20 //",
    "T06vasvvmsu:233": " yady evaṃ kalpyate /",
    "T06vasvvmsu:234": " tadabhiprasannair amānuṣais tadvāsinaḥ sattvā utsāditā na tv ṛṣīṇāṃ manaḥpradoṣān",
    "T06vasvvmsu:235": " mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati /",
    "T06vasvvmsu:236": " tanmanaḥpradoṣamātreṇa tāvatāṃ sattvānāṃ maraṇāt sidhyati //",
    "T06vasvvmsu:237": " yadi vijñaptimātram evedaṃ paracittavidaḥ kiṃ paracittaṃ jānanty atha na /",
    "T06vasvvmsu:238": " kiṃ cātaḥ /",
    "T06vasvvmsu:239": " yadi na jānanti kathaṃ paracittavido bhavanti /",
    "T06vasvvmsu:240": " atha jānanti /",
    "T06vasvvmsu:241": " paracittavidāṃ jñānam ayathārthaṃ kathaṃ yathā /",
    "T06vasvvmsu:242": " svacittajñānaṃ",
    "T06vasvvmsu:243": " tad api katham ayathārtha /",
    "T06vasvvmsu:244": " ajñānād yathā buddhasya gocaraḥ // 21 //",
    "T06vasvvmsu:245": " yathā tannirabhilāpyenātmanā buddhānāṃ gocaraḥ /",
    "T06vasvvmsu:246": " tathā tadajñānāt tadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt //",
    "T06vasvvmsu:247": " anantaviniścayaprabhedāgāmbhīryāyāṃ vijñaptimātratāyāṃ /",
    "T06vasvvmsu:248": " vijñaptimātratāsiddhiḥ svaśaktisadṛśī mayā /",
    "T06vasvvmsu:249": " kṛteyaṃ sarvathā sā tu na cintyā",
    "T06vasvvmsu:250": " sarvaprakārā tu sā mādṛśaiś cintayituṃ na śakyate /",
    "T06vasvvmsu:251": " tarkāviṣayatvāt /",
    "T06vasvvmsu:252": " kasya punaḥ sā sarvathā gocara ity āha /",
    "T06vasvvmsu:253": " buddhagocaraḥ // 22 //",
    "T06vasvvmsu:254": " buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti //",
    "T06vasvvmsu:255": " viṃśatikā vijñaptimātratāsiddhiḥ /",
    "T06vasvvmsu:256": " kṛtir iyam ācāryavasubandhoḥ /"
}