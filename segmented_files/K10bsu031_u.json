{
    "K10bsu031_u:0": " (Vaidya 100)",
    "K10bsu031_u:1": " Śālistambasūtram /",
    "K10bsu031_u:2": " evaṃ mayā śrutam /",
    "K10bsu031_u:3": " ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhamardhatrayodaśabhirbhikṣusahasraiḥ saṃbahulaiśca bodhisattvamahāsattvaiḥ /",
    "K10bsu031_u:4": " athāyuṣmān śāriputro yena maitreyasya bodhisattvasya mahāsattvasya caṃkramaḥ,",
    "K10bsu031_u:5": " tenopasamakramīt /",
    "K10bsu031_u:6": " upasaṃkramya anyonyaṃ saṃmodanīyāṃ kathāṃ bahuvidhāṃ vyatisārayitvā ubhau śilātale upāviśatām //",
    "K10bsu031_u:7": " athāyuṣmān śāriputro maitreyaṃ bodhisattvaṃ mahāsattvametadavocat - adyātra śālistambamavalokya",
    "K10bsu031_u:8": " maitreya bhagavatā bhikṣubhyaḥ sūtramidamuktam - yo bhikṣavaḥ pratītyasamutpādaṃ paśyati,",
    "K10bsu031_u:9": " sa dharmaṃ paśyati /",
    "K10bsu031_u:10": " yo dharmaṃ paśyati,",
    "K10bsu031_u:11": " sa buddhaṃ paśyati /",
    "K10bsu031_u:12": " ityuktvā bhagavāṃstūṣṇīṃ babhūvaṃ /",
    "K10bsu031_u:13": " atha maitreya sugatoktasūtrāntasya arthaḥ katamaḥ?",
    "K10bsu031_u:14": " pratītyasamutpādaḥ katamaḥ?",
    "K10bsu031_u:15": " dharma katamaḥ?",
    "K10bsu031_u:16": " buddhaḥ katamaḥ?",
    "K10bsu031_u:17": " kathaṃ pratītyasamutpādaṃ paśyan dharmaṃ paśyati?",
    "K10bsu031_u:18": " kathaṃ dharmaṃ paśyan buddhaṃ paśyati?",
    "K10bsu031_u:19": " evamukte maitreyo bodhisattvo mahāsattvaḥ āyuṣmantaṃ śāradvatīputrametadavocat -",
    "K10bsu031_u:20": " atra yaduktaṃ bhadanta śāriputra bhagavatā dharmasvāminā sarvajñena - yo bhikṣavaḥ",
    "K10bsu031_u:21": " pratītyasamutpādaṃ paśyati,",
    "K10bsu031_u:22": " sa dharmaṃ paśyati /",
    "K10bsu031_u:23": " yo dharmaṃ paśyati,",
    "K10bsu031_u:24": " sa buddhaṃ paśyati iti,",
    "K10bsu031_u:25": " tatra katamaḥ pratītyasamutpādo nāma?",
    "K10bsu031_u:26": " pratītyasamutpādo nāma yadidam - asmin sati idaṃ bhavati,",
    "K10bsu031_u:27": " asyotpādādidamutpadyate /",
    "K10bsu031_u:28": " yaduta avidyāpratyayāḥ saṃskārāḥ /",
    "K10bsu031_u:29": " saṃskārapratyayaṃ vijñānam /",
    "K10bsu031_u:30": " vijñānapratyayaṃ nāmarūpam /",
    "K10bsu031_u:31": " nāmarūpapratyayaṃ ṣaḍāyatanam /",
    "K10bsu031_u:32": " ṣaḍāyatanapratyayaḥ sparśaḥ /",
    "K10bsu031_u:33": " sparśapratyayā vedanā /",
    "K10bsu031_u:34": " vedanāpratyayā tṛṣṇā /",
    "K10bsu031_u:35": " tṛṣṇāpratyayamupādānam /",
    "K10bsu031_u:36": " upādānapratyayo bhavaḥ /",
    "K10bsu031_u:37": " bhavapratyayā jāti /",
    "K10bsu031_u:38": " jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti /",
    "K10bsu031_u:39": " evamasya kevalasya mahato duḥkhaskandhasya samudayo bhavati /",
    "K10bsu031_u:40": " tatra avidyānirodhāt saṃskāranirodhaḥ /",
    "K10bsu031_u:41": " saṃskāranirodhādvijñānanirodhaḥ /",
    "K10bsu031_u:42": " vijñānanirodhānnāmarūpanirodhaḥ /",
    "K10bsu031_u:43": " nāmarūpanirodhāt ṣaḍāyatananirodhaḥ /",
    "K10bsu031_u:44": " ṣaḍāyatananirodhāt sparśanirodhaḥ /",
    "K10bsu031_u:45": " sparśanirodhāt vedanānirodhaḥ /",
    "K10bsu031_u:46": " vedanānirodhāt tṛṣṇānirodhaḥ /",
    "K10bsu031_u:47": " tṛṣṇānirodhādupādānanirodhaḥ /",
    "K10bsu031_u:48": " upādānanirodhādbhavanirodhaḥ /",
    "K10bsu031_u:49": " bhavanirodhājjātinirodhaḥ /",
    "K10bsu031_u:50": " jātinirodhājjarāmaraṇaśokaparidevaduḥkhadaurmanasyopāyāsā nirudhyante /",
    "K10bsu031_u:51": " evamasya kevalasya mahato duḥkhaskandhasya nirodho bhavati /",
    "K10bsu031_u:52": " ayamucyate pratītyasamutpādo bhagavatā //",
    "K10bsu031_u:53": " katamo dharmaḥ?",
    "K10bsu031_u:54": " āryāṣṭāṅgiko mārgaḥ /",
    "K10bsu031_u:55": " tadyathā - samyagdṛṣṭiḥ samyaksaṃkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ /",
    "K10bsu031_u:56": " ayamukto bhagavatā āryāṣṭāṅgiko mārgaḥ phalalābhanirvāṇaikasaṃgṛhīto dharmaḥ //",
    "K10bsu031_u:57": " tatra katamo buddho bhagavān?",
    "K10bsu031_u:58": " yaḥ sarvadharmāvabodhādbuddha ucyate,",
    "K10bsu031_u:59": " sa āryaprajñānetraḥ dharmakāyasamanvitaḥ śaikṣāśaikṣadharmānimān paśyati //",
    "K10bsu031_u:60": " tatra kathaṃ pratītyasamutpādaṃ paśyati?",
    "K10bsu031_u:61": " ihoktaṃ bhagavatā - ya imaṃ pratītyasamutpādaṃ satatasamitam,",
    "K10bsu031_u:62": " ajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamabhayamanāhāryamavyayamavyupaśamasvabhāvaṃ paśyati,",
    "K10bsu031_u:63": " (sa dharmaṃ paśyati) /",
    "K10bsu031_u:64": " yastu evaṃ dharmaṃ (ŚālSū, Vaidya 101)",
    "K10bsu031_u:65": " satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamanāhāryamavyayamavyupaśamasvabhāvaṃ paśyati,",
    "K10bsu031_u:66": " so 'nuttaradharmaśarīraṃ buddhaṃ paśyati /",
    "K10bsu031_u:67": " āryadharmābhisamaye samyagjñānopanayenaiva //",
    "K10bsu031_u:68": " pratītyasamutpāda iti kasmāducyate?",
    "K10bsu031_u:69": " sahetukaḥ sapratyayo nāhetuko nāpratyayaḥ,",
    "K10bsu031_u:70": " tasmāt pratītyasamutpāda ityucyate /",
    "K10bsu031_u:71": " tatra bhagavatā pratītyasamutpādalakṣaṇaṃ saṃkṣepeṇoktamidaṃpratyayatāphalam /",
    "K10bsu031_u:72": " utpādādvā tathāgatānāmanutpādādvā sthitaiveṣā dharmāṇāṃ dharmatā yāvadyaiṣā dharmatā",
    "K10bsu031_u:73": " dharmasthititā dharmaniyāmatā pratītyasamutpādasamatā tathatā aviparītatathatā ananyatathatā",
    "K10bsu031_u:74": " bhūtatā satyatā aviparītatā aviparyayatā iti //",
    "K10bsu031_u:75": " atha ca punarayaṃ pratītyasamutpādo dvābhyāṃ kāraṇābhyāmutpadyate /",
    "K10bsu031_u:76": " katamābhyāṃ dvābhyām?",
    "K10bsu031_u:77": " yadidaṃ hetūpanibandhataḥ pratyayopanibandhataśca /",
    "K10bsu031_u:78": " so 'pi dvividho draṣṭavyaḥ - bāhyaśca ādhyātmikaśca /",
    "K10bsu031_u:79": " tatra bāhyasya pratītyasamutpādasya hetūpanibandhaḥ katamāḥ?",
    "K10bsu031_u:80": " yadidaṃ bījādaṅkuraḥ /",
    "K10bsu031_u:81": " aṅkurātpatram /",
    "K10bsu031_u:82": " patrātkāṇḍam /",
    "K10bsu031_u:83": " kāṇḍānnālam /",
    "K10bsu031_u:84": " nālādgaṇḍaḥ /",
    "K10bsu031_u:85": " gaṇḍādgarbham /",
    "K10bsu031_u:86": " garbhācchūkaḥ /",
    "K10bsu031_u:87": " śūkātpuṣpam /",
    "K10bsu031_u:88": " puṣpāt phalam /",
    "K10bsu031_u:89": " asati bīje aṅkuro na bhavati,",
    "K10bsu031_u:90": " yāvadasati puṣpe phalaṃ na bhavati /",
    "K10bsu031_u:91": " sati tu bīje aṅkurasyābhinirvṛttirbhavati,",
    "K10bsu031_u:92": " evaṃ yāvat sati puṣpe phalasyābhinirvṛttirbhavati /",
    "K10bsu031_u:93": " tatra bījasya naivaṃ bhavati - ahamaṅkuramabhinirvartayāmīti /",
    "K10bsu031_u:94": " aṅkurasyāpi naivaṃ bhavati - ahaṃ bījenābhinirvartita iti /",
    "K10bsu031_u:95": " evaṃ yāvat puṣpasya naivaṃ bhavati - ahaṃ phalamabhinirvartayāmīti /",
    "K10bsu031_u:96": " phalasyāpi naivaṃ bhavati - ahaṃ puṣpeṇābhinirvartitamiti /",
    "K10bsu031_u:97": " atha punaḥ bīje sati aṅkurasyābhinirvṛttirbhavati prādurbhāvaḥ /",
    "K10bsu031_u:98": " evaṃ yāvat puṣpe sati phalasyābhinirvṛttirbhavati prādurbhāvaḥ /",
    "K10bsu031_u:99": " evaṃ bāhyasya pratītyasamutpādasya hetūpanibandho draṣṭavyaḥ //",
    "K10bsu031_u:100": " kathaṃ bāhyasya pratītyasamutpādasya pratyayopanibandho draṣṭavyaḥ?",
    "K10bsu031_u:101": " ṣaṇṇāṃ dhātūnā samudāyāt /",
    "K10bsu031_u:102": " katameṣāṃ ṣaṇṇāṃ samavāyāt?",
    "K10bsu031_u:103": " yadidaṃ pṛthivyaptejovāyvākāśaṛtudhātusamavāyādbāhyasya pratītyasamutpādasya pratyayopanibandho draṣṭavyaḥ /",
    "K10bsu031_u:104": " tatra pṛthivīdhāturbījasya saṃdhāraṇakṛtyaṃ karoti /",
    "K10bsu031_u:105": " abdhāturbījaṃ snehayati /",
    "K10bsu031_u:106": " tejodhāturbījaṃ paripācayati /",
    "K10bsu031_u:107": " vāyudhāturbījamabhinirharati /",
    "K10bsu031_u:108": " ākāśadhāturbījasyānāvaraṇakṛtyaṃ karotīti /",
    "K10bsu031_u:109": " ṛturapi bījasya pariṇāmanākṛtyaṃ karoti /",
    "K10bsu031_u:110": " asatsu eṣu pratyayeṣu bījādaṅkurasyābhinirvṛttirna bhavati /",
    "K10bsu031_u:111": " yadā bāhyaśca pṛthivīdhāturavikalo bhavati,",
    "K10bsu031_u:112": " evamaptejovāyvākāśaṛtudhātavaścāvikalā bhavanti,",
    "K10bsu031_u:113": " tataḥ savaṣāṃ samavāyādbīje nirudhyamāne aṅkurasyābhinirvṛttirbhavati /",
    "K10bsu031_u:114": " tatra pṛthivīdhātornaivaṃ bhavati - ahaṃ bījasya saṃdhāraṇakṛtyaṃ karomḥti /",
    "K10bsu031_u:115": " evamabdhātorapi naivaṃ bhavati - ahaṃ bḥjaṃ snehayāmḥti /",
    "K10bsu031_u:116": " tejodhātorapi naivaṃ bhavati - ahaṃ bḥjaṃ paripācayāmḥti /",
    "K10bsu031_u:117": " vāyudhātorapi naivaṃ bhavati - ahaṃ bḥjamabhinirharāmḥti /",
    "K10bsu031_u:118": " ākāśadhātorapi naivaṃ bhavati - ahaṃ bḥjasyānāvaraṇakṛtyaṃ karomḥti /",
    "K10bsu031_u:119": " ṛtorapi naivaṃ bhavati - ahaṃ bḥjasya pariṇāmanākṛtyaṃ karomḥti /",
    "K10bsu031_u:120": " bḥjasyāpi naivaṃ bhavati - ahaṃ bḥjaṃ (aṅkuraṃ?)",
    "K10bsu031_u:121": " abhinirvartayāmḥti /",
    "K10bsu031_u:122": " aṅkurasyāpi naivaṃ bhavati - ahamebhiḥ pratyayairabhinirvartita (ŚālSū, Vaidya 102) iti /",
    "K10bsu031_u:123": " atha punaḥ satsu eteṣu pratyayeṣu bḥje nirudhyamāne aṅkurasyābhinirvṛttiebhavati /",
    "K10bsu031_u:124": " evaṃ yāvat puṣpe sati phalasyābhinirvṛttirbhavati /",
    "K10bsu031_u:125": " sa ca aṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto (na caikakāraṇādhḥno)",
    "K10bsu031_u:126": " nāpyahetusamutpannaḥ /",
    "K10bsu031_u:127": " atha punaḥ pṛthivyaptejovāyvākāśaṛtudhātusamavāyād bḥje nirudhyamāne aṅkurasyābhinirvṛttirbhavati /",
    "K10bsu031_u:128": " evaṃ bāhyasya pratḥtyasamutpādasya pratyayopanibandho draṣṭavyaḥ //",
    "K10bsu031_u:129": " tatra bāhyaḥ pratītyasamutpādaḥ pañcabhirākārairdraṣṭavyaḥ /",
    "K10bsu031_u:130": " katamaiḥ pañcabhiḥ?",
    "K10bsu031_u:131": " na śāśvatataḥ,",
    "K10bsu031_u:132": " nocchedataḥ,",
    "K10bsu031_u:133": " na saṃkrāntitaḥ,",
    "K10bsu031_u:134": " parīttahetuto vipulaphalābhinirvṛttitaḥ,",
    "K10bsu031_u:135": " tatsadṛśānuprabandhataśca /",
    "K10bsu031_u:136": " kathaṃ na śāśvatata iti?",
    "K10bsu031_u:137": " yasmādanyo 'ṅkuraḥ anyadbījam /",
    "K10bsu031_u:138": " na ca ya evāṅkuraḥ tadeva bījam /",
    "K10bsu031_u:139": " na ca niruddhādbījādaṅkura utpadyate nāpyaniruddhāt /",
    "K10bsu031_u:140": " bījaṃ punarnirudhyate,",
    "K10bsu031_u:141": " tadaivāṅkuraścotpadyate /",
    "K10bsu031_u:142": " tasmānna śāśvatataḥ /",
    "K10bsu031_u:143": " kathaṃ nocchedataḥ?",
    "K10bsu031_u:144": " na ca pūrvaniruddhād bījādaṅkuro niṣpadyate /",
    "K10bsu031_u:145": " nāpyaniruddhāt /",
    "K10bsu031_u:146": " api ca bījaṃ ca nirudhyate,",
    "K10bsu031_u:147": " tasminneva samaye aṅkura utpadyate tulādaṇḍonnāmāvanāmavat /",
    "K10bsu031_u:148": " ato nocchedataḥ //",
    "K10bsu031_u:149": " kathaṃ na saṃkrāntitaḥ?",
    "K10bsu031_u:150": " visadṛśo bījādaṅkura iti /",
    "K10bsu031_u:151": " ato na saṃkrāntitaḥ //",
    "K10bsu031_u:152": " kathaṃ parīttahetuto vipulaphalābhinirvṛttitaḥ?",
    "K10bsu031_u:153": " parīttaṃ bījamupyate,",
    "K10bsu031_u:154": " vipulaphalamabhinirvartayatīti /",
    "K10bsu031_u:155": " ataḥ parīttahetuto vipulaphalābhinirvṛttitaḥ //",
    "K10bsu031_u:156": " kathaṃ tatsadṛśānuprabandhataḥ?",
    "K10bsu031_u:157": " yādṛśaṃ bījamupyate,",
    "K10bsu031_u:158": " tādṛśaṃ phalamabhinirvartayatīti /",
    "K10bsu031_u:159": " atastatsadṛśānuprabandhataśceti //",
    "K10bsu031_u:160": " evaṃ bāhyaḥ pratītyasamutpādaḥ pañcabhirākārairdraṣṭavyaḥ //",
    "K10bsu031_u:161": " evamādhyātmiko 'pi pratītyasamutpādo dvābhyāṃ kāraṇābhyāmutpadyate /",
    "K10bsu031_u:162": " katamābhyāṃ dvābhyām?",
    "K10bsu031_u:163": " yadidaṃ hetūpanibandhataḥ pratyayopanibandhataśca /",
    "K10bsu031_u:164": " tatrādhyātmikasya pratītyasamutpādasya hetūpanibandhaḥ katamaḥ?",
    "K10bsu031_u:165": " yadidamavidyāpratyayāḥ saṃskārāḥ,",
    "K10bsu031_u:166": " yāvajjātipratyayaṃ jarāmaraṇamiti /",
    "K10bsu031_u:167": " avidyā cennābhaviṣyat,",
    "K10bsu031_u:168": " naiva saṃskārāḥ prajñāsyante /",
    "K10bsu031_u:169": " evaṃ yāvajjātiścennābhaviṣyat,",
    "K10bsu031_u:170": " jarāmaraṇaṃ na prajñāsyate /",
    "K10bsu031_u:171": " atha satyāmavidyāyāṃ saṃskārāṇāmabhinirvṛttirbhavati /",
    "K10bsu031_u:172": " evaṃ yāvajjātyāṃ sattyāṃ jarāmaraṇasyābhinirvṛttirbhavati /",
    "K10bsu031_u:173": " tatra avidyāyā naivaṃ bhavati - ahaṃ saṃskārānabhinirvartayāmīti /",
    "K10bsu031_u:174": " saṃskārāṇāmapi naivaṃ bhavati - vayamavidyayā abhinirvatitā iti /",
    "K10bsu031_u:175": " evaṃ yāvajjāterapi naivaṃ bhavati - ahaṃ jarāmaraṇamabhinirvartayāmīti /",
    "K10bsu031_u:176": " jarāmaraṇasyāpi naivaṃ bhavati - ahaṃ jātyābhinirvartitamiti /",
    "K10bsu031_u:177": " atha ca satyāmavidyāyāṃ saṃskārāṇāmabhinirvṛttirbhavati prādurbhāvaḥ /",
    "K10bsu031_u:178": " evaṃ yāvajjātyāṃ satyāṃ jarāmaraṇasyābhinirvṛttirbhavati prādurbhāvaḥ /",
    "K10bsu031_u:179": " evamādhyātmikasya pratītyasamutpādasya hetūpanibandho draṣṭavyaḥ //",
    "K10bsu031_u:180": " kathamādhyātmikasya pratītyasamutpādasya pratyayopanibandho draṣṭavyaḥ?",
    "K10bsu031_u:181": " ṣaṇṇāṃ dhātūnāṃ samavāyāt /",
    "K10bsu031_u:182": " katameṣāṃ ṣaṇṇāṃ dhātūnāṃ samavāyāt?",
    "K10bsu031_u:183": " yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ /",
    "K10bsu031_u:184": " tatra ādhyātmikasya pratītyasamutpādasya pṛthivīdhātuḥ katamaḥ?",
    "K10bsu031_u:185": " yo 'yaṃ kāyasya saṃśleṣataḥ kaṭhinabhāvamabhinirvartayati,",
    "K10bsu031_u:186": " ayamucyate pṛthivīdhātuḥ /",
    "K10bsu031_u:187": " yaḥ kāyasya anuparigrahakṛtyaṃ karoti,",
    "K10bsu031_u:188": " ayamucyate 'bdhātuḥ /",
    "K10bsu031_u:189": " yaṃ kāyasya aśitapītabhakṣitaṃ paripācayati, (ŚālSū, Vaidya 103)",
    "K10bsu031_u:190": " ayamucyate tejodhātuḥ /",
    "K10bsu031_u:191": " yaṃ kāyasya āśvāsapraśvāsakṛtyaṃ karoti,",
    "K10bsu031_u:192": " ayamucyate vāyudhātuḥ /",
    "K10bsu031_u:193": " yaṃ kāyasyāntaḥśauṣiryamabhinirvartayati,",
    "K10bsu031_u:194": " ayamucyate ākāśadhātuḥ /",
    "K10bsu031_u:195": " ya kāyasya nāmarūpāṅkuramabhinirvartayati,",
    "K10bsu031_u:196": " naḍakalāpayogena,",
    "K10bsu031_u:197": " pañcavijñānakāyasaṃyuktaṃ sāsravaṃ ca manovijñānam,",
    "K10bsu031_u:198": " ayamucyate vijñānadhātuḥ /",
    "K10bsu031_u:199": " tatra asatāmeṣāṃ pratyayānāṃ kāyasyotpattirnaṃ bhavati /",
    "K10bsu031_u:200": " yadā ādhyātmikaḥ pṛthivīdhāturavikalo bhavati,",
    "K10bsu031_u:201": " evamaptejovāyvākāśavijñānadhātavaśca avikalā bhavanti,",
    "K10bsu031_u:202": " tataḥ sarveṣāṃ samavāyāt kāyasyābhinirvṛttirbhavati /",
    "K10bsu031_u:203": " tatra pṛthivīdhātornaivaṃ bhavati - ahaṃ kāyasya saṃśleṣataḥ kaṭhinabhāvamabhinirvartayāmīti /",
    "K10bsu031_u:204": " abdhātornaivaṃ bhavati - ahaṃ kāyasya anuparigrahakṛtyaṃ karomīti /",
    "K10bsu031_u:205": " tejodhātorapi naivaṃ bhavati - ahaṃ kāyasya aśitapītabhakṣitaṃ paripācayāmīti /",
    "K10bsu031_u:206": " vāyudhātornaivaṃ bhavati - ahaṃ kāyasya āśvāsapraśvāsakṛtyaṃ karomīti /",
    "K10bsu031_u:207": " ākāśadhātornaivaṃ bhavati - ahaṃ kāyasyāntaḥśauṣiryamabhinirvartayāmīti /",
    "K10bsu031_u:208": " vijñānadhātornaivaṃ bhavati - ahaṃ kāyasya nāmarūpamabhinirvartayāmīti /",
    "K10bsu031_u:209": " kāyasyāpi naivaṃ bhavati - ahamebhiḥ pratyayairjanita iti /",
    "K10bsu031_u:210": " atha ca satsu eṣu pratyayeṣu kāyasyotpattirbhavati //",
    "K10bsu031_u:211": " tatra pṛthivīdhāturnātmā na sattvo na jīvo na jantuḥ na manajo na mānavo na strī na pumān na napuṃsakaṃ na cāhaṃ na mama na cānyasya kasyacit",
    "K10bsu031_u:212": " evamabdhātustejodhāturvāyudhāturākāśadhāturvijñānadhātuḥ nātmā na sattvo na jīvo",
    "K10bsu031_u:213": " na jantuḥ na manujo na mānavo na strī na pumān na napuṃsakaṃ na cāhaṃ na mama na",
    "K10bsu031_u:214": " cānyasya kasyacit //",
    "K10bsu031_u:215": " tatra avidyā katamā?",
    "K10bsu031_u:216": " yā eṣāmeva ṣaṇṇāṃ dhātūnāmekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā",
    "K10bsu031_u:217": " sukhasaṃjñā ātmasaṃjñā sattvajīvajantupoṣapuruṣapudgalasaṃjñā manujamānavasaṃjñā",
    "K10bsu031_u:218": " ahaṃkāramamakārasaṃjñā,",
    "K10bsu031_u:219": " evamādi vividhamajñānam /",
    "K10bsu031_u:220": " iyamucyate avidyeti /",
    "K10bsu031_u:221": " evamavidyāyāṃ satyāṃ viṣayeṣu rāgadveṣamohāḥ pravartante /",
    "K10bsu031_u:222": " tatra ye rāgadveṣamohā viṣayeṣu,",
    "K10bsu031_u:223": " amī(avidyāpratyayāḥ)",
    "K10bsu031_u:224": " saṃskārā ityucyante /",
    "K10bsu031_u:225": " vastuprativijñaptirvijñānam /",
    "K10bsu031_u:226": " vijñānasahabhuvaścatvāraḥ skandhā arūpiṇaḥ upādānākhyāḥ tannāma /",
    "K10bsu031_u:227": " rūpaṃ catvāri mahābhūtāni tāni copādāya rūpam /",
    "K10bsu031_u:228": " tacca nāma tacca rūpamaikadhyamabhisaṃkṣipya tannāmarūpam /",
    "K10bsu031_u:229": " nāmarūpasaṃniśritāni indriyāṇi ṣaḍāyatanam /",
    "K10bsu031_u:230": " trayāṇāṃ dharmāṇāṃ saṃnipātaḥ sparśaḥ /",
    "K10bsu031_u:231": " sparśānubhavo vedanā /",
    "K10bsu031_u:232": " vedanādhyavasānaṃ tṛṣṇā /",
    "K10bsu031_u:233": " tṛṣṇāvaipulyamupādānam /",
    "K10bsu031_u:234": " upādānanirjātaṃ punarbhavajanakaṃ karma bhavaḥ /",
    "K10bsu031_u:235": " bhavahetukaḥ skandhaprādurbhāvo jātiḥ /",
    "K10bsu031_u:236": " jātasya skandhaparipāko jarā /",
    "K10bsu031_u:237": " jīrṇasya skandhasya vināśo maraṇam /",
    "K10bsu031_u:238": " mriyamāṇasya saṃmūḍhasya sābhiṣvaṅgasya antaḥparidāhaḥ śokaḥ /",
    "K10bsu031_u:239": " śokotthamālapanaṃ paridevaḥ /",
    "K10bsu031_u:240": " pañcavijñānakāyasaṃyuktamasātamanubhavanaṃ duḥkham /",
    "K10bsu031_u:241": " manasikārasaṃyuktaṃ mānasaṃ duḥkhaṃ daurmanasyam /",
    "K10bsu031_u:242": " ye cāpi anye evamādayaḥ kleśāḥ,",
    "K10bsu031_u:243": " te upāyāsā iti //",
    "K10bsu031_u:244": " tatra mahāndhakārārthena avidyā /",
    "K10bsu031_u:245": " abhisaṃskārārthena saṃskārāḥ /",
    "K10bsu031_u:246": " vijñāpanārthena vijñānam /",
    "K10bsu031_u:247": " anyonyopastambhanārthena nāmarūpam /",
    "K10bsu031_u:248": " āyadvārārthena ṣaḍāyatanam /",
    "K10bsu031_u:249": " sparśanārthena sparśaḥ /",
    "K10bsu031_u:250": " anubhavanārthena vedanā /",
    "K10bsu031_u:251": " paritarṣaṇārthena tṛṣṇā /",
    "K10bsu031_u:252": " upādānarthena upādānam /",
    "K10bsu031_u:253": " punarbhavajananārthena bhavaḥ /",
    "K10bsu031_u:254": " skandhaprādurbhāvārthena jātiḥ /",
    "K10bsu031_u:255": " skandhaparipākārthena jarā /",
    "K10bsu031_u:256": " vināśārthena (ŚālSū,",
    "K10bsu031_u:257": " Vaidya 104) maraṇam /",
    "K10bsu031_u:258": " śocanārthena śokaḥ /",
    "K10bsu031_u:259": " vacanaparidevanārthena paridevaḥ /",
    "K10bsu031_u:260": " kāyasaṃpīḍanārthena duḥkham /",
    "K10bsu031_u:261": " cittasaṃpīḍanārthena daurmanasyam /",
    "K10bsu031_u:262": " upakleśārthena upāyāsāḥ //",
    "K10bsu031_u:263": " punaraparam - tattve 'pratipattirmithyāpratipattirajñānamavidyā /",
    "K10bsu031_u:264": " evamavidyāyāṃ satyāṃ trividhāḥ saṃskārā abhinirvartante - puṇyopagā apuṇyopagā āneñjyopagāḥ /",
    "K10bsu031_u:265": " tatra puṇyopagānāṃ saṃskārāṇāṃ puṇyopagameva vijñānaṃ bhavati /",
    "K10bsu031_u:266": " apuṇyopagānāṃ saṃskārāṇāmapuṇyopagameva vijñānaṃ bhavati /",
    "K10bsu031_u:267": " āneñjyopagānāṃ saṃskārāṇāmāneñjyopagameva vijñānaṃ bhavati /",
    "K10bsu031_u:268": " idamucyate saṃskārapratyayaṃ vijñānamiti /",
    "K10bsu031_u:269": " vijñānasahabhuvaścatvāro 'rūpiṇaḥ skandhā nāmarūpam /",
    "K10bsu031_u:270": " tadvijñānapratyayaṃ nāmarūpamucyate /",
    "K10bsu031_u:271": " nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante /",
    "K10bsu031_u:272": " tannāmarūpapratyayaṃ ṣaḍāyatanamityucyate /",
    "K10bsu031_u:273": " ṣaḍbhyaścāyatanebhyaḥ ṣaṭ sparśakāyāḥ pravartante /",
    "K10bsu031_u:274": " ayaṃ ṣaḍāyatanapratyayaḥ sparśa ityucyate /",
    "K10bsu031_u:275": " yajjātīyaḥ sparśo bhavati,",
    "K10bsu031_u:276": " tajjātīyā vedanā pravartate /",
    "K10bsu031_u:277": " iyamucyate sparśapratyayā vedaneti /",
    "K10bsu031_u:278": " yastāṃ vedanāṃ viśeṣeṇāsvādayati abhinandati adhyavasyati adhyavasāya tiṣṭhati,",
    "K10bsu031_u:279": " sā vedanāpratyayā tṛṣṇetyucyate /",
    "K10bsu031_u:280": " āsvādanābhinandanādhyavasānādhyavasāyasthānādātmapriyarūpasātarūpairviyogo mā bhūditi nityamaparityāgāya yaivaṃ prārthanā,",
    "K10bsu031_u:281": " idamucyate tṛṣṇāpratyayamupādānam /",
    "K10bsu031_u:282": " evaṃ prārthayamānaḥ punarbhavajanakaṃ karma samutthāpayati kāyena vācā manasā ca,",
    "K10bsu031_u:283": " sa upādānapratyayo bhava ityucyate /",
    "K10bsu031_u:284": " tatkarmanirjātānāṃ pañcaskandhānāmabhinirvṛttiryā,",
    "K10bsu031_u:285": " sā bhavapratyayā jātirityucyate /",
    "K10bsu031_u:286": " jātyābhinirvṛttānāṃ skandhānāmupacayanaparipākādvināśo bhavati,",
    "K10bsu031_u:287": " tadidaṃ jātipratyayaṃ jarāmaraṇamityucyate //",
    "K10bsu031_u:288": " evamayaṃ dvādaśāṅgaḥ pratītyasamutpādaḥ anyonyahetukaḥ anyonyapratyayaḥ /",
    "K10bsu031_u:289": " na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo 'nādikālapravṛtto 'nucchinno 'pravartate nadīsrotavat //",
    "K10bsu031_u:290": " yadyayaṃ dvādaśāṅgaḥ pratītyasamutpādo 'nyonyahetuko 'nyonyapratyayaḥ,",
    "K10bsu031_u:291": " na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo 'nādikālapravṛtto 'nucchinno 'nupravartate nadīsrotavat,",
    "K10bsu031_u:292": " atha ca imānyasya dvādaśāṅgasya pratītyasamutpādasya catvāri aṅgāni saṃghātakriyāyai hetutvena pravartante /",
    "K10bsu031_u:293": " katamāni catvāri?",
    "K10bsu031_u:294": " yaduta avidyā tṛṣṇā karma vijñānaṃ ca /",
    "K10bsu031_u:295": " tatra vijñānaṃ bījasvabhāvatvena hetuḥ /",
    "K10bsu031_u:296": " karma kṣetrasvabhāvena hetuḥ /",
    "K10bsu031_u:297": " avidyā tṛṣṇā ca kleśasvabhāvatvena hetuḥ /",
    "K10bsu031_u:298": " tatra karmakleśā vijñānabījaṃ janayanti /",
    "K10bsu031_u:299": " tatra karma vijñānabījasya kṣetrakāryaṃ karoti /",
    "K10bsu031_u:300": " tṛṣṇā vijñānabījaṃ snehayati /",
    "K10bsu031_u:301": " avidyā vijñānabījamavakirati /",
    "K10bsu031_u:302": " asatāmeṣāṃ pratyayānāṃ vijñānabījasyābhinirvṛttirna bhavati /",
    "K10bsu031_u:303": " tatra karmaṇo naivaṃ bhavati - ahaṃ vijñānabījasya kṣetrakāryaṃ karomīti /",
    "K10bsu031_u:304": " tṛṣṇāyā api naivaṃ bhavati - ahaṃ vijñānabījaṃ snehayāmīti /",
    "K10bsu031_u:305": " avidyāyā api naivaṃ bhavati - ahaṃ vijñānabījamavakirāmīti /",
    "K10bsu031_u:306": " vijñānabījasyāpi naivaṃ bhavati - ahamebhiḥ pratyayairjanitamiti /",
    "K10bsu031_u:307": " atha ca vijñānabījaṃ karmakṣetrapratiṣṭhitaṃ tṛṣṇāsnehābhiṣyanditamavidyayā svavakīrṇaṃ virohati /",
    "K10bsu031_u:308": " tatratatra upapattyāyatanapratisaṃdhau mātuḥkukṣau nāmarūpāṅkuramabhinirvartayati /",
    "K10bsu031_u:309": " sa ca nāmarūpāṅkuro na svayaṃkṛto na parakṛto nobhayakṛto (ŚālSū, Vaidya 105)",
    "K10bsu031_u:310": " neśvarakṛto na kālapariṇāmito na prakṛtisaṃbhūto na caikakāraṇādhīno nāpyahetusamutpannaḥ /",
    "K10bsu031_u:311": " atha ca mātāpitṛsaṃyogadṛtusamavāyādanyeṣāṃ ca pratyayānāṃ samavāyāt tatra tatra āsvādaviddhaṃ vijñānabījamupapattyāyatanapratisaṃghau mātuḥ kukṣau nāmarūpāṅkuramabhinirvartayati,",
    "K10bsu031_u:312": " asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt /",
    "K10bsu031_u:313": " tadyathā - pañcabhiḥ kāraṇaiḥ cakṣurvijñānamutpadyate /",
    "K10bsu031_u:314": " katamaiḥ pañcabhiḥ?",
    "K10bsu031_u:315": " yaduta cakṣuḥ pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam /",
    "K10bsu031_u:316": " tatra cakṣurvijñānasya cakṣurāśrayakṛtyaṃ karoti /",
    "K10bsu031_u:317": " rūpaṃ cakṣurvijñānasya ālambanakṛtyaṃ karoti /",
    "K10bsu031_u:318": " ālokaḥ avabhāsakṛtyaṃ karoti /",
    "K10bsu031_u:319": " ākāśamanāvaraṇakṛtyaṃ karoti /",
    "K10bsu031_u:320": " tajjamanasikāraḥ samanvāhārakṛtyaṃ",
    "K10bsu031_u:321": " karoti / asatāmeṣāṃ pratyayānāṃ cakṣurvijñānaṃ notpadyate /",
    "K10bsu031_u:322": " yadā tu cakṣurādhyātmikamāyatanamavikalaṃ bhavati,",
    "K10bsu031_u:323": " evaṃ rūpālokākāśatajjamanasikārāśca avikalā bhavanti,",
    "K10bsu031_u:324": " tataḥ sarveṣāṃ samavāyāccakṣurvijñānamutpadyate /",
    "K10bsu031_u:325": " tatra cakṣuṣo naivaṃ bhavati - ahaṃ cakṣurvijñānasyāśrayakṛtyaṃ karomīti /",
    "K10bsu031_u:326": " rūpasyāpi naivaṃ bhavati - ahaṃ cakṣurvijñānasya ālambanakṛtyaṃ karomīti /",
    "K10bsu031_u:327": " ālokasyāpi naivaṃ bhavati - ahaṃ cakṣurvijñānasya avabhāsakṛtyaṃ karomīti /",
    "K10bsu031_u:328": " ākāśasyāpi naivaṃ bhavati - ahaṃ cakṣurvijñānasya anāvaraṇakṛtyaṃ karomīti /",
    "K10bsu031_u:329": " tajjamanasikārasyāpi naivaṃ bhavati - ahaṃ cakṣurvijñānasya samanvāhārakṛtyaṃ karomīti /",
    "K10bsu031_u:330": " cakṣurvijñānasyāpi naivaṃ bhavati - ahamebhiḥ pratyayairjanitamiti /",
    "K10bsu031_u:331": " atha ca punaḥ satsu eṣu pratyayeṣu cakṣurvijñānasyotpattirbhavati /",
    "K10bsu031_u:332": " evaṃ śeṣāṇāmindriyāṇāṃ yathāyogaṃ yojyam //",
    "K10bsu031_u:333": " tatra na kaściddharmo 'smāllokāt paralokaṃ saṃkrāmati /",
    "K10bsu031_u:334": " asti ca karmaphalaprativijñaptiḥ,",
    "K10bsu031_u:335": " hetupratyayānāmavaikalyāt /",
    "K10bsu031_u:336": " tadyathā supariśuddhe ādarśamaṇḍale mukhapratibimbakaṃ dṛśyate /",
    "K10bsu031_u:337": " na ca tatra ādarśamaṇḍale mukhaṃ saṃkrāmati /",
    "K10bsu031_u:338": " asti ca mukhaprativijñaptiḥ,",
    "K10bsu031_u:339": " hetupratyayānāmavaikalyāt /",
    "K10bsu031_u:340": " evamasmāllokāt na kaścit cyutaḥ,",
    "K10bsu031_u:341": " nāpyanyatropapannaḥ /",
    "K10bsu031_u:342": " asti ca karmaphalaprativijñaptiḥ,",
    "K10bsu031_u:343": " hetupratyayānāmavaikalyāt /",
    "K10bsu031_u:344": " tadyathā candramaṇḍalaṃ catvāriṃśadyojanaśatamūrdhvaṃ vrajati /",
    "K10bsu031_u:345": " atha ca punaḥ parītte 'bhyudakabhājane candrasya pratibimbaṃ dṛśyate /",
    "K10bsu031_u:346": " na ca candramaṇḍalaṃ tasmātsthānāccyutam,",
    "K10bsu031_u:347": " parītte udakasya bhājane saṃkrāntaṃ bhavati /",
    "K10bsu031_u:348": " asti ca candramaṇḍalaprativijñaptiḥ,",
    "K10bsu031_u:349": " hetupratyayānāmavaikalyāt /",
    "K10bsu031_u:350": " evamasmāllokānna kaścit cyutaḥ,",
    "K10bsu031_u:351": " nāpyanyatropapannaḥ /",
    "K10bsu031_u:352": " asti ca karmaphalaprativijñaptiḥ,",
    "K10bsu031_u:353": " hetupratyayānāmavaikalyāt //",
    "K10bsu031_u:354": " tadyathā agnirupādānapratyaye sati jvalati,",
    "K10bsu031_u:355": " upādānavaikalyānna jvalati,",
    "K10bsu031_u:356": " evameva karmakleśajanitaṃ vijñānabījaṃ tatra tatra upapattyāyatanapratisaṃghau mātuḥ kukṣau nāmarūpāṅkuramabhinirvartayati,",
    "K10bsu031_u:357": " asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt /",
    "K10bsu031_u:358": " evaṃ ādhyātmikasya pratītyasamutpādasya pratyayopanibandho draṣṭavyaḥ //",
    "K10bsu031_u:359": " tatra ādhyātmikaḥ pratītyasamutpādaḥ pañcabhirākārairdraṣṭavyaḥ /",
    "K10bsu031_u:360": " katamaiḥ pañcabhiḥ?",
    "K10bsu031_u:361": " na śāśvatataḥ,",
    "K10bsu031_u:362": " nocchedataḥ,",
    "K10bsu031_u:363": " na saṃkrāntitaḥ,",
    "K10bsu031_u:364": " parīttahetuto vipulaphalābhinirvṛttataḥ,",
    "K10bsu031_u:365": " tatsadṛśānuprabandhataśceti /",
    "K10bsu031_u:366": " kathaṃ na śāśvatataḥ?",
    "K10bsu031_u:367": " yasmādanye māraṇāntikāḥ skandhāḥ,",
    "K10bsu031_u:368": " anye aupapattyaṃśikāḥ (ŚālSū, Vaidya 106)",
    "K10bsu031_u:369": " skandhāḥ, na tu ya evaṃ māraṇāntikāḥ skandhāḥ,",
    "K10bsu031_u:370": " ta eva aupapattyaṃśikāḥ /",
    "K10bsu031_u:371": " api tu māraṇāntikāḥ skandhā nirudhyante,",
    "K10bsu031_u:372": " tasminneva ca samaye aupapattyaṃśikāḥ skandhāḥ prādurbhavanti /",
    "K10bsu031_u:373": " ato na śāśvatataḥ //",
    "K10bsu031_u:374": " kathaṃ nocchedataḥ?",
    "K10bsu031_u:375": " na ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti,",
    "K10bsu031_u:376": " nāpyaniruddheṣu /",
    "K10bsu031_u:377": " api tu māraṇāntikāḥ skandhā nirudhyante,",
    "K10bsu031_u:378": " tasminneva ca samaye aupapattyaṃśikāḥ skandhāḥ prādurbhavanti tulādaṇḍonnāmāvanāmavat /",
    "K10bsu031_u:379": " ato nocchedataḥ //",
    "K10bsu031_u:380": " kathaṃ na saṃkrāntitaḥ?",
    "K10bsu031_u:381": " visadṛśāḥ sattvanikāyāḥ sabhāgāyāṃ jātyāṃ jātimabhinirvartayanti /",
    "K10bsu031_u:382": " ato na saṃkrāntitaḥ /",
    "K10bsu031_u:383": " kathaṃ parīttahetuto vipulaphalābhinirvṛttitaḥ?",
    "K10bsu031_u:384": " parīttaṃ karma kriyate,",
    "K10bsu031_u:385": " vipulaḥ phalavipāko 'nubhūyate /",
    "K10bsu031_u:386": " ataḥ parīttahetuto vipulaphalābhinirvṛttitaḥ //",
    "K10bsu031_u:387": " kathaṃ tatsadṛśānuprabandhataḥ?",
    "K10bsu031_u:388": " yathāvedanīyaṃ karma kriyate,",
    "K10bsu031_u:389": " tathāvedanīyo vipāko 'nubhūyate /",
    "K10bsu031_u:390": " atastatsadṛśānuprabandhataśca //",
    "K10bsu031_u:391": " evamādhyātmikaḥ pratītyasamutpādaḥ pañcabhirākārairdraṣṭavyaḥ //",
    "K10bsu031_u:392": " yaḥ kaścid bhadanta śāriputra imaṃ pratītyasamutpādaṃ bhagavatā samyakpraṇītamevaṃ",
    "K10bsu031_u:393": " yathābhūtaṃ samyakprajñayā satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambaṃ",
    "K10bsu031_u:394": " śivamabhayamanāhāryamavyayamavyupaśamasvabhāvaṃ paśyati,",
    "K10bsu031_u:395": " asataḥ tucchataḥ riktataḥ asārataḥ rogataḥ gaṇḍataḥ śalyataḥ aghataḥ anityataḥ duḥkhataḥ śūnyataḥ anātmataḥ samanupaśyati,",
    "K10bsu031_u:396": " na sa pūrvāntaṃ pratisarati - kiṃ nvahamabhūvamatīte 'dhvani,",
    "K10bsu031_u:397": " kathaṃ nvahamabhūvamatīte 'dhvani iti /",
    "K10bsu031_u:398": " aparāntaṃ vā na punaḥ pratisarati - kiṃ nvahaṃ bhaviṣyāmyanāgate 'dhvani,",
    "K10bsu031_u:399": " āhosvinna bhaviṣyāmyanāgate 'dhvani,",
    "K10bsu031_u:400": " ko nu bhaviṣyāmyanāgate 'dhvani,",
    "K10bsu031_u:401": " kathaṃ nu bhaviṣyāmyanāgate 'dhvani iti /",
    "K10bsu031_u:402": " pratyutpannaṃ vā punarnaṃ pratisarati - kiṃ nvidam,",
    "K10bsu031_u:403": " kathaṃ nvidam,",
    "K10bsu031_u:404": " ke santaḥ ke bhaviṣyāmaḥ,",
    "K10bsu031_u:405": " ime sattvāḥ kuta āgatāḥ,",
    "K10bsu031_u:406": " itaścyutāḥ kutra gamiṣyantīti /",
    "K10bsu031_u:407": " yāni ekeṣāṃ śramaṇabrāhmaṇānāṃ pṛthag loke dṛṣṭigatāni bhaviṣyanti,",
    "K10bsu031_u:408": " tadyathā - ātmavādapratisaṃyuktāni sattvavādapratisaṃyuktāni jīvavādapratisaṃyuktāni pudgalavādapratisaṃyuktāni kautukamaṅgalavādapratisaṃyuktāni unmiñjitāni nimiñjitāni ca,",
    "K10bsu031_u:409": " tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi //",
    "K10bsu031_u:410": " yo bhadanta śāriputra evaṃvidhadharmakṣāntisamanvitaḥ pratītyasamutpādaṃ samyagavagacchati,",
    "K10bsu031_u:411": " tasya tathāgato 'rhan samyaksaṃbuddho vidyācaraṇasaṃpannaḥ sugato lokavit puruṣadamyasārathiranattaraḥ",
    "K10bsu031_u:412": " śāstā devamanuṣyāṇāṃ buddho bhagavān samyaksaṃbodhiṃ vyākaroti - samyaksaṃbuddho",
    "K10bsu031_u:413": " buddho bhaviṣyasīti /",
    "K10bsu031_u:414": " maitreyeṇa bodhisattvena mahāsattvena evamuktam //",
    "K10bsu031_u:415": " atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ /",
    "K10bsu031_u:416": " prakrāntāste ca bhikṣavaḥ //",
    "K10bsu031_u:417": " āryaśālistambaṃ nāma mahāyānasūtraṃ saṃpūrṇam //"
}