{
    "GK19akadambu:0": "Abhinanda: Kādambarīkathāsāra śriyaṃ diśantu vaḥ śaurer dvaye tulyaśramāḥ kramāḥ /",
    "GK19akadambu:1": "ye cādau goṣpadaṃ paścāt trailokyaṃ krāmyataś ca ye // AKad_1.1 //",
    "GK19akadambu:2": "sarasāḥ sadalaṅkārāḥ prasādamadhurā giraḥ /",
    "GK19akadambu:3": "kāntās tātajayantasya jayanti jagatīguroḥ // AKad_1.2 //",
    "GK19akadambu:4": "guṇoddyotanadīpānāṃ satāṃ na param ujjvalam /",
    "GK19akadambu:5": "yāvan malinam apy eṣāṃ karma dṛṣṭeḥ prasādhanam // AKad_1.3 //",
    "GK19akadambu:6": "guṇaḥ kṛśo 'pi prathate pṛthur apy apacīyate /",
    "GK19akadambu:7": "prāpya sādhukhalau candraḥ pakṣāv iva sitāsitau // AKad_1.4 //",
    "GK19akadambu:8": "śaktināmābhavad gauḍo bhāradvājakule dvijaḥ /",
    "GK19akadambu:9": "dārvābhisāram āsādya kṛtadāraparigrahaḥ // AKad_1.5 //",
    "GK19akadambu:10": "tasya mitrābhidhāno 'bhūd ātmajas tejasāṃ nidhiḥ /",
    "GK19akadambu:11": "janena doṣoparamaprabuddhenārcitodayaḥ // AKad_1.6 //",
    "GK19akadambu:12": "sa śaktisvāminaṃ putram avāpa śrutaśālinam /",
    "GK19akadambu:13": "rājñaḥ karkoṭavaṃśasya muktāpīḍasya mantriṇam // AKad_1.7 //",
    "GK19akadambu:14": "kalyāṇasvāmināmāsya yājñavalkya ivābhavat /",
    "GK19akadambu:15": "tanayaḥ śuddhayogarddhinirdhūtabhavakalmaṣaḥ // AKad_1.8 //",
    "GK19akadambu:16": "agādhahṛdayāt tasmāt parameśvaramaṇḍanam /",
    "GK19akadambu:17": "ajāyata sutaḥ kāntaś candro dugdhodadher iva // AKad_1.9 //",
    "GK19akadambu:18": "putraṃ kṛtajanānandaṃ sa jayantam ajījanat /",
    "GK19akadambu:19": "āsīt kavitvavaktṛtvaphalā yasya sarasvatī // AKad_1.10 //",
    "GK19akadambu:20": "vṛttikāra iti vyaktaṃ dvitīyaṃ nāma bibhrataḥ /",
    "GK19akadambu:21": "vedavedāṅgaviduṣaḥ sarvaśāstrārthavādinaḥ // AKad_1.11 //",
    "GK19akadambu:22": "jayantanāmnaḥ sudhiyaḥ sādhusāhityatattvavit /",
    "GK19akadambu:23": "sūnuḥ samudabhūt tasmād abhinanda iti śrutaḥ // AKad_1.12 //",
    "GK19akadambu:24": "yugmam kāvyavistarasaṃdhānakhedālasadhiyaḥ prati /",
    "GK19akadambu:25": "tena kādambarīsindhoḥ kathāmātraṃ samuddhṛtam // AKad_1.13 //",
    "GK19akadambu:26": "puruhūtapuraspardhivibhavā bhūṣaṇaṃ bhuvaḥ /",
    "GK19akadambu:27": "babhūva vidiśā nāma purī vetravatītaṭe // AKad_1.14 //",
    "GK19akadambu:28": "yā puṇyakarmiṇāṃ tejaḥśālināṃ dyaur ivāspadam /",
    "GK19akadambu:29": "reje ratnagṛhajyotir jālair indrāyudhaprabhaiḥ // AKad_1.15 //",
    "GK19akadambu:30": "*yugmam*",
    "GK19akadambu:31": "tasyāṃ nijabhujodyogavijitārātimaṇḍalaḥ /",
    "GK19akadambu:32": "ākhaṇḍala iva śrīmān rājā śūdraka ity abhūt // AKad_1.16 //",
    "GK19akadambu:33": "aṣṭānāṃ lokapālānāṃ rūpaṃ bibhrad api prajāḥ /",
    "GK19akadambu:34": "śaśvad ānandayaṃs tābhiś candramā ity avedi yaḥ // AKad_1.17 //",
    "GK19akadambu:35": "*yugmam*",
    "GK19akadambu:36": "sa medinīṃ vinirjitya caturambhodhimekhalām /",
    "GK19akadambu:37": "sacivārpitatadbhāras tasyām āsta yathāsukham // AKad_1.18 //",
    "GK19akadambu:38": "tenānudvejitajanair arthadharmāvirodhibhiḥ /",
    "GK19akadambu:39": "vinodair atyanīyanta nave vayasi vāsarāḥ // AKad_1.19 //",
    "GK19akadambu:40": "tasya cānanyalabhyānāṃ sukhānāṃ pāradṛśvanaḥ /",
    "GK19akadambu:41": "yūno 'pi suratakrīḍāparāṅ mukham abhūn manaḥ // AKad_1.20 //",
    "GK19akadambu:42": "prayatnenāpi nāvāpi sā yoṣid viṣameṣuṇā /",
    "GK19akadambu:43": "hartuṃ śaśāka yā tasya hṛdayaṃ cakṣur eva vā // AKad_1.21 //",
    "GK19akadambu:44": "atha bāhyāṅgaṇasthānavartinaṃ taṃ kadācana /",
    "GK19akadambu:45": "prasṛtya praṇayaprahvā pratīhārī vyajijñapat // AKad_1.22 //",
    "GK19akadambu:46": "dūrād upāyanīkṛtya śukam āścaryaceṣṭitam /",
    "GK19akadambu:47": "caṇḍāladārikā kācid āgatā darśanārthinī // AKad_1.23 //",
    "GK19akadambu:48": "śrutvā kṣaṇaṃ parāmṛśya mukham ālokya mantriṇām /",
    "GK19akadambu:49": "samādideśa tāṃ rājā ko doṣaḥ praviśatv iti // AKad_1.24 //",
    "GK19akadambu:50": "nijena lakṣmaṇā lokasparśaṃ pariharanty atha /",
    "GK19akadambu:51": "mātaṅgakanyakāvikṣad anujñātā nṛpāṅgaṇam // AKad_1.25 //",
    "GK19akadambu:52": "tayā ca saha hastasthasaśukasvarṇapañjaraḥ /",
    "GK19akadambu:53": "vahann ahiṃsram ākāraṃ caṇḍālasthaviro 'viśat // AKad_1.26 //",
    "GK19akadambu:54": "praviśantīṃ tu tāṃ dṛṣṭvā kanyām adbhutadarśanām /",
    "GK19akadambu:55": "paraṃ vyasmayata kṣmāpaḥ kṣaṇaṃ caivam acintayat // AKad_1.27 //",
    "GK19akadambu:56": "idaṃ rūpam iyaṃ kāntir ime lāvaṇyaśīkarāḥ /",
    "GK19akadambu:57": "martyatām api na prāhurmātaṅgatve tu kā kathā // AKad_1.28 //",
    "GK19akadambu:58": "tat satyam eva paśyāmi nūnaṃ mātaṅgamāyayā /",
    "GK19akadambu:59": "channeyaṃ devatā kācin martyalokam upāgatā // AKad_1.29 //",
    "GK19akadambu:60": "ityādi cintayantaṃ sā pragalbhavaniteva tam /",
    "GK19akadambu:61": "praṇanāma mahīpālam anākulavilokinī // AKad_1.30 //",
    "GK19akadambu:62": "tataḥ kṣititalanyastajānuḥ praṇatakandharaḥ /",
    "GK19akadambu:63": "gāḍhobhayakarāsaktapañjaraḥ sthaviro 'bravīt // AKad_31 //",
    "GK19akadambu:64": "vaiśampāyananāmāyaṃ ratnam atyadbhutaṃ śukaḥ /",
    "GK19akadambu:65": "ratnānāṃ cāspadaṃ devo dugdhodadhir ivāparaḥ // AKad_1.32 //",
    "GK19akadambu:66": "ity ādareṇa naḥ svāmiduhitrāyam upāhṛtaḥ /",
    "GK19akadambu:67": "prasādaḥ kriyatām asyā vihagaḥ parigṛhyatām // AKad_1.33 //",
    "GK19akadambu:68": "ity uktvā so 'grato rājñaḥ pañjaraṃ maṇikuṭṭime /",
    "GK19akadambu:69": "vinidhāya praṇamyainaṃ sapraśrayam apāsarat // AKad_1.34 //",
    "GK19akadambu:70": "iṅgitajñā pratīhārī vivṛtadvārasampuṭam /",
    "GK19akadambu:71": "akarot pañjaraṃ tasmān niryayau ca vihaṅgamaḥ // AKad_1.35 //",
    "GK19akadambu:72": "utkṣipya dakṣiṇaṃ pādaṃ jayaśabdam udīrya saḥ /",
    "GK19akadambu:73": "prayuktavedamantrāśīr imām āryām athāpaṭhat // AKad_1.36 //",
    "GK19akadambu:74": "stanayugamaśrusnātaṃ samīpataravarti hṛdayaśokāgneḥ /",
    "GK19akadambu:75": "carati vimuktāhāraṃ vratam iva bhavato ripustrīṇām // AKad_1.37 //",
    "GK19akadambu:76": "tām ākarṇya mahīpālo vismayotphullalocanaḥ /",
    "GK19akadambu:77": "kumārapālanāmānaṃ pradhānāmātyam abravīt // AKad_1.38 //",
    "GK19akadambu:78": "dṛṣṭaṃ bhavadbhir āścaryam īdṛśaṃ śrutam eva vā /",
    "GK19akadambu:79": "tiryaktve 'tiśayaḥ ko 'yaṃ yo manuṣyeṣu durlabhaḥ // AKad_1.39 //",
    "GK19akadambu:80": "śrutādhyayanasaṃskāro mātaṅgajanasaṃgatiḥ /",
    "GK19akadambu:81": "mātaṅgeṣu ca kanyeyam ity āścaryaparamparā // AKad_1.40 //",
    "GK19akadambu:82": "amātyas tv abhyadhād deva pūrvasaṃskārakāritāḥ /",
    "GK19akadambu:83": "bhavanty atiśayāḥ prāyaḥ prāṇināṃ ko 'tra vismayaḥ // AKad_1.41 //",
    "GK19akadambu:84": "etāni tāni liṅgāni paralokānumāṃ prati /",
    "GK19akadambu:85": "tārkikair upapādyante lokāyatanirākṛtau // AKad_1.42 //",
    "GK19akadambu:86": "vicitrā vedhasaḥ sṛṣṭirvicitrā karmavāsanā /",
    "GK19akadambu:87": "vicitras tadvipākaś ca vicitraḥ kālaparyayaḥ // AKad_1.43 //",
    "GK19akadambu:88": "ityādiśukasambandhikathāvicchedakāraṇam /",
    "GK19akadambu:89": "udabhūt tāragambhīro madhyāhṇapaṭahadhvaniḥ // AKad_1.44 //",
    "GK19akadambu:90": "bahiḥ prakalpyatām asyāḥ sukhāyāvasathādikam /",
    "GK19akadambu:91": "ayaṃ cābhyantaraṃ patrarathabhūpaḥ praveśyatām // AKad_1.45 //",
    "GK19akadambu:92": "ity ādiśya pratīhārīṃ sabhām aujjhan mahīpatiḥ /",
    "GK19akadambu:93": "visasarja ca rājanyacakraṃ sevārtham āgatam // AKad_1.46 //",
    "GK19akadambu:94": "tataḥ kṛtālpavyāyāmaḥ snātaḥ pūjitadaivataḥ /",
    "GK19akadambu:95": "hutāgniḥ śrutaviprāśīr bhuktvā śayyāgṛhaṃ yayau // AKad_1.47 //",
    "GK19akadambu:96": "tatra paryaṅkam āruhya dhyātvaiva kim api kṣaṇam /",
    "GK19akadambu:97": "tam antaḥpuraviśrāntaṃ śukam ānāyayat punaḥ // AKad_1.48 //",
    "GK19akadambu:98": "taṃ ca kañcukinānītamādau pṛṣṭvā sukhāsikām /",
    "GK19akadambu:99": "papraccha kautukākṣiptas tadvṛttāntam anantaram // AKad_1.49 //",
    "GK19akadambu:100": "vaiśampāyana ko nu tvaṃ kva jātaḥ kvoṣitaś ciram /",
    "GK19akadambu:101": "kutastyam idam īdṛk te kalāśāstrādikauśalam // AKad_1.50 //",
    "GK19akadambu:102": "manye jātismaraḥ ko 'pi bhavān bhūmim imāṃ gataḥ /",
    "GK19akadambu:103": "na hy asty atiśayaprāptir iyatī pakṣijātiṣu // AKad_1.51 //",
    "GK19akadambu:104": "kena vā bhavato nāma kṛtaṃ viprajanocitam /",
    "GK19akadambu:105": "īdṛśānyabhidhānāni kuto 'ntyajanaveśmasu // AKad_1.52 //",
    "GK19akadambu:106": "kathaṃ caṇḍālasamparka iha vā katham āgamaḥ /",
    "GK19akadambu:107": "iti kārtsnyena vṛttāntam ātmano vaktum arhasi // AKad_1.53 //",
    "GK19akadambu:108": "iti pṛṣṭaḥ kṣitīśena bahumānapuraḥsaram /",
    "GK19akadambu:109": "kṣaṇaṃ buddhyānusaṃdhāya śuko vaktuṃ pracakrame // AKad_1.54 //",
    "GK19akadambu:110": "deva vindhyāṭavī tāvattava śrutipathaṃ gatā /",
    "GK19akadambu:111": "pūrvāparapayorāśivelāsaṃsparśaśālinī // AKad_1.55 //",
    "GK19akadambu:112": "yadekadeśe kaṇḍūlagaṇḍebhadalitadrume /",
    "GK19akadambu:113": "uṣitau daṇḍakāraṇye sasītau rāmalakṣmaṇau // AKad_1.56 //",
    "GK19akadambu:114": "*yugmam*",
    "GK19akadambu:115": "yatrāgastyamuner āsīd āśramaḥ śamināṃ mataḥ /",
    "GK19akadambu:116": "lopāmudrākarākṣiptajalasaṃvardhitadrumaḥ // AKad_1.57 //",
    "GK19akadambu:117": "tasyopakaṇṭhe pampākhyam asti puṇyajalaṃ saraḥ /",
    "GK19akadambu:118": "sītākaratalollūnaśravaṇābharaṇotpalam // AKad_1.58 //",
    "GK19akadambu:119": "tasyāsti paścime tīre jīrṇaḥ śālmalipādapaḥ /",
    "GK19akadambu:120": "ārohapariṇāhābhyāṃ vyāptavyomadigantaraḥ // AKad_1.59 //",
    "GK19akadambu:121": "tasmin kṛtakulāyāni vītabhītīni durgame /",
    "GK19akadambu:122": "vihaṅgamasahasrāṇi nivasanti nirantaram // AKad_1.60 //",
    "GK19akadambu:123": "divā tāny abhinirvartya prāṇayātrām itas tataḥ /",
    "GK19akadambu:124": "tatrāgatya svanīḍeṣu sukhaṃ rātriṣu śerate // AKad_1.61 //",
    "GK19akadambu:125": "tatraiva baddhavasatī abhūtāṃ pitarau mama /",
    "GK19akadambu:126": "jāto 'ham ekas tanayas tayor vayasi paścime // AKad_1.62 //",
    "GK19akadambu:127": "udvoḍhumasamarthā sā tīvrāṃ prasavavedanām /",
    "GK19akadambu:128": "tayaiva pañcatāṃ nītā jananī me durātmanaḥ // AKad_1.63 //",
    "GK19akadambu:129": "jāyāviyogadagdho 'pi tātaḥ putraiṣaṇāturaḥ /",
    "GK19akadambu:130": "śokamutsṛjya matprāṇapoṣaṇe yatnam agrahīt // AKad_1.64 //",
    "GK19akadambu:131": "na śaśāka kvacid gantum ātmanaḥ prāṇavṛttaye /",
    "GK19akadambu:132": "māṃ vakṣasi nidhāyāsta nīḍa eva divāniśam // AKad_1.65 //",
    "GK19akadambu:133": "anyapatrarathānītabhuktojjhitaphalādinā /",
    "GK19akadambu:134": "madāpyāyanaśiṣṭena so 'karod vṛttim ātmanaḥ // AKad_1.66 //",
    "GK19akadambu:135": "atikrāmati kāle 'tha kiñcidudbhinnapakṣatau /",
    "GK19akadambu:136": "tātavakṣaḥsthalasthe 'pi mayy uḍḍayanalālase // AKad_1.67 //",
    "GK19akadambu:137": "akasmād eva sambhrāntamṛgapakṣikulaśrutaḥ /",
    "GK19akadambu:138": "abhūt kalakalas tasminn araṇye yamadundubhiḥ // AKad_1.68 //",
    "GK19akadambu:139": "yugmam tatas tātorasaḥ kiñcid unnamayya śirodharām /",
    "GK19akadambu:140": "kutūhalavaśāc cakṣur dikṣu nikṣiptavānaham // AKad_1.69 //",
    "GK19akadambu:141": "athāpaśyam asaṃkhyātakirātaparivāritam /",
    "GK19akadambu:142": "vane śabarasenānyam āyāntaṃ mṛgayārasāt // AKad_1.70 //",
    "GK19akadambu:143": "tato mṛtam ivātmānam utkhātam iva śālmalim /",
    "GK19akadambu:144": "parivṛttam ivāraṇyaṃ bhayenāham acintayam // AKad_1.71 //",
    "GK19akadambu:145": "hataprāṇisahasrāṅgasravadrudhiracarcitaiḥ /",
    "GK19akadambu:146": "murhūrtād eva tadvyādhair athāraṇyam apūryata // AKad_1.72 //",
    "GK19akadambu:147": "senāpatiḥ sa nistriṃśo mṛgayājanitaśramaḥ /",
    "GK19akadambu:148": "niṣasāda tataḥ pampāsarasas tīraśādvale // AKad_1.73 //",
    "GK19akadambu:149": "kṣaṇaṃ viśramya pītvāpaḥ prāśya bālamṛṇālikāḥ /",
    "GK19akadambu:150": "pulindaiḥ saha senānīḥ sa jagāma yathāgatam // AKad_1.74 //",
    "GK19akadambu:151": "eko jaratpulindas tu pāpas tatra vyalambata /",
    "GK19akadambu:152": "prāṃśur bhayaṅkarākāraḥ kṛtāntasyeva kiṅkaraḥ // AKad_1.75 //",
    "GK19akadambu:153": "ajātapiśitaprāptir anubhūtavṛthāśramaḥ /",
    "GK19akadambu:154": "yamadūtīm iva dṛśaṃ sa dadau tatra śālmalau // AKad_1.76 //",
    "GK19akadambu:155": "sa durārohatāṃ tasya jānann api mahātaroḥ /",
    "GK19akadambu:156": "jātānadhyavasāyo 'pi yatnam ārohaṇe 'karot // AKad_1.77 //",
    "GK19akadambu:157": "athāham asamatrāsaviparyāsitamānasaḥ /",
    "GK19akadambu:158": "aviśaṃ pitur utsaṅgaṃ tatpakṣāvṛtavigrahaḥ // AKad_1.78 //",
    "GK19akadambu:159": "sa tu pāpas tam āruhya taruṃ nīḍanivāsinaḥ /",
    "GK19akadambu:160": "hatvā hatvā yathāśakti śukān bhūmāv apātayat // AKad_1.79 //",
    "GK19akadambu:161": "krameṇa sa durācāras tātasyāpi śirodharam /",
    "GK19akadambu:162": "babhañja taṃ ca cikṣepa kṣitau vigatajīvitam // AKad_1.80 //",
    "GK19akadambu:163": "tadā mama na tacchoko nānyat kiñcic ca cetasi /",
    "GK19akadambu:164": "kevalaṃ sahajātena bhayenaivāsmi viplutaḥ // AKad_1.81 //",
    "GK19akadambu:165": "tato 'haṃ pitur utsaṅgādvinirgatya sasādhvasam /",
    "GK19akadambu:166": "antaraṃ taruśīrṇānāṃ parṇānāṃ tūrṇamāviśam // AKad_1.82 //",
    "GK19akadambu:167": "pāpaḥ so 'py avaruhyātha śālmaler mūlavartinaḥ /",
    "GK19akadambu:168": "śukān gatāsūn ādāya vyādhān anusarann agāt // AKad_1.83 //",
    "GK19akadambu:169": "ahaṃ vidhiniyogāt tu tena duṣkṛtakāriṇā /",
    "GK19akadambu:170": "jīrṇaparṇasavarṇatvāttadānīṃ nāvadhāritaḥ // AKad_1.84 //",
    "GK19akadambu:171": "tato dūram atikrānte tasmin dāruṇakarmaṇi /",
    "GK19akadambu:172": "saṃjātajīvitāśaṃ māṃ pipāsā paryabādhata // AKad_1.85 //",
    "GK19akadambu:173": "anuḍḍayanasāmarthyāt padbhyām eva yathātathā /",
    "GK19akadambu:174": "pampāpulinaparyantaṃ gantum aicchaṃ pipāsitaḥ // AKad_1.86 //",
    "GK19akadambu:175": "tathāpy atinirutsāhaḥ patan muhur itas tataḥ /",
    "GK19akadambu:176": "tam eva pāpakarmāṇaṃ śaṅkamānaḥ pade pade // AKad_1.87 //",
    "GK19akadambu:177": "ciraṃ hā tāta tāteti śocan kaṇṭhāntavartibhiḥ /",
    "GK19akadambu:178": "prāṇair āyāsyamāno 'ham atiṣṭham atiniṣṭhuraḥ // AKad_1.88 //",
    "GK19akadambu:179": "*yugmam*",
    "GK19akadambu:180": "tasmād anatidūre 'sti sarasas tapasāṃ nidheḥ /",
    "GK19akadambu:181": "nirdhūtakleśajālasya jābāler āśramo muneḥ // AKad_1.89 //",
    "GK19akadambu:182": "tatas tasmin sutas tasya sarasi snātum āgataḥ /",
    "GK19akadambu:183": "hārītanāmā māṃ tatra tadavasthaṃ vyalokayat // AKad_1.90 //",
    "GK19akadambu:184": "kaṣṭaṃ kenāpi pāpena pātitaḥ śukaśāvakaḥ /",
    "GK19akadambu:185": "kulāyātklāmyatītyuktvā kṛpayā māṃ kare 'grahīt // AKad_1.91 //",
    "GK19akadambu:186": "apāyayat payobindūn marutāśvāsayan muhuḥ /",
    "GK19akadambu:187": "kṛtāhnikaś ca kāruṇyād anayat pitur āśramam // AKad_1.92 //",
    "GK19akadambu:188": "samāśvastasya hārītatātaṃ dṛṣṭyaiva paśyataḥ /",
    "GK19akadambu:189": "padaṃ sthiram iva nyastaṃ hṛdi me jīvitāśayā // AKad_1.93 //",
    "GK19akadambu:190": "nīḍacyuto 'yamānīto mayā vihagapotakaḥ /",
    "GK19akadambu:191": "iti pitre praṇamyāsau pāṇisthaṃ māmadarśayat // AKad_1.94 //",
    "GK19akadambu:192": "atha jābālim adrākṣaṃ sākṣād iva pitāmaham /",
    "GK19akadambu:193": "mahātmabhiḥ parivṛtaṃ sānukampais tapodhanaiḥ // AKad_1.95 //",
    "GK19akadambu:194": "jarādhavalamūrdhānaṃ dhāmnā prasaratā bahiḥ /",
    "GK19akadambu:195": "anatisphuṭasaṃlakṣyaśarīrāvayavākṛtim // AKad_1.96 //",
    "GK19akadambu:196": "sa tu māṃ kṣaṇam udvīkṣya smayamāna ivāvadat /",
    "GK19akadambu:197": "idaṃ hi bhujyate 'nena phalaṃ svasyaiva karmaṇaḥ // AKad_1.97 //",
    "GK19akadambu:198": "trikāladarśī bhagavānsa hi divyena cakṣuṣā /",
    "GK19akadambu:199": "viśvaṃ paśyati pāṇisthabadarāmalakādivat // AKad_1.98 //",
    "GK19akadambu:200": "vacas tad ākarṇya kutūhalākulāḥ sametya sarve munayas ta mabruvan /",
    "GK19akadambu:201": "babhūva ko 'yaṃ bhagavan bhavāntare kim asya vā duścaritaṃ tad ucyatām //",
    "GK19akadambu:202": "abhyarthito munibhir ity uparudhyamānas tān abravīt kuruta tāvadahaḥkriyāḥ svāḥ /",
    "GK19akadambu:203": "sāṃdhyaṃ vidhāya vidhim askhalitāvadhānam ākarṇayiṣyatha kathāṃ pṛthum etadīyām // AKad_1.100",
    "GK19akadambu:204": "uktās tathā bhagavatā munayo nijena karmakrameṇa divasaṃ gamayāṃbabhūvuḥ /",
    "GK19akadambu:205": "hārītahastavihitaiś ca manovinodais tais tair ānīyata mayāpi dināvaśeṣaḥ // AKad_1.101",
    "GK19akadambu:206": "iti śrīvipaścidvarāgragaṇayācāryabhaṭṭaśrījayantasūnorabhinandasya kṛtau kādambarīkathāsāre prathamaḥ sargaḥ",
    "GK19akadambu:207": "dvitīyaḥ sargaḥ atha saṃdhyāsamādhyantāḥ samāpya munayaḥ kriyāḥ /",
    "GK19akadambu:208": "śuśrūṣavaḥ samāgamya yathāsthānam upāviśan // AKad_2.1 //",
    "GK19akadambu:209": "aham apy ātmavṛttāntavistaraśravaṇotsukaḥ /",
    "GK19akadambu:210": "saṃhṛtya cāpalaṃ sarvam āsaṃ sthiramanās tadā // AKad_2.2 //",
    "GK19akadambu:211": "atha dugdhābdhikalloladhavalair amṛtāñcitaiḥ /",
    "GK19akadambu:212": "siñcann iva karair indur udagādāśramasthalīm // AKad_2.3 //",
    "GK19akadambu:213": "bhagavānatha jābāliḥ sukhāsīnaḥ svaviṣṭare /",
    "GK19akadambu:214": "valkalāhitaparyaṅkabandho vaktuṃ pracakrame // AKad_2.4 //",
    "GK19akadambu:215": "sarve dattāvadhānāḥ stha śṛṇutemāṃ tapodhanāḥ /",
    "GK19akadambu:216": "amuṣya pūrvavṛttāntaprastāvopanatāṃ kathām // AKad_2.5 //",
    "GK19akadambu:217": "asty avantiṣu saṃsāralakṣmyāḥ prasavabhūr iva /",
    "GK19akadambu:218": "nidhir ujjayinī nāma nagarī guṇasampadām // AKad_2.6 //",
    "GK19akadambu:219": "laṅkālakāmarāvatyo yeṣāṃ vasatayaḥ priyāḥ /",
    "GK19akadambu:220": "te 'pi yām abhipaśyantaḥ sukhaṃ tāsu na śerate // AKad_2.7 //",
    "GK19akadambu:221": "kim anyad yatra kailāsanivāsaprītim ujjhatā /",
    "GK19akadambu:222": "mahākālābhidhānena rudreṇa svayam āsyate // AKad_2.8 //",
    "GK19akadambu:223": "tilakam tasyāṃ bharatamāndhātṛbhagīrathapṛthūpamaḥ /",
    "GK19akadambu:224": "tārāpīḍa iti śrīmān babhūva pṛthivīpatiḥ // AKad_2.9 //",
    "GK19akadambu:225": "parasparavirodhena viprakīrṇair itas tataḥ /",
    "GK19akadambu:226": "visrabdham āsyate yatra sambhūya sakalair guṇaiḥ // AKad_2.10 //",
    "GK19akadambu:227": "*yugmam*",
    "GK19akadambu:228": "vihasan buddhivibhavair bhṛgūdvahabṛhaspatī /",
    "GK19akadambu:229": "amātyaḥ śukanāsākhyo brāhmaṇas tasya cābhavat // AKad_2.11 //",
    "GK19akadambu:230": "trivikramapadākramya sa rājā pṛthivīm imām /",
    "GK19akadambu:231": "tasmin mantriṇi tadbhāraṃ nicikṣepa bharakṣame // AKad_2.12 //",
    "GK19akadambu:232": "tathā ca pālayāmāsa sa mantrī sakalāḥ prajāḥ /",
    "GK19akadambu:233": "yathā trividham apy etā na duḥkhaṃ kiñcid aspṛśan // AKad_2.13 //",
    "GK19akadambu:234": "yathā yathā ca loko 'smin pitarīvānvarajyata /",
    "GK19akadambu:235": "rājā tathā tathātmānaṃ kṛtakṛtyam amanyata // AKad_2.14 //",
    "GK19akadambu:236": "akleśamarpitaṃ tena svabhuje jagadarjanam /",
    "GK19akadambu:237": "sambhogavighnakārīti pālanaṃ mantrisātkṛtam // AKad_2.15 //",
    "GK19akadambu:238": "kṛtakṛtyatayā cāsau kāryaśeṣam acintayan /",
    "GK19akadambu:239": "viṣayeṣvāhitaprītir āsāṃcakre yathāsukham // AKad_2.16 //",
    "GK19akadambu:240": "śobhā hi kṛtakṛtyasya rājño bhogavibhūtayaḥ /",
    "GK19akadambu:241": "asamāptajigīṣasya tā eva tu viḍambanāḥ // AKad_2.17 //",
    "GK19akadambu:242": "sa yuvā madhurākāras taruṇīnayanotsavaḥ /",
    "GK19akadambu:243": "kalāsu kuśalaḥ kāmī bubhuje bhogasampadaḥ // AKad_2.18 //",
    "GK19akadambu:244": "na te bhogā na tāḥ krīḍā na tā goṣṭhyo na te rasāḥ /",
    "GK19akadambu:245": "na te vilāsā yeṣv asya pāragaṃ nābhavan manaḥ // AKad_2.19 //",
    "GK19akadambu:246": "samagrasukhasambhogabhūmijño 'pi sa bhūpatiḥ /",
    "GK19akadambu:247": "sukham ekaṃ tu nājñāsīd apatyālokanodbhavam // AKad_2.20 //",
    "GK19akadambu:248": "yathā yathāsya kālena vyatīyāya navaṃ vayaḥ /",
    "GK19akadambu:249": "nirapatyatayā śoko vardhate sma tathā tathā // AKad_2.21 //",
    "GK19akadambu:250": "mukhyabhūtā ca sarvasminn antaḥpurakadambake /",
    "GK19akadambu:251": "rājñī vilāsavatyākhyā tasya prāṇasamābhavat // AKad_2.22 //",
    "GK19akadambu:252": "sā rājamahiṣī gaurīm abhyarcayitum ekadā /",
    "GK19akadambu:253": "devatāyatanaṃ bāhyaṃ yayau bhartur anujñayā // AKad_2.23 //",
    "GK19akadambu:254": "purāṇe vācyamāne 'tha prasaṅgapatitāṃ śrutim /",
    "GK19akadambu:255": "aputrasya kuto lokā iti śuśrāva tatra sā // AKad_2.24 //",
    "GK19akadambu:256": "prataptalohasūcīva sā śrutiḥ śravaṇāntaram /",
    "GK19akadambu:257": "viveśa dadatī tasyāḥ parāṃ kām api vedanām // AKad_2.25 //",
    "GK19akadambu:258": "tataḥ pratinivṛttātha praviśya bhavanaṃ nijam /",
    "GK19akadambu:259": "vastrāvṛtamukhī bhūmāvupaviśya ruroda sā // AKad_2.26 //",
    "GK19akadambu:260": "sakhībhiḥ prārthyamānāpi na svām abhajata sthitim /",
    "GK19akadambu:261": "nodasthāt kartum āhāraṃ virarāma na rodanāt // AKad_2.27 //",
    "GK19akadambu:262": "athopalabhya tatpīḍāv ārtāṃ parijanān nṛpaḥ /",
    "GK19akadambu:263": "praviśyāntaḥpuraṃ prāha svairam enāṃ prasādayan // AKad_2.28 //",
    "GK19akadambu:264": "priye kim idam ārabdhaṃ rudyate kim akāraṇam /",
    "GK19akadambu:265": "na tvayā matkṛte manyur anubhūtaḥ kadācana // AKad_2.29 //",
    "GK19akadambu:266": "anyo 'pi manmukhaprekṣī madadhīnātmajīvitaḥ /",
    "GK19akadambu:267": "kas tavotpādayen manyuṃ yasmai kupyasi sundari // AKad_2.30 //",
    "GK19akadambu:268": "iti prasādyamānā sā yadā novāca kiñcana /",
    "GK19akadambu:269": "tadā viditavṛttāntas tatsakhyā nṛpatiḥ kṛtaḥ // AKad_2.31 //",
    "GK19akadambu:270": "tena vyatikareṇātha so 'pi śokaparāyaṇaḥ /",
    "GK19akadambu:271": "ruroda vakṣasi nyastasabāṣpadayitāmukhaḥ // AKad_2.32 //",
    "GK19akadambu:272": "ciraṃ ruditvā niḥśabdaṃ svayam unmṛjya locane /",
    "GK19akadambu:273": "jagāda gadgadaṃ rājā mahiṣīm upasāntvayan // AKad_2.33 //",
    "GK19akadambu:274": "mamāpi nanv iyaṃ devi cirāt prabhṛti duḥsahā /",
    "GK19akadambu:275": "dunoti hṛdayaṃ cintā niṣpratīkārarogavat // AKad_2.34 //",
    "GK19akadambu:276": "viphalaṃ bata me rājyaṃ viphalā mama sampadaḥ /",
    "GK19akadambu:277": "viphalā mama sambhogā viphalaṃ mama jīvitam // AKad_2.35 //",
    "GK19akadambu:278": "kuto 'smākam abhavyānām iyatyo bhāgyasampadaḥ /",
    "GK19akadambu:279": "yad drakṣyāmas tavotsaṅgaṃ bālakālatyamaṇḍitam // AKad_2.36 //",
    "GK19akadambu:280": "vāñchan krīḍanakaṃ kiñcit kadā me pāpakarmaṇaḥ /",
    "GK19akadambu:281": "ākṛṣyati sutaḥ kūrcaṃ kim apy avyaktam ālapan // AKad_2.37 //",
    "GK19akadambu:282": "ityādi vilapaty asmin bāṣpākulitalocane /",
    "GK19akadambu:283": "śukanāsa imāṃ vārtāṃ śrutvā satvaramāyayau // AKad_2.38 //",
    "GK19akadambu:284": "nirapatyaḥ kṛtaḥ so 'pi rājeva hatavedhasā /",
    "GK19akadambu:285": "tasyāpy anena śokena gṛhe roditi gehinī // AKad_2.39 //",
    "GK19akadambu:286": "sa tu svāmigataṃ duḥkhaṃ duḥkham ity avadhārayan /",
    "GK19akadambu:287": "tadduḥkhāpanayopāyapravaṇo dhīram abhyadhāt // AKad_2.40 //",
    "GK19akadambu:288": "kva dhīraprakṛtirdevaḥ kveyaṃ vilkavacittatā /",
    "GK19akadambu:289": "śoko 'vakāśaṃ labhate hṛdaye na bhavādṛśām // AKad_2.41 //",
    "GK19akadambu:290": "yadi hi strīsvabhāvena devī viklavatāṃ gatā /",
    "GK19akadambu:291": "tat kiṃ pralambakūrcasya yuktaṃ devasya roditum // AKad_2.42 //",
    "GK19akadambu:292": "ko 'yaṃ hitāhitaprāptipārihārakriyākramaḥ /",
    "GK19akadambu:293": "yat kapolatalanyastahastaṃ niḥśvasyate ciram // AKad_2.43 //",
    "GK19akadambu:294": "yadi duḥkhāsikā satyamanapatyatayā tava /",
    "GK19akadambu:295": "buddhirādhīyatāṃ dharme dharmotsavamavāpyate // AKad_2.44 //",
    "GK19akadambu:296": "dīyatāṃ vasu viprebhyaḥ pūjyantāṃ sarvadevatāḥ /",
    "GK19akadambu:297": "pravartyantāṃ prapārāmāḥ khanyantāṃ salilāśayāḥ // AKad_2.45 //",
    "GK19akadambu:298": "nāsti nāma jagaty asmin puruṣārthaḥ sa kaścana /",
    "GK19akadambu:299": "yo dharmaniratair dhīrais tvādṛśair nādhigamyate // AKad_2.46 //",
    "GK19akadambu:300": "ityādi śukanāsoktam ākarṇya vigatajvarau /",
    "GK19akadambu:301": "utthāya svasthavat sarvā dampatī cakratuḥ kriyāḥ // AKad_2.47 //",
    "GK19akadambu:302": "tataḥ prabhṛti dānāni yāgahomatapāṃsi tau /",
    "GK19akadambu:303": "citrāṇy akurutāṃ sarvā vyasmayanta tataḥ prajāḥ // AKad_2.48 //",
    "GK19akadambu:304": "kadācid atha bhūpālaḥ svapne 'paśyan niśākaram /",
    "GK19akadambu:305": "vilāsavatyā vadanaṃ praviśantam akhaṇḍitam // AKad_2.49 //",
    "GK19akadambu:306": "tathā manoramā nāma śukanāsasya gehinī /",
    "GK19akadambu:307": "svapne sapuṇḍarīkāṅkā sāpi tena vyalokyata // AKad_2.50 //",
    "GK19akadambu:308": "anyedyurudaye bhānormaṅgalācārapūrvakam /",
    "GK19akadambu:309": "taṃ svapnaṃ kathayāmāsa śukanāsāya bhūpatiḥ // AKad_2.51 //",
    "GK19akadambu:310": "sānandaṃ so 'bhyadhād enaṃ sampannās te manorathāḥ /",
    "GK19akadambu:311": "acirāt soṣyate devī putraṃ pūrṇendusundaram // AKad_2.52 //",
    "GK19akadambu:312": "dineṣv atha vyatīteṣu keṣucid garbham agrahīt /",
    "GK19akadambu:313": "mahiṣī tatsakhībhyaś ca tam ajñāsīn nareśvaraḥ // AKad_2.53 //",
    "GK19akadambu:314": "tābhyaḥ prādāt sa vāsāṃsi citrāṇy ābharaṇāni ca /",
    "GK19akadambu:315": "krameṇa garbhaliṅgeṣu vyakteṣu mumudetarām // AKad_2.54 //",
    "GK19akadambu:316": "śukanāsāya covāca praharṣotphullalocanaḥ /",
    "GK19akadambu:317": "cakāṅkṣa cātako meghān iva prasavavāsarān // AKad_2.55 //",
    "GK19akadambu:318": "sampūrṇe daśame māsi devī sutam asūta sā /",
    "GK19akadambu:319": "harṣeṇa ca jagat sarvaṃ parivṛttam ivābhavat // AKad_2.56 //",
    "GK19akadambu:320": "rājā mahotsavānandapūrṇapātram upāhṛtam /",
    "GK19akadambu:321": "dṛṣṭvā lokeṣu māti sma na trivikramavat triṣu // AKad_2.57 //",
    "GK19akadambu:322": "śukanāsas tu rājānaṃ kaṇṭhe jagrāha nirbharam /",
    "GK19akadambu:323": "autsukyāt sūtikāvāsaṃ tāv ubhāv api jagmatuḥ // AKad_2.58 //",
    "GK19akadambu:324": "tato dadṛśatur vyaktasakalāṅgaṃ kumārakam /",
    "GK19akadambu:325": "indor udayarāgārdraṃ navaṃ bimbam ivoditam // AKad_2.59 //",
    "GK19akadambu:326": "śukanāso nirūpyāṅgamekaikaṃ nipuṇaṃ śiśoḥ /",
    "GK19akadambu:327": "haste bhūpālam ālambya harṣagarbham abhāṣata // AKad_2.60 //",
    "GK19akadambu:328": "ayaṃ śaṅkha idaṃ cakram iyam ūrṇedam ambujam /",
    "GK19akadambu:329": "paśya bālasya cihnāni dṛśyante cakravartinām // AKad_2.61 //",
    "GK19akadambu:330": "yo 'sau svapne tvayā dṛṣṭaś candro devīmukhaṃ viśan /",
    "GK19akadambu:331": "sa evāyam ihotpanna iti mā saṃśayaṃ kṛthāḥ // AKad_2.62 //",
    "GK19akadambu:332": "iti taddarśanānandasudhāplāvitayos tayoḥ /",
    "GK19akadambu:333": "śukanāsasya rājñaś ca harṣābdhir vavṛdhetarām // AKad_2.63 //",
    "GK19akadambu:334": "atrāntare mantrigṛhād āgatya dvārarakṣakaḥ /",
    "GK19akadambu:335": "śukanāsagṛhe putrajanmotsavam acīkathat // AKad_2.64 //",
    "GK19akadambu:336": "śukanāsam athābhīkṣṇam āliliṅga mahīpatiḥ /",
    "GK19akadambu:337": "uttarīyaṃ jahārāsya pūrṇapātram iti svayam // AKad_2.65 //",
    "GK19akadambu:338": "uvāca cainaṃ paśyedaṃ sukhasyopari naḥ sukham /",
    "GK19akadambu:339": "ime te patitāḥ satyaṃ tuhine somaraśmayaḥ // AKad_2.66 //",
    "GK19akadambu:340": "sādhv idaṃ vedhasārabdhaṃ cittānuguṇam āvayoḥ /",
    "GK19akadambu:341": "sahaiva pātratāṃ nītau yad āvāṃ sukhaduḥkhayoḥ // AKad_2.67 //",
    "GK19akadambu:342": "tatas tūryaravair nṛtyaiś carcarītālaniḥsvanaiḥ /",
    "GK19akadambu:343": "sindūraghanasārādikṣodaiḥ kuṅkumakardamaiḥ // AKad_2.68 //",
    "GK19akadambu:344": "anapekṣitanīcoccavyavahāranirargalā /",
    "GK19akadambu:345": "keliḥ pravavṛte tatra rājagehamahotsave // AKad_2.69 //",
    "GK19akadambu:346": "rājā tu svagṛhe kelivimardaṃ vīkṣya tādṛśam /",
    "GK19akadambu:347": "śukanāsagṛhaṃ gatvā dviguṇaṃ tam akārayat // AKad_2.70 //",
    "GK19akadambu:348": "kṛte 'tha jātakarmādau vṛtte ṣaṣṭhīprajāgare /",
    "GK19akadambu:349": "vilāsavatyāṃ snātāyāṃ śucau kāla upasthite // AKad_2.71 //",
    "GK19akadambu:350": "praśaste 'hani daivajñair anujñāto mahīpatiḥ /",
    "GK19akadambu:351": "snātaḥ suvarṇalakṣeṇa pūjayitvā dvijottamān // AKad_2.72 //",
    "GK19akadambu:352": "sa bhūṣaṇāni vāsāṃsi varṣan parijane śiśoḥ /",
    "GK19akadambu:353": "candrāpīḍa iti svapnasadṛśaṃ nāma nirmame // AKad_2.73 //",
    "GK19akadambu:354": "śukanāso 'pi sampūjya viprān viprajanocitam /",
    "GK19akadambu:355": "vaiśampāyana ity ātmasūnor nāma praṇītavān // AKad_2.74 //",
    "GK19akadambu:356": "krameṇa vardhamāno 'tha kṛtacūḍādimaṅgalaḥ /",
    "GK19akadambu:357": "candrāpīḍo 'bhavat pitroḥ param utsaṅgamaṇḍanam // AKad_2.75 //",
    "GK19akadambu:358": "ākāreṇendukāntena madhurair bālavalgitaiḥ /",
    "GK19akadambu:359": "avyaktavarṇair ālāpair aharat sa tayor manaḥ // AKad_2.76 //",
    "GK19akadambu:360": "prāpte 'tha saptame varṣe vidyāgṛham akārayat /",
    "GK19akadambu:361": "candrāpīḍasya nagarādbahirbahuguṇaṃ nṛpaḥ // AKad_2.77 //",
    "GK19akadambu:362": "kṛtopanayanaṃ cainam kāle kṣatrajanocite /",
    "GK19akadambu:363": "tatra nyaveśayadrājā vidyādhigamasiddhaye // AKad_2.78 //",
    "GK19akadambu:364": "tarkavyākaraṇābhijñān dhanurvedaviśāradān /",
    "GK19akadambu:365": "daṇḍanītyādinipuṇān ācāryān paryakalpayat // AKad_2.79 //",
    "GK19akadambu:366": "śukanāso 'pi taṃ putram upanīya yathāvidhi /",
    "GK19akadambu:367": "rājaputrānugaṃ cakre vidyāgṛhanivāsinam // AKad_2.80 //",
    "GK19akadambu:368": "nṛpatis tv agamad draṣṭuṃ putraṃ gurukule sthitam /",
    "GK19akadambu:369": "prārthito 'pi sa tanmātrā nainam ānāyayad gṛham // AKad_2.81 //",
    "GK19akadambu:370": "pūrṇaṣoḍaśavarṣo 'tha rājaputraḥ kuśāgradhīḥ /",
    "GK19akadambu:371": "sakṛdadhyāpito vidyāḥ pūrvābhyastā ivāgrahīt // AKad_2.82 //",
    "GK19akadambu:372": "sarvaśāstrārthatattvajñaḥ sarvabhāṣāsu satkaviḥ /",
    "GK19akadambu:373": "sarvavādeṣu vaktābhūtsarvaśāstreṣu kovidaḥ // AKad_2.83 //",
    "GK19akadambu:374": "prauḍhaḥ kalāsu sarvāsu dakṣaḥ sarveṣu karmasu /",
    "GK19akadambu:375": "sarveṣu vyavahāreṣu so 'bhūd askhalitakramaḥ // AKad_2.84 //",
    "GK19akadambu:376": "krameṇa vardhamānaś ca sa vyāyāmam asevata /",
    "GK19akadambu:377": "śuśubhe ca tadabhyāsaprāptasarvāṅgasauṣṭhavaḥ // AKad_2.85 //",
    "GK19akadambu:378": "pralambabāhuḥ pīnāṃsaḥ pṛthuvakṣās tanūdaraḥ /",
    "GK19akadambu:379": "gambhīrabāhur vṛttorus taruṇaḥ karisadgatiḥ // AKad_2.86 //",
    "GK19akadambu:380": "śukanāsasutas tasya pratibimba ivābhavat /",
    "GK19akadambu:381": "guṇair aśeṣair anyatra śarīraprāṇagauravāt // AKad_2.87 //",
    "GK19akadambu:382": "rājā tu taṃ sutaṃ buddhvā kṛtārthaṃ guruveśmanaḥ /",
    "GK19akadambu:383": "śukanāsagirā geham ānetum upacakrame // AKad_2.88 //",
    "GK19akadambu:384": "sa balāhakanāmānam āhūya dhvajinīpatim /",
    "GK19akadambu:385": "puṇye 'hni prāhiṇot putram ānetuṃ kṛtamaṅgalaḥ // AKad_2.89 //",
    "GK19akadambu:386": "sahasraṃ rājaputrāṇāṃ vinītaṃ bāhuśālinām /",
    "GK19akadambu:387": "visasarja ca tenaiva saha putrānuvartinam // AKad_2.90 //",
    "GK19akadambu:388": "tathendrāyudhanāmānaṃ preṣayāmāsa vājinam /",
    "GK19akadambu:389": "jitoccaiḥśravasaṃ tais tair ananyasadṛśair guṇaiḥ // AKad_2.91 //",
    "GK19akadambu:390": "balāhakas tato gatvā vidyāgṛhanivāsinam /",
    "GK19akadambu:391": "adrākṣīdrājaputraṃ taṃ praṇanāma ca sādaram // AKad_2.92 //",
    "GK19akadambu:392": "ācacakṣe ca rājājñāṃ gṛham āgamyatām iti /",
    "GK19akadambu:393": "sanāmagrahaṇaṃ cāsmai rājaputrān nyavedayat // AKad_2.93 //",
    "GK19akadambu:394": "tato balāhakākhyātaśauryādiguṇagauravāḥ /",
    "GK19akadambu:395": "rājaputrāḥ praṇemustaṃ purandaram ivāmarāḥ // AKad_2.94 //",
    "GK19akadambu:396": "paryāṇaratnajyotirbhir janitendrāyudhaprabham /",
    "GK19akadambu:397": "indrāyudhaṃ praveśyāśvaṃ punar āha balāhakaḥ // AKad_2.95 //",
    "GK19akadambu:398": "imam āroha sindhūttham aśvaratnam ayonijam /",
    "GK19akadambu:399": "pārasīkādhipatinā devasyopāyanīkṛtam // AKad_2.96 //",
    "GK19akadambu:400": "candrāpīḍas tu taṃ dṛṣṭvā turaṅgamam anuttamam /",
    "GK19akadambu:401": "paraṃ vismayam āpede ciraṃ caivam acintayat // AKad_2.97 //",
    "GK19akadambu:402": "hṛdayaṃ me bravīty evaṃ naiṣa satyaṃ turaṅgamaḥ /",
    "GK19akadambu:403": "ko 'pi kenāpi śāpena nūnaṃ turagatāṃ gataḥ // AKad_2.98 //",
    "GK19akadambu:404": "ayonijatvavārteyam etat saṃkalpasākṣiṇī /",
    "GK19akadambu:405": "rambhā kilāpsaraḥkanyā śāpena vaḍavābhavat // AKad_2.99 //",
    "GK19akadambu:406": "garutmatīdam uccatvam uccaiḥśravasi vā bhavet /",
    "GK19akadambu:407": "tejasām ākṛter vāpi na sāmānyeṣu vājiṣu // AKad_2.100 //",
    "GK19akadambu:408": "iti buddhyā vikalpyātha balāhakasamarpitaiḥ /",
    "GK19akadambu:409": "kusumasragalaṅkāradukūlaiḥ kṛtamaṇḍanaḥ // AKad_2.101 //",
    "GK19akadambu:410": "gurūn āmantrya dattāśīrbrāhmaṇair bandibhiḥ stutaḥ /",
    "GK19akadambu:411": "vaiśampāyanam ārūḍham ālokya turagāntaram // AKad_2.102 //",
    "GK19akadambu:412": "yo 'si so 'si namas tubhyam ārohātikramas tvayā /",
    "GK19akadambu:413": "marṣaṇīyo 'yam asmākam āruroheti taṃ vadan // AKad_2.103 //",
    "GK19akadambu:414": "tilakam sa indrāyudham āruhya vainateyam ivācyutaḥ /",
    "GK19akadambu:415": "api trijagatīṃ kṛtsnāṃ mene hastagatām iva // AKad_2.104 //",
    "GK19akadambu:416": "savaiśampāyanaḥ so 'tha nirgatya bhavanāt tataḥ /",
    "GK19akadambu:417": "rājaputraiḥ parivṛto viveśa nagarīṃ śanaiḥ // AKad_2.105 //",
    "GK19akadambu:418": "tam atha purataruṇyo rājamārgeṇa yāntaṃ dadṛśur atulakāntiṃ saudhavātāyanasthāḥ /",
    "GK19akadambu:419": "vyapagatagurulajjāḥ sambhramotkampitāṅgyaḥ smarajanitavikārair locanair arcayantyaḥ // AKad_2.106",
    "GK19akadambu:420": "iti śrīvipaścidvarāgragaṇyācāryabhaṭṭaśrījayantasūnorabhinandasya kṛtau kādambarīkathāsāre dvitīyaḥ sargaḥ",
    "GK19akadambu:421": "tṛtīyaḥ sargas sa prāpya nṛpatidvāram avatīrya turaṅgamāt /",
    "GK19akadambu:422": "rājadhānīṃ sasenānīḥ savaiśampāyano 'viśat // AKad_3.1 //",
    "GK19akadambu:423": "praviśya ca sabhāmadhye harṣabāṣpārdracakṣuṣaḥ /",
    "GK19akadambu:424": "nyastajānuḥ kṣitau mūrdhnā vavande caraṇau pituḥ // AKad_3.2 //",
    "GK19akadambu:425": "āliliṅga ca taṃ rājā cucumba śirasi kṣaṇāt /",
    "GK19akadambu:426": "grahītum aicchad utsaṅge sa tu bhūmāv upāviśat // AKad_3.3 //",
    "GK19akadambu:427": "draṣṭuṃ punaḥ punaḥ spraṣṭum atṛptenāpi bhūbhujā /",
    "GK19akadambu:428": "visṛṣṭo 'tha kṣaṇaṃ sthitvā mātaraṃ vandituṃ yayau // AKad_3.4 //",
    "GK19akadambu:429": "tāṃ sutālokanānandakṣaratkṣīrapayodharām /",
    "GK19akadambu:430": "praṇamya jananīḥ sarvā nandayāmāsa vandanaiḥ // AKad_3.5 //",
    "GK19akadambu:431": "abhinandya kṛtaṃ tābhir avatāraṇamaṅgalam /",
    "GK19akadambu:432": "śukanāsam atha draṣṭum ayāsīt tasya mandiram // AKad_3.6 //",
    "GK19akadambu:433": "dvāri vājinam utsṛjya praviśya praśrayeṇa tam /",
    "GK19akadambu:434": "pitṛvat praṇanāmāsau maulinā medinīṃ spṛśan // AKad_3.7 //",
    "GK19akadambu:435": "namantam enam utthāpya svayam utthāya sādaram /",
    "GK19akadambu:436": "śukanāsas tu jagrāha kaṇṭhe pulakitānanaḥ // AKad_3.8 //",
    "GK19akadambu:437": "kṛtayatno 'pi nādhyāsta cārucāmīkarāsanam /",
    "GK19akadambu:438": "candrāpīḍaḥ kṣitāv eva tasya nyaviśatāgrataḥ // AKad_3.9 //",
    "GK19akadambu:439": "śukanāsaṃ ca muñcantam āsanaṃ svaṃ nyavārayat /",
    "GK19akadambu:440": "tatra kṣaṇam iva sthitvā draṣṭum āgān manoramām // AKad_3.10 //",
    "GK19akadambu:441": "sapraśrayaṃ praṇamyātha tāṃ vilāsavatīm iva /",
    "GK19akadambu:442": "tato 'vāptavicitrāśīrmaṅgalo niriyāya saḥ // AKad_3.11 //",
    "GK19akadambu:443": "yādṛk ca candrāpīḍasya darśanāliṅganakramaḥ /",
    "GK19akadambu:444": "sa vaiśampāyanasyāpi tādṛg eva gṛhadvaye // AKad_3.12 //",
    "GK19akadambu:445": "na kaścana sutasnehe viśeṣaś ca tayor abhūt /",
    "GK19akadambu:446": "mantriṇo rājaputre vā mantriputra nṛpasya vā // AKad_3.13 //",
    "GK19akadambu:447": "sarvopakaraṇopetaṃ pitrā pūrvaṃ prakalpitam /",
    "GK19akadambu:448": "jagāma candrāpīḍo 'tha kumārabhavanaṃ mahat // AKad_3.14 //",
    "GK19akadambu:449": "susaṃniveśam ālokya reme tatra cirāya saḥ /",
    "GK19akadambu:450": "sthitim indrāyudhasyāpi svavāse paryakalpayat // AKad_3.15 //",
    "GK19akadambu:451": "tataḥ snātānuliptāṅgaṃ kṛtāhāraṃ sukhasthitam /",
    "GK19akadambu:452": "mātrā visṛṣṭa āgatya kañcukī tam abhāṣata // AKad_3.16 //",
    "GK19akadambu:453": "iyaṃ hi patralekhākhyā kulūteśvarakanyakā /",
    "GK19akadambu:454": "kenāpi daivayogena paribhraṣṭā pitur gṛhāt // AKad_3.17 //",
    "GK19akadambu:455": "bālaiva vardhitā devyā svayam antaḥpure nije /",
    "GK19akadambu:456": "yogyā sakalavisrambhabhūmis te pārśvavartinī // AKad_3.18 //",
    "GK19akadambu:457": "matveti devyā prahitā kumāra pratigṛhyatām /",
    "GK19akadambu:458": "ity uktvopāharat kanyāṃ vinītāṃ priyadarśanām // AKad_19 //",
    "GK19akadambu:459": "tilakam sā tu tenārpitā kanyā tataḥ prabhṛti taṃ tathā /",
    "GK19akadambu:460": "asevata yathā cāsya nijaṃ cittam ivābhavat // AKad_3.20 //",
    "GK19akadambu:461": "cakāra tāṃ ca tāmbūlakaraṅkasyādhikāriṇīm /",
    "GK19akadambu:462": "tutoṣa ca guṇair asyāḥ śīlācāranayādibhiḥ // AKad_3.21 //",
    "GK19akadambu:463": "kiyatsv api vyatīteṣu divaseṣv atha pārthivaḥ /",
    "GK19akadambu:464": "yauvarājyavidhau sūnor abhiyogam aśiśriyat // AKad_3.22 //",
    "GK19akadambu:465": "saṃmantrya śukanāsena saha visrambhanirbharam /",
    "GK19akadambu:466": "sambhārasaṃgrahārambham akarot kṛtamaṅgalaḥ // AKad_3.23 //",
    "GK19akadambu:467": "saṃnikṛṣṭābhiṣekaṃ ca darśanārtham upāgatam /",
    "GK19akadambu:468": "candrāpīḍam athovāca śukanāsaḥ savistaram // AKad_3.24 //",
    "GK19akadambu:469": "tāta vijñātaśāstrasya vinayācāraśālinaḥ /",
    "GK19akadambu:470": "nālpam apy upadeṣṭavyam asti sthiramates tava // AKad_3.25 //",
    "GK19akadambu:471": "kiṃ tu lokottarā lakṣmīr abhirāmam idaṃ vapuḥ /",
    "GK19akadambu:472": "navaṃ vayaḥ parā śaktir iti durviṣaho bharaḥ // AKad_3.26 //",
    "GK19akadambu:473": "lakṣmīr nāma paraṃ puṃsām anyathābhāvakāraṇam /",
    "GK19akadambu:474": "viralās te vikārāya na yeṣāṃ tatparigrahaḥ // AKad_3.27 //",
    "GK19akadambu:475": "puṣṇāti tīvram ūṣmāṇaṃ hinasti vyaktavāditām /",
    "GK19akadambu:476": "karoti bhaktavidveṣam asamaḥ śrīkṛto jvaraḥ // AKad_3.28 //",
    "GK19akadambu:477": "na paśyanti na śṛṇvanti nāpekṣante hitāhitam /",
    "GK19akadambu:478": "na vidmaḥ kiṃ nu ceṣṭante kaṣṭaṃ śrīviplutā narāḥ // AKad_3.29 //",
    "GK19akadambu:479": "kramāgateti naitasyām āśvāsaḥ ko 'pi vidyate /",
    "GK19akadambu:480": "hyo 'pi yatroṣitā lakṣmīs tatraivādya na dṛśyate // AKad_3.30 //",
    "GK19akadambu:481": "vātaraktābhibhūteva bhinnapādeva kaṇṭakaiḥ /",
    "GK19akadambu:482": "lakṣmīr nidhātuṃ śaknoti na kvacin nirbharaṃ padam // AKad_3.31 //",
    "GK19akadambu:483": "śrīḥ sapatnīm iva dveṣṭi dṛṣṭiṃ satpathavartinīm /",
    "GK19akadambu:484": "tāṃ vinā yatra tatraiva patanty andhā iveśvarāḥ // AKad_3.32 //",
    "GK19akadambu:485": "satpathasyopadeṣṭāras teṣāṃ praviralā narāḥ /",
    "GK19akadambu:486": "dhūrtair ete hi bhujyante hṛdayānupraveśibhiḥ // AKad_3.33 //",
    "GK19akadambu:487": "āpātaramaṇīyeṣu viṣayeṣu nirargalam /",
    "GK19akadambu:488": "tair eva hi pravartyante mukhamādhuryapaṇḍitaiḥ // AKad_3.34 //",
    "GK19akadambu:489": "dhūrtapratāritāś caite viṣayāsaktacetasaḥ /",
    "GK19akadambu:490": "akasmāt pralayaṃ yānti gītaraktā mṛgā iva // AKad_3.35 //",
    "GK19akadambu:491": "viṣayeṣv atikaṣṭo 'yaṃ viṣayaḥ strīti nāma yaḥ /",
    "GK19akadambu:492": "jīvaty anyaiḥ kilākṛṣṭas tenākṛṣṭo na jīvati // AKad_3.36 //",
    "GK19akadambu:493": "khaleṣv akṛtavisrambho viṣayeṣv animagnadhīḥ /",
    "GK19akadambu:494": "sādhuṣv abhimukho nityaṃ mahatīṃ śriyam aśnute // AKad_3.37 //",
    "GK19akadambu:495": "sa tvaṃ na vañcyase dhūrtair na sādhubhir upekṣyase /",
    "GK19akadambu:496": "yathā na bādhyase kāmaiḥ prayatethās tathā sadā // AKad_3.38 //",
    "GK19akadambu:497": "kāmaṃ bhavān prakṛtyaiva dhīraḥ pitrā ca saṃskṛtaḥ /",
    "GK19akadambu:498": "tvadguṇeṣv atisaṃtoṣo mukharīkurute sma mām // AKad_3.39 //",
    "GK19akadambu:499": "yugarāja dhuraṃ pitrā kalpitām udvaha sthirām /",
    "GK19akadambu:500": "vijitām api cānena punar jaya vasuṃdharām // AKad_3.40 //",
    "GK19akadambu:501": "ity uktvā virarāmāsau tatkalyāṇaparāyaṇaḥ /",
    "GK19akadambu:502": "candrāpīḍas tu tadvāgbhir alaṅkṛta ivābhavat // AKad_3.41 //",
    "GK19akadambu:503": "atha puṇye 'hani snātaṃ vidhivat kṛtamaṅgalam /",
    "GK19akadambu:504": "yauvarājye priyaṃ putram abhyaṣiñcan mahīpatiḥ // AKad_3.42 //",
    "GK19akadambu:505": "abhiṣekotsavas tasya janmalābhotsavād api /",
    "GK19akadambu:506": "adhikaḥ sarvalokasya babhūvānandavardhanaḥ // AKad_3.43 //",
    "GK19akadambu:507": "sarvābhyo digbhya ājagmur gṛhītopāyanā nṛpāḥ /",
    "GK19akadambu:508": "dvijāś ca tutuṣuḥ prāptagobhūkanakadakṣiṇāḥ // AKad_3.44 //",
    "GK19akadambu:509": "anyatrāhani daivajñaślāghyayogyaguṇānvite /",
    "GK19akadambu:510": "dadau digvijaye yātrāṃ yuvarājo nṛpājñayā // AKad_3.45 //",
    "GK19akadambu:511": "kṛtaprasthānahomo 'sau vidhijñeya purodhasā /",
    "GK19akadambu:512": "śastrāstracakram abhyarcya śāstroktair mantravistaraiḥ // AKad_3.46 //",
    "GK19akadambu:513": "kṛtasvastyayano vipraiḥ pracurasvarṇatoṣitaiḥ /",
    "GK19akadambu:514": "yatnaruddhāsrayā mātrā kṛtaprasthānamaṅgalaḥ // AKad_3.47 //",
    "GK19akadambu:515": "śaṅkhadundubhinirghoṣamukharīkṛtadiṅmukhaḥ /",
    "GK19akadambu:516": "stutas tāraṃ paṭhadbhiś ca sūtamāgadhabandibhiḥ // AKad_3.48 //",
    "GK19akadambu:517": "sragvilepanadīpādisambhārārcitadaivataḥ /",
    "GK19akadambu:518": "pitarau śukanāsaṃ ca praṇamya niragādgṛhāt // AKad_3.49 //",
    "GK19akadambu:519": "*cakkalakam*",
    "GK19akadambu:520": "indrāyudham athāruhya paurajānapadāśiṣaḥ /",
    "GK19akadambu:521": "śṛṇvan nagaryāḥ pūrveṇa dvāreṇa niriyāya saḥ // AKad_3.50 //",
    "GK19akadambu:522": "tato 'nugamyamāno 'sau balāhakaniveditaiḥ /",
    "GK19akadambu:523": "sahasrasaṃkhyaiḥ kṣitipair ullasacchattracāmaraiḥ // AKad_3.51 //",
    "GK19akadambu:524": "vaiśampāyanam ekatra pārśve śvetāśvavartinam /",
    "GK19akadambu:525": "anyatra patralekhāṃ ca paśyann aśvaratīsthitām // AKad_3.52 //",
    "GK19akadambu:526": "tasminn ahani sa stokaṃ prasthāyocchritatoraṇam /",
    "GK19akadambu:527": "citraṃ nivāsam adhyāsta siprākūle prakalpitam // AKad_3.53 //",
    "GK19akadambu:528": "*tilakam*",
    "GK19akadambu:529": "athāparedyur utthāyāśeṣābharaṇabhūṣitaḥ /",
    "GK19akadambu:530": "prāvartata prabandhena prasthātum atulodyamaḥ // AKad_3.54 //",
    "GK19akadambu:531": "pīḍayann atha sainyena pātālatalavāsinaḥ /",
    "GK19akadambu:532": "rajasā ca tadutthena sthagayan gaganasthitān // AKad_3.55 //",
    "GK19akadambu:533": "namayann unnatān bhūpān ānatān paripālayan /",
    "GK19akadambu:534": "avaśān utkhanan kāṃścid utkhātān pratiropayan // AKad_3.56 //",
    "GK19akadambu:535": "viśvāsayann aviśvastān saṃrakṣañ charaṇāgatān /",
    "GK19akadambu:536": "dasyūn utsādayan daṇḍaiḥ sādhūn saṃmānayan dhanaiḥ // AKad_3.57 //",
    "GK19akadambu:537": "brāhmaṇebhyo dadad grāmān kurvan devakulāvalīḥ /",
    "GK19akadambu:538": "navāni nijacihnāni tatra tatra pravartayan // AKad_3.58 //",
    "GK19akadambu:539": "varṣatritayamātreṇa samagrāmarṇavāvadhim /",
    "GK19akadambu:540": "sa babhrāma prabandhena māndhāteva vasuṃdharām // AKad_3.59 //",
    "GK19akadambu:541": "kulakam jigāya prathamaṃ prācīṃ diśaṃ tadanu dakṣiṇām /",
    "GK19akadambu:542": "tataḥ pratīcīṃ paścāc ca pratāpanidhiruttarām // AKad_3.60 //",
    "GK19akadambu:543": "atha hemajaṭākhyānāṃ kirātānāṃ niketanam /",
    "GK19akadambu:544": "sa suvarṇapuraṃ jitvā daṇḍaṃ jagrāha helayā // AKad_3.61 //",
    "GK19akadambu:545": "yā ca kailāsasīmāntarbhūrnitāntamanoramā /",
    "GK19akadambu:546": "tasyāṃ digvijayaśrāntaḥ kiyato 'pyāsta vatsarān // AKad_3.62 //",
    "GK19akadambu:547": "ekadā tu sa tatsthānād āruhyendrāyudhaṃ vane /",
    "GK19akadambu:548": "mṛgayānirgato 'paśyat kiṃnaryā saha kiṃnaram // AKad_3.63 //",
    "GK19akadambu:549": "ālokya kautukākṛṣṭadṛṣṭiraśvamukhau ca tau /",
    "GK19akadambu:550": "āditsuḥ prerayāmāsa tāv eva prati vājinam // AKad_3.64 //",
    "GK19akadambu:551": "apūrvapuruṣālokatrāsāt kailāsakandaram /",
    "GK19akadambu:552": "praveṣṭukāmau mahatā vegenānusasāra tau // AKad_3.65 //",
    "GK19akadambu:553": "pārṣṇipraharaṇābhyāsagrāhitodagraraṃhasā /",
    "GK19akadambu:554": "pañcayojanamānā bhūs tenāśvena vyalaṅghyata // AKad_3.66 //",
    "GK19akadambu:555": "tau ca parvatam ārūḍhāv agratas tasya kiṃnarau /",
    "GK19akadambu:556": "tatas tadgrahaṇākāṅkṣāṃ hṛdayād utsasarja saḥ // AKad_3.67 //",
    "GK19akadambu:557": "aśaknod anusartuṃ ca kaścit parijano na tam /",
    "GK19akadambu:558": "tārkṣyeṇāpy anugamyeta dhāvann indrāyudhaḥ kutaḥ // AKad_3.68 //",
    "GK19akadambu:559": "atha valgāṃ samākṛṣya śramasvedārdravigraham /",
    "GK19akadambu:560": "dṛṣṭvaikākinam ātmānaṃ śvasantaṃ ca turaṅgamam // AKad_3.69 //",
    "GK19akadambu:561": "nirvarṇayaṃs tam uddeśaṃ mānuṣāṇām agocaram /",
    "GK19akadambu:562": "vihasyaivātmanātmānaṃ sānutāpam acintayat // AKad_3.70 //",
    "GK19akadambu:563": "aho kim api me maurkhyam asthānābhiniveśinaḥ /",
    "GK19akadambu:564": "yad ātmā bālakeneva vyartham āyāsito mayā // AKad_3.71 //",
    "GK19akadambu:565": "agṛhītena ko vārthaḥ ko 'rthaḥ prāptena vāmunā /",
    "GK19akadambu:566": "kiṃnaradvitayeneti mayā mūḍhena nekṣitam // AKad_3.72 //",
    "GK19akadambu:567": "panthā nirūpito nāyam āviṣṭeneva dhāvatā /",
    "GK19akadambu:568": "na cātra labhyate martyo mama mārgasya deśikaḥ // AKad_3.73 //",
    "GK19akadambu:569": "śrūyate kila varṣasya bhāratasyāvasānabhūḥ /",
    "GK19akadambu:570": "kailāsasaṃnikṛṣṭeyam iha martyasya kā kathā // AKad_3.74 //",
    "GK19akadambu:571": "vane parṇatṛṇākīrṇe pādamudrāś ca vājinaḥ /",
    "GK19akadambu:572": "na syur yadanusāreṇa yāsyāmi śibiraṃ nijam // AKad_3.75 //",
    "GK19akadambu:573": "kevalaṃ dakṣiṇām āśāṃ puraskṛtya yathātathā /",
    "GK19akadambu:574": "gantavyaṃ kiṃ tu madhyāhnasamayo 'yam upasthitaḥ // AKad_3.76 //",
    "GK19akadambu:575": "anubhūto 'timātraṃ ca khedas tad iha sāmpratam /",
    "GK19akadambu:576": "labdhvā kuto 'py apastābhir yāsyāmi vigataśramaḥ // AKad_3.77 //",
    "GK19akadambu:577": "iti saṃcintya pānīyam anveṣitum itas tataḥ /",
    "GK19akadambu:578": "paribhraman ghanasnigdhaṃ śākhināṃ khaṇḍam aikṣata // AKad_3.78 //",
    "GK19akadambu:579": "tatas tadanukūlena pathā gacchan samīraṇaiḥ /",
    "GK19akadambu:580": "āhlādyata navotphullakamalāmodavāhibhiḥ // AKad_3.79 //",
    "GK19akadambu:581": "mattadvipapadāsaktamṛṇāladaladanturam /",
    "GK19akadambu:582": "sa panthānam athāpaśyad ambhasām anumāpakam // AKad_3.80 //",
    "GK19akadambu:583": "tena gatvāgakhaṇḍasya madhye jaladhisaṃnibham /",
    "GK19akadambu:584": "adṛṣṭapāraparyantam āluloke mahatsaraḥ // AKad_3.81 //",
    "GK19akadambu:585": "tadālokanamātreṇa dūrādapagataklamaḥ /",
    "GK19akadambu:586": "prāpya tatpulinopāntaṃ vājino 'vatatāra saḥ // AKad_3.82 //",
    "GK19akadambu:587": "kṛtvāpanītaparyāṇaṃ taṃ sthalīluṭhitotthitam /",
    "GK19akadambu:588": "gṛhītaśādvalagrāsamāplutādhūtakesaram // AKad_3.83 //",
    "GK19akadambu:589": "uttārya sarasastīratarau saṃyamya vājinam /",
    "GK19akadambu:590": "kṣiptvāsidhenulūnāni tṛṇānyetasya cāgrataḥ // AKad_3.84 //",
    "GK19akadambu:591": "svayaṃ sasnau papau vāri bubhuje bisakandalīḥ /",
    "GK19akadambu:592": "uttarīyaśirodhāno niṣasāda śilātale // AKad_3.85 //",
    "GK19akadambu:593": "*tilakam*",
    "GK19akadambu:594": "tato muhūrtaviśrānta uttarasmin sarastaṭe /",
    "GK19akadambu:595": "samuccarantaṃ śuśrāva gītadhvanim amānuṣam // AKad_3.86 //",
    "GK19akadambu:596": "tasyāṃ diśi dṛḍhāsaktacakṣur utkṣiptakandharaḥ /",
    "GK19akadambu:597": "tam ādau nibiḍaśrotraśuktir indrāyudho 'śṛṇot // AKad_3.87 //",
    "GK19akadambu:598": "kuto 'tra vijane gītam ity āviṣkṛtakautukaḥ /",
    "GK19akadambu:599": "utthāya candrāpīḍo 'tha tām eva diśam abhyagāt // AKad_3.88 //",
    "GK19akadambu:600": "gītaśravaṇalubdhena salīlam abhidhāvatā /",
    "GK19akadambu:601": "apṛṣṭenāpi mārgo 'sya mārgeṇaiva nyavedyata // AKad_3.89 //",
    "GK19akadambu:602": "gatvā prāsādam aikṣiṣṭa sphāṭikaṃ nātidūrataḥ /",
    "GK19akadambu:603": "hasantam iva kailāsaśobhāvibhavamaṃśubhiḥ // AKad_3.90 //",
    "GK19akadambu:604": "devaṃ caturmukhaṃ tatra ratnapīṭhapratiṣṭhitam /",
    "GK19akadambu:605": "bhagavantam umākāntaṃ dadarśa praṇanāma ca // AKad_3.91 //",
    "GK19akadambu:606": "tasyātha dakṣiṇāṃ mūrtim āśritya vihitāsanā /",
    "GK19akadambu:607": "utsaṅganihitāṃ vīṇāṃ vādayantī kalasvanam // AKad_3.92 //",
    "GK19akadambu:608": "dehaprabhāvitānena kundagaureṇa sarpatā /",
    "GK19akadambu:609": "sākṣāl lakṣmīr iva kṣīrajaladher madhyavartinī // AKad_3.93 //",
    "GK19akadambu:610": "kopāgniśamitānaṅgapratyujjīvanavāñchayā /",
    "GK19akadambu:611": "ratiḥ prasādayantīva tapasā pārvatīpatim // AKad_3.94 //",
    "GK19akadambu:612": "nave 'pi vayasi prāptavairāgyābhyāsavāsanā /",
    "GK19akadambu:613": "vyaloki kanyakā tena dhṛtapāśupatavratā // AKad_3.95 //",
    "GK19akadambu:614": "candrāpīḍo 'tha tāṃ dṛṣṭvā vismayāviṣṭamānasaḥ /",
    "GK19akadambu:615": "keyaṃ syāt kanyakā nāsyā divyatāṃ prati saṃśayaḥ // AKad_3.96 //",
    "GK19akadambu:616": "*cakkalakam*",
    "GK19akadambu:617": "nāntardhānam iyaṃ gacchen na vā gaganam utpatet /",
    "GK19akadambu:618": "na maunam avalambeta martyasaṃdarśanena vā // AKad_3.97 //",
    "GK19akadambu:619": "ityādi cintayann āsta stambhācchāditavigrahaḥ /",
    "GK19akadambu:620": "gītāvasānasamayapratīkṣaṇaparāyaṇaḥ // AKad_3.98 //",
    "GK19akadambu:621": "*tilakam*",
    "GK19akadambu:622": "sātha gītaṃ samāpayya vinidhāya ca vallakīm /",
    "GK19akadambu:623": "praṇamya candracūḍāya candrāpīḍam abhāṣata // AKad_3.99 //",
    "GK19akadambu:624": "atithe svāgataṃ te 'stu saumya viśramyatām iha /",
    "GK19akadambu:625": "prāpto 'si svām imāṃ bhūmim ita āgamyatām iti // AKad_3.100 //",
    "GK19akadambu:626": "candrāpīḍas tad ākarṇya bahv ātmānam amanyata /",
    "GK19akadambu:627": "vrajantīm anu vavrāja devatāvat praṇamya tām // AKad_3.101 //",
    "GK19akadambu:628": "viveśa nātidūre 'tha nijāśramaguhām asau /",
    "GK19akadambu:629": "sthitājinakuśālābupātradaṇḍakamaṇḍalum // AKad_3.102 //",
    "GK19akadambu:630": "tatra darbhāsanāsīnam upaviṣṭā mṛgājine /",
    "GK19akadambu:631": "papraccha candrāpīḍaṃ sā svarūpāgamanādikam // AKad_3.103 //",
    "GK19akadambu:632": "sa tu sarvaṃ yathāvṛttamācacakṣe savistaram /",
    "GK19akadambu:633": "sā ca vijñātavṛttāntā nirjagāma tato bahiḥ // AKad_3.104 //",
    "GK19akadambu:634": "gṛhītabhikṣāpātrā ca kṣaṇam āsta taror adhaḥ /",
    "GK19akadambu:635": "āpūryata svayaṃ śīrṇaiḥ phalais tad amṛtopamaiḥ // AKad_3.105 //",
    "GK19akadambu:636": "tatas tadupayogāya candrāpīḍaṃ nyayuṅkta sā /",
    "GK19akadambu:637": "anvatiṣṭhad vacas tasyāḥ sa ca vismayamānadhīḥ // AKad_3.106 //",
    "GK19akadambu:638": "tasminn atha kṛtāhāre giriprasravaṇāntikam /",
    "GK19akadambu:639": "gatvā sāpi phalāhāraprakriyāmātram ācarat // AKad_3.107 //",
    "GK19akadambu:640": "āgatya ca punas tasminn upaviṣṭā mṛgājine /",
    "GK19akadambu:641": "tārāpīḍojjayinyādikathayā kṣaṇam āsta sā // AKad_3.108 //",
    "GK19akadambu:642": "api nāma svavṛttāntaṃ madvad eṣāpi varṇayet /",
    "GK19akadambu:643": "pṛṣṭety evaṃ kṣaṇaṃ dadhyau candrāpīḍaḥ sakautukaḥ // AKad_3.109 //",
    "GK19akadambu:644": "dṛṣṭvā cāsyāḥ praśamamadhurām ākṛtiṃ bhāvaśuddhiṃ dākṣiṇyaṃ ca prakṛtisaralaṃ labdhavākyāvakāśaḥ",
    "GK19akadambu:645": "ātmodantaṃ niyatam akhilaṃ vakṣyati prārthiteyaṃ candrāpīḍaḥ kṣaṇam atha kṛtapraśnasampratyayo 'bhūt // AKad_3.110 //",
    "GK19akadambu:646": "iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre tṛtīyaḥ sargaḥ",
    "GK19akadambu:647": "caturthaḥ sargaḥ sa tadguṇaprabhāvarddhivardhamānakutūhalaḥ /",
    "GK19akadambu:648": "tām avocata mādhuryavinayodārayā girā // AKad_4.1 //",
    "GK19akadambu:649": "tvatprasādakṛtenaiva prāgalbhyena mamāmunā /",
    "GK19akadambu:650": "mano bhagavati praśnacāpale viniyujyate // AKad_4.2 //",
    "GK19akadambu:651": "na mādṛśadṛśāṃ bhūmir iyam āścaryasaṃtatiḥ /",
    "GK19akadambu:652": "tadākhyānaprasādena jano 'yam anugṛhyatām // AKad_4.3 //",
    "GK19akadambu:653": "katamo munigandharvasiddhavidyādharādiṣu /",
    "GK19akadambu:654": "puṇyena janmanā vaṃśo bhagavatyā vibhūṣitaḥ // AKad_4.4 //",
    "GK19akadambu:655": "pañcabhūtātmakaṃ cedaṃ dhatte dhavalatāṃ vapuḥ /",
    "GK19akadambu:656": "kathaṃ kām api digdantidantakāntyatiśāyinīm // AKad_4.5 //",
    "GK19akadambu:657": "nave vayasi kiṃ cātitīvravairāgyakāraṇam /",
    "GK19akadambu:658": "yenāraṇyanivāsādi duḥkham īdṛg viṣahyate // AKad_4.6 //",
    "GK19akadambu:659": "iti tasmin vadaty eva sthūlāśrukaṇavarṣiṇī /",
    "GK19akadambu:660": "ruroda valkalacchannavadanā divyakanyakā // AKad_4.7 //",
    "GK19akadambu:661": "akampata manaś caināṃ candrāpīḍasya paśyataḥ /",
    "GK19akadambu:662": "iyam apy ākṛtir nāma duḥkhair yad abhibhūyate // AKad_4.8 //",
    "GK19akadambu:663": "asau ciraṃ ruditvā tu valkalonmṛṣṭalocanā /",
    "GK19akadambu:664": "dīrgham uṣṇaṃ ca niḥśvasya vyāhartum upacakrame // AKad_4.9 //",
    "GK19akadambu:665": "rājaputra kim etena śokaikavasater mama /",
    "GK19akadambu:666": "pāpāyā mandabhāgyāyā vṛttāntena śrutena te // AKad_4.10 //",
    "GK19akadambu:667": "tathāpi yadi te cittaṃ kutūhalavaśīkṛtam /",
    "GK19akadambu:668": "tad idaṃ varṇyate sarvam ākarṇaya yathākramam // AKad_4.11 //",
    "GK19akadambu:669": "suprasiddham idaṃ tāvat tava śrutipathaṃ gatam /",
    "GK19akadambu:670": "yat santy apsaraso nāma surasadmani kanyakāḥ // AKad_4.12 //",
    "GK19akadambu:671": "caturdaśa ca tadvaṃśāḥ pṛthakpṛthagavasthitāḥ /",
    "GK19akadambu:672": "somāmṛtasamīrārkadakṣakanyādisambhavāḥ // AKad_4.13 //",
    "GK19akadambu:673": "dakṣakanyodbhavaṃ teṣu gandharvāṇāṃ kuladvayam /",
    "GK19akadambu:674": "kanye munir ariṣṭeti dve dakṣasya babhūvatuḥ // AKad_4.14 //",
    "GK19akadambu:675": "tatra citraratho nāma gandharvāṇām adhīśvaraḥ /",
    "GK19akadambu:676": "muneḥ śrutayaśāḥ putraś citrasenādipūrvajaḥ // AKad_4.15 //",
    "GK19akadambu:677": "tumburuprabhṛtīnāṃ tu jyeṣṭho 'riṣṭhāsutaḥ kṛtī /",
    "GK19akadambu:678": "haṃsābhidhāno gandharvarājaḥ prathitapauruṣaḥ // AKad_4.16 //",
    "GK19akadambu:679": "akṛtrimam anutpannam anyukāluṣyadūṣaṇam /",
    "GK19akadambu:680": "rūḍhaṃ parasparaṃ prema tayor gandharvarājayoḥ // AKad_4.17 //",
    "GK19akadambu:681": "itaś ca nātidūre 'sti nānāratnojjvalo giriḥ /",
    "GK19akadambu:682": "hemakūṭa iti khyātaḥ sa nivāsas tayor dvayoḥ // AKad_4.18 //",
    "GK19akadambu:683": "tasmin vasanty asaṃkhyātās tadbhujastambhasaṃśritāḥ /",
    "GK19akadambu:684": "gandharvās tau ca visrambhabhūmir janmadviṣaḥ parā // AKad_4.19 //",
    "GK19akadambu:685": "atha yat somasambhūtam ekam apsarasāṃ kulam /",
    "GK19akadambu:686": "gaurī nāmodabhūt kanyā tasmin pratikṛtir vidhoḥ // AKad_4.20 //",
    "GK19akadambu:687": "haṃso gandharvarājas tām udūhe tuhinaprabhām /",
    "GK19akadambu:688": "tato yathārthaṃ nāmāpa sarvathā haṃsagāminī // AKad_4.21 //",
    "GK19akadambu:689": "cirasambhṛtavisrambhanirbharaṃ gṛhavāsinoḥ /",
    "GK19akadambu:690": "tayor udabhavat sūnur eko 'pi na mahātmanoḥ // AKad_4.22 //",
    "GK19akadambu:691": "ahaṃ tu mandabhāgyaikā kanyā duṣkṛtakāriṇī /",
    "GK19akadambu:692": "udabhūvaṃ tayor asya duḥkhabhārasya bhājanam // AKad_4.23 //",
    "GK19akadambu:693": "anapatyatayā tāto majjanma sutajanmavat /",
    "GK19akadambu:694": "abhyanandatkṛtānandaḥ kṛtodāramahotsavaḥ // AKad_4.24 //",
    "GK19akadambu:695": "dehacchāyām imāṃ vīkṣya tātaḥ somakramāgatām /",
    "GK19akadambu:696": "cakre varṇānurūpaṃ sa mahāśveteti nāma me // AKad_4.25 //",
    "GK19akadambu:697": "sāhaṃ pitṛgṛhe bālā vallakīva kalasvanā /",
    "GK19akadambu:698": "saṃcarantī svabandhūnāmaṅkādaṅkamaharniśam // AKad_4.26 //",
    "GK19akadambu:699": "anavāptarasāsvādasnehādidvandvasaṃtatiḥ /",
    "GK19akadambu:700": "atyavāhayamakleśapeśalasthiti śaiśavam // AKad_4.27 //",
    "GK19akadambu:701": "yugalakam atha bālyāt paraṃ prāpam ahaṃ nānārasāspadam /",
    "GK19akadambu:702": "manobhavavikārāṇām ekam āyatanaṃ vayaḥ // AKad_4.28 //",
    "GK19akadambu:703": "kadācid atha ramyeṣu madhumāsadineṣv aham /",
    "GK19akadambu:704": "acchodasarasi snātum āgateha sahāmbayā // AKad_4.29 //",
    "GK19akadambu:705": "adṛṣṭapūrvām anyatra vibhūtim iha mādhavīm /",
    "GK19akadambu:706": "sakhībhiḥ saha paśyantī kānane vyaciraṃ ciram // AKad_4.30 //",
    "GK19akadambu:707": "ekasmiṃstu pradeśe 'nyapuṣpagandhābhibhāvinam /",
    "GK19akadambu:708": "abhyajighramanāghrātapūrvamāmodamadbhutam // AKad_4.31 //",
    "GK19akadambu:709": "tasya prabhavajijñāsārasena vihitatvarā /",
    "GK19akadambu:710": "nātidūraṃ tato gatvāpaśyaṃ munikumārakam // AKad_4.32 //",
    "GK19akadambu:711": "aspṛṣṭam iva kandarpam īśānanayanārciṣā /",
    "GK19akadambu:712": "kalaṅkavipruṣā bimbam adūṣitam ivaindavam // AKad_4.33 //",
    "GK19akadambu:713": "viruddhair api rūpasya mekhalājinavalkalaiḥ /",
    "GK19akadambu:714": "kṛtādhikamanohārirūpātiśayavibhramam // AKad_4.34 //",
    "GK19akadambu:715": "tena karṇe kṛtā kācid apūrvatarumañjarī /",
    "GK19akadambu:716": "tataḥ pravṛttam āmodaṃ samāghrātavatī muhuḥ // AKad_4.35 //",
    "GK19akadambu:717": "taṃ kuto 'py āgataṃ kāntaṃ lāvaṇyāmṛtanirjharam /",
    "GK19akadambu:718": "cakṣuṣā sampibantīva kautukotkṣiptapakṣmaṇā // AKad_4.36 //",
    "GK19akadambu:719": "rūpaikapakṣapātena guṇadoṣānapekṣiṇā /",
    "GK19akadambu:720": "tataḥ kusumabāṇena nītāsi vaśam ātmanaḥ // AKad_4.37 //",
    "GK19akadambu:721": "tato 'pasartukāmāham apragalbhatayā muhuḥ /",
    "GK19akadambu:722": "kenāpi preryamāṇeva tadantikam upāgamam // AKad_4.38 //",
    "GK19akadambu:723": "vandyo munijanaś ceti pracalanmaṇikuṇḍalam /",
    "GK19akadambu:724": "akārṣaṃ vandanaṃ tasmai tanmukhanyastalocanā // AKad_4.39 //",
    "GK19akadambu:725": "tataḥ kṛtapraṇāmāyāṃ mayi so 'pi manobhuvaḥ /",
    "GK19akadambu:726": "patito gocare citram alaṅghyā bhavitavyatā // AKad_4.40 //",
    "GK19akadambu:727": "smaropadiṣṭayevātha buddhvā tadvikṛtiṃ dhiyā /",
    "GK19akadambu:728": "labdhāsthā tatsvarūpādipraśnaprāgalbhyam āgamam // AKad_4.41 //",
    "GK19akadambu:729": "atha pārśvastham aprākṣam anyaṃ munikumārakam /",
    "GK19akadambu:730": "tulyatejas tapoveṣaṃ tasya sabrahmacārinam // AKad_4.42 //",
    "GK19akadambu:731": "bhagavan kathyatāṃ ko 'yaṃ kimākhyaḥ kim ihāgataḥ /",
    "GK19akadambu:732": "karṇe ca nihitānena kasyeyaṃ mañjarī taroḥ // AKad_4.43 //",
    "GK19akadambu:733": "so 'bravīt suraloke 'sti surāsuraśirorcitaḥ /",
    "GK19akadambu:734": "śvetaketur iti khyāto rūpeṇāpratimo muniḥ // AKad_4.44 //",
    "GK19akadambu:735": "puṇḍarīkasaraḥ snātum agamat sa kadācana /",
    "GK19akadambu:736": "nityaṃ saṃnihitā tatra lakṣmīr enaṃ vyalokayat // AKad_4.45 //",
    "GK19akadambu:737": "sā tadāliṅganeneva darśanenaiva kevalam /",
    "GK19akadambu:738": "puṇḍarīke kṛtārthatvam avāpa svāsanīkṛte // AKad_4.46 //",
    "GK19akadambu:739": "udapādi tadaivāsya kumāraḥ sa tayā śriyā /",
    "GK19akadambu:740": "tava putro 'yam ity uktvā nyavedi śvetaketave // AKad_4.47 //",
    "GK19akadambu:741": "so 'pi yogadṛśā dṛṣṭvā yathāvat sutam agrahīt /",
    "GK19akadambu:742": "nāma janmocitaṃ cāsya puṇḍarīka iti vyadhāt // AKad_4.48 //",
    "GK19akadambu:743": "yojayāmāsa saṃskārair enaṃ munijanocitaiḥ /",
    "GK19akadambu:744": "atīte bālabhāve ca nyayuṅkta tapase pitā // AKad_4.49 //",
    "GK19akadambu:745": "ayaṃ sa puṇḍarīkas te varṇitaḥ śṛṇu mañjarīm /",
    "GK19akadambu:746": "caturdaśīti kṛtvādya prasthito 'yaṃ śivālayam // AKad_4.50 //",
    "GK19akadambu:747": "vrajato nandanenāsya vanadevatayā svayam /",
    "GK19akadambu:748": "tvadākṛter alaṅkāras tulyo 'yam iti sādaram // AKad_4.51 //",
    "GK19akadambu:749": "pārijātadrumād eṣā dugdhodadhisamudbhavāt /",
    "GK19akadambu:750": "ādāya mañjarī karṇe 'nicchato 'pi niveśitā // AKad_4.52 //",
    "GK19akadambu:751": "*yugalakam*",
    "GK19akadambu:752": "iti tasmin vadaty eva capale gṛhyatām iyam /",
    "GK19akadambu:753": "kim anena tava praśnalobhenety abhidhāya mām // AKad_4.53 //",
    "GK19akadambu:754": "anāyi muninā tena sā suradrumamañjarī /",
    "GK19akadambu:755": "apanīya nijāt karṇān mama karṇāvataṃsatām // AKad_4.54 //",
    "GK19akadambu:756": "*yugalakam*",
    "GK19akadambu:757": "matkapolatalasparśaprakampataralāṅguleḥ /",
    "GK19akadambu:758": "tena praskhalitā hastād akṣamālā na lakṣitā // AKad_4.55 //",
    "GK19akadambu:759": "aprāptaiva ca sā bhūmiṃ gṛhītā sahasā mayā /",
    "GK19akadambu:760": "asminn avasare chattragrāhiṇī mām avocata // AKad_4.56 //",
    "GK19akadambu:761": "snātā devī ciraṃ bhartṛdārike gamyatām iti /",
    "GK19akadambu:762": "tataḥ pratinivṛttāyāṃ mayi taṃ sa sakhāvadat // AKad_4.57 //",
    "GK19akadambu:763": "vayasya kim idaṃ cetas tava viplutam īdṛśam /",
    "GK19akadambu:764": "hṛtām apy anayājñāsīr akṣamālāṃ na kanyayā // AKad_4.58 //",
    "GK19akadambu:765": "hṛtā nāmeyam anayā hṛdayaṃ nanu rakṣyatām /",
    "GK19akadambu:766": "tato 'sau punar āgatya kṛtakopam ivāvadat // AKad_4.59 //",
    "GK19akadambu:767": "apahṛtyākṣamālāṃ me kva cauri nanu gamyate /",
    "GK19akadambu:768": "atha mandaṃ vihasyeva mayāsya nihitā kare // AKad_4.60 //",
    "GK19akadambu:769": "avamucyākṣamāleti kaṇṭhān muktāvalī nijāt /",
    "GK19akadambu:770": "sāpy alakṣyata nānena manmukhāsaktadṛṣṭinā // AKad_4.61 //",
    "GK19akadambu:771": "*yugalakam*",
    "GK19akadambu:772": "sakhībhir api me dṛṣṭam idaṃ cāpalam ity aham /",
    "GK19akadambu:773": "kiñcitsaṃjātalajjeva sarasastīram āgamam // AKad_4.62 //",
    "GK19akadambu:774": "atrāham asvatantraiva kṣaṇaṃ snātvā yathā tathā /",
    "GK19akadambu:775": "agaccham ambayā sākaṃ tadguṇādhyāyinī gṛham // AKad_4.63 //",
    "GK19akadambu:776": "gatvā savedanāsmīti visṛjya sakalāḥ sakhīḥ /",
    "GK19akadambu:777": "praviśyaikākinī geham āsaṃ mohavisaṃsthulā // AKad_4.64 //",
    "GK19akadambu:778": "kva gatāsmi kim uktāsmi tena ko 'sāvahaṃ ca kā /",
    "GK19akadambu:779": "kim idaṃ kaḥ prakāro 'yam iti nājñāsiṣaṃ tadā // AKad_4.65 //",
    "GK19akadambu:780": "muhūrtād eva tāmbūlakaraṅkagrāhiṇī mama /",
    "GK19akadambu:781": "priyā taralikā nāma praviśyedam athābravīt // AKad_4.66 //",
    "GK19akadambu:782": "karṇe munikumāreṇa kṛtā te yena mañjarī /",
    "GK19akadambu:783": "tvayyāgatāyāṃ pṛṣṭāsmi svarūpaṃ tena tāvakam // AKad_4.67 //",
    "GK19akadambu:784": "tacchrutvā ca svayaṃ tena likhitvā vastrapaṭṭikā /",
    "GK19akadambu:785": "ekākinyai tvayā tasyai deyetyuktvā samarpitā // AKad_4.68 //",
    "GK19akadambu:786": "tatas taralikāyās tāṃ hastād ādāya paṭṭikām /",
    "GK19akadambu:787": "tasyāṃ tu likhitām āryām imām aham avācayam // AKad_4.69 //",
    "GK19akadambu:788": "dūraṃ muktālatayā bisasitayā vipralobhyamāno me /",
    "GK19akadambu:789": "haṃsa iva darśitāśo mānasajanmā tvayā nītaḥ // AKad_4.70 //",
    "GK19akadambu:790": "sā tu taimirikasyeva babhūva bahulakṣapā /",
    "GK19akadambu:791": "mohāyāryāpy anāryeva sutarāṃ manaso mama // AKad_4.71 //",
    "GK19akadambu:792": "vada tena kim uktāsi sa kim uktas tvayāpi vā /",
    "GK19akadambu:793": "tadantike ca visrabdham uṣiṭāsi kiyacciram // AKad_4.72 //",
    "GK19akadambu:794": "itthaṃ taralikāṃ tat tad ālapantī punaḥ punaḥ /",
    "GK19akadambu:795": "kāñcid ahnas tato mātrām unmattevātyavāhayam // AKad_4.73 //",
    "GK19akadambu:796": "atha pralambamāne 'rke pratīhārī praviśya me /",
    "GK19akadambu:797": "bhartṛdārikayā dṛṣṭau yau tau munikumārakau // AKad_4.74 //",
    "GK19akadambu:798": "tayor anyataro dvāri tiṣṭhatīti nyavedayat /",
    "GK19akadambu:799": "śīghraṃ praveśayety uktā mayā tadabhiśaṅkayā // AKad_4.75 //",
    "GK19akadambu:800": "sā ca praveśayāmāsa tasya taṃ sahacāriṇam /",
    "GK19akadambu:801": "satkāreṇocitenāhaṃ bhaktyā cainam apūjayam // AKad_4.76 //",
    "GK19akadambu:802": "muhūrtam iva viśramya paryaṅke madupāhṛte /",
    "GK19akadambu:803": "maduttarīyasaṃmṛṣṭasudhautacaraṇadvayaḥ // AKad_4.77 //",
    "GK19akadambu:804": "dṛṣṭiṃ taralikāyāṃ sa vaktukāmaḥ kṣaṇaṃ nyadhāt /",
    "GK19akadambu:805": "mayā so 'jñāyi pṛṣṭas tu lajjamāna ivābhyadhāt // AKad_4.78 //",
    "GK19akadambu:806": "ahaṃ kapiñjalo nāma tasya bālasuhṛn muneḥ /",
    "GK19akadambu:807": "na vāk pravartate me 'sminn anabhyasta ivādhvani // AKad_4.79 //",
    "GK19akadambu:808": "kvāyaṃ munijanaḥ śāntaḥ kva cāmī rāgavibhramāḥ /",
    "GK19akadambu:809": "tathāpi vyavasāyo 'yaṃ suhṛtsnehavaśānugaḥ // AKad_4.80 //",
    "GK19akadambu:810": "tad ucyate prayātāyāṃ rājaputri tadā tvayi /",
    "GK19akadambu:811": "haste muktāvalīṃ bibhrat sa madantikam āgataḥ // AKad_4.81 //",
    "GK19akadambu:812": "aho ramyākṣamāleyaṃ tvayānīteti tatkṣaṇam /",
    "GK19akadambu:813": "vihasya sa mayā noktaḥ kiñcic cintopaśāntaye // AKad_4.82 //",
    "GK19akadambu:814": "nopadeśaprakāro 'sau na sa dṛṣṭāntavistaraḥ /",
    "GK19akadambu:815": "na so 'sty upāyo mantro vā yo mayā nābhyadhīyata // AKad_4.83 //",
    "GK19akadambu:816": "vacobhiḥ khidyamāno me trapānataśirodharaḥ /",
    "GK19akadambu:817": "kṣaṇam antarhito mattaḥ sutarāṃ mām apīḍayat // AKad_4.84 //",
    "GK19akadambu:818": "kṛcchrād iva mayā labdho vicitya sakalaṃ vanam /",
    "GK19akadambu:819": "anya eva sa saṃvṛtto vacasāṃ yo na gocaraḥ // AKad_4.85 //",
    "GK19akadambu:820": "tadavasthaṃ samālokya vigatāśaḥ prabodhane /",
    "GK19akadambu:821": "ahaṃ tatprāṇarakṣārtham evaṃ yatnaparo 'bhavam // AKad_4.86 //",
    "GK19akadambu:822": "āstīrya nalinīpattraśayanaṃ candanokṣitam /",
    "GK19akadambu:823": "tatrasthasyāsya karpūrapāṃsūn aṅgeṣv avākiram // AKad_4.87 //",
    "GK19akadambu:824": "trapayā tadavastho 'pi sa kiñcid vaktum akṣamaḥ /",
    "GK19akadambu:825": "sabāṣpamalināṃ dīnāṃ mayi dṛṣṭim apātayat // AKad_4.88 //",
    "GK19akadambu:826": "tato 'ham idam evātra prāptakālam acintayam /",
    "GK19akadambu:827": "rājaputri suhṛtprāṇadakṣiṇārtham upāgataḥ // AKad_4.89 //",
    "GK19akadambu:828": "ataḥ paraṃ tu sāmarthyagatārthā mama yā giraḥ /",
    "GK19akadambu:829": "kaṇṭhe viparivartante nūnaṃ tvam api vettha tāḥ // AKad_4.90 //",
    "GK19akadambu:830": "iti tasmin vadaty eva praviśya prāha kañcukī /",
    "GK19akadambu:831": "tvam asvasthaśarīreti jñātvā devī samāgatā // AKad_4.91 //",
    "GK19akadambu:832": "tac chrutvā janasaṃmardabhīrur yātaḥ kapiñjalaḥ /",
    "GK19akadambu:833": "na sa prativacaḥ kiñcin māmakīnam apaikṣata // AKad_4.92 //",
    "GK19akadambu:834": "taduktāṃ tu daśāṃ tasya janasyāvetya tādṛśīm /",
    "GK19akadambu:835": "āgatāṃ nāgatāṃ vāpi nāham ambām alakṣayam // AKad_4.93 //",
    "GK19akadambu:836": "tataḥ kamalinīṃ raktāṃ tyaktvā kvāpi gate ravau /",
    "GK19akadambu:837": "udite sarvathā vāme vidhau vaidhuryadāyini // AKad_4.94 //",
    "GK19akadambu:838": "unmūliteva kāmena dagdheva virahāgninā /",
    "GK19akadambu:839": "punas taralikām eva sāśrukaṇṭham avādiṣam // AKad_4.95 //",
    "GK19akadambu:840": "ahaṃ yathā tathā vāpi bhaveyaṃ sa tu matkṛte /",
    "GK19akadambu:841": "kathaṃ bhaviṣyatīty eṣā cintā dalayatīva mām // AKad_4.96 //",
    "GK19akadambu:842": "itaḥ śāstraṃ kulācāro lajjā gurujanādbhayam /",
    "GK19akadambu:843": "itaḥ kāmo vasanto 'pi viraho maraṇād bhayam // AKad_4.97 //",
    "GK19akadambu:844": "vada kiṃ karavāṇy atra muhyatīva mano mama /",
    "GK19akadambu:845": "mā bhūn me varake vipraprāṇabādhena majjanam // AKad_4.98 //",
    "GK19akadambu:846": "ityādi vilapantyā me tatkālasulabhodayā /",
    "GK19akadambu:847": "jahāra cetanāṃ mūrchā nidreva nayanadyutim // AKad_4.99 //",
    "GK19akadambu:848": "atha māṃ grāhayitvāsau saṃjñāṃ śītajalānilaiḥ /",
    "GK19akadambu:849": "nipatya pādayoḥ sāśrunetrā taralikābravīt // AKad_4.100 //",
    "GK19akadambu:850": "kiṃ śāstraṃ guravaḥ ke ca kā lajjā kā kulasthitiḥ /",
    "GK19akadambu:851": "rakṣyantām ātmanaḥ prāṇā yūnas tasya ca sarvathā // AKad_4.101 //",
    "GK19akadambu:852": "gandharvāṇāṃ vivāho 'yam icchayānyonyasaṃgamaḥ /",
    "GK19akadambu:853": "śāstreṣu paṭhitas tasmāt tūrṇam uttiṣṭha gamyatām // AKad_4.102 //",
    "GK19akadambu:854": "tayaivam uktā tatkālayogyaveṣagrahā gṛhāt /",
    "GK19akadambu:855": "tām ekām agrataḥ kṛtvā nirgatāham alakṣitā // AKad_4.103 //",
    "GK19akadambu:856": "abhyāgamam imāṃ bhūmim autsukyacaṭulaiḥ padaiḥ /",
    "GK19akadambu:857": "tadā me dakṣiṇaṃ cakṣur aspandata muhur muhuḥ // AKad_4.104 //",
    "GK19akadambu:858": "avyaktam iva cāśrauṣaṃ kānane ruditadhvanim /",
    "GK19akadambu:859": "tena cotpannaśaṅkāham agaccham adhikatvaram // AKad_4.105 //",
    "GK19akadambu:860": "padāni katicidgatvā hā vayasya taponidhe /",
    "GK19akadambu:861": "puṇḍarīka kva yāto 'si śūnyaṃ kṛtvā jagattrayam // AKad_4.106 //",
    "GK19akadambu:862": "hā hato 'smi vilīno 'smi dagdho 'smi karavāṇi kim /",
    "GK19akadambu:863": "gatvā tātasya vakṣyāmi śvetaketoḥ kim agrataḥ // AKad_4.107 //",
    "GK19akadambu:864": "ayi pāpe mahāśvete na tuṣṭāsyakṣamālayā /",
    "GK19akadambu:865": "hṛtā me suhṛdo 'muṣya prāṇavṛttir api tvayā // AKad_4.108 //",
    "GK19akadambu:866": "vayasya dehi me vācaṃ na jīvāmi tvayā vinā /",
    "GK19akadambu:867": "tato 'śṛṇavam ityādi vilapantaṃ kapiñjalam // AKad_4.109 //",
    "GK19akadambu:868": "*cakkalakam*",
    "GK19akadambu:869": "atha pravepamānāṅgī visaṃsthulapadakramā /",
    "GK19akadambu:870": "kenāpyutkṣipya nīteva taṃ pradeśamayāśiṣam // AKad_4.110 //",
    "GK19akadambu:871": "gatvā tam aham adrākṣaṃ tatkṣaṇotkrāntajīvitam /",
    "GK19akadambu:872": "kiṃ cireṇāgatāsīti ruṣitveva tathā sthitam // AKad_4.111 //",
    "GK19akadambu:873": "etāvad uktvā mūrchādhiṃ svavṛttāntam ataḥ param /",
    "GK19akadambu:874": "vivakṣantīva sā kanyā nipapāta śilātale // AKad_4.112 //",
    "GK19akadambu:875": "pranaṣṭacetanāṃ caināṃ candrāpīḍo 'valokayan /",
    "GK19akadambu:876": "praśnakāriṇam ātmānaṃ kṛtāgasam amanyata // AKad_4.113 //",
    "GK19akadambu:877": "sasambhramaṃ samutthāya kadalīdalamārutaiḥ /",
    "GK19akadambu:878": "toyaiś ca śiśirasvacchaiḥ saṃjñām enām ajigrahat // AKad_4.114 //",
    "GK19akadambu:879": "avāpya cetanām eṣā smṛtvā tadvyasanaṃ nijam /",
    "GK19akadambu:880": "tad evānubhavantīva ruroda vilalāpa ca // AKad_4.115 //",
    "GK19akadambu:881": "tarūṇām apy abhajyanta hṛdayāni tadā śucā /",
    "GK19akadambu:882": "pratiśabdanibhenoccaiḥ kakubho 'py arudann iva // AKad_4.116 //",
    "GK19akadambu:883": "candrāpīḍo 'tha tām āha bāṣparuddhavilocanaḥ /",
    "GK19akadambu:884": "āstāṃ na śakyate vaktuṃ śrotuṃ cānyad ataḥ param // AKad_4.117 //",
    "GK19akadambu:885": "katham apy upasaṃhṛtya śokāvegaṃ tu sāvadat /",
    "GK19akadambu:886": "kim ataḥ param asty anyad vācyaṃ śrotavyam eva vā // AKad_4.118 //",
    "GK19akadambu:887": "kiṃ tu kleśāya yenāśāleśena hatajīvitam /",
    "GK19akadambu:888": "rājaputra bibharmīdaṃ tad āścaryaṃ bravīmi te // AKad_4.119 //",
    "GK19akadambu:889": "tadā tasyātitīvrasya duḥkhabhārasya tādṛśī /",
    "GK19akadambu:890": "na kācin maraṇādanyā mayāgrāhi pratikriyā // AKad_4.120 //",
    "GK19akadambu:891": "maraṇavyavasāyaniścalā kṛtavaty asmi ca saṃvidhānakam /",
    "GK19akadambu:892": "niriyāya ca candramaṇḍalāt puruṣaḥ ko 'pi himopamadyutiḥ // AKad_4.121 //",
    "GK19akadambu:893": "so 'vatīrya gaganān mahītale taṃ nidhāya bhujapañjarāntare /",
    "GK19akadambu:894": "utpatan divam udārayā girā mām avocata piteva sāntvayan // AKad_4.122 //",
    "GK19akadambu:895": "virama maraṇodyogād asmāt priyeṇa tavāmunā punar api mahāśvete vatse bhaviṣyati saṃgamaḥ /",
    "GK19akadambu:896": "iti giram ahaṃ tasmāc chrutvā sasambhramavismayā kim idam iti taṃ tatrāpṛcchaṃ prasṛtya kapiñjalam priyasakham apahṛtya kvādhunā gacchasīti sphuritavikaṭakopāṭopamuktordhvadṛṣṭiḥ /",
    "GK19akadambu:897": "mama vacanam adattvā kiñcid evātivegā kṛtaparikarabandhaḥ so 'py agād antarikṣam // AKad_4.124",
    "GK19akadambu:898": "paśyantyāṃ mayi te trayo 'pi viviśuḥ śītatviṣo maṇḍalaṃ",
    "GK19akadambu:899": "tatsampratyayasaṃhṛtocitavidhiḥ sāhaṃ śritedaṃ vratam /",
    "GK19akadambu:900": "tātenaitya tataḥ prabhṛty aham ihāsīnātha netuṃ gṛhaṃ yatnenāpi na pāriteti suciraṃ sthitvā gataḥ svān gṛhān // AKad_4.125 //",
    "GK19akadambu:901": "iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre caturthaḥ sargaḥ",
    "GK19akadambu:902": "pañcamaḥ sargaḥ ity āveditanirvyājanijavṛttāntavistarā /",
    "GK19akadambu:903": "virarāma mahāśvetā niḥśvāsaglapitādharā // AKad_5.1 //",
    "GK19akadambu:904": "candrāpīḍas tu taddhyāyanmanobhavavijṛmbhitam /",
    "GK19akadambu:905": "sakampavismayo 'py antas tām avocata sāntvayan // AKad_5.2 //",
    "GK19akadambu:906": "mayā te ciravṛtto 'pi pariṇāmamapaśyatā /",
    "GK19akadambu:907": "śokaḥ pratyagratāṃ nītaḥ kautukāviṣṭacetasā // AKad_5.3 //",
    "GK19akadambu:908": "sā tvamarhasi kalyāṇi na śokaṃ kartum īdṛśam /",
    "GK19akadambu:909": "āśvāsitāsi devena nūnaṃ candramasā svayam // AKad_5.4 //",
    "GK19akadambu:910": "ko 'nyas tathāvidhākāras tacchaktir maṇḍalāt tataḥ /",
    "GK19akadambu:911": "nirgatya tatraiva viśan niśi sambhāvyate naraḥ // AKad_5.5 //",
    "GK19akadambu:912": "śrūyante gatayaś citrā devatānām anekaśaḥ /",
    "GK19akadambu:913": "varaśāpatapaḥśaktiyogavaicitryanirmitāḥ // AKad_5.6 //",
    "GK19akadambu:914": "śvetaketuś ca tasyāste prajāpatisamaḥ pitā /",
    "GK19akadambu:915": "nāsty eva tasya tapasām asādhyaṃ nāma kiñcana // AKad_5.7 //",
    "GK19akadambu:916": "ityādiyuktyupanyāsair itihāsanidarśanaiḥ /",
    "GK19akadambu:917": "mahāśvetāṃ samāśvāsya punaḥ papraccha tām asau // AKad_5.8 //",
    "GK19akadambu:918": "sā te taralikā nāma visrambhanibhṛtā sakhī /",
    "GK19akadambu:919": "gatā bhagavati kvādya na hi sā tvāṃ vimuñcati // AKad_5.9 //",
    "GK19akadambu:920": "athovāca mahāśvetā kvāsau yāti tapasvinī /",
    "GK19akadambu:921": "śṛṇvannāpi nimittaṃ te yathā sā prahitā mayā // AKad_5.10 //",
    "GK19akadambu:922": "yaḥ sa citraratho nāma gandharvādhipatirmayā /",
    "GK19akadambu:923": "varṇito yena devo 'yaṃ pratyaṣṭāpi maheśvaraḥ // AKad_5.11 //",
    "GK19akadambu:924": "yena khānitam atyaccham acchodākhyam idaṃ saraḥ /",
    "GK19akadambu:925": "yena caitrarathaṃ nāma kṛtam etac ca kānanam // AKad_5.12 //",
    "GK19akadambu:926": "tasyāmṛtasamudbhūte prasūtāpsarasāṃ kule /",
    "GK19akadambu:927": "mahiṣī madirā nāma jīvitād api vallabhā // AKad_5.13 //",
    "GK19akadambu:928": "tayoḥ kādambarī nāma kanyāsti navayauvanā /",
    "GK19akadambu:929": "lakṣmīm upahasantīva rūpalāvaṇyavibhramaiḥ // AKad_5.14 //",
    "GK19akadambu:930": "tayā saha mahat prema bālyāt prabhṛti me tathā /",
    "GK19akadambu:931": "yathaikam eva jānāti jano jīvitam āvayoḥ // AKad_5.15 //",
    "GK19akadambu:932": "viditvā dagdhavṛttāntam imaṃ sapadi māmakam /",
    "GK19akadambu:933": "sāgrahīn niyamaṃ bālā vāryamāṇāpi bandhubhiḥ // AKad_5.16 //",
    "GK19akadambu:934": "mahāśvetāsya duḥkhasya yāvan na labhate 'vadhim /",
    "GK19akadambu:935": "tāvan mayā na kartavyaṃ pāṇigrahaṇam ātmanaḥ // AKad_5.17 //",
    "GK19akadambu:936": "ato yathā yathā tasyā yauvanaśrīr vijṛmbhate /",
    "GK19akadambu:937": "tathā tathā tato dhatte khedaṃ citrarathaḥ param // AKad_5.18 //",
    "GK19akadambu:938": "saṃdiṣṭaṃ tena me putri yatasvāvahitā tathā /",
    "GK19akadambu:939": "yathemaṃ durgrahagranthiṃ vimuñcati tava svasā // AKad_5.19 //",
    "GK19akadambu:940": "atas taralikā tatra mayā prakaraṇocitam /",
    "GK19akadambu:941": "prahitā bahu saṃdiśya śvaś cāganteha sā punaḥ // AKad_5.20 //",
    "GK19akadambu:942": "itītthaṃ kathayā nītvā mahāśvetāśrame dinam /",
    "GK19akadambu:943": "candrāpīḍaḥ prayāte 'stam arke saṃdhyāvidhiṃ vyadhāt // AKad_5.21 //",
    "GK19akadambu:944": "tatrendrāyudham ānīya saṃyamya nicule kvacit /",
    "GK19akadambu:945": "mahāśvetodite deśe parṇaśayyām akalpayat // AKad_5.22 //",
    "GK19akadambu:946": "tasyāṃ tasya niṣaṇṇasya śrāntasyāpi yathāśrutām /",
    "GK19akadambu:947": "kathām āścaryabahulāṃ tām eva dhyāyataś ciram // AKad_5.23 //",
    "GK19akadambu:948": "punaś cintayataḥ senāṃ vaiśampāyanam eva ca /",
    "GK19akadambu:949": "pattralekhāṃ ca sā rātrir gatā prāyeṇa jāgrataḥ // AKad_5.24 //",
    "GK19akadambu:950": "indrāyudhas tu bāṣpārdrāṃ mahāśvetāmukhe dṛśam /",
    "GK19akadambu:951": "sapratyabhijñam aśvo 'pi bhṛśaṃ mānuṣavad dadau // AKad_5.25 //",
    "GK19akadambu:952": "prayātāyāṃ tu yāminyāṃ kṛtaprābhātikakriye /",
    "GK19akadambu:953": "samādher utthitāṃ buddhvā mahāśvetāṃ tadantikam // AKad_5.26 //",
    "GK19akadambu:954": "candrāpīḍe praviṣṭe 'tha nātidūrodite ravau /",
    "GK19akadambu:955": "sagandharvakumārāsau tatas taralikā yayau // AKad_5.27 //",
    "GK19akadambu:956": "sā praviśya mahāśvetāṃ praṇipatyopaviśya ca /",
    "GK19akadambu:957": "siddhārthāsīti tatpṛṣṭā valitagrīvam abravīt // AKad_5.28 //",
    "GK19akadambu:958": "tvatsaṃdeśaṃ niśamyoktaṃ yattayā bhartṛdārike /",
    "GK19akadambu:959": "tattvaṃ tacchāsanāyātakeyūrakamukhācchṛṇu // AKad_5.29 //",
    "GK19akadambu:960": "atha keyūrakaḥ prāha nānabhijñāsi cetasaḥ /",
    "GK19akadambu:961": "svasya svameva cedaṃ te manmanaḥ kiṃ parīkṣase // AKad_5.30 //",
    "GK19akadambu:962": "athavā bhūmir asyāham upālambhasya bhūyasaḥ /",
    "GK19akadambu:963": "tapovananivāsinyāṃ tvayi svagṛhavartinī // AKad_5.31 //",
    "GK19akadambu:964": "ākarṇya tava saṃdeśavacas taralikāmukhāt /",
    "GK19akadambu:965": "eṣa te pratisaṃdeśaḥ priyasakhyā niveditaḥ // AKad_5.32 //",
    "GK19akadambu:966": "iti śrutvā mahāśvetā kṣaṇaṃ niścalalocanā /",
    "GK19akadambu:967": "cintayitvā kim apy antaś candrāpīḍam abhāṣata // AKad_5.33 //",
    "GK19akadambu:968": "rājaputra tavākāraḥ sadācāraś ca peśalaḥ /",
    "GK19akadambu:969": "tanoti sarvabhāvena niḥspṛhāṇām api spṛhām // AKad_5.34 //",
    "GK19akadambu:970": "kādambarīvacaś cedaṃ śrutaṃ keyūrakāt tvayā /",
    "GK19akadambu:971": "tatra ko vā pratīkāraḥ svayaṃ madgamanād ṛte // AKad_5.35 //",
    "GK19akadambu:972": "ito na dūre gandharvarājadhānī tadadya tām /",
    "GK19akadambu:973": "paśyāsmadanusedhena śvo gantāsi svavāhinīm // AKad_5.36 //",
    "GK19akadambu:974": "udāttamadhurāmetāṃ darśayantyā tavākṛtim /",
    "GK19akadambu:975": "bahu gandharvalokasya mayāpyupakṛtaṃ bhavet // AKad_5.37 //",
    "GK19akadambu:976": "candrāpīḍas tu tāṃ prāha bahūktvā bhavagaty alam /",
    "GK19akadambu:977": "anatikramaṇīyaṃ me munīnām api śāsanam // AKad_5.38 //",
    "GK19akadambu:978": "prāvartata tato gantuṃ sa mahāśvetayā saha /",
    "GK19akadambu:979": "padbhyām eva niyujyāśvaṃ prati keyūrakaṃ dṛśā // AKad_5.39 //",
    "GK19akadambu:980": "keyūrako 'grato gatvā kādambaryai nyavedayat /",
    "GK19akadambu:981": "tasyāgamanam ākāraṃ guṇāṃś cāhitavismayān // AKad_5.40 //",
    "GK19akadambu:982": "sa gatvā kiñcid adhvānaṃ candrāpīḍaḥ samāsadat /",
    "GK19akadambu:983": "gandharvarājanagarīm aparām amarāvatīm // AKad_5.41 //",
    "GK19akadambu:984": "āsādya rājadhānīṃ ca tuṅgasphaṭikatoraṇām /",
    "GK19akadambu:985": "sapta kakṣā atikramya kanyāntaḥpuram abhyagāt // AKad_5.42 //",
    "GK19akadambu:986": "keyūrakopadiṣṭena vartmanātha praviśya saḥ /",
    "GK19akadambu:987": "bhāsvanmaṇimayastambhaṃ śrīmaṇḍapam alokayat // AKad_5.43 //",
    "GK19akadambu:988": "tanmadhye maṇiparyaṅkamadhyāsīnāṃ mahīyasā /",
    "GK19akadambu:989": "ratnābharaṇacitreṇa straiṇena parivāritām // AKad_5.44 //",
    "GK19akadambu:990": "dehaprabhāvitānena ratnakāntyabhibhāvinā /",
    "GK19akadambu:991": "prataptakanakoddyotadhautā vidadhatīṃ diśaḥ // AKad_5.45 //",
    "GK19akadambu:992": "taṭastham apy ārdrayataḥ sadācāram abhindataḥ /",
    "GK19akadambu:993": "sthitāṃ navasya lāvaṇyasindhor antas taraṅgiṇaḥ // AKad_5.46 //",
    "GK19akadambu:994": "sarvopameyabhāvānām upamānatvam āgatām /",
    "GK19akadambu:995": "kādambarīṃ dadarśāsau dūravisphāritekṣaṇaḥ // AKad_5.47 //",
    "GK19akadambu:996": "parātiśayakoṭistharūpalāvaṇyasampadam /",
    "GK19akadambu:997": "tasyāṃ nirūpayann antar acintayad atha kṣaṇam // AKad_5.48 //",
    "GK19akadambu:998": "satyaṃ na kaścid āścaryanirmāṇeṣv avadhir vidheḥ /",
    "GK19akadambu:999": "īdṛśāny api ratnāni sraṣṭuṃ prabhavati sma yaḥ // AKad_5.49 //",
    "GK19akadambu:1000": "moghaṃ yāti hareḥ kālo lakṣmīṃ vakṣasi bibhrataḥ /",
    "GK19akadambu:1001": "dehārdhena vahan gaurīṃ vañcitaś candraśekharaḥ // AKad_5.50 //",
    "GK19akadambu:1002": "kṛtam akṣṇāṃ sahasreṇa nirnimeṣeṇa vajriṇaḥ /",
    "GK19akadambu:1003": "ananyakarmaṇā yena nityam eṣā na dṛśyate // AKad_5.51 //",
    "GK19akadambu:1004": "ityādi cintayaty asminn atha citrarathātmajā /",
    "GK19akadambu:1005": "pratyudyayau mahāśvetām abhyutthāya sasambhramam // AKad_5.52 //",
    "GK19akadambu:1006": "mahāśvetā tu niḥśaṅkam āliṅgya snehanirbharam /",
    "GK19akadambu:1007": "tāṃ candrāpīḍanirdeśapuraḥsaram abhāṣata // AKad_5.53 //",
    "GK19akadambu:1008": "ayaṃ hi bhārate varṣe sārvabhaumasya bhūpateḥ /",
    "GK19akadambu:1009": "tārāpīḍasya tanayaś candrāpīḍa ihāgataḥ // AKad_5.54 //",
    "GK19akadambu:1010": "aneneha praviṣṭena dṛṣṭer viṣayavartinā /",
    "GK19akadambu:1011": "bhavatv akhilagandharvakuṭumbakamahotsavaḥ // AKad_5.55 //",
    "GK19akadambu:1012": "atha kādambarī tasmin pakṣmotkṣepavikāsinīm /",
    "GK19akadambu:1013": "ākarṇaprasṛtāpāṅgāṃ ciraṃ dṛśam apātayat // AKad_5.56 //",
    "GK19akadambu:1014": "dvāreṇa vivṛtenātha tenaiva nijamāyayā /",
    "GK19akadambu:1015": "madano 'ntaḥ praviśyāsyā babandha hṛdaye padam // AKad_5.57 //",
    "GK19akadambu:1016": "ratnapīṭhopaviṣṭe tu candrāpīḍe tadantike /",
    "GK19akadambu:1017": "adhyāsātāṃ kathām ekāṃ haṃsacitrarathātmaje // AKad_5.58 //",
    "GK19akadambu:1018": "lajjāstimitam āsīnām atha kādambarīṃ balāt /",
    "GK19akadambu:1019": "mahāśvetā gṛhācāraṃ candrāpīḍe nyadhāpayat // AKad_5.59 //",
    "GK19akadambu:1020": "śarīranirviśeṣāsyāḥ kādambaryāḥ priyā sakhī /",
    "GK19akadambu:1021": "madalekhābhidhānāsya caraṇākṣālanaṃ vyadhāt // AKad_5.60 //",
    "GK19akadambu:1022": "kādambarī tu sasvedaprakampikarapallavā /",
    "GK19akadambu:1023": "tāmbūlacchadmanātmānaṃ svayam asmai nyavedayat // AKad_5.61 //",
    "GK19akadambu:1024": "tadaṅgulitalasparśamādhuryahṛtamānasā /",
    "GK19akadambu:1025": "nālakṣayata sā ratnavalayaṃ skhalitaṃ karāt // AKad_5.62 //",
    "GK19akadambu:1026": "candrāpīḍo 'pi tatpāṇisaṃsparśasukhasampadā /",
    "GK19akadambu:1027": "tadā tribhuvanādhīśam ivātmānam amanyata // AKad_5.63 //",
    "GK19akadambu:1028": "tatas tūṣṇīm upāsīne sarvasmin kanyakājane /",
    "GK19akadambu:1029": "śukaśārikayor āsit kalahaḥ kelikāraṇam // AKad_5.64 //",
    "GK19akadambu:1030": "tatprasaṅge ca sotprāsaṃ tayoḥ kalahavṛddhaye /",
    "GK19akadambu:1031": "candrāpīḍo 'bravīd yena sarvā jahasuraṅganāḥ // AKad_5.65 //",
    "GK19akadambu:1032": "tāś ca dantaprabhādhautadiṅmukhā madhurasvarāḥ /",
    "GK19akadambu:1033": "candrāpīḍagiro jahrustarāṃ kādambarīmanaḥ // AKad_5.66 //",
    "GK19akadambu:1034": "kṣaṇamātre vyatīte 'tha praviśya prāha kañcukī /",
    "GK19akadambu:1035": "rājaputryau yuvāṃ draṣṭuṃ devī nirvighnam icchati // AKad_5.67 //",
    "GK19akadambu:1036": "krīḍāparvatake kṛtvā sutāramaṇimandire /",
    "GK19akadambu:1037": "candrāpīḍaṃ sukhāsīnam āyātaṃ mātur antikam // AKad_5.68 //",
    "GK19akadambu:1038": "tatrādhyāsitaparyaṅkaṃ keyūrakapuraḥsarāḥ /",
    "GK19akadambu:1039": "mukhyāḥ kādambarīsakhyaś candrāpīḍaṃ siṣevire // AKad_5.69 //",
    "GK19akadambu:1040": "snānānulepanāhārakriyāḥ sa tadupāhṛtaiḥ /",
    "GK19akadambu:1041": "cakre 'martyapuraprāpyair vibhavair upapāditāḥ // AKad_5.70 //",
    "GK19akadambu:1042": "atha mandaprabhe bhānau bheje kādabarī nijam /",
    "GK19akadambu:1043": "madalekhādvitīyaiva mahāprāsādamastakam // AKad_5.71 //",
    "GK19akadambu:1044": "candrāpīḍaṃ ca tatrasthā krīḍāparvatavartinam /",
    "GK19akadambu:1045": "niravarṇayadākarṇaprasṛtāpāṅgayā dṛśā // AKad_5.72 //",
    "GK19akadambu:1046": "candrāpīḍe tadā tasyāḥ kaṭākṣās tīkṣṇakoṭayaḥ /",
    "GK19akadambu:1047": "samaṃ nipetus tasyāṃ ca kusumāyudhasāyakāḥ // AKad_5.73 //",
    "GK19akadambu:1048": "kaṭākṣair upanītaṃ ca kṣipraṃ kṛtasamāgamaiḥ /",
    "GK19akadambu:1049": "tallāvaṇyaṃ pibantīva madalekhām uvāca sā // AKad_5.74 //",
    "GK19akadambu:1050": "na mayā madano nāma kathāsvapi sakhi śrutaḥ /",
    "GK19akadambu:1051": "adya pratyakṣato dṛṣṭaḥ sa candrāpīḍavigrahaḥ // AKad_5.75 //",
    "GK19akadambu:1052": "na mahāśvetayā kiñcid uktaṃ prakṛtavastuni /",
    "GK19akadambu:1053": "atha cehānayantyāmuṃ sarvam uktam anakṣaram // AKad_5.76 //",
    "GK19akadambu:1054": "api nāma vikāro me tadānīṃ lakṣitas tayā /",
    "GK19akadambu:1055": "kiṃ vā na lakṣayed eṣā dṛṣṭamanmathavikriyā // AKad_5.77 //",
    "GK19akadambu:1056": "adyāpi nijasaṃkalpaviruddhāṃ vikriyām imām /",
    "GK19akadambu:1057": "manasaḥ saṃharāmy eva sthūlām api yathātathā // AKad_5.78 //",
    "GK19akadambu:1058": "kiṃ tv asau śeṣahāro 'syāstulyaṃ maṇḍanam ākṛteḥ /",
    "GK19akadambu:1059": "urasy anicchato 'py asya tūrṇam āmucyatāṃ tvayā // AKad_5.79 //",
    "GK19akadambu:1060": "madalekhā gṛhītvā taṃ hāraṃ gatvā tadantike /",
    "GK19akadambu:1061": "tathovāca yathā tena pratyuktā sā na kiñcana // AKad_5.80 //",
    "GK19akadambu:1062": "āmucyata tataḥ kaṇṭhe hāro 'sya madalekhayā /",
    "GK19akadambu:1063": "śaradindukarodāraprabhāpūritadiṅmukhaḥ // AKad_5.81 //",
    "GK19akadambu:1064": "candrāpīḍaś ca hāreṇa rarāja kṛtamaṇḍanaḥ /",
    "GK19akadambu:1065": "pūrṇendur iva nakṣatrakalāpaparivāritaḥ // AKad_5.82 //",
    "GK19akadambu:1066": "kādambarī ciraṃ tv enam avalokya niśāgame /",
    "GK19akadambu:1067": "prāsādaśikharāt tasmān mandamandam avātarat // AKad_5.83 //",
    "GK19akadambu:1068": "utthāya candrāpīḍo 'tha kṛtasaṃdhyāvidhis tataḥ /",
    "GK19akadambu:1069": "avālambata dehena śayyāṃ cintāṃ ca cetasā // AKad_5.84 //",
    "GK19akadambu:1070": "kiṃ syur gandharvakanyāyā vilāsāḥ sahajā ime /",
    "GK19akadambu:1071": "utemaṃ janam uddiśya bālāṃ nartayati smaraḥ // AKad_5.85 //",
    "GK19akadambu:1072": "dṛṣṭirnipuṇadūtīva yathā tvasyā viceṣṭate /",
    "GK19akadambu:1073": "tathā sambhāvanā hīyaṃ mama cetasi vartate // AKad_5.86 //",
    "GK19akadambu:1074": "avaimi puṣpitas tāvat kiṃnarānusṛtikramaḥ /",
    "GK19akadambu:1075": "sa kālapariṇāmena na jāne kiṃ phaliṣyati // AKad_5.87 //",
    "GK19akadambu:1076": "athavā yauvanonmādakṛta eṣa mama bhramaḥ /",
    "GK19akadambu:1077": "kva mānuṣyaḥ kva gandharva iti kiṃ tena saṃgatam // AKad_5.88 //",
    "GK19akadambu:1078": "ātmasambhāvanā ceyamāstāmasadṛśakramā /",
    "GK19akadambu:1079": "kālena vyajyate sarvaṃ kathaṃ ca mama sainikāḥ // AKad_5.89 //",
    "GK19akadambu:1080": "iti cintayatas tasya nidrā sucirasambhṛtā /",
    "GK19akadambu:1081": "cakāra mukulākāre cakṣuṣī ā niśātyayāt // AKad_5.90 //",
    "GK19akadambu:1082": "aparedyur athotthāya kṛtaprābhātikakramaḥ /",
    "GK19akadambu:1083": "kādambarīmahāśvete dṛṣṭvā labdhvā cirād iva // AKad_5.91 //",
    "GK19akadambu:1084": "tadanujñāṃ tadādiṣṭagandharvaparivāritaḥ /",
    "GK19akadambu:1085": "sa indrāyudham āruhya pratasthe pṛtanāṃ prati // AKad_5.92 //",
    "GK19akadambu:1086": "atha kenāpy upāyena labdhamārgam asau nijam /",
    "GK19akadambu:1087": "saṃniviṣṭaṃ sarastīre skandhāvāraṃ vyalokayat // AKad_5.93 //",
    "GK19akadambu:1088": "tatra dṛṣṭvā nṛpān sarvān mantriputraṃ rahasy asau /",
    "GK19akadambu:1089": "svavṛttāntavidaṃ cakre pattralekhāṃ viśeṣataḥ // AKad_5.94 //",
    "GK19akadambu:1090": "niśi tasyām atītāyām anyedyur udite ravau /",
    "GK19akadambu:1091": "keyūrakastam āgatya hemakūṭād abhāṣata // AKad_5.95 //",
    "GK19akadambu:1092": "kādambarī na paṭvīti tvām abhīṣṇaṃ didṛkṣate /",
    "GK19akadambu:1093": "vismṛtaṃ śayanīye ca śeṣahāram upāharat // AKad_5.96 //",
    "GK19akadambu:1094": "keyūrakavacaḥ śrutvā sametaḥ pattralekhayā /",
    "GK19akadambu:1095": "candrāpīḍaḥ punas tūrṇaṃ hemakūṭam athāgamat // AKad_5.97 //",
    "GK19akadambu:1096": "abhivandya mahāśvetāṃ ślāghitāgamanas tayā /",
    "GK19akadambu:1097": "kādambarīm athāpaśyat pattralekhāpuraḥsaraḥ // AKad_5.98 //",
    "GK19akadambu:1098": "udyānanalinītīrakalpite himamandire /",
    "GK19akadambu:1099": "kadalīdalaśayyāntarniṣaṇṇāṃ mlānavigrahām // AKad_5.99 //",
    "GK19akadambu:1100": "tadālokanamātreṇa muhur āśvāsiteva sā /",
    "GK19akadambu:1101": "tata utthātum icchantī śayānaivāsta tadgirā // AKad_5.100 //",
    "GK19akadambu:1102": "tataḥ kuśalasampraśnasukhamātrapavitritāḥ /",
    "GK19akadambu:1103": "nānānarmavilāsārdrāḥ prāvartanta tayor giraḥ // AKad_5.101 //",
    "GK19akadambu:1104": "tathā tatra ciraṃ sthitvā tāṃ tathā vaśavartinīm /",
    "GK19akadambu:1105": "bhaṅgībhaṇitibhir vyaktam āvedya nijam āśayam // AKad_5.102 //",
    "GK19akadambu:1106": "tadabhyarthanayādiśya pattralekhāṃ tadantike /",
    "GK19akadambu:1107": "keyūrakadvitīyo 'sau jagāma kaṭakaṃ punaḥ // AKad_5.103 //",
    "GK19akadambu:1108": "tatrojjayinyāḥ samprāptaṃ pūrvedyur lekhahārakam /",
    "GK19akadambu:1109": "avalokya tadānīṃ taṃ lekhaṃ svayam avācayat // AKad_5.104 //",
    "GK19akadambu:1110": "pitur ājñāṃ tato jñātvā śīghrāgamanaśaṃsinīm /",
    "GK19akadambu:1111": "keyūrakakare nyasya taṃ lekhaṃ kūṇitekṣaṇaḥ // AKad_5.105 //",
    "GK19akadambu:1112": "tadartham atha saṃmantrya saha mantrisutena saḥ /",
    "GK19akadambu:1113": "evam etad iti dhyāyan prasthānasthairyam agrahīt // AKad_5.106 //",
    "GK19akadambu:1114": "satyaṃ vacmi bhavatprasādarasikaṃ ceto mamaitatpadaṃ gantuṃ necchati kiṃ tu śāsanam idaṃ nollaṅghanīyaṃ guroḥ /",
    "GK19akadambu:1115": "manyuḥ samprati sahyatāṃ punar ihāgantāsmi kādambarīṃ saṃdiśyeti sabāṣpagadgadam asau keyūrakaṃ prāhiṇot // AKad_5.107 //",
    "GK19akadambu:1116": "vaiśampāyanam abhyabhāṣata bhavān saṃvāhayan vāhinīṃ paścād eṣyati yāmi satvaram ahaṃ svalpair ito vājibhiḥ /",
    "GK19akadambu:1117": "niścityeti tadā prayāṇapaṭahe datte pratasthe tato gatvā kiñcana caṇḍikāśramataṭīm adhyāsta tasmin dine // AKad_5.108 //",
    "GK19akadambu:1118": "tatroddhatadraviḍadhārmikarūpaveṣabhāṣātapaścaraṇasiddhikathāvinodaiḥ /",
    "GK19akadambu:1119": "nītvā niśāṃ satatamaskhalitaprayāṇaiḥ svalpair dinais tvaritamujjayinīmavāpa // AKad_5.109",
    "GK19akadambu:1120": "iti śrīvipaścidvarāgragaṇyācāryabhaṭṭajayantasūnor abhinandasya kṛtau kādambarīkathāsāre pañcamaḥ",
    "GK19akadambu:1121": "ṣaṣṭhaḥ sargaḥ atha praviśya nagarīmupāsya pitarau ciram /",
    "GK19akadambu:1122": "śukanāsaṃ ca so 'dhyāsta kumārabhavanaṃ punaḥ // AKad_6.1 //",
    "GK19akadambu:1123": "tatra kādambarīdhyānanirataikāgracetasaḥ /",
    "GK19akadambu:1124": "babhūva rataye nāsya kiñcitsthāsnu cariṣṇu ca // AKad_6.2 //",
    "GK19akadambu:1125": "nākarot priyam āhāraṃ nābodhi madhuraṃ rasam /",
    "GK19akadambu:1126": "na cādriyata vāsāṃsi na siṣeve vilepanam // AKad_6.3 //",
    "GK19akadambu:1127": "sārthacyuta ivādhvanyo yūthabhraṣṭa iva dvipaḥ /",
    "GK19akadambu:1128": "vāgurāpāśasaṃruddha iva sāraṅgaśāvakaḥ // AKad_6.4 //",
    "GK19akadambu:1129": "divā vibhāvarīṃ dhyāyan niśi vāñchan dināgamam /",
    "GK19akadambu:1130": "udīcīm eva sāsrākṣo vīkṣamāṇo 'niśaṃ diśam // AKad_6.5 //",
    "GK19akadambu:1131": "keyūrakādihāyātaṃ jñātvā māṃ kiṃ bhajedasau /",
    "GK19akadambu:1132": "kiṃ vadet pattralekhāṃ vā sāpi kiṃ vocyate tayā // AKad_6.6 //",
    "GK19akadambu:1133": "iti naktandinaṃ dhyāyann anavāpitanirvṛtiḥ /",
    "GK19akadambu:1134": "kālaṃ kiyantam apy evaṃ candrāpīḍo 'tyavāhayat // AKad_6.7 //",
    "GK19akadambu:1135": "ākāraḥ saṃvṛtas tv īdṛg asya gūḍhātmano 'bhavat /",
    "GK19akadambu:1136": "yathā tāṃ śūnyatāṃ tasya pitarau nādhijagmatuḥ // AKad_6.8 //",
    "GK19akadambu:1137": "dineṣv atha vyatīteṣu pattralekhā tadantikam /",
    "GK19akadambu:1138": "prāpad balāhakāśvīyanirvṛttapathasauṣṭhavā // AKad_6.9 //",
    "GK19akadambu:1139": "candrāpīḍo 'pi tāṃ dṛṣṭvā samucchvasitamānasaḥ /",
    "GK19akadambu:1140": "kādambarīm ivāmaṃsta pasparśa ca muhurmuhuḥ // AKad_6.10 //",
    "GK19akadambu:1141": "atha visrabdham aprākṣīd vada kādambarīkathām /",
    "GK19akadambu:1142": "kim asmākaṃ smaraty eṣā ruṣitehāgamanena kim // AKad_6.11 //",
    "GK19akadambu:1143": "sābhyasūyam ivālokya candrāpīḍam uvāca sā /",
    "GK19akadambu:1144": "kim etaccintayā deva gurūn ārādhaya sthiram // AKad_6.12 //",
    "GK19akadambu:1145": "asau hi suprasannena svayaṃ makaraketunā /",
    "GK19akadambu:1146": "tvayyarpitā vidhivaśācchrīpatau śrīrivābdhinā // AKad_6.13 //",
    "GK19akadambu:1147": "tāṃ cābhinavabhāvārdrāṃ bālāṃ tarulatām iva /",
    "GK19akadambu:1148": "tīvre virahadāvāgnau kṣiptavānasi kiṃ vṛthā // AKad_6.14 //",
    "GK19akadambu:1149": "keyūrakamukhād buddhvāgamanaṃ deva tāvakam /",
    "GK19akadambu:1150": "vajrāśanihatā śālivallarīva vyakampata // AKad_6.15 //",
    "GK19akadambu:1151": "labdhasthairyāvadan māṃ ca pattralekhe kim īdṛśam /",
    "GK19akadambu:1152": "yuktam etasya yanmanye rakṣāṃsy api na kurvate // AKad_6.16 //",
    "GK19akadambu:1153": "tataḥ prabhṛti niḥśvāsair vardhamānair dinair iva /",
    "GK19akadambu:1154": "krāntā grīṣmaniśevāsāvakṣīyata śanaiḥ śanaiḥ // AKad_6.17 //",
    "GK19akadambu:1155": "alabdhakusumāmodāḥ prāgabhyāsādupāgatāḥ /",
    "GK19akadambu:1156": "dūrātpariharantyasyāḥ kabarīmadya ṣaṭpadāḥ // AKad_6.18 //",
    "GK19akadambu:1157": "rodanāruṇitāpāṅge ciraṃ vismṛtakajjale /",
    "GK19akadambu:1158": "netre mādhuryamutsṛjya gate tasyāḥ kaṣāyatām // AKad_6.19 //",
    "GK19akadambu:1159": "ciraṃ pattralatālekhyaṃ vihāya kriyate navam /",
    "GK19akadambu:1160": "maṇḍanaṃ gaṇḍayor aśrukaṇamuktāvalī tayā // AKad_6.20 //",
    "GK19akadambu:1161": "mṛduḥ svabhāvaraktaś ca pravṛddhair asamoṣmabhiḥ /",
    "GK19akadambu:1162": "mlānim ānīyate tasyā niḥśvāsair adharaḥ svaraiḥ // AKad_6.21 //",
    "GK19akadambu:1163": "stanau ca virahe tasyāḥ śokān na hi bahiṣkṛtau /",
    "GK19akadambu:1164": "dāhapratikriyābhyastair hārakarpūracandanaiḥ // AKad_6.22 //",
    "GK19akadambu:1165": "virahajvalanas tasyā lāvaṇyarasanirjharaiḥ /",
    "GK19akadambu:1166": "vāḍavaś cābdhinā naiti śamam ity adbhutadvayam // AKad_6.23 //",
    "GK19akadambu:1167": "muhuḥ sarasi haṃsīva mṛgīvopavane muhuḥ /",
    "GK19akadambu:1168": "puline cakravākīva muhur luṭhati vihvalā // AKad_6.24 //",
    "GK19akadambu:1169": "muhur bhavantam āliṅgya puraḥ saṃkalpakalpitam /",
    "GK19akadambu:1170": "śūnye bhujalate vīkṣya vilakṣā patati kṣitau // AKad_6.25 //",
    "GK19akadambu:1171": "mā gād ayam upālabdhaḥ saṃkalpād api dūrataḥ /",
    "GK19akadambu:1172": "ity upālabhate na tvāṃ bhīteva manasāpi sā // AKad_6.26 //",
    "GK19akadambu:1173": "tvadākāramayaṃ dhyānaṃ tvadgotrapravaṇā giraḥ /",
    "GK19akadambu:1174": "tvadgātrakīlitā dṛṣṭis tasyāḥ samprati vartate // AKad_6.27 //",
    "GK19akadambu:1175": "kiyatī varṇyate tasyāḥ pareṇa virahavyathā /",
    "GK19akadambu:1176": "svasaṃvedanagamyā hi sā tayaivānubhūyate // AKad_6.28 //",
    "GK19akadambu:1177": "kim apy ākhyātukāmeva bahuśaḥ sphuritādharā /",
    "GK19akadambu:1178": "hṛdayasthena kenāpi guruṇeva niṣidhyate // AKad_6.29 //",
    "GK19akadambu:1179": "bhūmau viveṣṭamānāṅgī bhujaṅgīva kadāpy asau /",
    "GK19akadambu:1180": "diśo vīkṣya madutsaṅge nidhāya mukham abravīt // AKad_6.30 //",
    "GK19akadambu:1181": "uttiṣṭhānaya taṃ gatvā jīvantīṃ māṃ yadīcchasi /",
    "GK19akadambu:1182": "ahaṃ gantum aśaktā hi sudūram idam antaram // AKad_6.31 //",
    "GK19akadambu:1183": "sthitāyāṃ tvayi jīvāmi tvatsparśena yathā tathā /",
    "GK19akadambu:1184": "gatāyāṃ tu ciraṃ kālaṃ na sahante mamāsavaḥ // AKad_6.32 //",
    "GK19akadambu:1185": "iti śrutvā ca dṛṣṭvā ca samāyātāsmy ataḥ param /",
    "GK19akadambu:1186": "devaḥ pramāṇam ity uktvā rudatī virarāma sā // AKad_6.33 //",
    "GK19akadambu:1187": "candrāpīḍas tad ākarṇya gatasmṛtir ivābhavat /",
    "GK19akadambu:1188": "labdhasmṛtiś ciraṃ dadhyau gamane hetum ātmanaḥ // AKad_6.34 //",
    "GK19akadambu:1189": "dineṣv atha vyatīteṣu vaktuṃ kādambarīdaśām /",
    "GK19akadambu:1190": "āgāt keyūrako 'py āśu dīrghādhvaśrāntavāhanaḥ // AKad_6.35 //",
    "GK19akadambu:1191": "sa cojjayinyā vibhavaṃ praviśan vīkṣya vismitaḥ /",
    "GK19akadambu:1192": "sthāne nanu mano lagnaṃ svāminyā ity amanyata // AKad_6.36 //",
    "GK19akadambu:1193": "praviśya dadṛśe tena candrāpīḍaḥ kṛśākṛtiḥ /",
    "GK19akadambu:1194": "cakravāka ivaikākī priyāvirahavihvalaḥ // AKad_6.37 //",
    "GK19akadambu:1195": "dadhatyā pārśvavartinyā cāmaraṃ pattralekhayā /",
    "GK19akadambu:1196": "saṃvījyamānaḥ paryaṅkaniṣaṇṇaglānavigrahaḥ // AKad_6.38 //",
    "GK19akadambu:1197": "praṇipatyopaviṣṭo 'sau gāḍhaṃ śirasi paspṛśe /",
    "GK19akadambu:1198": "kurvatā kuśalapraśnaṃ candrāpīḍena sādaram // AKad_6.39 //",
    "GK19akadambu:1199": "tataḥ kādambarīvārtāṃ pṛṣṭaḥ keyūrako 'munā /",
    "GK19akadambu:1200": "pattralekhāmukhaṃ vīkṣya saṃkṣiptam idam abravīt // AKad_6.40 //",
    "GK19akadambu:1201": "ukto 'si nānayā kiñcid uktaś cet kim iha sthitaḥ /",
    "GK19akadambu:1202": "uktaś ceha sthitaś cāsi kṛtam āgamanena me // AKad_6.41 //",
    "GK19akadambu:1203": "tathāpi vada saṃdeśam iti tena tu coditaḥ /",
    "GK19akadambu:1204": "punaḥ keyūrakaḥ prāha na hi vijñāpyase mṛṣā // AKad_6.42 //",
    "GK19akadambu:1205": "kathaṃ jīvatsu yuṣmāsu viraho hanti mām iti /",
    "GK19akadambu:1206": "tasyāḥ sākūtayā dṛṣṭyā visṛṣṭo 'smi na tadgirā // AKad_6.43 //",
    "GK19akadambu:1207": "kim atra bahunoktena tathāsyā virahavyathā /",
    "GK19akadambu:1208": "adyāpi jīvatīty atra yathā dolāyate manaḥ // AKad_6.44 //",
    "GK19akadambu:1209": "tatkathābhis tathā sthitvā tasminn atha dine ciram /",
    "GK19akadambu:1210": "candrāpīḍaḥ sukhāvāsaṃ keyūrakam akārayat // AKad_6.45 //",
    "GK19akadambu:1211": "na rākṣaso na cāṇḍālo na kirātaś ca yady aham /",
    "GK19akadambu:1212": "acchodasarasas tīraṃ prāptaṃ māṃ vettha sarvathā // AKad_6.46 //",
    "GK19akadambu:1213": "anyedyur iti saṃdiśya sahitaṃ pattralekhayā /",
    "GK19akadambu:1214": "keyūrakam asau ratnaiḥ prāhiṇot kṛtamaṇḍanam // AKad_6.47 //",
    "GK19akadambu:1215": "tayos tu gatayor āsta sutarāṃ khinnamānasaḥ /",
    "GK19akadambu:1216": "gamanāya dhiyā kiñcin nimittam anusaṃdadhat // AKad_6.48 //",
    "GK19akadambu:1217": "śuśrāvātha niyuktebhyaḥ skandhāvāram upāgatam /",
    "GK19akadambu:1218": "yojanadvayamātraṃ ca punaḥ kṛtaniveśanam // AKad_6.49 //",
    "GK19akadambu:1219": "vaiśampāyanato lapsye kiñcit kāraṇam ity asau /",
    "GK19akadambu:1220": "pratyudgantum agād enaṃ kaṭakaṃ pitur ājñayā // AKad_6.50 //",
    "GK19akadambu:1221": "tatra rājakam ālokya balāhakaniveditam /",
    "GK19akadambu:1222": "kva vaiśampāyanāvāsa iti senānyam abhyadhāt // AKad_6.51 //",
    "GK19akadambu:1223": "balāhakas tv adhodṛṣṭir ullikhan medinīṃ muhuḥ /",
    "GK19akadambu:1224": "na vaiśampāyano 'treti sannakaṇṭham abhāṣata // AKad_6.52 //",
    "GK19akadambu:1225": "tato 'vatīrya turagādupaviśya taror adhaḥ /",
    "GK19akadambu:1226": "hā vayasyeti vilapanprāvartata sa roditum // AKad_6.53 //",
    "GK19akadambu:1227": "balāhako nipatyātha candrāpīḍasya pādayoḥ /",
    "GK19akadambu:1228": "deva maivaṃ kṛthāḥ so 'sti jīvann evety avocata // AKad_6.54 //",
    "GK19akadambu:1229": "candrāpīḍas tu taṃ prāha naiva śraddhīyate maya /",
    "GK19akadambu:1230": "na vaiśampāyano jīvan muhūrtaṃ māṃ vimuñcati // AKad_6.55 //",
    "GK19akadambu:1231": "iti sambhrāntacittaṃ taṃ punar āha balāhakaḥ /",
    "GK19akadambu:1232": "śrūyatāṃ deva tadvṛttaṃ yathāsāv iha nāgataḥ // AKad_6.56 //",
    "GK19akadambu:1233": "deva tādṛśam ādiśya prasthitaṃ tvām anuvrajat /",
    "GK19akadambu:1234": "tataḥ pratinivṛtto 'sau tatraivāsta yathāsthiti // AKad_6.57 //",
    "GK19akadambu:1235": "aparedyur athotthāya vidhāya prakṛtāḥ kriyāḥ /",
    "GK19akadambu:1236": "vinodayitum ātmānaṃ sa cacāra vanasthalīḥ // AKad_6.58 //",
    "GK19akadambu:1237": "tatra sapratyabhijñānaṃ sthānaṃ sthānaṃ nirūpayan /",
    "GK19akadambu:1238": "kiñcin naṣṭam ivānveṣṭum aicchad uttrastalocanaḥ // AKad_6.59 //",
    "GK19akadambu:1239": "tato 'stābhimukhe bhānāv asmābhiḥ so 'bhyadhīyata /",
    "GK19akadambu:1240": "sthīyatām adya śiṣṭās tu śvo draṣṭāsi vanasthalīḥ // AKad_6.60 //",
    "GK19akadambu:1241": "athāsau vicarann eva sābhyasūyam ivāvadat /",
    "GK19akadambu:1242": "yāta yūyaṃ na gantavyaṃ yāvajjīvam ito mayā // AKad_6.61 //",
    "GK19akadambu:1243": "sa bahūni dināny āsta tatraiva vicaran vane /",
    "GK19akadambu:1244": "na ca kenāpyupāyena śaktaś calayituṃ tataḥ // AKad_6.62 //",
    "GK19akadambu:1245": "kṛtaprāyopaveśena pādayoḥ patatāniśam /",
    "GK19akadambu:1246": "iyatā rājacakreṇa nārthito 'py atyajad graham // AKad_6.63 //",
    "GK19akadambu:1247": "tatas tatra ciraṃ sthitvā kāryaśeṣam apaśyatā /",
    "GK19akadambu:1248": "āyātam iha sainyena tvaṃ pramāṇam ataḥ param // AKad_6.64 //",
    "GK19akadambu:1249": "iti śrutvā nipatitaḥ śokavismayasaṃkaṭe /",
    "GK19akadambu:1250": "candrāpīḍastathaivāsta tarumūle kṛtāsanaḥ // AKad_6.65 //",
    "GK19akadambu:1251": "atha vārtāṃ viditvemāṃ sāmātyāntaḥpuro nṛpaḥ /",
    "GK19akadambu:1252": "anapekṣitavṛttāntas tam evoddeśam āgamat // AKad_6.66 //",
    "GK19akadambu:1253": "tatra kṣaṇam iva sthitvā svayaṃ pṛṣṭvā balāhakam /",
    "GK19akadambu:1254": "adhikṣipann iva prāha candrāpīḍaṃ kṣitīśvaraḥ // AKad_6.67 //",
    "GK19akadambu:1255": "nūnamutpādito manyur avinīta tvayāsya saḥ /",
    "GK19akadambu:1256": "yenāntaḥsphuratā so 'dya tvāṃ vihāya vanaṃ śritaḥ // AKad_6.68 //",
    "GK19akadambu:1257": "viyuktau na purā dṛṣṭau yuvāṃ kṣaṇam api kvacit /",
    "GK19akadambu:1258": "kiṃ jātamadhunā yena tvaṃ gṛhe sa tapovane // AKad_6.69 //",
    "GK19akadambu:1259": "vinā na hi nimittena śakyā soḍhuṃ garīyasī /",
    "GK19akadambu:1260": "mātāpitṛsuhṛdbandhudeśavittaviyogitā // AKad_6.70 //",
    "GK19akadambu:1261": "ity uktavati bhūpāle śukanāsas tataḥ param /",
    "GK19akadambu:1262": "antaḥ sphuritaśoko 'pi stambhitakṣobham abhyadhāt // AKad_6.71 //",
    "GK19akadambu:1263": "kim etad avicāryaiva vastutattvam atarkayan /",
    "GK19akadambu:1264": "śaṅkānumānamātreṇa kṛtadhīr api bhāṣase // AKad_6.72 //",
    "GK19akadambu:1265": "alātavṛṣṭir indor vā kṣīrād vā kaṇṭakodgamaḥ /",
    "GK19akadambu:1266": "tasya manyuḥ kumārād vā kasya sambhāvanāspadam // AKad_6.73 //",
    "GK19akadambu:1267": "pāpaḥ sa eva durjātaḥ suciraṃ pāṭhitaḥ śukaḥ /",
    "GK19akadambu:1268": "yatrāmṛtaraso 'py uptaḥ phalitaḥ kālakūṭavat // AKad_6.74 //",
    "GK19akadambu:1269": "sa tvaṃ kumāra sarvasyāḥ pṛthivyā ekajīvitam /",
    "GK19akadambu:1270": "durātmano na tasyārthe śokam udvoḍhum arhasi // AKad_6.75 //",
    "GK19akadambu:1271": "tasmin viratavākye tu patitvā pādayoḥ pituḥ /",
    "GK19akadambu:1272": "sāśrukaṇṭham athovāca candrāpīḍaḥ kṛtāñjaliḥ // AKad_6.76 //",
    "GK19akadambu:1273": "tāta śaṅkitadoṣasya prāyaścittam idaṃ mama /",
    "GK19akadambu:1274": "gatvā tam ānayāmīha tvam anujñātum arhasi // AKad_6.77 //",
    "GK19akadambu:1275": "tam āgatam ihālokya pṛṣṭvā śapathapūrvakam /",
    "GK19akadambu:1276": "tato guṇaṃ vā doṣaṃ vā krameṇa mama vetsyasi // AKad_6.78 //",
    "GK19akadambu:1277": "tatrasthaṃ tam anānīya mayaitat svagṛhaṃ punaḥ /",
    "GK19akadambu:1278": "na praveṣṭavyam ity eṣa gṛhyatāṃ mama niścayaḥ // AKad_6.79 //",
    "GK19akadambu:1279": "tathoktavati tasmiṃs tu rājā bāṣpākulekṣaṇaḥ /",
    "GK19akadambu:1280": "apaśyan mantriṇo vaktraṃ sa ca tatra bahūktavān // AKad_6.80 //",
    "GK19akadambu:1281": "sarvopāyaprayogeṇa pitrā tena ca mantriṇā /",
    "GK19akadambu:1282": "candrāpīḍo niruddho 'pi nācalan niścayāt tataḥ // AKad_6.81 //",
    "GK19akadambu:1283": "siñcantī bāṣpadhārābhir maulim asya manoramā /",
    "GK19akadambu:1284": "karuṇaṃ vilapantī ca ciram enam abodhayat // AKad_6.82 //",
    "GK19akadambu:1285": "tvayi sthite nijotsaṅgasthitaṃ paśyāmi putrakam /",
    "GK19akadambu:1286": "nūnam andhībhavāmy eva tvayi putra gate punaḥ // AKad_6.83 //",
    "GK19akadambu:1287": "itthaṃ vilāsavatyā ca tayā ca karuṇoktibhiḥ /",
    "GK19akadambu:1288": "ciram ārdrīkṛto 'pyeṣa na jahāti sma niścayam // AKad_6.84 //",
    "GK19akadambu:1289": "tato 'śrubharasaṃruddhagadgadākṣarayā girā /",
    "GK19akadambu:1290": "yathā jānāsi putreti katham apy avadan nṛpaḥ // AKad_6.85 //",
    "GK19akadambu:1291": "dattānujñas tataḥ pitrā praṇamya sakalān gurūn /",
    "GK19akadambu:1292": "śrutvā ca yatnasaṃruddhabāṣpadhārās tadāśiṣaḥ // AKad_6.86 //",
    "GK19akadambu:1293": "candrāpīḍaḥ pathi śrāntān vinivartya yathā tathā /",
    "GK19akadambu:1294": "pārthivān parivāreṇa prātiṣṭhata laghīyasā // AKad_6.87 //",
    "GK19akadambu:1295": "kiṃ tan mayābhyadhāyīti dūyamānamanāḥ śucā /",
    "GK19akadambu:1296": "senayā saha rājāpi viveśa nagarīṃ śanaiḥ // AKad_6.88 //",
    "GK19akadambu:1297": "balāhakas tu senānīr vāryamāṇo 'pi bhūbhujā /",
    "GK19akadambu:1298": "svagṛhān apraviśyaiva sa candrāpīḍam anvagāt // AKad_6.89 //",
    "GK19akadambu:1299": "candrāpīḍas tato gacchan dayitādarśanotsukaḥ /",
    "GK19akadambu:1300": "amanyata tṛṇāyaiva madhyaṃ kailāsavindhyayoḥ // AKad_6.90 //",
    "GK19akadambu:1301": "nājīgaṇad drumān adrīn na nadīr na vanasthalīḥ /",
    "GK19akadambu:1302": "na rātriṃ nāpi divasaṃ dhāvann indrāyudhena saḥ // AKad_6.91 //",
    "GK19akadambu:1303": "tataḥ prāvartata prāvṛṭ pīnonnatapayodharā /",
    "GK19akadambu:1304": "kāntā navarasārdreva pratyudgantum ivāgatā // AKad_6.92 //",
    "GK19akadambu:1305": "tām apy agaṇayitvāsau vrajan katipayair dinaiḥ /",
    "GK19akadambu:1306": "acchodasarasas tīram avāpākaluṣāmbhasaḥ // AKad_6.93 //",
    "GK19akadambu:1307": "apanītasamāyogaḥ parivartya ca vāsasī /",
    "GK19akadambu:1308": "mahāśvetām atha draṣṭuṃ sa jagāma tadāśramam // AKad_6.94 //",
    "GK19akadambu:1309": "tatrāpaśyanmahāśvetāṃ tadālokanalajjitām /",
    "GK19akadambu:1310": "vadantīṃ nijadaurātmyaṃ pralāpakaruṇasvanām // AKad_6.95 //",
    "GK19akadambu:1311": "tatkāraṇāparijñānamohaniṣpandapakṣmaṇā /",
    "GK19akadambu:1312": "nirīkṣya cakṣuṣā pṛṣṭā candrāpīḍena sābravīt // AKad_6.96 //",
    "GK19akadambu:1313": "keyūrakamukhād buddhvāgataṃ tvāṃ pitur ājñayā /",
    "GK19akadambu:1314": "dināni katicit sthitvā kādambaryā niketane // AKad_6.97 //",
    "GK19akadambu:1315": "tata etya yathānyāyam āsīnātra tapovane /",
    "GK19akadambu:1316": "vipraṃ yuvānam adrākṣaṃ vicinvantaṃ vanasthalīḥ // AKad_6.98 //",
    "GK19akadambu:1317": "*yugalakam*",
    "GK19akadambu:1318": "sapratyabhijñam ālokya mām asau manmathonmukhaḥ /",
    "GK19akadambu:1319": "tīvram udvejayāmāsa narmavakrokticāpalaiḥ // AKad_6.99 //",
    "GK19akadambu:1320": "tato nirbhartsyamāno 'pi vāryamāṇo 'pi yatnataḥ /",
    "GK19akadambu:1321": "sa bahūni dināny āsta tathā mām upapīḍayan // AKad_6.100 //",
    "GK19akadambu:1322": "ekadā tu śayānāṃ mām āgatya niśi nistrapaḥ /",
    "GK19akadambu:1323": "kṛtāñjalir anaṅgārto yayāce ratidakṣiṇām // AKad_6.101 //",
    "GK19akadambu:1324": "tato dhigiti sakrodham abhidhāya kamaṇḍaloḥ /",
    "GK19akadambu:1325": "jalam uddhṛtya śapto 'sau mayānudhyāya devatāḥ // AKad_6.102 //",
    "GK19akadambu:1326": "śukavanmukharāgeṇa vaktum evāsi śikṣitaḥ /",
    "GK19akadambu:1327": "gaccha dūraṃ durācāra śuka eva bhaviṣyasi // AKad_6.103 //",
    "GK19akadambu:1328": "śāpena tena mahatā madanāgninā vā janmāntaropacitaduṣkṛtakarmaṇā vā /",
    "GK19akadambu:1329": "citreṇa vā bhagavataś caritena dhātuḥ prāṇān asāv udasṛjan nipapāta corvyām // AKad_6.104",
    "GK19akadambu:1330": "ākrandataḥ parijanātmaśuco 'paredyur jñāto mayā sa śukanāsasutaḥ sakhā te",
    "GK19akadambu:1331": "tat paśya māṃ priyavayasyaviyogahetum astatrapām akaruṇāṃ prakhalām abhavyām // AKad_6.105",
    "GK19akadambu:1332": "iti śrutvā bhinnaḥ prasabham iva śūlāgraśikhayā kadā tvāṃ paśyeyaṃ kamalamukhi kādambari punaḥ",
    "GK19akadambu:1333_0": "vadann evaṃ śokasphuṭitahṛdayas tatkṣaṇam asūñ jahac candrāpīḍas tarur iva papāta",
    "GK19akadambu:1333_1": "kṣititale tato bhugnagrīvaṃ mukulitasitāpāṅganayanaṃ prabhāṃ tanvīṃ dīnām iva vidadhataṃ",
    "GK19akadambu:1333_2": "dikṣu śanakaiḥ",
    "GK19akadambu:1334_0": "kṣitau visrastāṅgaṃ patitam amum ālokya vivaśā mahāśvetā sadyaḥ katham api na yāti",
    "GK19akadambu:1334_1": "sma dalaśaḥ draṣṭuṃ dīnām iva vasumatīm akṣamas tena śūnyāṃ kurvannudyandviradakaruṇākrandinaś",
    "GK19akadambu:1334_2": "cakravākān",
    "GK19akadambu:1335": "abrahmaṇyadhvanim iva karaurūrdhvaśākhair vimuñcann astaṃ tigmadyutir api tataḥ kṣāmadhāmā jagāma // AKad_6.108 //",
    "GK19akadambu:1336": "iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre ṣaṣṭhaḥ sargaḥ //",
    "GK19akadambu:1337": "saptamaḥ sargaḥ tasminn avasare bālā kādambary api vedhasā /",
    "GK19akadambu:1338": "tatraivānīyatānekamāyāvaicitryakāriṇā // AKad_7.01 //",
    "GK19akadambu:1339": "asau hi pattralekhāyā mukhāt keyūrakasya ca /",
    "GK19akadambu:1340": "asaṃśayaṃ samāyātaṃ candrāpīḍam abudhyata // AKad_7.02 //",
    "GK19akadambu:1341": "tataḥ sakalavisrambhayogyaṃ vigatayantraṇam /",
    "GK19akadambu:1342": "mahāśvetāśramaṃ prāptaṃ pratyudgantum iyeṣa tam // AKad_7.03 //",
    "GK19akadambu:1343": "vaiśampāyanavidhvaṃsavṛttāntasamanantaram /",
    "GK19akadambu:1344": "candrāpīḍamanaḥpīḍāṃ vayasyavirahodbhavām // AKad_7.04 //",
    "GK19akadambu:1345": "śaṅkamānā mahāśvetā tatsamāśvāsakāraṇam /",
    "GK19akadambu:1346": "kādambarīṃ parijñāya tadāgamanasatvarā // AKad_7.05 //",
    "GK19akadambu:1347": "tasyās taralikāṃ gehaṃ śīghram āgamyatām iti /",
    "GK19akadambu:1348": "saṃdiśya prāhiṇot sā ca tūrṇaṃ gatvā tathāvadat // AKad_7.06 //",
    "GK19akadambu:1349": "tilakam jātotsāhā mahāśvetāsaṃdeśena garīyasīm /",
    "GK19akadambu:1350": "gamanotkalikāṃ dadhre buddhau kādambarī tataḥ // AKad_7.07 //",
    "GK19akadambu:1351": "tāmbūlapaṭavāsādisaṃvidhānavidagdhayā /",
    "GK19akadambu:1352": "hṛdayaprakhyayā sakhyā sahitā madalekhayā // AKad_7.08 //",
    "GK19akadambu:1353": "patralekhāṃ puraskṛtya priyacarcāvicakṣaṇām /",
    "GK19akadambu:1354": "keyūrakaṃ ca tatraiva dine tāṃ bhuvamāyayau // AKad_7.09 //",
    "GK19akadambu:1355": "āyāntyāś ca tadā tasyā durnimittaparamparā /",
    "GK19akadambu:1356": "prādurbabhūva bālāyā hṛdayotkampakāriṇī // AKad_7.10 //",
    "GK19akadambu:1357": "mahāśvetāśramopāntamāpadastaṃ gate ravau /",
    "GK19akadambu:1358": "udite ca niśānāthe saṃtaptakaruṇāhrade // AKad_7.11 //",
    "GK19akadambu:1359": "āsādya ca tam uddeśaṃ karuṇaṃ rodanadhvanim /",
    "GK19akadambu:1360": "vanāntakandarodbhūtapratiśabdam athāśṛṇot // AKad_7.12 //",
    "GK19akadambu:1361": "manye saiva mahāśvetāvartmanīyam upasthitā /",
    "GK19akadambu:1362": "ity asau śaṅkamāneva viveśa drutam āśramam // AKad_7.13 //",
    "GK19akadambu:1363": "tataḥ praviśya sāpaśyat prāṇanāthaṃ tathāsthitam /",
    "GK19akadambu:1364": "mahāśvetāṃ ca tām ārtaninādaṃ rudatīṃ bhṛśam // AKad_7.14 //",
    "GK19akadambu:1365": "tāmudvīkṣya mahāśvetāṃ vikasacchokavihvalā /",
    "GK19akadambu:1366": "nitāntatāḍitoraskaṃ rudatī moham āgamat // AKad_7.15 //",
    "GK19akadambu:1367": "patralekhāpi tadrūpacandrāpīḍavilokinī /",
    "GK19akadambu:1368": "mumoca sahasā prajñāṃ nipatantī śilātake // AKad_7.16 //",
    "GK19akadambu:1369": "kādambaryā tu dhairyeṇa pṛṣṭā taralikā tadā /",
    "GK19akadambu:1370": "ācacakṣe yathāvṛttaṃ sarvaṃ tanmaraṇakramam // AKad_7.17 //",
    "GK19akadambu:1371": "tad ākarṇya vihāyaiva vaiklavyaṃ strījanocitam /",
    "GK19akadambu:1372": "labdhasaṃjñāṃ mahāśvetāṃ madalekhāṃ ca sāvadat // AKad_7.18 //",
    "GK19akadambu:1373": "saṃtatasthūladhāreṇa cirāt prabhṛti rohatā /",
    "GK19akadambu:1374": "khinnāham adhunānena rodanena garīyasā // AKad_7.19 //",
    "GK19akadambu:1375": "yathāyogyena gacchāmi na hi śaknomi roditum /",
    "GK19akadambu:1376": "sakhi me darśitaḥ panthā nāthenaiva mahātmanā // AKad_7.20 //",
    "GK19akadambu:1377": "ayaṃ suhṛdviyogena nārodīdvilalāpa vā /",
    "GK19akadambu:1378": "prāṇāneva priyānaujjhītsa panthāḥ kva gato mama // AKad_7.21 //",
    "GK19akadambu:1379": "yuktaṃ sakhi mahāśvete tava prāṇitum īdṛśam /",
    "GK19akadambu:1380": "jīvitā devatābhis tvaṃ punas tatsaṃgamāśayā // AKad_7.22 //",
    "GK19akadambu:1381": "ahaṃ sarvaprakāraṃ tu vidhibhagnamanorathā /",
    "GK19akadambu:1382": "karomi durbhagaiḥ prāṇaiḥ kiṃ kalyāṇabahiṣkṛtā // AKad_7.23 //",
    "GK19akadambu:1383": "madalekhe tathā kuryās tāto 'mbā ca kule sthitau /",
    "GK19akadambu:1384": "madviyogopatāpena yathā na dhṛtim ujjhataḥ // AKad_7.24 //",
    "GK19akadambu:1385": "svayam evāsitavyaṃ tu madvāsabhavane tvayā /",
    "GK19akadambu:1386": "yathā maṇigavākṣeṣu śerate noṇanābhayaḥ // AKad_7.25 //",
    "GK19akadambu:1387": "kumāras tatra citrastho mayaiva likhitaḥ svayam /",
    "GK19akadambu:1388": "rakṣaṇīyo yathā nāstam eti citrasthito 'py asau // AKad_7.26 //",
    "GK19akadambu:1389": "śayanīyaśirobhāge ratnabhittiniveśitaḥ /",
    "GK19akadambu:1390": "kāmadevapaṭaḥ kvāpi nikṣeptavyo vṛthārcitaḥ // AKad_7.27 //",
    "GK19akadambu:1391": "krīḍāparvatako deyaḥ praśāntāya tapasvine /",
    "GK19akadambu:1392": "tatroṣitaṃ kumāreṇa na hi so 'nyasya śobhate // AKad_7.28 //",
    "GK19akadambu:1393": "dīrghikārāmamadhye me padminīkhaṇḍamaṇḍitā /",
    "GK19akadambu:1394": "tatrāste kṛtavāstavyaṃ rājahaṃsakadambakam // AKad_7.29 //",
    "GK19akadambu:1395": "dhārāyantraiḥ prapūrṇā ca krīḍāvāpī tadantike /",
    "GK19akadambu:1396": "snehān mayā svayaṃ siktam asti līlāvanaṃ navam // AKad_7.30 //",
    "GK19akadambu:1397": "tasmin kṛtanavodvāhā bakule mālatī mayā /",
    "GK19akadambu:1398": "muktaḥ kaṅkaṇako nāsyā mocanīyas tvayaiva saḥ // AKad_7.31 //",
    "GK19akadambu:1399": "mayā putrīkṛtaś cāsāv aśokatarubālakaḥ /",
    "GK19akadambu:1400": "vardhanīyaḥ svahastāmbusekaiḥ stanyapayonibhaiḥ // AKad_7.32 //",
    "GK19akadambu:1401": "gṛhe muhur apaśyantī mām asau capalekṣaṇā /",
    "GK19akadambu:1402": "nūnaṃ hariṇikā cāste prāpayes tāṃ ca kānanam // AKad_7.33 //",
    "GK19akadambu:1403": "śukaḥ sa parihāso me kālinī sā ca śārikā /",
    "GK19akadambu:1404": "yathā na kalahāyete tathā kuryāḥ pratikṣaṇam // AKad_7.34 //",
    "GK19akadambu:1405": "nityam eva madutsaṅgalālitā nakulāṅganā /",
    "GK19akadambu:1406": "svāṅke śāyayitavyāsau yathā yāti na dūrataḥ // AKad_7.35 //",
    "GK19akadambu:1407": "kiṃ kāryam athavā gehe cintayā dīrghayānayā /",
    "GK19akadambu:1408": "sampādaya citām āśu prajvalajjātavedasam // AKad_7.36 //",
    "GK19akadambu:1409": "keyūraka ciraṃ kiṃ mām atidīnām avekṣase /",
    "GK19akadambu:1410": "uttiṣṭha cinu kāṣṭhāni samāhāra hutāśanam // AKad_7.37 //",
    "GK19akadambu:1411": "lāvaṇyāmbumayo dehaḥ kriyate katham agnisāt /",
    "GK19akadambu:1412": "kumāram amum ādāya patāmi varam ambhasi // AKad_7.38 //",
    "GK19akadambu:1413": "kumāre mitraduḥkhena tatkṣaṇojjhitajīvite /",
    "GK19akadambu:1414": "iyantam api jīvantī kālaṃ lajje 'ham ātmanā // AKad_7.39 //",
    "GK19akadambu:1415": "draṣṭavyāsi kadety evam abhidhāyaiva māṃ gataḥ /",
    "GK19akadambu:1416": "seyaṃ cirayatīty evam adhunābhidadhīta saḥ // AKad_7.40 //",
    "GK19akadambu:1417": "iti kādambarīṃ sadyo maraṇavyavasāyinīm /",
    "GK19akadambu:1418": "śiśirajyotirālokya kampamāna ivābhavat // AKad_7.41 //",
    "GK19akadambu:1419": "yena dugdhābdhikallolaplāvyamāna ivābhavat /",
    "GK19akadambu:1420": "pravṛttadantavīṇaś ca sakalaḥ kanyakājanaḥ // AKad_7.42 //",
    "GK19akadambu:1421": "atha divyākṛtiḥ ko 'pi puruṣo gaganasthitaḥ /",
    "GK19akadambu:1422": "garjadghanaghaṭādhīragambhīradhvanirabhyadhāt // AKad_7.43 //",
    "GK19akadambu:1423": "tvaṃ hi vatse mahāśvete pūrvamāśvāsitā mayā /",
    "GK19akadambu:1424": "sthito madantike 'dyāpi puṇḍarīkastava priyaḥ // AKad_7.44 //",
    "GK19akadambu:1425": "candrāpīḍas tv ayaṃ kiñcitkālaṃ nidrāyamāṇavat /",
    "GK19akadambu:1426": "atraivāvicalatkāntir āstāṃ kādambarīpriyaḥ // AKad_7.45 //",
    "GK19akadambu:1427": "anena hi punar labdhanirāpāyasthirāyuṣā /",
    "GK19akadambu:1428": "gāḍhakaṇṭhagrahānandaḥ kādambaryāḥ kariṣyate // AKad_7.46 //",
    "GK19akadambu:1429": "bhavatyor ayam evāstu cittasampratyayo dṛḍhaḥ /",
    "GK19akadambu:1430": "na sprakṣyati vikāro yad enaṃ bhūtasvabhāvajaḥ // AKad_7.47 //",
    "GK19akadambu:1431": "ity uktvā jyotiṣā tena sahasaiva tirodadhe /",
    "GK19akadambu:1432": "savismayas tadā cābhūd akhilaḥ kanyakājanaḥ // AKad_7.48 //",
    "GK19akadambu:1433": "pattralekhā ca tenaiva jyotiṣo vacanena sā /",
    "GK19akadambu:1434": "labdhasaṃjñā samutthāya gatvā ca tvaritaiḥ padaiḥ // AKad_7.49 //",
    "GK19akadambu:1435": "tam indrāyudhanāmānam aśvam ādāya kesarāt /",
    "GK19akadambu:1436": "tenaiva sahitāgādham aviśan madhyam ambhasaḥ // AKad_7.50 //",
    "GK19akadambu:1437": "śaṅkiteva ca tāṃ vegayātāṃ taralikānvagāt /",
    "GK19akadambu:1438": "sā dadarśa payomadhyād udgacchantaṃ kapiñjalam // AKad_7.51 //",
    "GK19akadambu:1439": "prasṛtya vyācacakṣe ha yathālokitamadbhutam /",
    "GK19akadambu:1440": "tenāpi vismayastāsāṃ kanyānāṃ vavṛdhetarām // AKad_7.52 //",
    "GK19akadambu:1441": "atha bibhraj jaṭās tanvīḥ srutāmbukaṇadanturāḥ /",
    "GK19akadambu:1442": "jalārdravalkalas tābhir adṛśyata kapiñjalaḥ // AKad_7.53 //",
    "GK19akadambu:1443": "svayam evopasṛtyāsau mahāśvetām abhāṣata /",
    "GK19akadambu:1444": "rājaputry api nāmāyaṃ pratyabhijñāyate janaḥ // AKad_7.54 //",
    "GK19akadambu:1445": "ahaṃ kapiñjalas tasya vayasyo dayitasya te /",
    "GK19akadambu:1446": "cirāgamanadaurātmyād upālabhyo 'smi na tvayā // AKad_7.55 //",
    "GK19akadambu:1447": "kādambaryā tvayā caitāḥ śrutāś candramaso giraḥ /",
    "GK19akadambu:1448": "madīyam api vṛttāntam adhunā śṛṇutaṃ yuvām // AKad_7.56 //",
    "GK19akadambu:1449": "apy utkṣipya tathā nīte vayasye tena tatkṣaṇam /",
    "GK19akadambu:1450": "ahaṃ gaganam utplutya tam evānusarann agām // AKad_7.57 //",
    "GK19akadambu:1451": "tato 'sau dūram utplutya praviśya śaśimaṇḍalam /",
    "GK19akadambu:1452": "paścād eva praviṣṭaṃ mām avalokyedam abravīt // AKad_7.58 //",
    "GK19akadambu:1453": "kapiñjala mṛgāṅkaṃ māṃ viddhi so 'haṃ tavāmunā /",
    "GK19akadambu:1454": "vayasyena vṛthā śapto hemakūṭagate tvayi // AKad_7.59 //",
    "GK19akadambu:1455": "voḍhavyā lokayātrā hi lokapālatayā mayā /",
    "GK19akadambu:1456": "udito 'haṃ nije kāle tataḥ pravikiran karān // AKad_7.60 //",
    "GK19akadambu:1457": "ayaṃ madaṃśusaṃsparśapravṛddhādhikamanmathaḥ /",
    "GK19akadambu:1458": "kaṇṭopāntagalaprāṇo rūkṣaṃ māṃ vīkṣya śaptavān // AKad_7.61 //",
    "GK19akadambu:1459": "yathādya virahārto 'hametya vyāpāditas tvayā /",
    "GK19akadambu:1460": "mariṣyasi tathaiva tvamindo janmani janmani // AKad_7.62 //",
    "GK19akadambu:1461": "pratiśapto mayāpyeṣa tvam apy evaṃ mariṣyasi /",
    "GK19akadambu:1462": "madvad evety anāgaskaśāpatāpoditakrudhā // AKad_7.63 //",
    "GK19akadambu:1463": "tataḥ pratanumanyor me paritāpa ivābhavat /",
    "GK19akadambu:1464": "jāmātāyaṃ mahāśvetāsambandhād iti paśyataḥ // AKad_7.64 //",
    "GK19akadambu:1465": "kuryādapi pratīkāraṃ śvetaketurmahātapāḥ /",
    "GK19akadambu:1466": "śarīramasya rakṣāmi sāmṛtair aham aṃśubhiḥ // AKad_7.65 //",
    "GK19akadambu:1467": "ity utkṣipya mayehāyam ānītas tvaṃ ca satvaram /",
    "GK19akadambu:1468": "gatvā nivedayemaṃ tu vṛttāntaṃ śvetaketave // AKad_7.66 //",
    "GK19akadambu:1469": "iti candramaso vākyaṃ śrutvāhaṃ divamutpatan /",
    "GK19akadambu:1470": "tvaritaprasṛtaḥ kañcidvaimānikamalaṅghayam // AKad_7.67 //",
    "GK19akadambu:1471": "sa ca mām aśapat kopād aśveneva tapobalāt /",
    "GK19akadambu:1472": "tvayāhaṃ laṅghitas tasmād aśva eva bhaviṣyasi // AKad_7.68 //",
    "GK19akadambu:1473": "sa mayā praṇipatyoktaḥ suhṛc chokāndhacetasaḥ /",
    "GK19akadambu:1474": "pramādān na tapodarpān mama tat saṃhara krudham // AKad_7.69 //",
    "GK19akadambu:1475": "sa tv abhāṣata datto 'yaṃ śāpo bhavati nānyathā /",
    "GK19akadambu:1476": "tārāpīḍasya putrārtham ujjayinyāṃ tapasyataḥ // AKad_7.70 //",
    "GK19akadambu:1477": "rājño yāsyati putratvaṃ candramāḥ sanidarśanam /",
    "GK19akadambu:1478": "puṇḍarīkastadīyasya śukanāsasya mantriṇaḥ // AKad_7.71 //",
    "GK19akadambu:1479": "tārāpīḍasutasyendorgantā vāhanatāṃ bhavān /",
    "GK19akadambu:1480": "tasyāvasāne snātvaiva śāpasyānto bhaviṣyati // AKad_7.72 //",
    "GK19akadambu:1481": "tad ākarṇyārṇave tūrṇam apataṃ śāpamūrchitaḥ /",
    "GK19akadambu:1482": "tato 'śvībhūta evāham udatiṣṭham ayonijaḥ // AKad_7.73 //",
    "GK19akadambu:1483": "smṛtis turagabhāve 'pi na me naṣṭā kadācana /",
    "GK19akadambu:1484": "mamaivāyam ihānītaḥ kiṃnarānusṛtikramāt // AKad_7.74 //",
    "GK19akadambu:1485": "vīpsānvitaś ca śāpo 'yaṃ parasparam abhūt tayoḥ /",
    "GK19akadambu:1486": "dvitīyajanmayogena tayor bhāvyam ato dhruvam // AKad_7.75 //",
    "GK19akadambu:1487": "tad gacchāmi yathāvṛttam ākhyātuṃ śvetaketave /",
    "GK19akadambu:1488": "dvitīyajanmagrahaṇaṃ kva tayoś ceti veditum // AKad_7.76 //",
    "GK19akadambu:1489": "kapiñjalakathātas taṃ vaiśampāyanavigraham /",
    "GK19akadambu:1490": "puṇḍarīkaṃ parijñāya mahāśvetānvatapyata // AKad_7.77 //",
    "GK19akadambu:1491": "dvitīye 'py aham evāsya jātā janmani mṛtyave /",
    "GK19akadambu:1492": "śapto madanurakto 'sau mayeti vilalāpa sā // AKad_7.78 //",
    "GK19akadambu:1493": "kapiñjalas tadā tv evaṃ rudatīṃ tām avārayat /",
    "GK19akadambu:1494": "abravīc cāvadhiḥ pūrṇaḥ prāyo duḥkhasya vartate // AKad_7.79 //",
    "GK19akadambu:1495": "alpenaiva hi kālena puṇḍarīkasya sasmitam /",
    "GK19akadambu:1496": "akṣamālāṃ punaḥ pāṇipallave vinidhāsyasi // AKad_7.80 //",
    "GK19akadambu:1497": "kādambary api mādhuryamugdhasmitasudhāñcitaiḥ /",
    "GK19akadambu:1498": "pramodayiṣyate sāndraiś candrāpīḍasya bhāṣitaiḥ // AKad_7.81 //",
    "GK19akadambu:1499": "kādambarī tam aprākṣīd bhagavan sā kva vartate /",
    "GK19akadambu:1500": "pattralekheti sa tv āha mayā nājñāyi tadgatiḥ // AKad_7.82 //",
    "GK19akadambu:1501": "ity uktvodapatad vyoma romakūpāmbuvipruṣaḥ /",
    "GK19akadambu:1502": "acchodabindusaṃdigdhāḥ kirann atha kapiñjalaḥ // AKad_7.83 //",
    "GK19akadambu:1503": "tasmin gate mahāśvetākādambaryau tathaiva tām /",
    "GK19akadambu:1504": "saśokavismayotkampe kathayā ninyatur niśām // AKad_7.84 //",
    "GK19akadambu:1505": "mahāśvetākathāvṛtte tatrāpy adhikaniścayā /",
    "GK19akadambu:1506": "kādambaryāḥ sthiraṃ citte sā pratyayam ajījanat // AKad_7.85 //",
    "GK19akadambu:1507": "aparedyur atha sphītasphaṭikopalavedikām /",
    "GK19akadambu:1508": "hṛdyām āropya karpūratuṣārakaṇadanturaiḥ // AKad_7.86 //",
    "GK19akadambu:1509": "abhiṣicya jalaiḥ svacchair anulipya ca candanaiḥ /",
    "GK19akadambu:1510": "ānarca candrāpīḍasya dehaṃ kādambarī ciram // AKad_7.87 //",
    "GK19akadambu:1511": "yadi satyo 'yam āśvāsaḥ sarvaṃ svastham athānyathā /",
    "GK19akadambu:1512": "kva gato me tadā mṛtyur ity antar niścikāya sā // AKad_7.88 //",
    "GK19akadambu:1513": "jagāda ca mahāśvetām idānīṃ nanu na trape /",
    "GK19akadambu:1514": "sakhīti vyāharantī tvāṃ duḥkhasabrahmacāriṇīm // AKad_7.89 //",
    "GK19akadambu:1515": "vidhinā vidadhānena samānasukhaduḥkhatām /",
    "GK19akadambu:1516": "āvayoś cirasaṃrūḍhaṃ sakhīprema na dūṣitam // AKad_7.90 //",
    "GK19akadambu:1517": "tataḥ prabhṛti sā mūrtim arcayantyāsta tāpasī /",
    "GK19akadambu:1518": "candrāpīḍasya candrārdhacūḍasyeva divāniśam // AKad_7.91 //",
    "GK19akadambu:1519": "divaseṣv atha gacchatsu nirvikāraśarīratām /",
    "GK19akadambu:1520": "candrāpīḍasya paśyantī sthirām āśāṃ babandha sā // AKad_7.92 //",
    "GK19akadambu:1521": "tataḥ senānyamā hūya balāhakam abhāṣata /",
    "GK19akadambu:1522": "viditas tava sarvo 'rtho vṛttānto bahuvismayaḥ // AKad_7.93 //",
    "GK19akadambu:1523": "dehakāntyavināśena jātaḥ sampratyayaś ca naḥ /",
    "GK19akadambu:1524": "arhasy ujjayinīṃ gantuṃ prabhor āśvāsakāraṇāt // AKad_7.94 //",
    "GK19akadambu:1525": "so 'bravīd devi tatrānyaṃ prajñātaṃ prahiṇomy aham /",
    "GK19akadambu:1526": "yuvarājam ihotsṛjya na gantuṃ svayam utsahe // AKad_7.95 //",
    "GK19akadambu:1527": "tatas tvaritako nāma rājño nikaṭasevakaḥ /",
    "GK19akadambu:1528": "prahitas tena lekhaś ca svahastalikhitākṣaraḥ // AKad_7.96 //",
    "GK19akadambu:1529": "sa gatvojjayinīṃ prāpya sarvaṃ rājñe nyavedayat /",
    "GK19akadambu:1530": "rājā sāntaḥpurāmātyas tad aśrauṣīd yathākramam // AKad_7.97 //",
    "GK19akadambu:1531": "tatas tanayahṛdbhaṅgaśrutivyāmūḍhacetanaḥ /",
    "GK19akadambu:1532": "uttarasmiṃś ca vṛttānte na dṛḍhapratyayo 'bhavat // AKad_7.98 //",
    "GK19akadambu:1533": "śukanāsas tu taṃ prāha karmavaicitryavedinaḥ /",
    "GK19akadambu:1534": "śrutetihāsaśāstrasya deva ko 'tra tava bhramaḥ // AKad_7.99 //",
    "GK19akadambu:1535": "devatānām ṛṣīṇāṃ ca martyadehaparigrahaḥ /",
    "GK19akadambu:1536": "śrūyate hi purāṇeṣu smṛtāv api ca paṭhyate // AKad_7.100 //",
    "GK19akadambu:1537": "citrāś cātiśayāḥ puṃsām amānuṣajanocitāḥ /",
    "GK19akadambu:1538": "kim apy alaukikaṃ bījam anumāpayituṃ kṣamāḥ // AKad_7.101 //",
    "GK19akadambu:1539": "kumāraś ca guṇair indor atidūraṃ na bhidyate /",
    "GK19akadambu:1540": "sā kāntir ākṛtiḥ śaktiḥ kva dṛṣṭā cānyamānuṣe // AKad_7.102 //",
    "GK19akadambu:1541": "svapne devīmukhe dṛṣṭaś candramās tu viśaṃs tvayā /",
    "GK19akadambu:1542": "mayā ca puṇḍarīkāṅkā brāhmaṇī samadṛśyata // AKad_7.103 //",
    "GK19akadambu:1543": "śāpa eva tayor āsīd āvayos tu paro varaḥ /",
    "GK19akadambu:1544": "devatāḥ putratāṃ yānti yadgṛhe martyadharmiṇām // AKad_7.104 //",
    "GK19akadambu:1545": "kapiñjalaḥ punas tādṛg aviluptagatir divi /",
    "GK19akadambu:1546": "ācakṣīta kathaṃ mithyā turago nu kva tādṛśaḥ // AKad_7.105 //",
    "GK19akadambu:1547": "idaṃ kvānyatra dṛṣṭaṃ vā jīvitenojjhito 'pi yaḥ /",
    "GK19akadambu:1548": "pañcabhūtātmako dehaḥ sa yad eti na vikriyām // AKad_7.106 //",
    "GK19akadambu:1549": "brūyāttvaritako mithyā likhenmithyā balāhakaḥ /",
    "GK19akadambu:1550": "suparīkṣitabhṛtyasya neyaṃ śaṅkā tavocitā // AKad_7.107 //",
    "GK19akadambu:1551": "vidadhatamasamollasatpramodaṃ jagad acirād avalokayiṣyasi tvam /",
    "GK19akadambu:1552": "śaśinam iva vidhuntudena muktaṃ vyapagataśāpakadarthanaṃ kumāram //",
    "GK19akadambu:1553": "iti mantrivacāṃsi śṛṇvato 'pi svasutasnehavisaṃsthulasya rājñaḥ /",
    "GK19akadambu:1554": "na dhṛtiṃ pratipadyate sma ceto gamane ca vyavasāyam ālalambe //",
    "GK19akadambu:1555": "atha saha mahiṣībhir bāṣpapūrṇekṣaṇābhir nijasacivasameto 'gacchadacchodatīram /",
    "GK19akadambu:1556": "śithilitasakalāsthaḥ pārthivas taṃ ca yāntaṃ janapadapuralokaḥ sarva evānvagacchat // AKad_7.110",
    "GK19akadambu:1557": "tasmin gate 'tha vijanāpaṇavīthikāntā kāntārabhūr iva tadojjayinī babhūva /",
    "GK19akadambu:1558": "yāte divaṃ sakalalokamanobhirāme rāme yathā hatasamṛddhir abhūd ayodhyā //",
    "GK19akadambu:1559": "gatvā nṛpaḥ sutam avekṣya ciraṃ ruditvā tat tad vilapya saha tatra vilāsavatyā /",
    "GK19akadambu:1560": "utsṛjya rājyavibhavaṃ yativad vyadhatta tatraiva valkaladharaḥ sthitim adya tāvat // AKad_7.112",
    "GK19akadambu:1561": "ity uktvā kṛtajṛmbhikaḥ kṣaṇam iva sthitvācacakṣe punar jābalir bhagavān aho bata rasād dīrghā kathā varṇitā /",
    "GK19akadambu:1562": "tadyo 'sau śukanāsasūnur anayā śapto mahāśvetayā vaiśampāyana eṣa so 'dya",
    "GK19akadambu:1563": "śukatāṃ tenāgataḥ karmaṇā // AKad_7.113 //",
    "GK19akadambu:1564": "api cāvinayena kopitaḥ śukanāso 'sya pitā yad abravīt /",
    "GK19akadambu:1565": "śuka eva vṛthā sa pāṭhitaḥ phalitaṃ tac ca vaco 'dya śāpavat // AKad_7.114",
    "GK19akadambu:1566": "śrutvaitāṃ tu kathāṃ tapodhanagaṇaiḥ pṛṣṭaḥ punar vismitaiḥ ko hetur bhagavan yad asya madanas tāvān muner apy abhūt /",
    "GK19akadambu:1567": "jābāliḥ punar āha nanv abhihitaṃ strīvīryataḥ kevalād utpanno 'yam ato rajasvalatayā nārīsvabhāvo 'bhavat // AKad_7.115 //",
    "GK19akadambu:1568": "viratavacasi tasminn etad uktvā maharṣau rajanir api samāptiṃ sā kathāvat prapede /",
    "GK19akadambu:1569": "tadanu munijanenākāri pūrvāhṇasaṃdhyāsamayasamuciteṣu dhyānakāryeṣu siddhiḥ // AKad_7.116",
    "GK19akadambu:1570": "iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre saptamaḥ sargaḥ",
    "GK19akadambu:1571": "aṣṭamaḥ sargaḥ atha māṃ śrutajābāliproktākhilakathākramam /",
    "GK19akadambu:1572": "aspṛśad bālabhāve 'pi prāgjanmacaritasmṛtiḥ // AKad_8.1 //",
    "GK19akadambu:1573": "śvetaketusuto bhūtvā śukanāsasuto 'bhavam /",
    "GK19akadambu:1574": "sa vaiśampāyano 'dyāhaṃ jātaḥ putraḥ patattriṇaḥ // AKad_8.2 //",
    "GK19akadambu:1575": "mama jātasmṛter vyaktā prāvartata sarasvatī /",
    "GK19akadambu:1576": "svayaṃ prāgjanmavidyāś ca hṛdayaṃ pratipedire // AKad_8.3 //",
    "GK19akadambu:1577": "yathaiva cānye saṃskārāḥ prāktanā mām upāgaman /",
    "GK19akadambu:1578": "mahāśvetānurāgo 'pi tathaiva samupāgamat // AKad_8.4 //",
    "GK19akadambu:1579": "athābhyadhikahārītasnehasaṃvardhitaḥ kramāt /",
    "GK19akadambu:1580": "gaganākramaṇe śaktim avāpaṃ jātapakṣatiḥ // AKad_8.5 //",
    "GK19akadambu:1581": "divaseṣv atha gacchatsu śanair ārūḍhayauvanaḥ /",
    "GK19akadambu:1582": "gantum aicchaṃ mahāśvetāśramaṃ taddarśanotsukaḥ // AKad_8.6 //",
    "GK19akadambu:1583": "acintayaṃ ca janmedaṃ vihagasyāpi yātu me /",
    "GK19akadambu:1584": "mahāśvetāśramopānte tarukoṭaraśāyinaḥ // AKad_8.7 //",
    "GK19akadambu:1585": "ekadā tv atha jābāler āśramaṃ samupāgamat /",
    "GK19akadambu:1586": "tātājñayā suhṛtsnehaparādhīnaḥ kapiñjalaḥ // AKad_8.8 //",
    "GK19akadambu:1587": "sa ca papraccha hārītaṃ kva vaiśampāyanaḥ śukaḥ /",
    "GK19akadambu:1588": "utpannapratyabhijño 'ham ayam asmīty avādiṣam // AKad_8.9 //",
    "GK19akadambu:1589": "tataś ciram arodīt sa svavakṣasi nidhāya mām /",
    "GK19akadambu:1590": "vayasyapuṇḍarīkasya dhig iyaṃ vartate daśā // AKad_8.10 //",
    "GK19akadambu:1591": "mayāpi rudatokto 'sau kiṃ rodiṣi kapiñjala /",
    "GK19akadambu:1592": "tvayāpi matkṛte dṛṣṭā sakhe kaṣṭatarā daśā // AKad_8.11 //",
    "GK19akadambu:1593": "kva heṣā kva japābhyāsaḥ kva paryāṇaṃ kva valkalam /",
    "GK19akadambu:1594": "kvopavītaṃ kva vā valgā kva muniḥ kva turaṅgamaḥ // AKad_8.12 //",
    "GK19akadambu:1595": "tataḥ kṣaṇam iva sthitvā tātasaṃdeśam abravīt /",
    "GK19akadambu:1596": "kapiñjalaḥ samāsena punar gamanasatvaraḥ // AKad_8.13 //",
    "GK19akadambu:1597": "tātas tvām ādideśaivaṃ vatsa doṣas tavātra kaḥ /",
    "GK19akadambu:1598": "rajovikṛtayo yuktāḥ śuddhastrībījajanmanām // AKad_8.14 //",
    "GK19akadambu:1599": "alpāyuṣaṃ viditvāpi jāte tvayi na yan mayā /",
    "GK19akadambu:1600": "kṛtā pratikriyā tatra tadālasyaṃ hi māmakam // AKad_8.15 //",
    "GK19akadambu:1601": "adyāyuṣkāmayāgas tu prastutaḥ sa samāpyate /",
    "GK19akadambu:1602": "na yāvad bhavatā tāvan na gantavyam itaḥ kvacit // AKad_8.16 //",
    "GK19akadambu:1603": "ahaṃ tvadantike sthātum icchann api nivāritaḥ /",
    "GK19akadambu:1604": "tātena tatra karmaikadeśaleśāṅgatāṃ gataḥ // AKad_8.17 //",
    "GK19akadambu:1605": "ity ākhyāya pariṣvajya kriyābhyāvartanena mām /",
    "GK19akadambu:1606": "krameṇāmantrya sa munīn pratasthe divam utpatan // AKad_8.18 //",
    "GK19akadambu:1607": "gṛhītatātādeśo 'pi kāle gacchaty ahaṃ balāt /",
    "GK19akadambu:1608": "nīto vāritavāmena kāmena vaśam ātmanaḥ // AKad_8.19 //",
    "GK19akadambu:1609": "anubhūya ciraṃ tatra citrāḥ smarabibhīṣikāḥ /",
    "GK19akadambu:1610": "akārṣaṃ dhiyam utkrāntagurvājño gamanaṃ prati // AKad_8.20 //",
    "GK19akadambu:1611": "ekadā tv āśramaṃ śūnyaṃ vīkṣya nirgatatāpasam /",
    "GK19akadambu:1612": "ekākī sahasoḍḍīya prasthito 'smy uttarāṃ diśam // AKad_8.21 //",
    "GK19akadambu:1613": "adūroḍḍīna evāham anabhyastādhvalaṅghanaḥ /",
    "GK19akadambu:1614": "krāntas tṛṣā ca klāntyā ca jalaṃ kvacid atarkayam // AKad_8.22 //",
    "GK19akadambu:1615": "tataḥ kvāpi payaḥ pītvā kiñcid ādaśya cañcunā /",
    "GK19akadambu:1616": "viśrāntaye 'viśaṃ śrāntas taroḥ kasyāpi koṭare // AKad_8.23 //",
    "GK19akadambu:1617": "kṣaṇaṃ tatra niṣaṇṇasya tadā me nidrayā manaḥ /",
    "GK19akadambu:1618": "gāḍhayā pāśapaṅktyā ca śarīrakam agṛhyata // AKad_8.24 //",
    "GK19akadambu:1619": "atha suptotthito 'paśyam agrato nātidūragam /",
    "GK19akadambu:1620": "kṛtārtham iva mātaṅgayuvānaṃ mama bandhanāt // AKad_8.25 //",
    "GK19akadambu:1621": "ākṛtyā karmaṇā cāsya samarthyāpiśitārthitām /",
    "GK19akadambu:1622": "prārthanāpeśalaṃ kiñcid ātmamokṣārtham abhyadhām // AKad_8.26 //",
    "GK19akadambu:1623": "bhadra saumyākṛtis tvaṃ hi na māṃsārthīva dṛśyase /",
    "GK19akadambu:1624": "na hi māṃsārthino yuktaṃ nidrāchedapratīkṣaṇam // AKad_8.27 //",
    "GK19akadambu:1625": "tad unmuñcatu māṃ bhadraḥ sukhaṃ yāmi yathepsitam /",
    "GK19akadambu:1626": "mayā baddhena ko 'rthas te kā vimuktena vā kṣatiḥ // AKad_8.28 //",
    "GK19akadambu:1627": "so 'bravīn na svatantreṇa gṛhīto 'si mayā śuka /",
    "GK19akadambu:1628": "prathitas tvaṃ hi jālāber āśrame suciraṃ sthitaḥ // AKad_8.29 //",
    "GK19akadambu:1629": "sa tvaṃ gato mama svāmiduhituḥ karṇagocaram /",
    "GK19akadambu:1630": "tanniyogād gṛhīto 'si katham unmucyase mayā // AKad_8.30 //",
    "GK19akadambu:1631": "punar ākhyām amuṃ saumya yuvāsi smaravedanām /",
    "GK19akadambu:1632": "jānāsi na priyotkaṇṭhākṛṣṭaṃ māṃ roddhum arhasi // AKad_8.31 //",
    "GK19akadambu:1633": "so 'bhāṣata na bhṛtyena taruṇenāpi śāsanam /",
    "GK19akadambu:1634": "svāmino 'laṅghanīyaṃ tat kathaṃ tvāṃ tyaktum utsahe // AKad_8.32 //",
    "GK19akadambu:1635": "avocaṃ punar apy enaṃ śāpāj jātismaro muniḥ /",
    "GK19akadambu:1636": "śukībhūto 'smi māṃ muñca paraṃ puṇyam avāpsyasi // AKad_8.33 //",
    "GK19akadambu:1637": "sa tvāha nāhaṃ jānāmi muniṃ gandharvameva vā /",
    "GK19akadambu:1638": "rākṣasaṃ vā piśācaṃ vā nīta evāsi pakvaṇam // AKad_8.34 //",
    "GK19akadambu:1639": "ity uktvādāya pāṇau mām anaiṣīt pakvaṇaṃ balāt /",
    "GK19akadambu:1640": "prāveśayac ca caṇḍālakumārīveśma kaśmalam // AKad_8.35 //",
    "GK19akadambu:1641": "dṛṣṭvā tadārdragomāṃsavasāsṛkpaṅkapicchalam /",
    "GK19akadambu:1642": "procchalatkrimi matprāṇair utkrāntam iva durbhagaiḥ // AKad_8.36 //",
    "GK19akadambu:1643": "atha mātaṅgakanyāyai sa mām asyai nyavedayat /",
    "GK19akadambu:1644": "svāminy ayam ihānītaḥ sa vaiśampāyanaḥ śukaḥ // AKad_8.37 //",
    "GK19akadambu:1645": "sākūtam iva māṃ vīkṣya snehabāṣpārdrayā dṛśā /",
    "GK19akadambu:1646": "kṣaṇaṃ vakṣasi dhṛtvaiṣā nyakṣipad baddhapañjare // AKad_8.38 //",
    "GK19akadambu:1647": "tato 'timahatā cakre śokena hṛdi me padam /",
    "GK19akadambu:1648": "munir bhūtvādya caṇḍālyā ahaṃ krīḍāśukaḥ sthitaḥ // AKad_8.39 //",
    "GK19akadambu:1649": "vyaktāṃ vidadhatā vācaṃ jātiṃ smarayatā nijām /",
    "GK19akadambu:1650": "aho jābālinā divyadṛṣṭināpakṛtaṃ mama // AKad_8.40 //",
    "GK19akadambu:1651": "aho bata mahat kaṣṭam aviṣahyam upasthitam /",
    "GK19akadambu:1652": "brāhmaṇena mayā neyaḥ kālaś caṇḍālaveśmani // AKad_8.41 //",
    "GK19akadambu:1653": "bhavatvanaśanenaiva tyajāmi hatajīvitam /",
    "GK19akadambu:1654": "tāḍyamāno 'pi nāśnāmi na vācaṃ visṛjāmi ca // AKad_8.42 //",
    "GK19akadambu:1655": "evamudvejitaiṣā māṃ hanyādvā yadi vā tyajet /",
    "GK19akadambu:1656": "bhavaty ubhayathāpy eṣa panthāḥ śreyaskaro mama // AKad_8.43 //",
    "GK19akadambu:1657": "ity upārūḍhasaṃkalpam upāhṛtaphalodakā /",
    "GK19akadambu:1658": "eṣā caṇḍālakanyā mām ākhyan madhurayā girā // AKad_8.44 //",
    "GK19akadambu:1659": "phalāny aśāna pānīyam upayuṅkṣva kim īkṣase /",
    "GK19akadambu:1660": "bhagnamaunavrato 'py adya kiṃ maunam avalambase // AKad_8.45 //",
    "GK19akadambu:1661": "munir jātismaro 'si tvaṃ yadi ko 'pi tathāpi te /",
    "GK19akadambu:1662": "tiryagjātyucitā prāṇavṛttir evādya saṃmatā // AKad_8.46 //",
    "GK19akadambu:1663": "na tiryagadhikāraṃ hi śāstraṃ śāstravido viduḥ /",
    "GK19akadambu:1664": "tiraścāṃ kva ca saṃskārāś cauḍopanayanādayaḥ // AKad_8.47 //",
    "GK19akadambu:1665": "bhakṣyābhakṣyavicārādi yadi cādya cikīrṣasi /",
    "GK19akadambu:1666": "tat kim ucchiṣṭaśaucādi nāśrame 'py āśritaṃ tvayā // AKad_8.48 //",
    "GK19akadambu:1667": "āpatkāle dvijātīnām apy anāśyaṃ na vidyate /",
    "GK19akadambu:1668": "hastād asmākam ādatta viśvāmitraḥ śvajāghanīm // AKad_8.49 //",
    "GK19akadambu:1669": "kṛtadvitropavāso 'pi jihāsur iva jīvitam /",
    "GK19akadambu:1670": "lakṣyase vatsa mā maivaṃ kṛthā bhuṅkṣva phalodakam // AKad_8.50 //",
    "GK19akadambu:1671": "ity acaṇḍālasadṛśair vākyair astrījanocitaiḥ /",
    "GK19akadambu:1672": "tasyā vismayamāno 'haṃ ciram evam acintayam // AKad_8.51 //",
    "GK19akadambu:1673": "nūnam eṣā na caṇḍālī madvat kenāpi karmaṇā /",
    "GK19akadambu:1674": "manye gatim imāṃ prāptā madarthenaiva vā punaḥ // AKad_8.52 //",
    "GK19akadambu:1675": "bibharty urasi māteva paśyati snigdhayā dṛśā /",
    "GK19akadambu:1676": "vakti caivam ato 'muṣyāḥ karomi vacanaṃ varam // AKad_8.53 //",
    "GK19akadambu:1677": "iti matvāsṛjaṃ vācam abhavaṃ bhojanonmukhaḥ /",
    "GK19akadambu:1678": "abhojayac ca mām eṣā jananīva dine dine // AKad_8.54 //",
    "GK19akadambu:1679": "tattvam asyāḥ parijñātum anvahaṃ prārthanāṃ vyadhām /",
    "GK19akadambu:1680": "na tv eṣā prārthyamānāpi nijaṃ rūpam adīdṛśat // AKad_8.55 //",
    "GK19akadambu:1681": "nityam āśaṅkamāno 'ham etāṃ kām api devatām /",
    "GK19akadambu:1682": "poṣyamāṇo 'nayā kālam anaiṣaṃ tatra pakvaṇe // AKad_8.56 //",
    "GK19akadambu:1683": "ekadā ca triyāmānte parityakto 'smi nidrayā /",
    "GK19akadambu:1684": "adrākṣaṃ pakvaṇaṃ sarvam āryaprāyajanāvṛtam // AKad_8.57 //",
    "GK19akadambu:1685": "ātmānaṃ ca navodārahemapañjaravarṇitam /",
    "GK19akadambu:1686": "kanyakām īdṛśīṃ caitāṃ dṛṣṭā devena yādṛśī // AKad_8.58 //",
    "GK19akadambu:1687": "yugalakam tat ko 'haṃ kim ahaṃ tatra rakṣitaś ciram enayā /",
    "GK19akadambu:1688": "kasya hetor ihānīta iti rājan na vedmy aham // AKad_8.59 //",
    "GK19akadambu:1689": "ity ākarṇya kathām etāṃ vaiśampāyanavarṇitām /",
    "GK19akadambu:1690": "sa rājā śūdrakaḥ śayyāgṛhād aṅganam āgamat // AKad_8.60 //",
    "GK19akadambu:1691": "sasambhramaṃ ca nirgatya tūrṇam ānāyayat punaḥ /",
    "GK19akadambu:1692": "āsthānāvasare dṛṣṭāṃ tāṃ mātaṅgakumārikām // AKad_8.61 //",
    "GK19akadambu:1693": "atha sā praviśya vitatena tejasā dadatīva dikṣu śaradinducandrikām /",
    "GK19akadambu:1694": "jitāraveṇuravabhinnavallakīdhvaninā svareṇa gadituṃ pracakrame //",
    "GK19akadambu:1695": "he rohiṇīramaṇa sarvakalāniketa tārāpate rajaninātha sudhānidhāna /",
    "GK19akadambu:1696": "kādambarīrasaguṇeṣu nibaddhabhāvam ātmānam arpitaśarīram anusmarendoḥ //",
    "GK19akadambu:1697": "māṃ ca viddhi śaśaketana śriyaṃ sāham asya jananī durātmanaḥ /",
    "GK19akadambu:1698": "pūrvaceṣṭitam avaitv ato bhavān ity amuṃ tava samīpam ānayam // AKad_8.64",
    "GK19akadambu:1699": "ayam api guruśāsanāṃ vilaṅghya smaraparatantramanāḥ prayātukāmaḥ /",
    "GK19akadambu:1700": "avinayapariśaṅkinā tadānīm avikalayogadṛśā vyaloki pitrā // AKad_8.65 //",
    "GK19akadambu:1701": "tasyājñayaivam anubhāvayituṃ vipākam āsannam eva guruśāsanalaṅghanasya /",
    "GK19akadambu:1702": "atrāvatīrya vipine janasaṅgabhītyā mātaṅgabhaṅgim avalambya tathā sthitāsmi // AKad_8.66 //",
    "GK19akadambu:1703": "gacchantam enaṃ viniyamya pāśais tīvrāṇi duḥkhāny anubhāvayantī /",
    "GK19akadambu:1704": "śāpāvasānaṃ yuvayoḥ kratoś ca samāptim āsaṃ ciram īkṣamāṇā // AKad_8.67 //",
    "GK19akadambu:1705": "muner avabhṛthāvadhiḥ pitur amuṣya siddhaḥ kratuḥ kṛtas tvam api saṃsmṛtasvatanur adya tacchāsanāt",
    "GK19akadambu:1706": "tadujjhitamalīmasedṛśaśarīrayogau yuvāṃ nijena vapuṣādhunānubhavatāṃ priyāsaṃgamam // AKad_8.68",
    "GK19akadambu:1707": "ity uktvoccair gamanarabhasapraślathībhūtabandhasragvisrastaiḥ kusumavidalair arcayitveva pṛthvīm /",
    "GK19akadambu:1708": "dikcakraṃ ca pracalaraśanānūpurotthair ninādair āmantryeva drutam udapatad dyām asau divyakāntiḥ svatanukāntitiraskṛtacandrikāṃ gaganam utpatitām avalokya tām /",
    "GK19akadambu:1709": "suciram ūrdhvaniveśitalocanaḥ kam api vismayam āpa jano 'khilaḥ //",
    "GK19akadambu:1710": "athāsya rājño hṛdi śūdrakasya nirastadhairyādiguṇaprabandhaḥ /",
    "GK19akadambu:1711": "kādambarīsaṃsmaraṇānubandhalabdhāvakāśo madano jajṛmbhe // AKad_8.71 //",
    "GK19akadambu:1712": "na rājalakṣmīṃ bahu manyate sma norvīṃ na kīrtīṃ na sarasvatīṃ ca /",
    "GK19akadambu:1713": "sa tadrasakṣība ivālalambe kādambarīm eva nitāntam antaḥ // AKad_8.72 //",
    "GK19akadambu:1714": "parāṅmukhaḥ sparśaraseṣv ajasraṃ nādatta karṇau madhure 'pi sa dhvanau /",
    "GK19akadambu:1715": "jagāma nirlakṣyaniviṣṭalocanaḥ krameṇa sarvendriyavṛttiśūnyatām //",
    "GK19akadambu:1716": "na guror upadeśam agrahīd bubudhe vastu tato na mūḍhadhīḥ /",
    "GK19akadambu:1717": "yatate sma na tasya siddhaye na parispanditum apy apārayat // AKad_8.74 //",
    "GK19akadambu:1718": "bhūtābhibhūta iva mūḍha iva krameṇa niḥsaṃjñatāṃ virahavedanayopanītaḥ /",
    "GK19akadambu:1719": "muktvā manobhavarujaṃ suciraṃ sa rājā prāṇān mumoca sahasaiva vihaṅgamo",
    "GK19akadambu:1720": "'pi // AKad_8.75 //",
    "GK19akadambu:1721": "jīvātmakaṃ cāndramasaṃ ca tejaḥ kṛtāspadaṃ tasya tanau yadāsīt /",
    "GK19akadambu:1722": "tad eva saṃkrānamathānyadehe citrā hi viśvaprakṛter vikārāḥ // AKad_8.76",
    "GK19akadambu:1723": "atrāntare citrarathātmajāyās tanuṃ priyasyānvaham arcayantyāḥ /",
    "GK19akadambu:1724": "tathaiva kālaḥ sumahānagacchad āchodatīre tapasi sthitāyāḥ // AKad_8.77 //",
    "GK19akadambu:1725": "atha madhusamaye vijṛmbhite sā madanamahotsavavāsare sarāgam /",
    "GK19akadambu:1726": "malayajaghanasārahārapuṣpais tanum atimātram alañcakāra bhartuḥ //",
    "GK19akadambu:1727": "taṃ vīkṣya tāpasadṛśāpi tadā jagāma kāmasya gocaram asau madhujṛmbhitasya",
    "GK19akadambu:1728": "ekākinī sapad dikṣu nidhāya cakṣuḥ kāntaṃ svapantam iva nirbharamāliliṅga",
    "GK19akadambu:1729": "candrāpīḍaṃ sā ca jagrāha gāḍhaṃ kaṇṭhasthāne jīvitaṃ ca prapede /",
    "GK19akadambu:1730": "tenāpūrvāṃ sā samullāsalakṣmīm induspṛṣṭā sindhuveleva bheje // AKad_8.80",
    "GK19akadambu:1731": "śilāśayyāṃ tyaktvā tadanu cirasuptotthita iva kṣaṇaṃ sthitvā jṛmbhālasavadanam unmīlya nayane",
    "GK19akadambu:1732": "tataś candrāpīḍaḥ prahatamurajadhvānapaṭunā svareṇa svenaiva smitamadhuram āha priyatamām tvagamṛtaprabhave 'psarasāṃ kule sutanu janma samarthitavaty asi /",
    "GK19akadambu:1733": "yad amunā parirambhalavena te sapadi jīvitam āpad ayaṃ janaḥ // AKad_8.82",
    "GK19akadambu:1734": "mām anvabībhavad imām iyatīm avasthāṃ śāpaḥ kalaṅka iva kāntiharo dvitīyaḥ",
    "GK19akadambu:1735": "tvadviprayogakṛta eva babhūva tāpas tanvaṅgi śūdrakatanor api mṛtyave me",
    "GK19akadambu:1736": "saṃrakṣitā tanur iyaṃ tu tava priyeti śāpaḥ kṛśodari virāmam avāpa pāpaḥ /",
    "GK19akadambu:1737": "adyaprabhṛty akhilam eva hi candralokaṃ śādhi svapādakṛtamudram imaṃ ca lokam // AKad_8.84",
    "GK19akadambu:1738": "sakhyāḥ priyaṃ pitṛtapobhir avāptadivyajīvaṃ kapiñjalakarārpitapāṇipadmam /",
    "GK19akadambu:1739": "manmaṇḍalād avatarantam akhaṇḍakāntim āpāṇḍugaṇḍam avalokaya puṇḍarīkam //",
    "GK19akadambu:1740": "kautūhalāt saha mayaiva gatendulokam ālokayiṣyasi kadācana pattralekhām /",
    "GK19akadambu:1741": "kāpi priye sahacarī mama sā tatastyā mā te 'dya bhūt tadanavāptikṛto viṣādaḥ // AKad_8.86",
    "GK19akadambu:1742": "śrutveti tasya giram utsukatāṃ gatāsau romāñcakañcukamakṛtrimam udvahantī",
    "GK19akadambu:1743": "kādambarī caraṇayor nipapāta patyur ānandabāṣpakaṇaśīkaritekṣaṇaśrīḥ //",
    "GK19akadambu:1744": "utthāya tvaritopasṛtya ca mahāśvetāṃ pariṣvajya sā pratyakṣīkṛtapuṇḍarīkapadavīṃ kṛtvā ca labdhotsavām /",
    "GK19akadambu:1745": "diṣṭyā vardhayituṃ nyayuṅkta rabhasenāhūya keyūrakaṃ tārāpīḍatapovane parijanaṃ pitror gṛhe cāparam // AKad_8.88 //",
    "GK19akadambu:1746": "tārāpīḍaḥ kṛśapariṇato 'py āyayau tatra tūrṇasānandāntaḥpuraparijanāmātyavargānuyātaḥ /",
    "GK19akadambu:1747": "tasmin kāle sakhisahacaraḥ puṇḍarīko 'pi nākāt kiñcillajjāvanatavadano vallabhāṃ svām upetaḥ candrāpīḍaḥ svām api jānann atha mūrtiṃ tārāpīḍaṃ putravad eva praṇanāma /",
    "GK19akadambu:1748": "tadvat taṃ ca praśrayaśīlaḥ śukanāsaṃ dattānando 'vandata sarvāś ca janitrīḥ // AKad_8.90",
    "GK19akadambu:1749": "māyā dhātur iyaṃ bhaved bhagavataḥ kiṃ śvetaketor idaṃ sāmarthyaṃ tapasām athendumahasām atrendrajālāyitam",
    "GK19akadambu:1750": "vaiśampāyana ity avedi yad asāv eko 'pi tadbandhubhir yac cāsau sa tu puṇḍarīka iti te tasmin bhave saṃsthitāḥ // AKad_8.91 //",
    "GK19akadambu:1751": "sa puṇḍarīko munir apy apaśyad ātmānam antaḥ śukanāsaputram /",
    "GK19akadambu:1752": "praṇamya bhūmau pitaraṃ krameṇa manoramādyā jananīr vavande // AKad_8.92",
    "GK19akadambu:1753": "atha vilāsavatī samanoramā stanayugasrutadugdhakaṇāvaliḥ /",
    "GK19akadambu:1754": "sutavapuḥparirambhamahotsavaṃ phalitasarvamanoratham anvabhūt // AKad_8.93",
    "GK19akadambu:1755": "tārāpīḍas tu pādānatam anavarataprasrutānandabāṣpaś candrāpīḍaṃ bhujābhyāṃ katham api sahasotthāpya kaṇṭhe gṛhītvā /",
    "GK19akadambu:1756": "śāpenātrāvatīrṇo yadi tad api bhavān uttamo lokapālaḥ prakhyāpyeti pratīpaṃ praṇatatanur asāv asya pādau vavande // AKad_8.94 //",
    "GK19akadambu:1757": "tasmai nivedya nṛpacakram anicchate 'pi yatnāt kramopanatayā saha",
    "GK19akadambu:1758": "rājalakṣmyā /",
    "GK19akadambu:1759": "nojjhāñcakāra cirasaṃcitam āśramaṃ sat tatprārthito 'pi mahiṣīsahitaś caturtham // AKad_8.95",
    "GK19akadambu:1760": "ājagmus tatra valgatturagakhurapuṭoddhūtadhūlīkaḍāraiś cūḍāpratyuptabhāsvanmaṇiruciruciraiḥ śobhamānāḥ śirobhiḥ /",
    "GK19akadambu:1761": "candrāpīḍendusaṃdarśanarabhasasamutphullalolekṣaṇābjā nirvyājautsukyasajjīkṛtaniratiśayopāyanāḥ pārthivendrāḥ // AKad_8.96 //",
    "GK19akadambu:1762": "saṃkalpādhikalābhaharṣarabhasojjṛmbhāvilolībhavadgandharvapramadākadambakṛtakrīḍākarāsphālanām",
    "GK19akadambu:1763": "sārdhaṃ citrarathas tato madirayā haṃsaś ca gauryā saha draṣṭuṃ nṛttamayīm iva vyavasitām ājagmatur medinīm // AKad_8.97 //",
    "GK19akadambu:1764": "tābhyām etya nirasya tāpasatanucchāyāṃ duhitroḥ kṛte bhāsvatkautukamaṅgale navavadhūveṣe manohāriṇi",
    "GK19akadambu:1765": "nirvṛtte ca samantrahomasubhagārambhe vivāhotsave tatrānyonyasamāgamapramuditāḥ sarve mudaṃ lebhire // AKad_8.98 //",
    "GK19akadambu:1766": "iti vitatavilāsaḥ puṇḍarīkeṇa sākaṃ divi bhuvi ca vicitrodyānalīlāvihāraḥ /",
    "GK19akadambu:1767": "abhimataphalasampadvardhamānābhinandaḥ śriyam abhajata candrāpīḍamūrtir mṛgāṅkaḥ // AKad_8.99",
    "GK19akadambu:1768": "iti śrīsakalavipaściccakravartiśrībhaṭṭajayantasūnor abhinandasya kṛtau kādambarīkathāsāre 'ṣṭamaḥ sargaḥ ||"
}