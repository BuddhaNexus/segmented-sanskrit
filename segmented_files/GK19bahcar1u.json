{
  "GK19bahcar1u:0": "harṣacaritam",
  "GK19bahcar1u:1": "prathama ucchvāsaḥ",
  "GK19bahcar1u:2": "namastuṅgaśiraścumbicandracāmaracārave /",
  "GK19bahcar1u:3": "trailokyanagarārambhamūlastambhāya śambhave // 1.1 //",
  "GK19bahcar1u:4": "harakaṇṭhagrahānandamīlitākṣī namāmyumām /",
  "GK19bahcar1u:5": "kālakūṭaviṣasparśajātamūrcchāgamāmiva // 1.2 //",
  "GK19bahcar1u:6": "namaḥ sarvavide tasmai vyāsāya kavivedhase /",
  "GK19bahcar1u:7": "cakre puṇyaṃ sarasvatyā yo varṣamiva bhāratam // 1.3 //",
  "GK19bahcar1u:8": "prāyaḥ kukavayo loke rāgādhiṣṭhitadṛṣṭayaḥ /",
  "GK19bahcar1u:9": "kokilā iva jāyante vācālāḥ kāmakāriṇaḥ // 1.4 //",
  "GK19bahcar1u:10": "santiśvāna ivāsaṃkhyā jātibhājo gṛhe-gṛhe /",
  "GK19bahcar1u:11": "utpādakā na bahavaḥ kavayaḥ śarabhā iva // 1.5 //",
  "GK19bahcar1u:12": "anyavarṇaparāvṛttyā bandhacihnanigūhanaiḥ /",
  "GK19bahcar1u:13": "anākhyātāḥ satāṃ madhye kaviścauro vibhāvyate // 1.6 //",
  "GK19bahcar1u:14": "śleṣaprāyamudīcyeṣu pratīcyeṣvarthamātrakam /",
  "GK19bahcar1u:15": "utprekṣā dākṣiṇātyeṣu gauḍeṣvakṣaraḍembaram // 1.7 //",
  "GK19bahcar1u:16": "navor'tho jātiragrāmyā śleṣo 'kliṣṭaḥ sphuṭo rasaḥ /",
  "GK19bahcar1u:17": "vikaṭākṣarabandhaśca kṛtsnamekatra duṣkaram // 1.8 //",
  "GK19bahcar1u:18": "kiṃ kavestasya kāvyena sarvavṛttāntagāminī /",
  "GK19bahcar1u:19": "katheva bhāratī yasya na vyāpnoti jagattrayam // 1.9 //",
  "GK19bahcar1u:20": "ucchvāsānte 'pyakhinnāste yeṣāṃ vaktre sarasvatī /",
  "GK19bahcar1u:21": "kathamākhyāyikākārā na te vandyaḥ kavīśvarāḥ // 1.10 //",
  "GK19bahcar1u:22": "kavīnāmagaladdarpo nūnaṃ vāsavadattayā /",
  "GK19bahcar1u:23": "śaktyeva pāṇḍuputrāṇāṃ gatayā karṇagocaram // 1.11 //",
  "GK19bahcar1u:24": "padabandhojjvalo hārī kṛtavarṇakramasthitiḥ /",
  "GK19bahcar1u:25": "bhaṭṭārahariścandrasya gadyabandho nṛpāyate // 1.12 //",
  "GK19bahcar1u:26": "avināśinamagrāmyamakarotsātavāhanaḥ /",
  "GK19bahcar1u:27": "viśuddhajātibhiḥ kośaṃ ratnairiva subhāṣitaiḥ // 1.13 //",
  "GK19bahcar1u:28": "kīrtiḥ pravarasenasya prayātā kumudojjvalā /",
  "GK19bahcar1u:29": "sāgarasya paraṃ pāraṃ kapisenaiva setunā // 1.14 //",
  "GK19bahcar1u:30": "sūtradhārakṛtārambhairnāṭakairbahurbhūmikaiḥ /",
  "GK19bahcar1u:31": "sapatākairyaśo lebhe bhāso devakulairiva // 1.15 //",
  "GK19bahcar1u:32": "nirgatāsu na vā kasya kālidāsasya sūktiṣu /",
  "GK19bahcar1u:33": "prītirmadhurasāndrāsu mañjarīṣviva jāyate // 1.16 //",
  "GK19bahcar1u:34": "samuddīpitakandarpā kṛtagaurīprasādhanā /",
  "GK19bahcar1u:35": "haralīleva no kasya vismayāya bṛhatkathā // 1.17 //",
  "GK19bahcar1u:36": "āḍhyarājakṛtotsāhairhṛdayasthaiḥ smṛtairapi /",
  "GK19bahcar1u:37": "jihvāntaḥkṛṣyamāṇeva na kavitve pravartate // 1.18 //",
  "GK19bahcar1u:38": "tathāpi nṛpaterbhaktvā bhīto nirvahaṇākulaḥ /",
  "GK19bahcar1u:39": "karomyākhyāyikāmbhodhau jihvāplavanacāpalam // 1.19 //",
  "GK19bahcar1u:40": "sukhaprabodhalalitā suvarṇaghaṭaṃnojjvalaiḥ /",
  "GK19bahcar1u:41": "śabdairākyāyikā bhāti śayyeva pratipādakaiḥ // 1.20 //",
  "GK19bahcar1u:42": "jayati jvalatpratāpajvalanaprākārakṛtajagadrakṣaḥ /",
  "GK19bahcar1u:43": "sakalapraṇayimanorathasiddhiśrīparvato harṣaḥ // 1.21 //",
  "GK19bahcar1u:44_0": "evamanuśrūyate--purā kila bhagavānsvalokamadhitiṣṭhanparameṣṭhī vikāsini pajhaviṣṭhare",
  "GK19bahcar1u:44_1": "samupaviṣṭaḥ sunāsīrapramukhairgīrvāṇaiḥ parivṛto brahnodyāḥ kathāḥ kurvannanyāśca",
  "GK19bahcar1u:44_2": "niravadyā vidyāgoṣṭhīrbhāvayankadācidāsāñcakre /",
  "GK19bahcar1u:45": "tathāsīnaṃ ca taṃ tribhuvanapratīkṣyaṃ manudakṣacākṣuṣaprabhṛtayaḥ prajāpatayaḥ sarve ca saptarṣipuraḥsarā maharṣayaḥ siṣevire /",
  "GK19bahcar1u:46": "kecidṛcaḥ stuticaturāḥ samudacārayan /",
  "GK19bahcar1u:47": "kecidapacitibhāñji yajūṃṣyapachan /",
  "GK19bahcar1u:48": "kecitpraśaṃsāsāmāni sāmāni jaguḥ /",
  "GK19bahcar1u:49": "apare vivṛtakratukriyātantrānmantrānvyācacakṣire /",
  "GK19bahcar1u:50": "vidyāvisaṃvādakṛtāśca tatra teṣāmanyonyasya vivādāḥ prādurabhavan /",
  "GK19bahcar1u:51": "athātiroṣaṇaḥ prakṛtyā mahātapā muniratrestanayastārāpaterbhratā nāmnā durvāsā dvitīyena mandapālanāmnā muninā saha kalahāyamānaḥ sāmagāyankrodhāndho visvaramakarot /",
  "GK19bahcar1u:52": "sarveṣu ca teṣu śāpabhayapratipannamauneṣu muniṣvanyālāpalīlayā cāvadhīrayati kamalasambhave,",
  "GK19bahcar1u:53": "bhagavatī kumārī kiñcidunmuktabālabhāve bhūṣitanavayauvane vayasi vartamānā,",
  "GK19bahcar1u:54": "gṛhītacāmarapracaladbhujalatā pitāmahamupavījayantī,",
  "GK19bahcar1u:55": "nirbhartsanatājanajātarāgābhyāmiva svabhāvāruṇābhyāṃ pādapallavābhyāṃ samudbhāsamānā,",
  "GK19bahcar1u:56": "śiṣyadvayeneva padakramamukhareṇa nūpurayugalena vācālitacaraṇayugalā,",
  "GK19bahcar1u:57": "dharmanagaratoraṇastambhavibhramaṃ bibhrāṇā jaṅghādvitayam,",
  "GK19bahcar1u:58": "salīlamutkalahaṃsa kulakalālāpapralāpini mekhalādāmni vinyastavāmahastakisalayā,",
  "GK19bahcar1u:59": "vidvanmānasanivāsalagnena guṇakalāpenevāṃsāvalambinā brahnāsūtreṇa pavitrīkṛtakāyā,",
  "GK19bahcar1u:60": "bhāsvanmadhyanāyakamanekamuktānuyātamapavargamārgamiva hāramudvahantī,",
  "GK19bahcar1u:61": "vadanapraviṣṭasarvavidyālaktakaraseneva pāṭalena sphuratā daśanacchadena virājamānā,",
  "GK19bahcar1u:62": "saṃkrāntakamalāsanakṛṣṇājinapratimāṃ madhuragītākarṇanāvatīrṇaśaśihariṃṇāmiva kapolasthalīṃ dadhānā,",
  "GK19bahcar1u:63": "tiryaksāvajñanunnamitakabhrūlatā,",
  "GK19bahcar1u:64": "śrotramekaṃ visvaraśravaṇakaluṣitaṃ prakṣālayantīvā pāṅganirgatena locanāśrujalapravāheṇetaraśravaṇena ca vikasitasitasindhu vāramañjarījuṣā hasateva prakaṭitavidyāmadā,",
  "GK19bahcar1u:65": "śrutipraṇayibhiḥ praṇavairiva karṇāvataṃsa kusumamadhukarakulairapāsyamānā,",
  "GK19bahcar1u:66": "sūkṣmavimalena prajñāpratānenevāṃśukenācchāditaśarīrā,",
  "GK19bahcar1u:67": "vāṅmayamiva nirmalaṃ dikṣu daśanajyotsnālokaṃ vikirantī devī sarasvatī śrutvā jahāsa /",
  "GK19bahcar1u:68": "dṛṣṭvā ca tāṃ tathā hasantīṃ sa muniḥ “āḥ pāpakāriṇi,",
  "GK19bahcar1u:69": "durgṛhītavidyālavāvalepadurvidagdhe,",
  "GK19bahcar1u:70": "māmupahasasi' ityuktvā śiraḥkampaśīryamāṇabandhaviśarārorunmiṣatpiṅgalimno jaṭākalāpasya rociṣā siñcanniva roṣadahanadraveṇa daśa diśaḥ,",
  "GK19bahcar1u:71": "kṛtakālasannidhānāmivāndhakāritalalāṭapaṭṭāṣṭāpadāmantakāntaḥ puramaṇḍanapatrabhaṅgamakarikāṃ bhrukuṭimāvadhnan,",
  "GK19bahcar1u:72": "atilohitena cakṣuṣāmarṣadevatāyai svarudhiropahāramiva prayacchan,",
  "GK19bahcar1u:73": "nirdayadaṣṭadaśanacchadabhayapalāyamānāmiva vācaṃ rundhandantāṃśucchalena,",
  "GK19bahcar1u:74": "asāvasraṃsinaḥ śāpaśāsanapaṭṭasyeva grathnangranthimanyathā kṛṣṇājinasya,",
  "GK19bahcar1u:75": "svedakamapratibimbitaiḥ śāpaśaṅkāśaraṇāgatariva surāsuramunibhiḥ pratipannasarvāvayavaḥ,",
  "GK19bahcar1u:76": "kopakampataralitāṅgulinā kareṇa prasādanalagnāmakṣaramālāmivākṣamālāmākṣipya kāmaṇḍalavena vāriṇā samupaspṛśya śāpajalaṃ jagrāha /",
  "GK19bahcar1u:77": "atrāntare svayambhuvo 'bhyāśe samupaviṣṭā devī mūrtimatī pīyūṣaphenapaṭalapāṇḍuraṃ kalpadrumadukūlavalkalaṃ vasānā,",
  "GK19bahcar1u:78": "visatantumayenāṃśukenonnatastanamadhyabaddhagātrikāgranthiḥ,",
  "GK19bahcar1u:79": "tapobalanirjitatribhuvanajayapatākābhiriva tisṛbhirbhasmapuṇḍrakarājibhirvirājitalalāṭājirā,",
  "GK19bahcar1u:80": "skandhāvalambinā sudhāphenadhavalena tapaḥprabhāvakuṇḍalīkṛtena gaṅgāsrītaseva yogapaṭṭakena viracitavaikakṣyakā,",
  "GK19bahcar1u:81": "savyena brahnotpattipuṇḍarīkamukulamiva sphaṭikakamaṇḍaluṃ kareṇa kalayantī,",
  "GK19bahcar1u:82": "dakṣiṇamakṣamālākṛtaparikṣepaṃ kambunirmitormikādanturitaṃ tarjanataraṅgitatarjanīkamutkṣipantī karam,",
  "GK19bahcar1u:83": "“āḥ pāpa,",
  "GK19bahcar1u:84": "krodhopahata,",
  "GK19bahcar1u:85": "durātman,",
  "GK19bahcar1u:86": "ajña,",
  "GK19bahcar1u:87": "anātman,",
  "GK19bahcar1u:88": "ajña,",
  "GK19bahcar1u:89": "anātmajña,",
  "GK19bahcar1u:90": "brahnabandho,",
  "GK19bahcar1u:91": "muniśeṭa,",
  "GK19bahcar1u:92": "apasada,",
  "GK19bahcar1u:93": "nirākṛta,",
  "GK19bahcar1u:94": "kathamātmaskhalitavilakṣaḥ surāsuramunimanujavṛndavandanīyāṃ tribhuvanamātaraṃ bhagavatīṃ sarasvatīṃ śaptumabhilaṣasi' ityabhidadhānā,",
  "GK19bahcar1u:95_0": "roṣavimuktavetrāsanairoṅkāramukharita mukherutkṣepa dolāyamānajaṭābhārabharitadigbhiḥ",
  "GK19bahcar1u:95_1": "parikarabandhabhramita kṛṣṇājināṭopacchāyāśyāmāyamānadivasairamarṣaniḥśvāsadolāpreṅkholitabrahnalokaiḥ",
  "GK19bahcar1u:95_2": "somarasamiva svedavisaravyājena sravadbhiragnihotrapavitrabhasmasmeralalāṭaiḥ kuśatantucāmaracīracīvaribhirāṣāḍhibhiḥ",
  "GK19bahcar1u:95_3": "praharaṇīkṛtakamaṇḍalumaṇḍalairmūrtaiścaturbhirvedaiḥ saha bṛsīmapahāya sāvitrī samuttasthau /",
  "GK19bahcar1u:96": "tato “marṣaya bhagavan, abhūmireṣā śāpasya' ityanunāthyamāno 'pi vibudhaiḥ, “upādhyāya /",
  "GK19bahcar1u:97": "skhalitamekaṃ kṣamasva' iti baddhāñjalipuṭaiḥ prasādyamāno 'pi svaśiṣyaiḥ,",
  "GK19bahcar1u:98": "“putra,",
  "GK19bahcar1u:99": "mā kṛthāstapasaḥ pratyūham' iti nivāryamāṇo 'pyatriṇā,",
  "GK19bahcar1u:100": "roṣāveśavivaśo durvāsāḥ “durvinīte! vyapanayāmi te vidyajanitāmunnatimimām,",
  "GK19bahcar1u:101": "adhastādgaccha martyalokam' ityuktvā tacchā podakaṃ visasarja /",
  "GK19bahcar1u:102": "pratiśāpadānodyatāṃ sāvitrīm “sakhi,",
  "GK19bahcar1u:103": "saṃhara roṣam,",
  "GK19bahcar1u:104": "asaṃskṛtamatayo 'pi jātyaiva dvijanmāno mānanīyāḥ' ityabhidadhānā sarasvatyeva nyavārayat /",
  "GK19bahcar1u:105": "atha tāṃ tathā śaptāṃ sarasvatīṃ dṛṣṭvā pitāmaho bhagavānkamalotpattilagnamṛṇālasūtrāmiva dhvalayajñopavītinīṃ tanumudrahan,",
  "GK19bahcar1u:106": "udgacchadacchāṅgulīyamarakatamayūkhalatākalāpena tribhuvanopaplavapraśamakuśāpīḍadhāriṇeva dakṣiṇena kareṇa nivārya śāpakalakalam,",
  "GK19bahcar1u:107": "ativimaladīrghairbhāvikṛtayugārambhasūtrapātamiva dikṣu pātayan daśanakiraṇaiḥ sarasvatīprasthānamaṅgalapaṭaheneva pūrayannāśāḥ,",
  "GK19bahcar1u:108": "svareṇa sudhīramuvāca--“brahnan,",
  "GK19bahcar1u:109": "na khalu sādhusevito 'yaṃ pantā /",
  "GK19bahcar1u:110": "yenāsi pravṛttaḥ /",
  "GK19bahcar1u:111": "nihantyeṣa pararatāt /",
  "GK19bahcar1u:112": "uddāmaprasṛtendriyāśvasamutthāpitaṃ hi rajaḥ kaluṣayati dṛṣṭimanakṣajitām /",
  "GK19bahcar1u:113": "kiyaddūraṃ vā cakṣurīkṣate /",
  "GK19bahcar1u:114": "viśuddhayā hi dhiyā paśyanti kṛtabuddhayaḥ sarvānarthānasataḥ sato vā /",
  "GK19bahcar1u:115": "nisargavirodhinī ceyaṃ payaḥpāvakayoriva dharmakrodhayorekatra vṛttiḥ /",
  "GK19bahcar1u:116": "ālokamapahāya kathaṃ tamasi nimajjasi! kṣamā hi mūlaṃ sarvatapasās /",
  "GK19bahcar1u:117": "paradoṣadarśanadakṣā dṛṣṭiriva kupitā buddhirna te ātmarāgadoṣaṃ paśyati /",
  "GK19bahcar1u:118": "kva mahāpobhāravaivadhikatā, kva purobhāgitvam? atiroṣaṇaścakṣuṣmānandha eva janaḥ /",
  "GK19bahcar1u:119": "nahiṃ kopakaluṣitā vimṛśati matiḥ kartavyamakartavyaṃ vā /",
  "GK19bahcar1u:120": "kupitasya prathamamandhakārībhavati vidyā, tato bhrukuṭiḥ /",
  "GK19bahcar1u:121": "ādāvindriyāṇi rāgaḥ samāskandati, caramaṃ cakṣuḥ /",
  "GK19bahcar1u:122": "ārambhe tapo galati, paścātsvedasalilam /",
  "GK19bahcar1u:123": "pūrmayasaḥ sphurati, anantaramadharaḥ /",
  "GK19bahcar1u:124": "kathaṃ lokavināśāya te viṣapādapasyeva jaṭāvalkalāni jātāni /",
  "GK19bahcar1u:125": "anucitā khalvasya muniveṣasya hārayaṣṭiriva vṛttamuktā cittavṛttiḥ /",
  "GK19bahcar1u:126": "śailūṣa iva vṛthā vahasi kṛtrimamupaśamaśūnyena cetasā tāpasākalpam /",
  "GK19bahcar1u:127": "alpamapi na te paśyāmi kuśalajātam /",
  "GK19bahcar1u:128": "anenātilaghimnādyāpyuparyeva plavase jñānodanvataḥ /",
  "GK19bahcar1u:129": "na khalvenahamūkā eḍā jaḍā vā sarvaṃ ete maharṣayaḥ /",
  "GK19bahcar1u:130": "roṣadoṣaniṣadye svahṛdaye nigrāhye kimarthamasi nigṛhītavānanāgasāṃ sarasvatīm /",
  "GK19bahcar1u:131": "etāni tānyātmapramādaskhalitavailakṣyāṇi,",
  "GK19bahcar1u:132": "yairyāpyatāṃ yātyavidagdho janaḥ' ityuktvā punarāha-- “vatse sarasvati, viṣādaṃ mā gāḥ /",
  "GK19bahcar1u:133": "eṣā tvāmanuyāsyati sāvitrī /",
  "GK19bahcar1u:134": "vinodayiṣyati cāsmadvirahaduḥkhitām /",
  "GK19bahcar1u:135": "ātmajamukhakamalāvalokanāvadhiśca te śāpo 'yaṃ bhaviṣyati' iti /",
  "GK19bahcar1u:136": "etāvadabhidhāye visarjitasurāsuramunimanujamaṇḍalaḥ sasaṃbhramopagatanārataskandhavinyasyahastaḥ samucitāhnikakaraṇāyodatiṣṭhat /",
  "GK19bahcar1u:137_0": "sarasvatyapi śaptā kiñcidadhomukhī dhavalakṛṣṇaśārā kṛṣṇājinalekhāmiva dṛṣṭimurasi",
  "GK19bahcar1u:137_1": "pātayantī surabhiniḥ- śvāsaparimalalagnairmūrtaiḥ śāpākṣareriva ṣaṭcaraṇacakrairākṛṣyamāṇā",
  "GK19bahcar1u:137_2": "śāpaśokaśithilitahastādhomukhībhūtenopadivyamānamartyalokāvatataraṇamārgevanakhamayūkhajālakena",
  "GK19bahcar1u:137_3": "nūpuravyāhārāhūtairbhavanakalahaṃsakulairbrahnalokanivāsihṛdayairivānugamyamānā samaṃ",
  "GK19bahcar1u:137_4": "sāvitryā gṛhamagāt /",
  "GK19bahcar1u:138": "atrāntare sarasvatyavataraṇavārtāmiva kathayituṃ madhyamaṃ lokamavatatārāṃśumālī /",
  "GK19bahcar1u:139": "krameṇa ca mandāyamāne mukulitavisinīvisaravyasanaviṣaṇṇasarasi vāsare,",
  "GK19bahcar1u:140": "madhumadamuditakāminīkopakuṭilakaṭākṣakṣipyamāṇa iva kṣepīyaḥ kṣitidharaśikharamavatarati taruṇatarakapilapanalohite lokaikacakṣuṣi bhagavati,",
  "GK19bahcar1u:141": "prasnutamukhamāheyīyūthakṣaratkṣīradhārādhavaliteṣvāsannacandrodayodadāmakṣīrodalaharīkṣāliteṣviva divyāśramopaśalyeṣu,",
  "GK19bahcar1u:142": "aparāhṇapracāracalite cāmariṇi crāmīkarataṭatāḍanaraṇitaradane radati surasravantīrodhāṃsi svairamairāvate,",
  "GK19bahcar1u:143": "prasṛtānekavidyādharābhisārikāsahasracaraṇālaktakarasānulipta iva prakaṭayati ca tārāpathe pāṭalatām,",
  "GK19bahcar1u:144": "tārāpathapraśthitasiddhadattadinkarāstamayārghyavirjite rañjitakakubhi,",
  "GK19bahcar1u:145": "kusumbhabhāsi sravati pinākiprarṇātamuditasaṃdhyāsvedasalila iva raktacandanadreve,",
  "GK19bahcar1u:146": "vandārumunivṛndārakavṛndabadhyamānasaṃdhyāñjalivane,",
  "GK19bahcar1u:147": "brahnotpattikamalasevāgatasakalakamalākara iva rājati brahyaloke;",
  "GK19bahcar1u:148": "samuccāritatṛtīyasavanabrahnaṇi brahnaṇi,",
  "GK19bahcar1u:149": "jvalitavaitānajvalanajvālājaṭālājireṣvārabdhadharmasādhanaśibiranīrājaneṣviva saptarṣimandireṣu,",
  "GK19bahcar1u:150": "aghamarṣaṇamuṣitakilbiṣaviṣagadollāghalaghuṣu yatiṣu saṃdhyopāsanāsīnatapasvipaṅktipūtapuline plavamānanalinayoniyānahaṃsahāsadanturitormiṇi mandākinījale,",
  "GK19bahcar1u:151": "jaladevatātapatre patrarathakulakalatrāntaḥpurasaudhe nijamadhumadhurāmodini kṛtamadhupamudi mumudiṣamāṇe kumudavane,",
  "GK19bahcar1u:152": "divasāvasānatāmyattāmarasamadhuramadhusapītiprīte suṣupsati mṛdumṛṇālakāṇḍakaṇḍūyanakuṇḍalitakandhare dhutapatrarājivījitarājīvasarasi rājahaṃsayūthe,",
  "GK19bahcar1u:153": "taṭalatākusumadhūlidhūsaritasariti siddhapurapurandhridhammillamallikāgandhagrāhiṇi sāyantane tanīyasi niśāniśvāsanibhe nabhasvati,",
  "GK19bahcar1u:154": "saṃkocodañcaduccakesarakoṭisaṃkaṭakuśeśayakośakoṭarakuṭīśāyini ṣaṭcaraṇacakre,",
  "GK19bahcar1u:155": "nṛtyoddhūtadhūrjaṭijaṭāṭavīkuṭajakuḍhmalanikaranibhe nabhastalaṃ stabakayati tārāgaṇe,",
  "GK19bahcar1u:156": "saṃdhyānubanvatāmre pariṇamattālaphalatvaktviṣi kālameghamedure,",
  "GK19bahcar1u:157": "medinīṃ mīlayati navavayasi tamasi taruṇataratimirapaṭalapāṭanapaṭīyasi sa,",
  "GK19bahcar1u:158": "munmiṣati yāminīkāminīkarṇapūracampakakalikākadambake pradīpaprakare,",
  "GK19bahcar1u:159": "pratanutuhinakiraṇakiraṇalāvaṇyālokapāṇḍunyāśyānanīlanīramuktakālindīkulabālapulināyamāne śātakratave kraśayati timiramāśāmukhe,",
  "GK19bahcar1u:160": "samuci mecakitavikacitakuvalayasarasi śaśadharakaranikarakacagrahāvile viloyamāne māninīmanasīva sarvarīśabdacikuracaye cāṣapakṣatviṣi tamasi,",
  "GK19bahcar1u:161_0": "udite bhagavatyudayagiriśikharakaṭakakuharaharikharanakharanivahahetini hatanijahariṇagalitaradhiraniyānicitamiva",
  "GK19bahcar1u:161_1": "lohitaṃ vapurudayarāgadharamadharamiva vibhāvarīvadhvā dhārayati śvetabhānau,",
  "GK19bahcar1u:162": "acalacyutacandrakāntajaladhārādhauta iva dhvaste dhvānte,",
  "GK19bahcar1u:163": "golokagalitadugdhavisaravāhini dantamayakaramukhamahāpraṇāla ivāpūrayituṃ prakṛte payodhimindumaṇḍale,",
  "GK19bahcar1u:164": "spaṣṭe pradosamaye sāvitrī śūnyahṛdayāmiva kimapi dhyāyantīṃ sāsrāṃ sarasvatīmavādīt--“sakhi,",
  "GK19bahcar1u:165": "tribhuvanopadeśadānadakṣāyāstava puro jihvā jihreti me jalapantī /",
  "GK19bahcar1u:166": "jānāsyeva yādṛśyo visaṃsthulā guṇavatyapi jane durjanavannirdākṣiṇyāḥ kṣaṇabhaṅginyo duratikramaṇīyā na ramaṇīyā daivasya vāmā vṛttayaḥ /",
  "GK19bahcar1u:167": "niṣkāraṇā ca nikārakaṇikāpi kaluṣayati manasvinoṣapi mānasamasadṛśajanādāpatantī /",
  "GK19bahcar1u:168": "anavaratanayanajalasicyamānaśca taruriva vipallavo 'pi sahasradhā prarohati /",
  "GK19bahcar1u:169": "atisukumāraṃ ca janaṃ saṃtāpaparamāṇavo mālatīkusumamiva mlānimānayanti /",
  "GK19bahcar1u:170": "mahatāṃ copari tipatannaṇurapi sṛṇiriva kariṇāṃ kleśaḥ kadarthanāyālam /",
  "GK19bahcar1u:171": "sahajasnehapāśagranthibandhanāśca bāndhavabhūtā dustayajā janmabhūmayaḥ /",
  "GK19bahcar1u:172": "dārayati dāruṇaḥ krakacpāta iva hṛdayaṃ saṃstutajanavirahaḥ, sā nārhasyevaṃ bhavitum /",
  "GK19bahcar1u:173": "abhūmiḥ khalvasi duḥkhakṣveḍāṅkuraprasavānām /",
  "GK19bahcar1u:174_0": "api ca purākṛte karmaṇi balavati śubhe 'śubhe vā phalakṛti tiṣṭhatyadhiṣṭhātari prarākṛte",
  "GK19bahcar1u:174_1": "karmaṇi balavati śubhe 'śubhe vā phalakṛti tiṣṭhatyadhiṣṭhātari praṣṭhe pṛṣṭhataśca",
  "GK19bahcar1u:174_2": "ko 'vasaro viduṣi śucām /",
  "GK19bahcar1u:175": "idaṃ ca te tribhuvanamaṅgalaikakamalamamaṅgalabhūtāḥ kathamiva mukhamapavitrayantyaśrubindavaḥ /",
  "GK19bahcar1u:176": "tadalam /",
  "GK19bahcar1u:177": "adhunā kathaya katamaṃ bhuvo bhāgamalaṅkartumicchisi /",
  "GK19bahcar1u:178": "sakminnavatitīrṣati te puṇyabhāji pradeśa hṛdayam /",
  "GK19bahcar1u:179": "kāni vā tīrthānyanugrahītumabhilaṣasi /",
  "GK19bahcar1u:180": "keṣu vā dhanyeṣu tapovanadhāmasu tapastantī rathātumicchasi /",
  "GK19bahcar1u:181": "sajjo 'yamupacaraṇacaturaḥ sahapāṃśukrīḍāparicayapeśalaḥ preyānsakhījanaḥ kṣititalāvataraṇāya /",
  "GK19bahcar1u:182_0": "ananyaśaraṇā caidyaiva prabhṛti pratipadyasva manasā vācā kriyayā ca sarvavidyāvidhātāra",
  "GK19bahcar1u:182_1": "dātāraṃ ca śvaḥśreyasasya caraṇarajaḥpavitritatridaśāsuraṃ sudhāsūtikalikākalpitakarṇavataṃsaṃ",
  "GK19bahcar1u:182_2": "devadevaṃ tribhuvanaguruṃ tryambakam /",
  "GK19bahcar1u:183": "alpīyasaiva kālena sa te śāpaśokaviratiṃ vitariṣyita' iti /",
  "GK19bahcar1u:184": "evamuktā muktamuktāphaladhavalalocanajalalavā sarasvatī pratyavādīt--“priyasakhi,",
  "GK19bahcar1u:185": "tvayā saha vicarantyā na me kāñcidapi pīṇāmutpādayiṣyati brahnalokavirahaḥ śāpaśoko vā /",
  "GK19bahcar1u:186": "kevalaṃ kamlasanasevāsukhamārdrayati me hṛdayam /",
  "GK19bahcar1u:187": "api ca tvameva vetsi me bhuvi dharmadhāmāni samādhisādhānāni yogayogyāni ca sthānāni sthātum' ityevamabhidhāya virarāma /",
  "GK19bahcar1u:188": "raṇaraṇakopanītaprajāgarā cānimīlitalocanaiva tā niśāmanayat /",
  "GK19bahcar1u:189_0": "anyedyurudite bhagavati tribhuvanaśekhare khaṇakhaṇāyamānaskhalatkhalīnakṣatanijaturagamukhakṣiptena",
  "GK19bahcar1u:189_1": "kṣatajeneva pāṭalitavapuṣyudayācalacūḍāmaṇau jaratkṛkavākucūḍāruṇāruṇapuraḥsare virocate",
  "GK19bahcar1u:189_2": "nātidūravartī vivicya pitāmahavimāna haṃsakulapālaḥ paryaṭannaparavaktramuccairagāyat--",
  "GK19bahcar1u:189_3": "“taralayasi dṛśaṃ kimutsukāmakaluṣamānasavāsalālite /",
  "GK19bahcar1u:190": "avatara kalahaṃsi vāpikāṃ punarapi yāsyasi paṅkajālayam' //",
  "GK19bahcar1u:191": "tacchrutvā sarasvatī punaracintayat-“ahamivānena paryanuyuktā /",
  "GK19bahcar1u:192": "bhavatu /",
  "GK19bahcar1u:193_0": "mānayāmi munervacanam' ityuktvotthāya kṛtamahītalāvataraṇasaṃkalpā parityajya viyogaviklavaṃ",
  "GK19bahcar1u:193_1": "svaparijanaṃ jñātivargamavigaṇayyāvagaṇā triḥ pradakṣiṇīkṛtya caturmukhaṃ kathamapyanunayanivartitānuyāyivrativrātā",
  "GK19bahcar1u:193_2": "brahnalokataḥ sāvitrīdvitīyā nirjagāma /",
  "GK19bahcar1u:194": "tataḥ krameṇa dhruvapravṛttāṃ dharmadhenumivādhodhāvamānadhavalapayodharām,",
  "GK19bahcar1u:195": "uddhuradhvanim,",
  "GK19bahcar1u:196": "andhakamathanamaulimālatīmālikām,",
  "GK19bahcar1u:197": "ālīyamānabālakhilyaruddharodhasam,",
  "GK19bahcar1u:198": "arundhatīdhautatāravatvacam tvaṅgattuṅgataraṅgatarattaralataratāratārakām,",
  "GK19bahcar1u:199": "tāpasavitīrṇataralatilodakapulakitapulinām āplavanapūtapitāmahapātitapitṛpiṇḍapāṇḍuritapārām,",
  "GK19bahcar1u:200": "paryantasuptasaptarṣikuśaśayanasūcitasūryagrahasūtakopavāsām,",
  "GK19bahcar1u:201": "ācamanaśuciśacīpatimucyamānārcanakusumanikaraśārām,",
  "GK19bahcar1u:202": "śivapurapatitanirmālyamandaradāmakām,",
  "GK19bahcar1u:203": "anādaradāritamandaradarīdṛṣadam,",
  "GK19bahcar1u:204": "anekanākanāyakanikāyakāminokucakalaśavilulitavigrahām,",
  "GK19bahcar1u:205": "grāhagrāvagrāmaskhalanamukharitasrotasam,",
  "GK19bahcar1u:206": "suṣumṇāsrutaśaśisudhāśīkarastabakatārakitatīrām,",
  "GK19bahcar1u:207": "dhiṣaṇāgnikāryadhūmadhūsaritasaikatām,",
  "GK19bahcar1u:208": "siddhaviracitavālukāliṅgalaṅghanatrāsavidrutavidyādharām,",
  "GK19bahcar1u:209": "nirmokamuktimiva gaganoragasya,",
  "GK19bahcar1u:210": "līlālalāṭikāmivatriviṣṭapaviṭasya,",
  "GK19bahcar1u:211": "vikrayavīthīmiva puṇyapaṇyasya,",
  "GK19bahcar1u:212": "dattārgalāmiṃva narakanagaradvārasya,",
  "GK19bahcar1u:213": "aṃśukoṣṇīṣapaṭṭikāmiva sumerunṛpasya,",
  "GK19bahcar1u:214": "dugūlakadalikāmiva kailāsakuñjarasya,",
  "GK19bahcar1u:215": "paddhatimivāpavargasya,",
  "GK19bahcar1u:216": "nemimiva kṛtayugasya saptasāgrājamahiṣīṃ mandākinīmanusarantī martyalokamavatatāra /",
  "GK19bahcar1u:217": "apaśyaccāmbaratalasthitaiva hāramiva varuṇasya,",
  "GK19bahcar1u:218": "amṛtanirjharamiva candrācalasya,",
  "GK19bahcar1u:219": "śaśimaṇiniṣyandamiva vindhyasya,",
  "GK19bahcar1u:220": "karpūradrumadravapravāhamiva daṇḍakāraṇyasya,",
  "GK19bahcar1u:221": "lāvaṇyarasaprasravaṇamiva diśām,",
  "GK19bahcar1u:222": "sphāṭikaśilāpaṭṭaśayanamivāmbaraśriyāḥ svacchaśiśirasurasavāripūṇaṃ bhagavataḥ pitāmahasyāpatyaṃ hiraṇyavāhanāmānaṃ mahānadam,",
  "GK19bahcar1u:223": "yaṃ janāḥ śoṇa iti kathayanti /",
  "GK19bahcar1u:224": "dṛṣṭvāca taṃ rāmaṇīyakahṛtadayā tasyaiva tīre vāsamaracayat /",
  "GK19bahcar1u:225": "uvāca ca sāvitrī--“sakhi,",
  "GK19bahcar1u:226": "madhuramayūravirutayaḥ kusumapāṃśupaṭalasikatilatarutalāḥ parimalamattamadhupaveṇīvīṇāraṇitaramaṇīyā ramayanti māṃ mandīkṛtamandākinīdyuterasya mahānadasyopakaṇṭhabhūmayaḥ /",
  "GK19bahcar1u:227": "pakṣapāti ca hṛdayamatraiva sthātuṃ me' iti /",
  "GK19bahcar1u:228": "abhinanditavacanā ca tatheti tayā tasya paścime tīre samavātarat /",
  "GK19bahcar1u:229": "ekasmiṃśca śucau śilātalasanāthe taṭalatāmaṇḍape gṛhabuddhiṃ babandha /",
  "GK19bahcar1u:230": "viśrāntā ca nāticirādutthāya sāvitryā sārdhaṃmuccitārcanakusumā sasnau /",
  "GK19bahcar1u:231_0": "pulinapṛṣṭhapratiṣṭhitaśivaliṅgā ca bhaktyā paramayā parabrahnapuraḥsarāṃ samyaṅmudrābandhavihitaparikarāṃ",
  "GK19bahcar1u:231_1": "dhruvāgītigarbhāmavanipavanavanagaganadahanatapanatuhinakiraṇayajamānamayīrmūrtiraṣṭāvapi",
  "GK19bahcar1u:231_2": "dhyāyantī suciramaṣṭapuṣpikāmadāt /",
  "GK19bahcar1u:232": "ayatnopanatena phalamūlenāmṛtarasamamapyatiśiśayiṣamāṇena ca svādimnā śiśireṇa śoṇavāriṇā śarīsthitimakarot /",
  "GK19bahcar1u:233": "ativāhitadivasā ca tasmiṃllatāmaṇḍapaśilātale kalpitapallavaśayanā suṣvāpa /",
  "GK19bahcar1u:234": "anyedyurapyanenaiva krameṇa naktandinamatyavāhayat /",
  "GK19bahcar1u:235": "evamatikrāmatsu divaseṣu gacchati ca kāle yāmamātrodgate ca ravāvuttarasyāṃ kakubhi pratiśabdapūritavanagahvaraṃ gambhīratārataraṃ turaṅgaheṣitahlādamaśṛṇot /",
  "GK19bahcar1u:236": "upajātakutūhalā ca nirgatya latāmaṇḍapādvilokayantī vikacaketakīgarbhapatrapāṇḍuraṃ rajaḥsaṅghātaṃ nātidavīyasi saṃmukhamapitantamapaśyat /",
  "GK19bahcar1u:237": "krameṇa ca sāmīpyopajāyamānābhivyakti tasminmahati śapharodaradhūsare rajasi payasīva makaracakraṃ plavamānaṃ puraḥ pradhāvamānena,",
  "GK19bahcar1u:238": "pralambakuṭilakacapallavaghaṭitalalāṭajajūṭakena,",
  "GK19bahcar1u:239": "dhavaladantapatrikādyutihasitakapolabhittinā,",
  "GK19bahcar1u:240": "pinaddhakṛṣṇāgurupaṅkakalkacchuraṇakṛṣṇaśabalakaṣāyakañcukena,",
  "GK19bahcar1u:241": "uttarīyakṛtaśiroveṣṭanena,",
  "GK19bahcar1u:242": "vāmaprakoṣṭhaniviṣṭaspaṣṭahāṭakakaṭakena,",
  "GK19bahcar1u:243": "dviguṇapaṭṭapaṭṭikāgāḍhagranthigrathitāsidhenunā,",
  "GK19bahcar1u:244": "anavaratavyāyāmakṛtakarkaśaśarīre,",
  "GK19bahcar1u:245": "vātahaṃriṇayūtheneva muhurmuhuḥ khamuḍḍīyamānena,",
  "GK19bahcar1u:246": "laṅghitasamaviṣamāvaṭaviṭapena,",
  "GK19bahcar1u:247": "koṇadhāriṇā,",
  "GK19bahcar1u:248": "kṛpāṇapāṇinā,",
  "GK19bahcar1u:249": "sevāgṛhītavividhavanakusumaphalamūlaparṇena,",
  "GK19bahcar1u:250": "“cala cala,",
  "GK19bahcar1u:251": "yāhi yāhi,",
  "GK19bahcar1u:252": "apasarpāpasarpa,",
  "GK19bahcar1u:253": "puraḥ prayaccha panthānam' ityanavaratakṛtakalakalena yuvaprāyeṇa,",
  "GK19bahcar1u:254": "sahasramātreṇa padātijanena sanāthamaśvavṛndaṃ sadadarśa /",
  "GK19bahcar1u:255": "madhye ca tasya sārdhacandreṇa muktāphalajālamālinā vividharatnakhaṇḍakhacitena śaṅkhakṣīraphenapāṇḍureṇa kṣīrodeneva svayaṃ lakṣmīṃ dātumāgatena gaganagatenātapatreṇa kṛtacchāyam,",
  "GK19bahcar1u:256": "acchācchenābharaṇadyutīnāṃ nivahena diśāmiva darśanānurāgalagnena cakravālenānugamyamānam,",
  "GK19bahcar1u:257": "ānitambavilambinyā mālatīśekharasrajā sakalabhuvanavijayārjitayā rūpapatākayeva virājamānam,",
  "GK19bahcar1u:258": "utsarpibhiḥ śikhaṇḍakhaṇḍikāpajharāgamaṇeraruṇairaṃśujālairadṛśyamānavanadevatāvidhṛtairbālapallavairiva pramṛjyamānamārgareṇuparuṣavapuṣam,",
  "GK19bahcar1u:259": "bakulakuḍmalamaṇḍalīmuṇḍamālāmaṇḍanamanohareṇa kuṭilakuntalastabakamālinā maulinā mīlitātapaṃ pibantamiva divasam,",
  "GK19bahcar1u:260": "paśupatijaṭāmukuṭamṛgāṅkadvitīyaśakalaghaṭitasyeva sahajalakṣmīsamāliṅgitasya lalāṭapaṭṭasya manaḥśilāpaṅkapiṅgalena lāvaṇyena limpantamivāntarikṣam,",
  "GK19bahcar1u:261": "abhinavayauvanārambhāvaṣṭambhapragalbhadṛṣṭipātatṛṇīkṛtatribhuvanasya cakṣuṣaḥ prathimnā vikacakumudakuvalayakamalasaraḥsahasrasachāditadaśadiśaṃ śaradamiva pravartayantam,",
  "GK19bahcar1u:262": "āyatanayananadīsīmāntasetubandhena lalāṭataṭaśaśimaṇiśilātalagalitena āntisalilasrotaseva drāghīyasā nāsāvaṃśena śobhamānam,",
  "GK19bahcar1u:263": "atisurabhisahakārakarpūrakakkolalavaṅgapārijātakaparimalapucā mattamadhukarakulakolāhalamu khareṇa mukhena sanandanavanaṃ vasantamivāvatārayantam,",
  "GK19bahcar1u:264": "āsannasuhṛtparihāsabhāvanottānitamukhamugdhahasitairdaśanajyotsnāsnapitadiṅmukhaiḥ punaḥpunarnabhasi saṃcāriṇaṃ candrālokamiva kalpayantam,",
  "GK19bahcar1u:265_0": "kadambamukulasthalamuktāphalayugalamadhyādhyāsitamarakatasya trikaṣṭakakarṇābharaṇasya",
  "GK19bahcar1u:265_1": "preṅkhataḥ prabhayā samutsarpantyā kṛtasakusumaharitakundapallavakarṇāvataṃsamivopalakṣyamāṇam,",
  "GK19bahcar1u:266": "āmoditamṛgamadapaṅkalikhitapatrabhaṅgabhāsvaram,",
  "GK19bahcar1u:267": "bhujayugalamuddāmamakarākrāntaśikharamiva makaraketuketoḥ daṇḍadvayaṃ dadhānam,",
  "GK19bahcar1u:268": "dhavalabrahnasūtrasīmantitaṃ sāgaramathanasāmarṣagaṅgāsrotaḥsaṃdānitamiva mandaraṃ dehamudvahantam,",
  "GK19bahcar1u:269": "karpūrakṣodamuṣṭicchuraṇapāṃśuleneva kāntoccakucacakravākayugalavipulapulinenoraḥsthalena sthūlabhujāyāmapuñjitam,",
  "GK19bahcar1u:270": "puro vistārayantamiva dikcakram,",
  "GK19bahcar1u:271_0": "purastādīṣadadhonābhinihitakakoṇakamanīyena pṛṣṭhataḥ kakṣyādhikakṣiptapallavenobhayataḥsaṃvalanaprakaṭitorutribhāgena",
  "GK19bahcar1u:271_1": "hārītaharitā nibiḍanipīḍitenādharavāsasā vibhajyamānatanutaramadhyabhāgam,",
  "GK19bahcar1u:272_0": "anavarataśramopacitamāṃsakaṭhinavikaṭamaka ramukhasaṃlagnajānubhyāmativiśālavakṣaḥsthalopalavedikottambhanaśilāstambhābhyāṃ",
  "GK19bahcar1u:272_1": "cārucandanasthāsakasthūlatarakāntibhyāmurudaṇḍābhyāmupahasantamivairāvatakarāyāmam,",
  "GK19bahcar1u:273": "atibharitorubhāravahanakhedeneva tanuhasantamivairāvatakarāyāmam,",
  "GK19bahcar1u:274": "atibharitorubhāravahanakhedeneva tanutarajaṅghākāṇḍam,",
  "GK19bahcar1u:275": "kalpapādapapallavadvayasyeva pāṭalasyobhayapārśvāvalambinaḥ pādadvayasya dolāyamānairnakhamayūkhairaśvamaṇḍanacāmaramālāmiva racayantam,",
  "GK19bahcar1u:276_0": "abhimukhamuccairudañcadbhiraticiramupariviśrāmyadbhiriva valitavikaṭaṃ patadbhiḥ",
  "GK19bahcar1u:276_1": "khuraiḥ khaṇḍitabhuvi pratikṣaṇadaśanavimuktakhaṇakhaṇāyitakharakhalīne dīrghaghrāṇalīnalālike",
  "GK19bahcar1u:276_2": "lalāṭalulitacārucāmīkaracakrame śiñjānaśātakaumbhāyānaśobhini manoraṃhasi golāṅgūlakapolakālakāyalomni",
  "GK19bahcar1u:276_3": "nīlasindhuvāravarṇe vājini mahati samārūḍham,",
  "GK19bahcar1u:277": "ubhayataḥ paryāṇapaṭṭaśliṣṭahastābhyāmāsannaparicārakābhyāṃ dodhūyamānadhavalacāmarikāyugalam,",
  "GK19bahcar1u:278": "agrataḥ paṭhato vandinaḥ subhāṣitamutkaṇṭakitakapolaphalakena lagnakarṇotpalakesarapakṣmaśakaleneva mukhaśaśinā bāvayantam /",
  "GK19bahcar1u:279": "anaṅgayugāvatāramiva darśayantam,",
  "GK19bahcar1u:280": "candramayīmiva sṛṣṭimutpādayantam,",
  "GK19bahcar1u:281": "vilāsaprāyamiva jīvalokaṃ janayantam,",
  "GK19bahcar1u:282": "anurāgamayamiva sargāntamāracayantam,",
  "GK19bahcar1u:283": "śṛṅgāramayamiva divasamāpādayantam,",
  "GK19bahcar1u:284": "rāgarājyamiva pravartayantam,",
  "GK19bahcar1u:285": "ākarṣaṇāñjanamiva cakṣuṣoḥ,",
  "GK19bahcar1u:286": "vaśīkaraṇamantramiva manasaḥ,",
  "GK19bahcar1u:287": "svasthāveśacūrṇamivendriyāṇām,",
  "GK19bahcar1u:288": "asaṃtoṣamiva kautukasya,",
  "GK19bahcar1u:289": "siddhayogamiva saubhāgyasya,",
  "GK19bahcar1u:290": "punarjanmadivasamiva manmathasya,",
  "GK19bahcar1u:291": "rasāyanamiva yauvanasya,",
  "GK19bahcar1u:292": "ekārājyamiva rāmaṇīyakasya,",
  "GK19bahcar1u:293": "kīrtistambhamiva rūpasya,",
  "GK19bahcar1u:294": "mūlakośamiva lāvaṇyasya,",
  "GK19bahcar1u:295": "puṇyakarmapariṇāmamiva saṃsārasya,",
  "GK19bahcar1u:296": "prathamāṅkuramiva kāntilatāyāḥ,",
  "GK19bahcar1u:297": "sargābhyāsaphalamiva prajāpateḥ,",
  "GK19bahcar1u:298": "pratāpamiva vibhramasya,",
  "GK19bahcar1u:299": "yaśaḥpravāhamiva vaidagdhayasya,",
  "GK19bahcar1u:300": "aṣṭādaśavarṣadeśīyaṃ yuvānamadrākṣīt /",
  "GK19bahcar1u:301": "pārśva ca tasya dvitīyamaparasaṃśliṣṭaturaṅgam,",
  "GK19bahcar1u:302": "prāṃśumuttaptatapanīyastambhākāram,",
  "GK19bahcar1u:303": "pariṇatavayasamapi vyāyāmakaṭhinakāyam,",
  "GK19bahcar1u:304": "nīcanakhaśmaśrukeśam,",
  "GK19bahcar1u:305": "śuktikhalatirm,",
  "GK19bahcar1u:306": "iṣattundilam,",
  "GK19bahcar1u:307": "romaśoraḥsthalam,",
  "GK19bahcar1u:308": "anulvaṇodāraveṣatayā jarāmapi vinayamiva śikṣayantam,",
  "GK19bahcar1u:309": "guṇānapi garimāṇamivānayantam,",
  "GK19bahcar1u:310": "mahānubhāvatāmapi śiṣyatāmivānayantam,",
  "GK19bahcar1u:311": "ācārasyāpyācāryamiva kurvāṇam,",
  "GK19bahcar1u:312": "valakṣavārabāṇadhāriṇam,",
  "GK19bahcar1u:313": "dhautadukūlapaṭṭikāpariveṣṭitamauliṃ puruṣam /",
  "GK19bahcar1u:314_0": "atha sa yuvā puroyāyināṃ yathādarśanaṃ pratinivṛtyātivismitamanasāṃ kathayatāṃ padātīnāṃ",
  "GK19bahcar1u:314_1": "sakāśādupalabhya divyākṛti tatkanyāyugalamupajātakutūhalaḥ pratūrṇaturago didṛkṣustaṃ",
  "GK19bahcar1u:314_2": "latāmaṇḍapoddeśamājagāma /",
  "GK19bahcar1u:315": "dūrādeva ca turagādavatatāra /",
  "GK19bahcar1u:316": "nivāritaparijanaśca tena dvitīyena sādhunā sahacaraṇābhyāmeva savinayamupasasarpa /",
  "GK19bahcar1u:317": "kṛtopasaṃgrahaṇau tau sāvitrī samaṃ sarasvatyā kisalayāsanadānādinā sakusumaphalārghyāvasānena vanavāsocitenātithyena yathākramamupajagrāha /",
  "GK19bahcar1u:318": "āsīnayāśca tayorāsīna nāticiramiva sthitvā taṃ dvitīyaṃ pravayasamuddiśyāvādīt--“ārya,",
  "GK19bahcar1u:319": "sahajalajjādhanasya pramadājanasya prathamābhibhāṣaṇamaśālīnatā,",
  "GK19bahcar1u:320": "viśeṣato vanamṛgīmugdhasya kulakumārījanasya /",
  "GK19bahcar1u:321": "kevalamiyamālokanakṛtārthāya cakṣuṣe spṛhayantī prerayatyudantaśravaṇakutūhalinī śrotravṛttiḥ /",
  "GK19bahcar1u:322": "prathamadarśane copāyanamivopanayati sajjanaḥ praṇayam /",
  "GK19bahcar1u:323": "apragalbhamapi janaṃ prabhavatā praśrayeṇārpitaṃ mano madhviva vācālayati /",
  "GK19bahcar1u:324": "ayatnenaivātinamre sādhau dhanuṣīva guṇaḥ parāṃ koṭimāropayati visrambhaḥ /",
  "GK19bahcar1u:325": "janayanti ca vismayamatidhīradhiyāmapyadṛṣṭapūrvā dṛśyamānā jagati sraṣṭuḥ sṛṣṭyatiśayāḥ /",
  "GK19bahcar1u:326": "yatastribhuvanābhibhāvi rūpamidamasya mahānubhāvasya /",
  "GK19bahcar1u:327": "saujanyaparatantrā ceyaṃ devānāṃpriyasyātibhadratā kārayati kathāṃ na tu yuvatijanasahotthā taralatā /",
  "GK19bahcar1u:328": "vatkathayāgamanenāpuṇyabhākkatamo vijṛmbhitavirahavyathaḥ śūnyatāṃ nīto deśaḥ?",
  "GK19bahcar1u:329": "kva vā gantavyam?",
  "GK19bahcar1u:330": "ko vāyamapahṛtaharahuṅkārāhaṅkāro 'para ivānanyajo yuvā?",
  "GK19bahcar1u:331": "kiṃnāmno vā samṛddhatapasaḥ piturayamamṛtavarṣī kaustubhamaṇiriva haterhṛdayamāhlādayati?",
  "GK19bahcar1u:332": "kā cāsya tribhuvananamasyā vibhātasaṃdhyeva mahatastejeso jananī?",
  "GK19bahcar1u:333": "kāni vāsya puṇya bhāñji bhajantyabhikyāmakṣarāṇi?",
  "GK19bahcar1u:334": "āryaparijñāne 'pyayameva kramaḥ kautukānurodhino hṛdayasya' ityuktavatyāṃ tasyāṃ prakaṭitaśrayo 'sau prativyājahāra--“āyuṣmati,",
  "GK19bahcar1u:335": "satāṃ hi priyaṃvadatā kulavidyā /",
  "GK19bahcar1u:336": "na kevalamānanaṃ hṛdayamapi ca te candramayamiva sudhāśīkaraśītalairāhlādayati vacobhiḥ /",
  "GK19bahcar1u:337": "saujanyajanmabhūmayo bhūyasā śūbhana sajjananirmāṇaśilpakalā iva bhāvadṛśyo dṛśyante /",
  "GK19bahcar1u:338": "dūre tāvadanyonyasyābhilapanamabhijātaiḥ saha dṛśo 'pi miśrībhūtā mahatīṃ bhūmimāropayanti /",
  "GK19bahcar1u:339": "śrūyatām--ayaṃ khalu bhūṣaṇaṃ bhārgavavaṃśasya bhagavato bhūrbhuvaḥsvastritayatilakasya,",
  "GK19bahcar1u:340": "adabhraprabhāvastambhitajambhāribhujastambhasya,",
  "GK19bahcar1u:341": "surāsuramukuṭamaṇiśilāśayanadurlalitapādapaṅkeruhasya,",
  "GK19bahcar1u:342": "nijatejaḥprasarapluṣṭapulomnaścyavanasya bahirvṛttijīrvitaṃ dadhīco nāma tanayaḥ /",
  "GK19bahcar1u:343": "janyanyasya jitajagato 'nekapārthivasahasrānuyātasya śaryātasya sutā rājaputrī tribhuvanakanyāratnaṃ sukanyā nāma /",
  "GK19bahcar1u:344": "tāṃ khalu devīmantarvatnīṃ viditvā vaijanane māsi prasavāya pitā patyuḥ pārśvātsvagṛhamānāyayata /",
  "GK19bahcar1u:345": "asūta ca sā tatra devī dīrghāyuṣamenam /",
  "GK19bahcar1u:346": "avardhatānehasā ca tatraivāyamānanditajñātivargo bālastārakarāja iva rājīvalocano rājagṛhe /",
  "GK19bahcar1u:347": "bhartṛbhavanamāgacchantyāmapi duhitari nāsecanakadarśanamimamamuñcanmātāmaho manovinodanaṃ naptāram /",
  "GK19bahcar1u:348": "aśikṣatāyaṃ tatraiva, sarpā vidyāḥ sakalāśca kalāḥ /",
  "GK19bahcar1u:349": "kālena copārūḍhayauvanamimamālokyāhamivāsāvapyanubhavatu mukhakamalāvalokanānandamasyeti mātāmahaḥ kathaṅkathamapyenaṃ piturantikamadhunā vyasarjayet /",
  "GK19bahcar1u:350": "māmapi tasyaiva devasya sugṛhītanāmnaḥ śaryātasyājñākāriṇaṃ vikukṣināmānaṃ bhṛtyaparamāṇumavadhārayatu bhavatī /",
  "GK19bahcar1u:351": "pituḥ pādamūlamāyāntaṃ mayā sābhisāramakarotsvāmī /",
  "GK19bahcar1u:352": "taddhi naḥ kulakramāgataṃ rājakulam /",
  "GK19bahcar1u:353": "uttamānāṃ ca cirantanatā janayatyanujīvinyapi jane kiyanmātramapi mandākṣam /",
  "GK19bahcar1u:354": "akṣīṇaḥ khalu dākṣiṇyakośo mahatām /",
  "GK19bahcar1u:355": "etaśca gavyūtimātramiva pāreśoṇaṃ tasya bhagavataścyavanasya svanāmnā nirmitavyapadeśaṃ cyāvanaṃ nāma caitrarathakalpaṃ kānanaṃ nivāsaḥ /",
  "GK19bahcar1u:356": "tadavadhireveyaṃ nau yātrā /",
  "GK19bahcar1u:357": "yadi ca vo gṛhītakṣaṇaṃ dākṣiṇyamanavahelaṃ vā hadayamasmākamupari bhūmirvā prasādānāmayaṃ janaḥ śravaṇārhe vā,",
  "GK19bahcar1u:358": "tato na vimānanīyo 'yaṃ naḥ prathamaḥ praṇayaḥ kutūhalasya /",
  "GK19bahcar1u:359": "vayamapi śuśrūṣavo vṛttāntamāyuṣmatyoḥ /",
  "GK19bahcar1u:360": "neyamākṛtirdivyatāṃ vyabhicarati /",
  "GK19bahcar1u:361": "gotranāmanī tu śrotumabhilaṣati nau hṛdayam /",
  "GK19bahcar1u:362": "tatkathaya katamo vaṃśaḥ spṛhaṇīyatāṃ janmanā gītaḥ /",
  "GK19bahcar1u:363": "kā ceyamatrabhavatī bhavatyāḥ samīpe samavāya iva virodhināṃ padārthānām /",
  "GK19bahcar1u:364": "tathā hi,",
  "GK19bahcar1u:365": "sannihitabālāndhakārā bhāsvanmūrtiśca,",
  "GK19bahcar1u:366": "puṇḍarīkamukhī hariṇalocanā ca,",
  "GK19bahcar1u:367": "bālātapaprabhādhārā kumudahāsinī ca,",
  "GK19bahcar1u:368": "kalahaṃsasvanā samunnatapayodharā ca,",
  "GK19bahcar1u:369": "kamalakomalakarā himagiriśilāpṛthunitambā ca,",
  "GK19bahcar1u:370": "karabhorurvilambitagamanā ca,",
  "GK19bahcar1u:371": "amuktakumārabhāvā snigdhatārakā ca' iti /",
  "GK19bahcar1u:372": "sā tvāvādīt--“ārya, śroṣyasi kālena /",
  "GK19bahcar1u:373": "bhūyaso divasānatra sthātumabhilaṣati nau hṛdayam /",
  "GK19bahcar1u:374": "alpīyāṃścāyamadhvā /",
  "GK19bahcar1u:375": "paricaya eva prakaṭīkariṣyati /",
  "GK19bahcar1u:376": "āryeṇa na vismaraṇīyo 'yamanuṣaṅgadṛṣṭo janaḥ' itya bhidhāya tūṣṇīmabhūt /",
  "GK19bahcar1u:377": "dacīcastu navāmbhobharagabhīrāmbhodharadhvānanibhayā bhāratyā nartayanvanalatābhavanabhājo bhujaṅgabhujaḥ sudhīramuvāca--“ārya,",
  "GK19bahcar1u:378": "kariṣyati prasādamāryārādhyamānā /",
  "GK19bahcar1u:379": "paśyāmastāvattātam /",
  "GK19bahcar1u:380": "uttiṣṭha /",
  "GK19bahcar1u:381": "ṣajāmaḥ' iti /",
  "GK19bahcar1u:382": "tatheti ca tenābhyanujñātaḥ śanakairutthāya kṛtanamaskṛtiruccacāla /",
  "GK19bahcar1u:383": "turagārūḍhaṃ ca taṃ prayāntaṃ sarasvatī suciramuttambhitapakṣmaṇā niścalatārakeṇa likhiteneva cakṣuṣā vyalokayat /",
  "GK19bahcar1u:384": "uttīrya ca śoṇama cireṇaiva kālena dadhīcaḥ piturāśramapadaṃ jagāma /",
  "GK19bahcar1u:385": "gata ca tasminsā tāmeva diśamālokayantī suciramatiṣṭhat /",
  "GK19bahcar1u:386": "kṛcchrādiva ca saṃjahāra dṛśam /",
  "GK19bahcar1u:387": "atha muhūrtamātramiva sthitvā smṛtvā ca tāṃ tasya rūpasapadaṃ punaḥpunarvyasma yatāsyā hṛdayam /",
  "GK19bahcar1u:388": "bhūyo 'pi cakṣurākakāṅkṣa taddarśanam /",
  "GK19bahcar1u:389": "avaśeva kenāpyanīyata tāmeva diśaṃ dṛṣṭiḥ /",
  "GK19bahcar1u:390": "aprihatamapi manastenaiva sādhaṃmagāt ajāyata ca navapallava iva bālavanalatāyāḥ kuto 'pyasyā anurāgaścetasi /",
  "GK19bahcar1u:391": "tataḥ prabhṛti ca sālasyeva śūnyeva sanidreva dikasamanayat /",
  "GK19bahcar1u:392": "aratamupayāti ca pratyakparyastamaṇḍale lāṅgalikāstabakatāmratviṣi kamalinīkāmuke kaṭhorasālasaśiraḥśoṇaśociṣi sāvitre trayīmaye tejasi,",
  "GK19bahcar1u:393": "taruṇataratamālaśyāmale ca malinayati vyoma vyomavyāpini timirasaṃcaye,",
  "GK19bahcar1u:394_0": "saṃcaratsiddhasundarīnūpuraravānusāriṇi ca mandaṃ mandaṃ mandākinīhaṃsa iva samutsarpati",
  "GK19bahcar1u:394_1": "śaśini gaganatalam kṛtasaṃdhyāpraṇāmā niśāmukha eva nipatya vimuktāṅgī pallavaśayane tasthau /",
  "GK19bahcar1u:395": "sāvitryapi kṛtvā yathākriyamāṇaṃ sāyantanaṃ kriyākalāpamucite śayanakāle kisalayaśayanamabhajata jātanidrā ca suṣvāpa /",
  "GK19bahcar1u:396": "itarā tu muhurmuhuraṅgavalanairvilulitakisalayaśayanatalā nimīlitanayanāpi nālabhata nidrām /",
  "GK19bahcar1u:397": "acintayacca--“martyalokaḥ khalu sarvalokānāmupari,",
  "GK19bahcar1u:398": "yasminnevaṃvidhāni bhavati tribhuvanabhūṣaṇāni sakalaguṇagrāmagurūṇi ratnāni /",
  "GK19bahcar1u:399": "tathā hi--tasya mukhalāvaṇyapravāhasya niṣyandabindurinduḥ /",
  "GK19bahcar1u:400": "tasya ca cakṣuṣo vikṣepāḥ kumudakuvalayakamalākārāḥ /",
  "GK19bahcar1u:401": "tasya cādharamaṇerdīdhitayo vikasitabandhakavanarājayaḥ /",
  "GK19bahcar1u:402": "tasya cāṅgasya parabhāgopakaraṇamanaṅgaḥ /",
  "GK19bahcar1u:403": "puṇyabhāñji tāni cakṣūṃṣi cetāṃsi yauvanāni vā straiṇāni, yeṣāmasāvaviṣayo darśanasya /",
  "GK19bahcar1u:404": "kṣaṇaṃ nu darśayatā ca tamanyajanmaniteneva me phalitamadharmeṇa /",
  "GK19bahcar1u:405": "kā pratipattiridānīm?' iti cintayantyeva kathaṅkathamapyupajātanidrā cirātkṣaṇamaśeta /",
  "GK19bahcar1u:406": "suptāpi ca tameva dīrghalocanaṃ dadarśa /",
  "GK19bahcar1u:407": "svapnāsāditadvitīyadarśanā cākarṇākṛṣṭakārmukeṇa manasi nirdayamatāḍyata makarakenunā /",
  "GK19bahcar1u:408": "pratibuddhāyā madanaśarāhatāyāśca tasyā vārtāmivopalabdhumaratirājagāma /",
  "GK19bahcar1u:409": "tathā hi--tataḥ prabhṛti kusumadhūlidhavalābhirvanalatābhistāḍitāpi vedanāmadhatta /",
  "GK19bahcar1u:410": "mandamandamārutavidhuteḥ kusumarajobhiradūṣitalocanāpyaśrujalaṃ mumoca /",
  "GK19bahcar1u:411": "haṃsapakṣatālavṛntavātavrātavitataiḥ śoṇaśīkarairasiktāpyārdratāmagāt /",
  "GK19bahcar1u:412": "preṅkhatkādambamithunābhiranūḍhāpyaghūrṇata vanakamalinīkalloladolābhiḥ /",
  "GK19bahcar1u:413": "vighaṭamānacakravākayugalavisṝṣṭairaspṛṣṭāpi śyāmatāmāsasāda virahaniḥśvāsadhūmaiḥ /",
  "GK19bahcar1u:414": "puṣpadhūlidhūsarairadaṣṭāpi vyaceṣṭa madhu karakulaiḥ /",
  "GK19bahcar1u:415": "atha gaṇarātrāpagame nivartamānastenaiva vartmanā taṃ deśaṃ samāgatya tathaiva nivāritaparijanaśchatradhāradvitīyo vikukṣirḍuḍhauke /",
  "GK19bahcar1u:416": "sarasvatī tu taṃ dūrādeva saṃmukhamāgacchantaṃ prītyā sasaṃbhramamutthāya vanamṛgīvodgrīvā vilokayantī mārgapariśrāntamasnapayadiva dhavalitadaśadiśā dṛśā /",
  "GK19bahcar1u:417": "kṛtāsanaparigrahaṃ tu taṃ prītyā sāvitrī papraccha--“ārya, kaccit kuśalī kumāraḥ?' iti /",
  "GK19bahcar1u:418": "so 'bravīt--“āyuṣmati, kuśalī /",
  "GK19bahcar1u:419": "smarati ca bhavatyoḥ /",
  "GK19bahcar1u:420": "kevalamamīṣu divaseṣu tanīyasīmiva tanu bibharti /",
  "GK19bahcar1u:421": "avijñāyamānanimittāṃ ca śūnyatāmivādhatte /",
  "GK19bahcar1u:422": "api ca /",
  "GK19bahcar1u:423": "anvakṣamāgamiṣyatyeva mālatīti nāmnā bāṇinī vārtāṃ vo vijñātum /",
  "GK19bahcar1u:424": "ucchvasita hi sā kumārasya' iti /",
  "GK19bahcar1u:425": "tacchrutvā punarapi /",
  "GK19bahcar1u:426": "sāvitrī samabhāṣata--“atimahānubhāvaḥ khalu kumāro yenaivanamavijñāyamāne kṣaṇadṛṣṭe 'pi jane paricitimanubadhnāti /",
  "GK19bahcar1u:427": "tasya hi gacchato yadṛcchayā kathamapyaṃsukamiva mārgalatāsu mānasamasmāsu muhūrtamāsaktamāsīt /",
  "GK19bahcar1u:428": "aśūnyaṃ hi saujanyamābijātyena vaḥ svāmisūnoḥ /",
  "GK19bahcar1u:429": "alasaḥ khalu loko yadevaṃ sulabhasauhārdāni yena kenacinna krīṇāti mahatāṃ manāṃsi /",
  "GK19bahcar1u:430": "so 'yamaudāryātiśayaḥ so 'pi mahātmanāmitarajanadurlabho yenopakaraṇīkurvanti tribhuvanam' iti /",
  "GK19bahcar1u:431": "vikukṣistūccāvacairālāpaiḥ suciramiva sthitvā yathābhilaṣitaṃ deśamayāsīt /",
  "GK19bahcar1u:432": "aparedyurudyati bhagavati dyumaṇāvuddāmadyutāvabhidrutatārake tiraskṛtatamasi tāmarasavyāsavyasanini sahasraraśmau śoṇamutīryāyāntī,",
  "GK19bahcar1u:433": "taraladehaprabhāvitānacchalenātyacchaṃ sakalaṃ śoṇasalilamivānayantīṃ,",
  "GK19bahcar1u:434": "sphuṭitātimuktakakusumastabakasamatviṣi saṭāle mahati mṛgapatāviva gaurī turaṅgame sthita,",
  "GK19bahcar1u:435": "salīlamurobandhāropitasya tiryagutkarṇaturagākarṇya,",
  "GK19bahcar1u:436_0": "mānanūpurapaṭuraṇitasyātibahalena piṇḍālaktakena pallavitasya kuṅkumapiñjaritapṛṣṭhasya",
  "GK19bahcar1u:436_1": "caraṇayugalasya prasaradbhiratilohitaiḥ prabhāpravāhairubhayatastāḍanadohadalobhāgatāni",
  "GK19bahcar1u:436_2": "kisalayitāni raktāśokavanānīvākarṣayantī,",
  "GK19bahcar1u:437": "sakalajīvanalokahṛdayahaṭhaharaṇāghoṣaṇayeva raśanayā śiñjānajaghanasthalā,",
  "GK19bahcar1u:438": "dhautadhavalanetranirmitena nirmokalaghutareṇāprapadīnena kañcukena tirohitatanulatā,",
  "GK19bahcar1u:439": "chātakañcukāntaradṛśyamānairāśyānacandanadhavalairavayavaiḥ svacchasalilābyantaravibhāvyamānamṛṇālakāṇḍeva sarasī,",
  "GK19bahcar1u:440": "kusumbharāgapāṭalaṃ pulakabandhacitraṃ caṇḍātakamantaḥsphuṭaṃ sphaṭikabhūmiriva ratnanidhānamādadhānā,",
  "GK19bahcar1u:441": "hāreṇāmalakīphalanistulamuktāphalena sphuritasthūlagrahagaṇaśārā śāradīva śvetaviralajaladharapaṭalāvṛtā dyauḥ,",
  "GK19bahcar1u:442": "kucapūrṇakalaśayorupari ratnaprālambamālikāmaruṇaharitakiraṇakisalayinīṃ kasyāpi puṇyavato hṛdayapraveśavanamālikāmiva baddhāṃ dhārayantī,",
  "GK19bahcar1u:443": "prakoṣṭhaniviṣṭasyaikasya hāṭakakaṭakasya marakatamakaravedikāsanāthasya haritīkṛtadigantābhirmaṃyūkhasaṃtatibhiḥ sthalakamalinībiriva lakṣmīśaṅkhayānugamyamānā,",
  "GK19bahcar1u:444": "atibahalatāmbūlakṛṣṇikāndhakāritenādharasaṃpuṭena mukhaśaśipītaṃ sasaṃdhyārāgaṃ timiramiva vamantī,",
  "GK19bahcar1u:445": "vikacanayanakuvalayakutūhalālīnayālikulasaṃhatyā nīlāṃśukajālikayeva niruddhādhavadanā,",
  "GK19bahcar1u:446": "nīlīrāganihitanīlimnā śikhidyotamānā,",
  "GK19bahcar1u:447": "bakulaphalānukāriṇībhistisṛbhirmuktābhiḥ kalpitena bālikāyugalenādhomukhenālokajalavarṣiṇā siñcantīvātikomale bhujalate,",
  "GK19bahcar1u:448": "dakṣiṇakarṇāvataṃsitayā ketakīgarbhapalāśalekhayā rajanikarajihvālatayevalāvaṇyalobhena lihyamānakapolatalā,",
  "GK19bahcar1u:449": "tamālaśyāmalena mṛgamadāmodaniṣyadinā tilakabindunā mudritamiva manobhavasarvasvaṃ vadanamudvahantī,",
  "GK19bahcar1u:450": "lalāṭalāsakasya sīmantacumbinaścaṭulātilakamaṇerudañcatā caṭulenāṃśujāleneva raktāṃśukeneva kṛtaśirāvaguṇṭhanā,",
  "GK19bahcar1u:451": "pṛṣṭhapreṅkhadanādarasaṃyamanaśithilajūṭikābandhā nīlacāmarāvakūlinīva,",
  "GK19bahcar1u:452": "cūḍāmaṇimakarikāsanāthā makaraketupatākeva kuladevateva candramasaḥ,",
  "GK19bahcar1u:453": "punaḥsañjīvanauṣadhiriva puṣpadhanuṣaḥ,",
  "GK19bahcar1u:454": "veleva rāgasāgarasya,",
  "GK19bahcar1u:455": "jyotsneva yauvanacandrodayasya,",
  "GK19bahcar1u:456": "mahānadīva ratirasāmṛtasya,",
  "GK19bahcar1u:457": "kusumodgatiriva suratataroḥ,",
  "GK19bahcar1u:458": "bālavidyeva vaidagdhyasya,",
  "GK19bahcar1u:459": "kaumudīva kānteḥ,",
  "GK19bahcar1u:460": "dhṛtiriva dhairyasya,",
  "GK19bahcar1u:461": "guruśāleva gauravasyabījabhūmiriva vinayasya,",
  "GK19bahcar1u:462": "goṣṭhīva guṇānām,",
  "GK19bahcar1u:463": "manasviteva mahānubhāvatāyāḥ,",
  "GK19bahcar1u:464": "tṛptiriva tāruṇyasya,",
  "GK19bahcar1u:465_0": "kuvalayadaladāmadīrghalocanayā pāṭalādharayā kundakuḍhmalasphuṭadaśanayā śirīṣamālāsukumārabhujayugalayā",
  "GK19bahcar1u:465_1": "kamalakomalakarayā bakulasurabhiniḥśvasitayā campakāvadātadehayā kusumamayyeva tāmbūlakaraṇḍavāhinyā",
  "GK19bahcar1u:465_2": "mālatī samadṛśyata /",
  "GK19bahcar1u:466": "dūrādeva ca dadhīcapremṇā sarasvatyā luṇṭhiteva manorathaiḥ,",
  "GK19bahcar1u:467": "ākṛṣṭeva kutūhalena,",
  "GK19bahcar1u:468": "pratyudgatevotphalikābhiḥ,",
  "GK19bahcar1u:469": "āliṅgitevotkaṇṭhayā,",
  "GK19bahcar1u:470": "antaḥpraveśiteva hṛdayena,",
  "GK19bahcar1u:471": "snapitevānandāśrubhiḥ,",
  "GK19bahcar1u:472": "vilipteva smitena,",
  "GK19bahcar1u:473": "vījitevocchvasitaiḥ,",
  "GK19bahcar1u:474": "ācchāditeva cakṣuṣā,",
  "GK19bahcar1u:475": "amyarciteva vadanapuṇḍarīkeṇa,",
  "GK19bahcar1u:476": "sakhīkṛtevāśayā savidhamupayayau /",
  "GK19bahcar1u:477": "avatīrya ca dūrādevānatena mūrdhnā praṇāmamakarot /",
  "GK19bahcar1u:478": "āliḍgitā ca tābhyāṃ savinayamupāviśat /",
  "GK19bahcar1u:479": "sapraśrayaṃ tābhyāṃ saṃbāṣitā ca puṇyabhājanamātmānamamanyata /",
  "GK19bahcar1u:480": "akathayacca dadhīcasaṃdiṣṭaṃ śirasi nihitenāñjalinā namaskāram /",
  "GK19bahcar1u:481": "agṛhṇāccākarataḥ prabhṛtyagrāmyatayā taistaratipeśalairālāpaiḥ sāvitrīsarasvatyormanasī /",
  "GK19bahcar1u:482": "krameṇa cātīte madhyandinasamaye śoṇamavatīrṇāyāṃ sāvitryāṃ snātumutsāritaparijanā sākūteva mālatī kusumasrastaśāyinīṃ samupasṛtya sarasvatīmābabhāṣe--devi,",
  "GK19bahcar1u:483": "vijñāpyaṃ naḥ kiñcidasti rahasi /",
  "GK19bahcar1u:484": "yato muhūrtamavadhānadānena prasādaṃ kriyamāṇamicchāmi' iti /",
  "GK19bahcar1u:485": "sarasvatī tu dadhīcasadeśāśaṅkinī kiṃ vakṣyatīti stananihitavāmakaranakharakiraṇadanturitamudbhidyamānakutūhalāṅkuranikaramiva hṛdayamuttarīyakūlavalkalaikadeśena saṃchādayantī,",
  "GK19bahcar1u:486": "galatāvataṃsapallavena śrotuṃ śravaṇeneva kutūhalāddhāvamānenāvirataśvāsasaṃdohadolāyitāṃ jīvitāśāmiva samāsannataruṇatarulatāmavalambamānā,",
  "GK19bahcar1u:487": "samutphullasya mukhaśaśino lāvaṇyapravāheṇa śṛṅgārarasenevāplāvayantī sakalaṃ jīvalokam,",
  "GK19bahcar1u:488": "śayanakusumaparimalalagnairmadhukarakadambakairmadanānaladāhaśyāmalairmanorathairiva nirgatya mūrtairutkṣipyamāṇā,",
  "GK19bahcar1u:489": "kusumaśayanīyātsmaraśarasaṃjvariṇī,",
  "GK19bahcar1u:490": "mandaṃ mandamudāgāt /",
  "GK19bahcar1u:491": "“upāṃśu kathaya' iti kapolatalanatibimbitāṃ lajjayā karṇamūlamiva mālatīṃ praveśayantī madhurayā girā sudhīramuvāca--“sakhi mālati,",
  "GK19bahcar1u:492": "kimarthamevamabhidadhāsi?",
  "GK19bahcar1u:493": "kāhamavadhānadānasya śarīrasya prāṇānāṃ vā?",
  "GK19bahcar1u:494": "sarvasyāprāryito 'pi prabhavatyevātivelaṃ cakṣuṣyo janaḥ /",
  "GK19bahcar1u:495": "sā na kācidyā na bhavasi me svasā sakhī praṇayinī prāṇasamā ca /",
  "GK19bahcar1u:496": "niyujyatāṃ yāvataḥ kāryasya kṣamaṃ kṣodīyasī garīyasī vā śarīrakamidam /",
  "GK19bahcar1u:497": "anavaskaramāśravaṃ tvayi hṛdayam /",
  "GK19bahcar1u:498": "prītyā pratisarā vidheyāsmi te /",
  "GK19bahcar1u:499": "vyāvṛṇu varavarṇini, vivakṣitam' iti /",
  "GK19bahcar1u:500": "sā tvavādīt--“devi,",
  "GK19bahcar1u:501": "jānāsyeva mādhuryaṃ viṣayāṇām,",
  "GK19bahcar1u:502": "lolupatāṃ cendriyagrāmasya,",
  "GK19bahcar1u:503": "unmāditāṃ ca navayauvanasya,",
  "GK19bahcar1u:504": "pāriplavatāṃ ca manasaḥ /",
  "GK19bahcar1u:505": "prakhyātaiva manmathasya durnivāratā /",
  "GK19bahcar1u:506": "ato na māmupālambhenopasthātumahasi /",
  "GK19bahcar1u:507": "na ca bāliśatā capalatā cāraṇatā vā vācālatāyāḥ kāraṇam /",
  "GK19bahcar1u:508": "na kiñcinna kārayatyasādhāraṇā svāmibhaktiḥ /",
  "GK19bahcar1u:509": "sā tvaṃ devi,",
  "GK19bahcar1u:510": "yadaiva dṛṣṭāsi devena tata evārabyāsya kāmo guruḥ,",
  "GK19bahcar1u:511": "candramā jīviteśaḥ,",
  "GK19bahcar1u:512": "malayamaruducchvāsahetuḥ,",
  "GK19bahcar1u:513": "ādhayo 'ntaraṅgasthāneṣu,",
  "GK19bahcar1u:514": "saṃtāpaḥ,",
  "GK19bahcar1u:515": "paramasuhṛt,",
  "GK19bahcar1u:516": "prajāgara āptaḥ,",
  "GK19bahcar1u:517": "manorathāḥ sarvagatāḥ,",
  "GK19bahcar1u:518": "niḥśvāsā vigrahāgresarāḥ,",
  "GK19bahcar1u:519": "mṛtyuḥ pārśvavartī,",
  "GK19bahcar1u:520": "raṇaraṇakaḥ saṃcārakaḥ saṃkalpā buddhyupadeśavṛddhāḥ /",
  "GK19bahcar1u:521": "kiñca vijñāpayāmi /",
  "GK19bahcar1u:522": "anurūpo deva ityātmasaṃbhāvanā,",
  "GK19bahcar1u:523": "śīlavāniti prakramaviruddham,",
  "GK19bahcar1u:524": "dhora ityavasthāviparītam,",
  "GK19bahcar1u:525": "subhaga iti tvadāyattam,",
  "GK19bahcar1u:526": "sthiraprītiriti nipuṇopakṣepaḥ,",
  "GK19bahcar1u:527": "jānāti sevitumityasvāmibāvocitam,",
  "GK19bahcar1u:528": "icchati dāsabhāvamāmaraṇātkartumiti dhūrtālāpaḥ,",
  "GK19bahcar1u:529": "bhavanasvāminī bhavetyupapralobhanam,",
  "GK19bahcar1u:530": "puṇyabhāginī bhajati bhartāraṃ tādṛśamiti svāmipakṣapātaḥ,",
  "GK19bahcar1u:531": "tvaṃ tasya mṛtyurityapriyam,",
  "GK19bahcar1u:532": "aguṇajñāsītyadhikṣepaḥ,",
  "GK19bahcar1u:533": "svapne 'pyasya bahuśaḥ kṛtaprasādāsītyasākṣikam,",
  "GK19bahcar1u:534": "prāṇarakṣārthamarthayata iti kātaratā,",
  "GK19bahcar1u:535": "tatra gamyatāmityājñā,",
  "GK19bahcar1u:536": "vārito 'pi balādāgacchatīti paribhavaḥ /",
  "GK19bahcar1u:537": "tadevamagocare girāmasīti śrutvā devī pramāṇam' ityabhidhāya tūṣṇīmabhūta /",
  "GK19bahcar1u:538": "atha sarasvatī prītivisphāritena cakṣuṣā pratyavādīta-“ayi, na śaknomi bahu bāṣitum /",
  "GK19bahcar1u:539": "eṣāsmi te smitavādini vacasi sthitā /",
  "GK19bahcar1u:540": "gṛhyantāmamī prāṇāḥ' iti /",
  "GK19bahcar1u:541": "mālatī tu devi,",
  "GK19bahcar1u:542": "yadājñāpayasi,",
  "GK19bahcar1u:543": "atiprasādāya' iti vyāhṛtya praharṣaparavaśā praṇamya prajavinā turageṇa tatāra śoṇam /",
  "GK19bahcar1u:544": "agācca dadhīcamānetu cyavanāśramapadam /",
  "GK19bahcar1u:545": "itarā tu sakhīsnehena sāvitrīmapi viditavṛttāntāmakarot /",
  "GK19bahcar1u:546": "utkaṇṭhābhārabhṛtā ca tāmyatā cetasā kalpāyitaṃ kathaṅkathamapi divasaśeṣamanaiṣīt /",
  "GK19bahcar1u:547": "astamupagate ca bhagavati gabhastimati,",
  "GK19bahcar1u:548": "stimitataramavatarati tamasi,",
  "GK19bahcar1u:549_0": "prahasitāmiva sitāṃ diśaṃ paurandarīṃ darīmiva kesariṇi muñcati candramasi sarasvatī",
  "GK19bahcar1u:549_1": "śucini cīnāṃśukasukumāratare taraṅgiṇi dugūlakomalaśayana iva śoṇasaikate samupaviṣṭā",
  "GK19bahcar1u:549_2": "svapnakṛtaprārthanā pādapatanalagnāṃ dadhīcacaraṇanakhacandrikāmiva lalāṭikāṃ dadhānā,",
  "GK19bahcar1u:550": "gaṇḍasthalādarśapratibimbatena “cāruhāsini,",
  "GK19bahcar1u:551": "ayamasāvāhṛto hṛdayadayito janaḥ' iti śravaṇasamīpavartinā nivedyamānamadanasaṃdeśevendunā,",
  "GK19bahcar1u:552": "vikīryamāṇanakhakiraṇacakravālena vālavyajanīkṛtacandrakalākalāpeneva kareṇa vījayantī svedinaṃ kapolapaṭṭam,",
  "GK19bahcar1u:553_0": "“atra dadhīcādṛte na kenacitpraveṣṭavyam' iti tiraśvīnaṃ cittabhuvā pātitāṃ vilāsavetralatāmiva",
  "GK19bahcar1u:553_1": "bālamṛṇālikāmadhistanaṃ stanayantī kathamapi hṛdayena vahanti pratipālayāmāsa āsīccāsyā",
  "GK19bahcar1u:553_2": "manasi--“ahamapi nāma sarasvatī yatrāmunā manaujanmanā jānatyeva paravaśīkṛtā /",
  "GK19bahcar1u:554": "tatra kā gaṇanetarāsu tapasvinīṣvatitaralāsu taruṇīṣu' iti /",
  "GK19bahcar1u:555": "ājagāma ca madhumāsa iva surabhigandhavāhaḥ,",
  "GK19bahcar1u:556": "haṃsa iva kṛtamṛṇāladhṛtiḥ,",
  "GK19bahcar1u:557": "śikhaṇḍīva ghanaprītyunmukhaḥ,",
  "GK19bahcar1u:558": "malayānila ivāhitasarasacandanaghavalatanulatotkampaḥ,",
  "GK19bahcar1u:559": "kṛṣyamāṇa iva kṛtakarakacagraheṇa grahapatinā,",
  "GK19bahcar1u:560": "preryamāṇa iva kandarpoddīpanadakṣeṇa dakṣiṇānilena,",
  "GK19bahcar1u:561": "uuhyamāna ivotkalikābahulena ratisarasena,",
  "GK19bahcar1u:562": "parimalasaṃpātinā madhupapaṭalena paṭeneva nīlenācchāditāṅgayaṣṭiḥ,",
  "GK19bahcar1u:563": "antaḥsphuratā mattamadanakarikarṇaśahkhāyamānena pratimendunā prathamasamāgamavilāsavilakṣasmiteneva dhavalīkriyamāṇaikakapolodaro mālatīdvitīyo dadhīcaḥ /",
  "GK19bahcar1u:564": "āgatya ca hṛdayagatadayitānūpuraravavimiśrayeva haṃsagadgadayā girā kṛtasaṃbhāṣaṇo yathā manmathaḥ samājñāpayati,",
  "GK19bahcar1u:565": "yathā yauvanamupadiśati,",
  "GK19bahcar1u:566": "yathā vidagdhatādhyāpayati,",
  "GK19bahcar1u:567": "yathānurāgaḥ śikṣayati,",
  "GK19bahcar1u:568": "tathā tāmabhirāmāṃ rāmāmaramayat /",
  "GK19bahcar1u:569": "upajātavisrambhā cātmānamakathayadasya sarasvatī /",
  "GK19bahcar1u:570": "tena tu sārdhamekadivasamiva saṃvatsaramadhikamanayat /",
  "GK19bahcar1u:571": "atha daivayogātsarasvatī babhāra garbham /",
  "GK19bahcar1u:572": "asūta cānehasā sarvalakṣaṇābhirāmaṃ tanayam /",
  "GK19bahcar1u:573": "tasmai ca jātamātrāyaiva “samyaksarahasyāḥ sarvevedāḥ sarvāṇi ca śāstrāṇi sakalāśca kalā matprabhāvātṝ svayamāvirbhaviṣyanti' iti varamadātṝ /",
  "GK19bahcar1u:574": "sadbhartṛślāghayā darśayitumiva hṛdayenādāya dadhīcaṃ pitāmahādeśātsamaṃ sāvitryā punarapi brahnalokamāruroha /",
  "GK19bahcar1u:575_0": "gatāyāṃ ca tasyāṃ dadhīco 'pi hṛdaye hrādinyevābhihato bhārgavavaṃśasaṃbhūtasya bhrāturbrāhnaṇasya",
  "GK19bahcar1u:575_1": "jāyāmakṣamālābhidhānāṃ munikanyakāmātmasūnoḥ saṃvardhanāya niyujya virahāturastapase vanamasāt /",
  "GK19bahcar1u:576": "yasminnevāvasare sarasvatyasūta tanayaṃ tasminnevākṣamālāpi sutaṃ prasūtavatī /",
  "GK19bahcar1u:577": "tau tu sā nirviśeṣaṃ sāmānyastanyādinā śanaiḥ śanaiḥ śiśū samavardhayat /",
  "GK19bahcar1u:578": "ekastayoḥ sārasvatākhya evābhavatṝ, aparo 'pi vatsanāmāsīt /",
  "GK19bahcar1u:579": "āsīcca tayoḥ sodaryayoriva spṛhaṇīyā prītiḥ /",
  "GK19bahcar1u:580": "atha sārasvato māturmahimnā yauvanārambha evāvirbhūtāśeṣavidyāsaṃbhārastasminsavayasi bhrātari preyasi prāṇasame suhṛdi vatse vāṅmayaṃ samastameva saṃcārayāmāsa /",
  "GK19bahcar1u:581": "cakāra ca kṛtadāraparigrahasyāsya tasmiṃnneva pradeśe prītyā prītikūṭanāmānaṃ nivāsam /",
  "GK19bahcar1u:582": "ātmanāpyāṣāḍhī,",
  "GK19bahcar1u:583": "kṛṣṇājinī,",
  "GK19bahcar1u:584": "akṣavalayī,",
  "GK19bahcar1u:585": "valkalī,",
  "GK19bahcar1u:586": "mekhalī,",
  "GK19bahcar1u:587": "jaṭī ca bhūtvā tapasyato janayitureva jagāmāntikam /",
  "GK19bahcar1u:588": "atha vatsātpravardhamānādipuruṣajanitātmacaraṇonnatiḥ,",
  "GK19bahcar1u:589": "nirgatapraghoṣaḥ,",
  "GK19bahcar1u:590": "parameśvaraśirodhṛtaḥ,",
  "GK19bahcar1u:591": "sakalakalāgamagambhīraḥ,",
  "GK19bahcar1u:592": "mahāmunimānyaḥ,",
  "GK19bahcar1u:593": "vipakṣakṣobhakṣamaḥ,",
  "GK19bahcar1u:594": "kṣititalalabdhāyatiḥ,",
  "GK19bahcar1u:595": "askhalitapravṛtto bhāgīrathīpravāha iva pāvanaḥ prāvartata vimalo vaṃśaḥ /",
  "GK19bahcar1u:596": "yasmādajāyanta vātsyāyano nāma nṛhamunayaḥ,",
  "GK19bahcar1u:597": "āśritaśrautā apyanālambitālīkabakakākavaḥ,",
  "GK19bahcar1u:598": "kṛtakukkuṭavratā apyabaiḍālavṛttayaḥ,",
  "GK19bahcar1u:599": "vivarjitajanapaṅktayaḥ,",
  "GK19bahcar1u:600": "parihṛtakapaṭakaurukucīkūrcākūtāḥ,",
  "GK19bahcar1u:601": "agṛhītagahvarāḥ,",
  "GK19bahcar1u:602": "nyakkṛtanikṛtayaḥ,",
  "GK19bahcar1u:603": "prasannaprakṛtayaḥ,",
  "GK19bahcar1u:604": "vihatavikṛtayaḥ,",
  "GK19bahcar1u:605": "paraparīvādaparācīnacetovṛttayaḥ,",
  "GK19bahcar1u:606": "varṇatrayavyāvṛttiviśuddhāndhasaḥ,",
  "GK19bahcar1u:607": "dhīraviṣaṇaḥ,",
  "GK19bahcar1u:608": "vidhūtādhyeṣaṇāḥ,",
  "GK19bahcar1u:609": "asaṅkasukasvabhāvāḥ,",
  "GK19bahcar1u:610": "praṇatapraṇayinaḥ,",
  "GK19bahcar1u:611": "śamitasamastaśākhāntarasaṃśītayaḥ uddhāṭitasamagragranthārthagranthayaḥ,",
  "GK19bahcar1u:612": "kavayaḥ,",
  "GK19bahcar1u:613": "vāgminaḥ,",
  "GK19bahcar1u:614": "vimatsarāḥ,",
  "GK19bahcar1u:615": "parasubhāṣitavyasaninaḥ,",
  "GK19bahcar1u:616": "vidagdhaparihāsavedinaḥ,",
  "GK19bahcar1u:617": "paricayapeśalāḥ,",
  "GK19bahcar1u:618": "sarvātithayaḥ,",
  "GK19bahcar1u:619": "sarvasādhusaṃmatāḥ,",
  "GK19bahcar1u:620": "sarvasattvasādhāraṇasauhārdadravārdrīkṛtahṛdayāḥ,",
  "GK19bahcar1u:621": "tathā sarvaguṇopetā rājasenānabhibhūtāḥ,",
  "GK19bahcar1u:622": "kṣamābhāja āśritanandanāḥ,",
  "GK19bahcar1u:623": "anistriṃśā vidyādharāḥ,",
  "GK19bahcar1u:624": "ajaḍāḥ kalāvantaḥ,",
  "GK19bahcar1u:625": "adoṣāstārakāḥ,",
  "GK19bahcar1u:626": "aparopatāpino bhāsvantaḥ,",
  "GK19bahcar1u:627": "anuṣmāṇo hutabhujaḥ,",
  "GK19bahcar1u:628": "akusṛtayo bhoginaḥ,",
  "GK19bahcar1u:629": "astambhāḥ puṇyālayāḥ,",
  "GK19bahcar1u:630": "aluptakrutukriyā dakṣāḥ,",
  "GK19bahcar1u:631": "avyālāḥ kāmajitaḥ,",
  "GK19bahcar1u:632": "asādhāraṇā dvijātayaḥ /",
  "GK19bahcar1u:633": "teṣu caivamutpadyanamāneṣu,",
  "GK19bahcar1u:634": "saṃsarati ca saṃsāre,",
  "GK19bahcar1u:635": "yātsu yugeṣu,",
  "GK19bahcar1u:636": "avatīrṇe kalau,",
  "GK19bahcar1u:637": "vahatsu vatsareṣu,",
  "GK19bahcar1u:638": "vrajatsu vāsareṣu,",
  "GK19bahcar1u:639": "atikrāmati ca kāle prasavaparamparābhiranavaratamāpatati vikāśini vātsyāyanakule,",
  "GK19bahcar1u:640": "krameṇa kuberanāmā vainateya iva gurupakṣapāti dvijo janma lebhe /",
  "GK19bahcar1u:641": "tasyābhavannacyutar iśāno haraḥ pāśupataśceti catvāro yugārambhā iva brāhnatejojanyamānaprajāvistārā nārāyaṇabāhudaṇjā iva saccakranandakāstanayāḥ /",
  "GK19bahcar1u:642": "tatra pāśupatasyaika evābhavad bhūbhāra ivācalakulasthitiḥ sthiraścaturudadhigambhīror'thapatiriti nāmnā samagrāgrajanmacakracūḍāmaṇirmahātmā sūnuḥ /",
  "GK19bahcar1u:643_0": "so 'janayad bhṛguṃ haṃsaṃ śuciṃ kaviṃ mahīdataṃ dharmaṃ jātavedasaṃ citrabhānuṃ tryakṣaṃ",
  "GK19bahcar1u:643_1": "mahidattaṃ viśvarūpaṃ cetyekādaśa rudrāniva somāmṛtarasaśīkaracchuritamukhānpavitrānputrān /",
  "GK19bahcar1u:644": "alabhata ca citrabhānusteṣāṃ madhye rājadevyabhidhānāyāṃ brāhnaṇyāṃ bāṇamātmajam /",
  "GK19bahcar1u:645": "sa bāla eva balavato vidhervaśādupasaṃpannayā vyayujyata jananyā /",
  "GK19bahcar1u:646": "jātasnehastu nitarāṃ pitaivāsya mātṛtāmakarota /",
  "GK19bahcar1u:647": "avardhata ca tenādhikataramādhīyamānadhṛtirdhāmni nije /",
  "GK19bahcar1u:648": "kṛtopanayanādikriyākalāpasya samāvṛttasya cāsya caturdaśavarṣadeśīyasya pitāpi śrutismṛtivihitaṃ kṛtvā dvijajanocitaṃ nikhilaṃ puṇyajātaṃ kālenādaśamīstha evāstamagamat /",
  "GK19bahcar1u:649": "saṃsthite ca pitari mahatā śokenābhīlamanuprāpto divāniśaṃ dahnamānahṛdayaḥ kathaṅkathamapi katipayāndivasānātmagṛha evānaiṣīt /",
  "GK19bahcar1u:650": "gate ca viralatāṃ śoke śanaiḥ śanairavinayanidānatayā svātantrayasya,",
  "GK19bahcar1u:651": "kutūhalabahulatayā ca bālabhāvasya,",
  "GK19bahcar1u:652": "dhairyapratipakṣatayā ca yauvanārambhasya,",
  "GK19bahcar1u:653": "śaiśavocitānyanekāni cāpalānyācarannitvaro babhūva /",
  "GK19bahcar1u:654": "abhavaṃścāsya savayasaḥ samānāḥ suhṛdaḥ sahāyāśca /",
  "GK19bahcar1u:655": "tathā ca /",
  "GK19bahcar1u:656": "bhrātarau pāraśavau candrasenamātṛṣeṇau,",
  "GK19bahcar1u:657": "bhāṣākadirīśānaḥ paraṃ mittram,",
  "GK19bahcar1u:658": "praṇayinau rudranārāyaṇau,",
  "GK19bahcar1u:659": "vidvāṃso vārabāṇavāsabāṇau,",
  "GK19bahcar1u:660": "varṇakavirveṇībhārataḥ prākṛtakṛtkulaputro vāyuvikāraḥ,",
  "GK19bahcar1u:661": "bandinādanaṅgabāṇasūcībāṇau,",
  "GK19bahcar1u:662": "katyāyanikā cakravākikā,",
  "GK19bahcar1u:663": "jāṅguliko mayūrakaḥ,",
  "GK19bahcar1u:664": "kalādascāmīkaraḥ hairikaḥ sindhuṣeṇaḥ,",
  "GK19bahcar1u:665": "lekhako govindakaḥ,",
  "GK19bahcar1u:666": "citrakṛ-dvīravarmā,",
  "GK19bahcar1u:667": "pustakṛtkumāradattaḥ,",
  "GK19bahcar1u:668": "mārdaṅgiko jīmūtaḥ,",
  "GK19bahcar1u:669": "gāyanau somilagrahādityau,",
  "GK19bahcar1u:670": "sairandhrī kuraṅgikā,",
  "GK19bahcar1u:671": "vāṃśikau madhukarapārāvatau,",
  "GK19bahcar1u:672": "gāndharvopādhyāyo dardurakaḥ,",
  "GK19bahcar1u:673": "saṃvāhikā,",
  "GK19bahcar1u:674": "keralikā lāsakayuvā tāṇḍavikaḥ,",
  "GK19bahcar1u:675": "ākṣika ākhaṇjalaḥ,",
  "GK19bahcar1u:676": "kitavo bhīmakaḥ,",
  "GK19bahcar1u:677": "śailāliyuvā śikhaṇḍakaḥ,",
  "GK19bahcar1u:678": "nartakī hariṇikā,",
  "GK19bahcar1u:679": "pārāśarī sumatiḥ,",
  "GK19bahcar1u:680": "kṣapaṇako vīradevaḥ,",
  "GK19bahcar1u:681": "kathakojayasenaḥ,",
  "GK19bahcar1u:682": "śaivo vakraghoṇaḥ,",
  "GK19bahcar1u:683": "mantrasādhakaḥ karālaḥ,",
  "GK19bahcar1u:684": "asuravivaravyasanī lohitākṣaḥ,",
  "GK19bahcar1u:685": "dhātuvādavidvihaṅgamaḥ,",
  "GK19bahcar1u:686": "dārduriko dāmodaraḥ,",
  "GK19bahcar1u:687": "aindrajālikaścakīrākṣaḥ,",
  "GK19bahcar1u:688": "maskarī tāmracūḍakaḥ /",
  "GK19bahcar1u:689_0": "sa ebhiranyaiścānugamyamāno bālatayā nighnatāmupagato deśāntarāvalokanakautukākṣiptahṛdayaḥ",
  "GK19bahcar1u:689_1": "satsvapipitṛpitāmahopātteṣu brāhnaṇajanociteṣu vibhaveṣu sati cāvicchinne vidyāprasaṅge gṛhānniragāt /",
  "GK19bahcar1u:690": "agācca niravagraho grahavāniva navayauvanena svairiṇā manasā mahatāmupahāsyatām /",
  "GK19bahcar1u:691": "atha śanai /",
  "GK19bahcar1u:692": "śanairatyudāravyavahṛtimanohṛnti bṛhanti rājakulāni vīkṣamāṇaḥ,",
  "GK19bahcar1u:693": "niravadyavidyāvidyotitāni gurukulāni ca sevamānaḥ,",
  "GK19bahcar1u:694": "mahārhālāpagambhīraguṇavadgoṣṭhīścopatiṣṭhamānaḥ,",
  "GK19bahcar1u:695": "svabhāvagambhīradhīrdhanāni vidagdhamaṇḍalāni ca gāhamānaḥ,",
  "GK19bahcar1u:696": "punarapi taimeva vaipaścitīmātmavaṃśocitāṃ prakṛtimabhajatṝ /",
  "GK19bahcar1u:697": "mahataśca kālāttameva bhūyo vātsyāyanavaṃśāśramamātmano janmabhuvaṃ brāhnaṇādhivāsamagamatṝ /",
  "GK19bahcar1u:698": "tatra ca ciradarśanādabhinavībhūtasnehasadbhāvaiḥ sasaṃstavaprakaṭitajñāteyairāptairutsavadivasa ivānanditāgamano bālamitramaṇḍalamadhyagato mokṣasukhamivānvabhavatṝ /",
  "GK19bahcar1u:699": "iti śrīmahākavibāṇamaṭṭakṛtau harṣacarite vātsyāyanavaṃśavarṇanaṃ nāma prathama ucchvāsaḥ"
}