{
  "XXrabhramu:0": "Ratnākaraśānti:",
  "XXrabhramu:1": "Bhramaharanāma Hevajrasādhana",
  "XXrabhramu:2": "(BhrHe 157)",
  "XXrabhramu:3": "padabharanamitorvīvegavikṣiptasindhu",
  "XXrabhramu:4": "pralayaghanasamānair ānanair muktanādam /",
  "XXrabhramu:5": "bhujavanapavanāstaprasthabandhaṃ girīṇāṃ",
  "XXrabhramu:6": "bhavatu bhayaharaṃ vas tāṇḍavaṃ herukasya //",
  "XXrabhramu:7": "aṣṭānanasya racayāmi sādhanaṃ pratimukhaṃ trinayanasya /",
  "XXrabhramu:8": "hevajrasya catuścaraṇacāriṇaḥ ṣoḍaśabhujasya //",
  "XXrabhramu:9": "iha bhāvanādhikṛto mantrī prātar utthāya hṛdayārkanyastanijabījaḥ kṛtamukhaśaucādiḥ",
  "XXrabhramu:10": "oṃ rakṣa rakṣa hūṃ hūṃ hūṃ phaṭ svāhā",
  "XXrabhramu:11": "iti sthānātmayogarakṣāṃ kṛtvā gandhapuṣpādisurabhitāṃ dhyānabhūmiṃ praviśya,",
  "XXrabhramu:12": "sukhāsane paryaṅkam ābhujya,",
  "XXrabhramu:13": "arghaṃ parijapya,",
  "XXrabhramu:14": "hṛnmantrakiraṇākṛṣṭam abhimukham ākāśe saparivāraṃ bhagavantam avalokya,",
  "XXrabhramu:15": "hṛdbījanirgatābhir gauryādidevībhir aṣṭābhiḥ pūjayet. tatra gaurī śaśinaṃ bibharti,",
  "XXrabhramu:16": "caurī raviṃ,",
  "XXrabhramu:17": "vettālī jalam,",
  "XXrabhramu:18": "ghasmarī palalam,",
  "XXrabhramu:19": "pukkasī candanam,",
  "XXrabhramu:20": "śabarī madhu,",
  "XXrabhramu:21": "caṇḍālī ḍamarukaṃ vādayati,",
  "XXrabhramu:22": "ḍombī kaṇṭhalagnā puruṣāyate. tatas tasyaiva bhagavato 'grataḥ pāpadeśanādikam iti kuryāt -",
  "XXrabhramu:23": "(BhrHe 158)",
  "XXrabhramu:24": "sarvam ātmanaḥ pāpaṃ bhagavataḥ purataḥ pratideśayāmi,",
  "XXrabhramu:25": "sarvabuddhabodhisattvāryapṛthagjanānāṃ sarvakuśalam anumode,",
  "XXrabhramu:26_0": "sarvaṃ cātmanaḥ kuśalam anuttarāyāṃ samyaksaṃbodhau pariṇāmayāmi. eṣo 'ham ā bodher",
  "XXrabhramu:26_1": "buddhaṃ bhagavantaṃ śaraṇaṃ gacchāmi dvipadānām agryam. dharmaṃ śaraṇaṃ gacchāmi",
  "XXrabhramu:26_2": "samagraṃ mahāyānam. saṃghaṃ śaraṇaṃ gacchāmy avaivartikabodhisattvagaṇam. aho batāham",
  "XXrabhramu:26_3": "anuttarāṃ samyaksaṃbodhiṃ abhisaṃbudheya sarvasattvānām arthāya hitāya sukhāya yāvad",
  "XXrabhramu:26_4": "atyantaniṣṭhe nirvāṇe buddhabodhau pratiṣṭhāpanāya. eṣo 'ham anuttaraṃ bodhimārgam",
  "XXrabhramu:26_5": "āśrayāmi yad uta vajrayānam.",
  "XXrabhramu:27": "tataḥ sarvasattveṣu divyasukhopasaṃhārākārāṃ maitrīm,",
  "XXrabhramu:28": "sarvaduḥkhāpanayanākārāṃ karuṇām,",
  "XXrabhramu:29": "divyasukhāviyoganiyamākārāṃ muditām,",
  "XXrabhramu:30": "kleśapratipakṣamārgopasaṃhārākārām upekṣāṃ ca bhāvayet. tataḥ sarvadharmān manasālambya vicārayet ḥ cittam evaitat tena tenākāreṇa bhrāntaṃ pratibhāsate yathāsvapne.",
  "XXrabhramu:31": "(BhrHe 159)",
  "XXrabhramu:32": "nāsti cittād bāhyaṃ cittagrāhyam. grāhyābhāvāc cittam api grāhakaṃ na bhavati. tasmāc cittaśarīrāḥ sarvadharmāḥ,",
  "XXrabhramu:33_0": "teṣāṃ grāhyagrāhakaśūnyatā paramārtha iti. evam ekāntena niścitya bhrāntisamāropitaṃ",
  "XXrabhramu:33_1": "bhrānticihnaṃ sarvadharmāṇām ākāraṃ vihāya teṣāṃ prakṛtim eva kevalām advayavijñaptilakṣaṇāṃ",
  "XXrabhramu:33_2": "śuddhasphaṭikasaṃkāśāṃ śaradamalamadhyāhnagaganopamām anantāṃ paśyet. idam ucyate",
  "XXrabhramu:33_3": "pāramārthikaṃ bodhicittaṃ lokottaraṃ śūnyatājñānaṃ niṣprapañcaṃ nirvikalpam. tatas",
  "XXrabhramu:33_4": "tan mantreṇādhitiṣṭhet",
  "XXrabhramu:34": "oṃ śūnyatājñānavajrasvabhāvātmako 'ham.",
  "XXrabhramu:35": "saiva bhagavatī prajñāpāramitā,",
  "XXrabhramu:36": "saiva paramā rakṣā.",
  "XXrabhramu:37": "tatas tanniṣyandabhūtām ākāravatīṃ rakṣāṃ śuddhalaukikajñānasvabhāvāṃ bhāvayet.",
  "XXrabhramu:38": "repheṇa sūryaṃ purato vibhāvya tasmin ravau hūṃbhavaviśvavajram /",
  "XXrabhramu:39": "tenaiva vajreṇa vibhāvayec ca prākārakaṃ pañjarabandhanaṃ ca //",
  "XXrabhramu:40": "viśvavajrakiraṇaiḥ pralayānaladuḥsahaiḥ sarvataḥ spharitvā (BhrHe 160)",
  "XXrabhramu:41": "ghanībhūya racitaṃ tiryak caturasraṃjvaladvajraprākāram,",
  "XXrabhramu:42": "upariṣṭād vajrapañjaram,",
  "XXrabhramu:43": "adhastād vajramayīṃ bhūmim ārasātalaviracitāṃ paśyet. tato raviviśvavajrābhyāṃ raśmībhūya diśi diśi spharitvā ghanībhūya bahir dūre sīmābandhaḥ karaṇīya iti ślokārthaḥ.",
  "XXrabhramu:44_0": "tatas tanniṣyandatayaiva viśuddhāni pañca mahābhūtāni cintayet. tatrākāśamahābhūtaṃ",
  "XXrabhramu:44_1": "dharmodayākhyaṃ mahāvajradharasvabhāvaṃ śaracchaśadharadhavalam adhaḥ sūkṣmam upari",
  "XXrabhramu:44_2": "viśālaṃ trikoṇam antar gaganasvarūpaṃ abhyantarodgataviśvadaIakamalakarṇikāvasthitavipulaviśvavajram.",
  "XXrabhramu:44_3": "tadvedikāyāṃ catvāri mahābhūtāni caturmaṇḍalākārāṇi caturdevīsvabhāvāny upary upari",
  "XXrabhramu:44_4": "paśyet. ādau laṃkāreṇa māhendramaṇḍalaṃ caturasraṃ pītaṃ koṇeṣu triśūkavajrāṅkam.",
  "XXrabhramu:44_5": "tato vaṃkāreṇa vāruṇaṃ vartulaṃ sitaṃ ghaṭāṅkam. tato raṃkāreṇāgneyaṃ trikoṇaṃ raktaṃ",
  "XXrabhramu:44_6": "koṇeṣu rephāṅkam. tato yaṃkāreṇa vāyavyaṃ dhanurākāraṃ kṛṣṇaṃ koṭidvaye calatpatākāṅkam.",
  "XXrabhramu:44_7": "bhāvakas tu tadānīṃ tad eva lokottarajñānaṃ (BhrHe 161)",
  "XXrabhramu:45_0": "vyāpakatvena sthitam. tato viśvavajravedikāmadhye caturmahābhūtapariṇāmajaṃ pariśuddhabuddhakṣetrasaṃkṣeparūpaṃ",
  "XXrabhramu:45_1": "mahāmokṣapuraṃ vairocanasvabhāvaṃ nānāratnamayaṃ kūṭāgāram aṣṭābhiḥ śmaśānaiḥ sarvalokadhātunairātmyasūcakaiḥ parivṛtaṃ dhyāyāt.",
  "XXrabhramu:46": "caturasraṃ caturdvāram aṣṭastambhopaśobhitam /",
  "XXrabhramu:47": "caturvedīparikṣiptaṃ catustoraṇamaṇḍitam //",
  "XXrabhramu:48": "hārārdhahārapaṭṭasragvitānādarśacāmaraiḥ /",
  "XXrabhramu:49": "ruciraṃ vajrasūtraiś ca spharadbuddhaughaṃ aṃśubhiḥ //",
  "XXrabhramu:50": "calaccitrapatākāgraghaṇṭāmukharadiṅmukham /",
  "XXrabhramu:51": "paramaiḥ pañcabhiḥ kāmair upahāraiś ca harṣaṇam //",
  "XXrabhramu:52": "tasya garbhapuṭe padmam aṣṭapatraṃ sakeśaram /",
  "XXrabhramu:53": "caturdvāracatuṣkoṇakarṇikāsv āsanāni tu //",
  "XXrabhramu:54": "brahmendropendrarudrāś ca yamo yakṣādhipas tathā /",
  "XXrabhramu:55": "naiṛtir vemacitrī ca madhye māracatuṣṭayam //",
  "XXrabhramu:56": "uttarottaram uttānaṃ bhītaṃ māracatuṣṭayam /",
  "XXrabhramu:57": "bhānunākrāntahṛdayaṃ śaśinānye tu kātarāḥ //",
  "XXrabhramu:58": "tatra madhyāsanasyopari pañcadaśabhiḥ svaraiś candramaṇḍalam ādarśajñānasvabhāvam,",
  "XXrabhramu:59": "tadupari catustriṃśadvyañjanaiḥ sūryamaṇḍalaṃ samatājñānasvabhāvam,",
  "XXrabhramu:60": "tanmadhye aṃkārahūṃkārapariṇatau (BhrHe 162)",
  "XXrabhramu:61": "karttikapālau saṃyuktau svabījamadhyagatau pratyavekṣaṇājñānātmakau cintayet. tato bījadvayād yoginīcakrākāreṇa sarvatathāgatān saṃsphārya,",
  "XXrabhramu:62": "tān saṃhṛtya,",
  "XXrabhramu:63": "taiḥ sahaikīkṛtaṃ bījaṃ kṛtyānuṣṭhānajñānam,",
  "XXrabhramu:64_0": "tataś candrasūryacihnabījapariṇāmajaṃ bhagavantaṃ vajrasattvaṃ vakṣyamāṇavarṇākṛticihnādinā",
  "XXrabhramu:64_1": "śrīherukarūpeṇāvirbhūtaṃ tathaiva nairātmyāśliṣṭakandharaṃ suviśuddhadharmadhātujñānātmakaṃ",
  "XXrabhramu:64_2": "paśyet. iti pañcākārābhisaṃbodhiḥ.",
  "XXrabhramu:65": "tasyānandina āsyena dvihoḥkāravidarbhitam /",
  "XXrabhramu:66": "jvalad bījadvayaṃ rāgāt padmāntaḥ praviśad dravet //",
  "XXrabhramu:67": "tato vajrī mahārāgād vilīya saha vidyayā /",
  "XXrabhramu:68": "śaraccandradravanibhāṃ tiṣṭhen maṇḍalatāṃ gataḥ //",
  "XXrabhramu:69": "athotthānāya taṃ devyaḥ sthitvā koṇāsanenduṣu /",
  "XXrabhramu:70": "codayeyuś catasṛbhiś catasro vajragītibhiḥ //",
  "XXrabhramu:71": "uṭṭha bharāḍo karuṇamaṇu pukkasi mahuṃ paritāhi /",
  "XXrabhramu:72": "(BhrHe 163)",
  "XXrabhramu:73": "mahasuhajoeṃ kāma mahuṃ cchaḍḍahi suṇṇasamāhi //",
  "XXrabhramu:74": "tojjha vihuṇṇe marami haüṃ uṭṭhahi tuhuṃ hevajja /",
  "XXrabhramu:75": "cchaḍḍahi suṇṇasahāvaḍā savariha sijjhaü kajja /",
  "XXrabhramu:76": "loa nimantia suraapahu suṇṇe acchasi kīsa /",
  "XXrabhramu:77": "haüṃ caṇḍālī viṇṇamami taï viṇu uhami na dīsa //",
  "XXrabhramu:78": "indīālī uṭṭha tuhuṃ haüṃ jāṇami tuhu citta /",
  "XXrabhramu:79": "aṃhe ḍombī cchea maṇu mā karu karuṇavicchitta //",
  "XXrabhramu:80": "atha gītikānurodhāc candradravasaṃhārajābhyāṃ tatkālajaravimaṇḍalasthitābhyām aṃkārahūṃkārābhyāṃ devatānāṃ cihnadehādikam ākāśopamaṃ māyopamaṃ ca niścitya,",
  "XXrabhramu:81": "tatpariṇāmayoḥ karttikapālayoḥ saṃyuktayor dṛḍhasamādhirūpayor garbhe tad eva",
  "XXrabhramu:82_0": "(BhrHe 164) bījadvayaṃ yathābhūtaparijñānasvabhāvaṃ paśyet. tata eva spharaṇayogena",
  "XXrabhramu:82_1": "yoginīcakrākārānantatathāgatamayaṃ cittādhīnaṃ ca viśvaṃ nirūpya saṃharaṇayogena",
  "XXrabhramu:82_2": "sarvaṃ tan māyopamaṃ gaganopamaṃ ca parijñāya dvitīyaravicihnabījapariṇāmajaṃ śrīherukam ātmānaṃ paśyet.",
  "XXrabhramu:83": "āsphālayantaṃ caraṇāṃs tarjayantaṃ surāsurān /",
  "XXrabhramu:84": "kruddhaṃ vartularaktākṣaṃ lalitaṃ navayauvanam //",
  "XXrabhramu:85": "catuścaraṇam aṣṭāsyaṃ dviraṣṭabhujabhūṣitam /",
  "XXrabhramu:86": "caturmārasamākrāntam ardhaparyaṅkatāṇḍavam //",
  "XXrabhramu:87": "muṇḍamālāmahāhāraṃ ravisthaṃ bhīmabhīṣaṇam /",
  "XXrabhramu:88": "viśvavajradharaṃ mūrdhni kṛṣṇaṃ sūryajvalatprabham //",
  "XXrabhramu:89": "hūṃkārasphārivadanaṃ bhasmoddhūlitavigraham /",
  "XXrabhramu:90": "mūlānanaṃ mahākṛṣṇaṃ dakṣiṇaṃ kundasannibham //",
  "XXrabhramu:91": "vāmaṃ raktaṃ mahāghoraṃ mūrdhāsyaṃ vikarālinam /",
  "XXrabhramu:92": "bhrṅgasannibhaśeṣāsyaṃ prativaktraṃ trilocanam //",
  "XXrabhramu:93": "(BhrHe 165)",
  "XXrabhramu:94": "śṛṅgāravīrabībhatsaraudrahāsyabhayānakaiḥ /",
  "XXrabhramu:95": "karuṇādbhutaśāntaiś ca navanāṭyarasair yutam //",
  "XXrabhramu:96": "piṅgordhvakeśavartmānaṃ pañcamudrair alaṃkṛtam /",
  "XXrabhramu:97": "cakrī kuṇḍala kaṇṭhā ca haste rucaka mekhalam //",
  "XXrabhramu:98": "hastyaśvakharagāvoṣṭramanujaśarabhotukas tathā /",
  "XXrabhramu:99": "dakṣiṇāṣṭakapāleṣu kramair jñeyā dvipādayaḥ //",
  "XXrabhramu:100": "pṛthivī varuṇa vāyuś ca tejaś candrārka eva ca /",
  "XXrabhramu:101": "antako dhanadaś caiva tadvāmāṣṭakapālake //",
  "XXrabhramu:102": "nairātmyayā samāpannaḥ svābhayā pañcamudrayā /",
  "XXrabhramu:103": "dvibhujaikamukhī dvyaṅghriḥ sā tu karttikapālabhṛt //",
  "XXrabhramu:104": "atha bhagavato hṛtsūryasthitakapālasūrye hūṃkāram,",
  "XXrabhramu:105": "bhagavatyās tu hṛccandrasthitakarttimuṣṭicandre aṃkāraṃ cintayet. tato 'sya śrotre nairātmyām,",
  "XXrabhramu:106": "cakṣuṣi vajrām,",
  "XXrabhramu:107": "ghrāṇe guhyagaurīm, (BhrHe 167)",
  "XXrabhramu:108": "jihvāyāṃ vāriyoginīm,",
  "XXrabhramu:109": "kāyendriye vajraḍākīm,",
  "XXrabhramu:110": "manasi nairātmyām adhimuñcet. etad eva vajrādipañcakaṃ yathākramaṃ rūpavedanāsaṃjñāsaṃskāravijñānaskandheṣu,",
  "XXrabhramu:111": "tathā mohamātsaryarāgerṣyādveṣeṣu. rūpaśabdagandharasaspraṣṭavyadharmāyataneṣu bāhyagaurī caurī vettālī ghasmarī bhūcarī khecarī,",
  "XXrabhramu:112": "pṛthivyaptejovāyudhātuṣu pukkasī śabarī caṇḍālī ḍombī,",
  "XXrabhramu:113": "kāyavākcitteṣu bhūcarīkhecarīnairātmyāḥ,",
  "XXrabhramu:114": "māṃse pukkasī,",
  "XXrabhramu:115": "rudhire śabarī,",
  "XXrabhramu:116": "śukre caṇḍālī,",
  "XXrabhramu:117": "majjamedayor ḍombī,",
  "XXrabhramu:118": "carmaṇi sapta bodhyaṅgāni,",
  "XXrabhramu:119": "asthiṣu satyacatuṣṭayam. evaṃ devatābhiḥ sakalīkṛtya tadaparāḥ śuddhīr adhimuñcet.",
  "XXrabhramu:120": "kṛpayā locane rakte kṛṣṇāṅgo maitracittataḥ /",
  "XXrabhramu:121": "pādāḥ saṃgrahavastūni bhujāḥ ṣoḍaśa śūnyatāḥ //",
  "XXrabhramu:122": "mukhāny aṣṭau vimokṣās tu tribhis tattvais trilocanaḥ /",
  "XXrabhramu:123": "pañca mudrā jināḥ pañca kruddho duṣṭānuśāsanam //",
  "XXrabhramu:124": "kaṇṭhahṛdbhagamasteṣu catuścakraṃ yathākramam /",
  "XXrabhramu:125": "(BhrHe 167)",
  "XXrabhramu:126": "saṃbhogadharmanirmāṇamahāsukham iti smṛtam //",
  "XXrabhramu:127": "ṣoḍaśāṣṭacatuḥṣaṣṭidvātriṃśaddalaṃ ambujam /",
  "XXrabhramu:128": "madhye maṇḍitaṃ oṃkārahūṃkārākārahaṃkṛtaiḥ //",
  "XXrabhramu:129": "tadanu svahṛdbījaraśmispharaṇāṅkuśair daśadiggatāṃs tathāgatān ākṛṣya nabhasi saṃsthāpya tān aṣṭamātṛbhiḥ saṃpūjya",
  "XXrabhramu:130": "abhiṣiñcantu māṃ sarvatathāgatāḥ",
  "XXrabhramu:131": "iti prārthayet. taiḥ śrīherukarūpāpannaiḥ pañcāmṛtabhṛtapañcatathāgatātmakaiḥ kalaśair abhiṣicyate. abhiṣicyamānasya śirasi bhagavān akṣobhya utpadyate,",
  "XXrabhramu:132": "puṣpavṛṣṭiḥ kuṅkumavṛṣṭiś ca bhavati,",
  "XXrabhramu:133": "dundubhiśabdaś ca śrūyate,",
  "XXrabhramu:134": "rūpavajrādibhiḥ saṃpūjyate,",
  "XXrabhramu:135": "vajragītyā locanādibhiḥ stūyate.",
  "XXrabhramu:136": "ity ādiyogo nāma samādhiḥ,",
  "XXrabhramu:137": "svābhāvikaś ca kāyaḥ.",
  "XXrabhramu:138": "atha padmādhiṣṭhānam.",
  "XXrabhramu:139": "oṃ padma sukhādhāra mahārāga sukhaṃdada /",
  "XXrabhramu:140": "caturānandabhāg viśva hūṃ hūṃ kāryaṃ kuruṣva me //",
  "XXrabhramu:141": "(BhrHe 168)",
  "XXrabhramu:142": "atha vajrādhiṣṭhānam.",
  "XXrabhramu:143": "oṃ vajra mahādveṣa caturānandadāyaka /",
  "XXrabhramu:144": "khagamukhaikaraso nātha hūṃ hūṃ kāryaṃ kuruṣva me //",
  "XXrabhramu:145": "tataḥ",
  "XXrabhramu:146": "oṃ śī 3 ha 3 svāhā",
  "XXrabhramu:147_0": "iti ratim ārabhet. tataḥ kamalodarapatitacandradravabindupariṇāmena gaṃkāreṇa niṣpannāṃ",
  "XXrabhramu:147_1": "gaurīṃ kṛṣṇavarṇāṃ karttirohitadharāṃ pūrvadvārāsanacandre cintayet. tathā caṃkāreṇa",
  "XXrabhramu:147_2": "caurīṃ māñjiṣṭhavarṇāṃ kṛpīṭaśūkaradharāṃ dakṣiṇadvārāsanacandre,",
  "XXrabhramu:148": "tathā vaṃkāreṇa vettālīṃ kanakavarṇāṃ kūrmakapāladharāṃ paścimadvārāsanacandre,",
  "XXrabhramu:149": "tathā ghaṃkāreṇa ghasmarīṃ maraktābhām. bhujagayogapātrīdharām uttaradvārāsanacandre,",
  "XXrabhramu:150": "tathā paṃkāreṇa pukkasīm indranīlanibhāṃ keśariparśudharāṃ aiśānakoṇāsanacandre,",
  "XXrabhramu:151": "tathā śaṃkāreṇa śabarīṃ candrakāntanibhāṃ bhikṣukhikkhirikādharām āgneyakoṇāsanacandre, (BhrHe 169)",
  "XXrabhramu:152": "tathā laṃkāreṇa caṇḍālīṃ nabhaḥśyāmāṃ cakralāṅgaladharāṃ naiṛtikoṇāsanacandre,",
  "XXrabhramu:153": "tathā ḍaṃkāreṇa ḍombīṃ karburavarṇāṃ vajratarjanikādharāṃ vāyavyakoṇāsanacandre dhyāyāt.",
  "XXrabhramu:154": "ardhaparyaṅkanāṭyasthā vṛttaraktatrilocanāḥ /",
  "XXrabhramu:155": "piṅgordhvakeśā dvibhujāḥ pañcamudrādharāś ca tāḥ //",
  "XXrabhramu:156": "atha parito niṣpannaṃ maṇḍalam avalokya hṛdbījakiraṇāṅkuśair jñānamaṇḍalam ākṛṣya,",
  "XXrabhramu:157": "pūrvadvārābhimukham antarīkṣe 'vasthāpya,",
  "XXrabhramu:158": "aṣṭānanahūṃkārair vighnān utsārya,",
  "XXrabhramu:159": "arghapādyaṃ dattvā,",
  "XXrabhramu:160": "jaḥ hūṃ vaṃ hoḥ",
  "XXrabhramu:161": "ity ebhir yathākramam ākarṣaṇapraveśanabandhanavaśīkaraṇāni kṛtvā,",
  "XXrabhramu:162": "samayajñānamaṇḍalayor ekalolībhāvaṃ vibhāvya,",
  "XXrabhramu:163": "hṛnmantrakiraṇaiḥ sarvatathāgatān ākṛṣya saṃpūjya prārthya tayor abhiṣekaṃ dāpayet. abhiṣicyamānānām abhiṣekajinaḥ śirasi jāyate. atra ślokau:",
  "XXrabhramu:164": "pukkasyādyāś catasras tu gauryādyāś ca yathākramam /",
  "XXrabhramu:165": "akṣobhyabuddharatneśavāgīśair iha mudrayet //",
  "XXrabhramu:166": "kuleśaiḥ kāyavākcittair bhavanirvāṇaherukān /",
  "XXrabhramu:167": "(BhrHe 170)",
  "XXrabhramu:168": "vajrādyāḥ svakuleśais tu jinair akṣobhyapañcakaiḥ //",
  "XXrabhramu:169_0": "tato devatātattvaṃ manasikuryāt. iha sarvadharmāḥ kāyavākcittajñānaiḥ saṃgṛhītāḥ.",
  "XXrabhramu:169_1": "teṣāṃ kāyādīnāṃ yā dharmatā vijñaptimātratā dvayaśūnyatā tasyāḥ pratyavekṣaṇaṃ yathāyogaṃ",
  "XXrabhramu:169_2": "dvārapālīnāṃ tattvam. tasyā eva śūnyatāyāḥ samyagjñānaṃ niṣprapañcam anāsravā prajñā",
  "XXrabhramu:169_3": "vajrayānam anuttaraṃ yathāyogaṃ pukkasyādīnāṃ catasṛṇāṃ tattvam. tasyaiva vajrayānasya",
  "XXrabhramu:169_4": "phalaṃ mahāvajradharapadaṃ niruttarā bodhir maṇḍalādhipates tattvam.",
  "XXrabhramu:170": "tataḥ svahṛdbījād aṣṭau pūjādevīḥ saṃsphārya tāsāṃ spharaṇameghair gaganam āpūrya sanāyakaṃ maṇḍalaṃ pūjayet. tato māyopamān sarvadharmān adhimucya gītidvayena bhagavantaṃ stūyāt.",
  "XXrabhramu:171": "vividhavicitravibhramālokitaiḥ pramodya",
  "XXrabhramu:172": "vividhavicitracumbanāliṅganaiḥ pramodya /",
  "XXrabhramu:173": "(BhrHe 171)",
  "XXrabhramu:174": "vividhavicitrasukhabhojanaiḥ prabhakṣya",
  "XXrabhramu:175": "vividhavicitrasaṃvaram aho pradarśayasva //",
  "XXrabhramu:176": "païsaü samaü savvāāsu jou /",
  "XXrabhramu:177": "bhakkhaü saala savvāāsu lou //",
  "XXrabhramu:178": "athāntarīkṣe hūṃkāreṇa vajraṃ vicintya,",
  "XXrabhramu:179": "tasyādhastād āḥkāreṇa padmam,",
  "XXrabhramu:180": "tanmadhye praṇavāṅkitāni dravyāṇi,",
  "XXrabhramu:181": "vajrapadmasamāyogād agnijvālanam,",
  "XXrabhramu:182": "tena teṣāṃ tāpanam,",
  "XXrabhramu:183": "pākād dravīkṛtya jñānasūryīkaraṇād dyotanam,",
  "XXrabhramu:184": "tatkiraṇair daśadiksarvatathāgatānāṃ rūpadarśanam,",
  "XXrabhramu:185": "tajjñānabījebhyas tair eva kiraṇair ākṛṣya jñānāmṛtaṃ teṣu saṃpātya samarasīkuryāt. evaṃ tāny amṛtīkṛtya tryakṣareṇādhiṣṭhāya hūṃkāreṇa jihvāyāṃ śubhravajram,",
  "XXrabhramu:186": "hṛtsūrye ca maṇḍalam adhimucya,",
  "XXrabhramu:187": "tair amṛtair ātmānaṃ maṇḍalaṃ ca saṃtarpayet.",
  "XXrabhramu:188": "mātṛcakre pure ramye bhāvayed īdṛśaṃ prabhum /",
  "XXrabhramu:189": "nistaraṅgasukhāvāptaṃ nistaraṅgasvarūpiṇam //",
  "XXrabhramu:190": "(BhrHe 172)",
  "XXrabhramu:191": "iti maṇḍalarājāgrī nāma dvitīyaḥ samādhiḥ,",
  "XXrabhramu:192": "sāṃbhogikaś ca kāyaḥ.",
  "XXrabhramu:193": "tato gaurīṃ caurīṃ yāvan maṇḍalādhipatiṃ pratyekam anupūrvyā daśasu dikṣu nirantaraṃ saṃsphārya,",
  "XXrabhramu:194": "sattvānām arthaṃ kṛtvā,",
  "XXrabhramu:195": "teṣv eva saṃhṛtya,",
  "XXrabhramu:196": "kṛtakṛtyaṃ maṇḍalaṃ maṇḍalādhipatiṃ ca niṣprapañcasukhasamarpitaṃ paśyet. tatra gaurī kāyasya bhūtapratyavekṣāyāṃ sattvān vyavasthāpayati,",
  "XXrabhramu:197": "caurī cittasya,",
  "XXrabhramu:198": "vettālī vācaḥ,",
  "XXrabhramu:199": "ghasmarī jñānasya,",
  "XXrabhramu:200": "pukkasī kāyasya samyagjñāne,",
  "XXrabhramu:201": "śabarī cittasya,",
  "XXrabhramu:202": "caṇḍālī vācaḥ,",
  "XXrabhramu:203": "ḍombī jñānasya. maṇḍaleśvaras tu mahāvajradharapade sattvān avasthāpayati.",
  "XXrabhramu:204": "tadanantaraṃ ṣaḍaṅgayogena samatāṃ bhāvayet.",
  "XXrabhramu:205": "kṛṣṇaṃ raktaṃ tataḥ pītaṃ harin nīlaṃ sitaṃ kramāt /",
  "XXrabhramu:206": "sahajānandamātraṃ ca dhyāyāc cakraṃ sanāyakam //",
  "XXrabhramu:207": "iti karmarājāgrī nāma tṛtīyaḥ samādhiḥ,",
  "XXrabhramu:208": "nairmāṇikaś (BhrHe 173)",
  "XXrabhramu:209": "ca kāyaḥ. bhāvanākhinno mantraṃ japet. samaṇḍalam ātmānaṃ devatārūpeṇāvirbhūtaṃ vicintya",
  "XXrabhramu:210": "oṃ deva picuvajra hūṃ 3 phaṭ svāhā",
  "XXrabhramu:211": "iti hṛtsūrye trayodaśa mantrākṣarāṇy ūrdhvaśiraskāni pradīpavaj jvalanti maṇḍalībhūtāni manasābhilikhya,",
  "XXrabhramu:212_0": "tāny eva vācayan vajravācā krodhavācā vā japet. sarvamukhebhyaḥ sarvadevīmukhebhyaś",
  "XXrabhramu:212_1": "ca mantram uccarantam adhimuñcet. iyataiva svadevatāyā aṣṭaguṇo jāpaḥ sarvadevīnāṃ",
  "XXrabhramu:212_2": "ca mantrajāpaḥ kṛto bhavati.",
  "XXrabhramu:213": "tataḥ praṇidhānaṃ kuryāt.",
  "XXrabhramu:214": "sarvasvaṃ sarvabuddhānāṃ mahāvajrabhṛtaḥ padam /",
  "XXrabhramu:215": "ebhir labheya kuśalair lambhayeyaṃ ca taj jagat //",
  "XXrabhramu:216": "caryā saṃbodhaye yā ca saṃbuddhānāṃ ca yā punaḥ /",
  "XXrabhramu:217": "varṇitā bodhivajreṇa sā caryāstu dvayī mama //",
  "XXrabhramu:218": "tataḥ sanāyakaṃ maṇḍalaṃ pūrvavat saṃpūjya,",
  "XXrabhramu:219": "svahṛnmantre devīr antarbhāvya,",
  "XXrabhramu:220": "ādhāramaṇḍalam ativistīrṇam adhimucya, (BhrHe 174)",
  "XXrabhramu:221": "catvāri mahābhūtāni pukkasyādisvabhāvāni niścitya,",
  "XXrabhramu:222": "hevajrāhaṃkareṇotthāya tathaiva viharet. madhyāhnapradoṣasandhyayor dhyānagṛhaṃ praviśya pūrvavad ādhāramaṇḍalaṃ tanmadhyāsane cātmānaṃ samāpannāṣṭānanahevajrarūpaṃ jhaṭiti dṛṣṭvā,",
  "XXrabhramu:223": "hṛdbījaniścāritāś ca devīr yathāsthānaṃ niveśya,",
  "XXrabhramu:224": "sarvamaṇḍalam ānandamayaṃ dhyātvā,",
  "XXrabhramu:225_0": "pūjāstutyamṛtāsvādaṃ jāpādikaṃ ca kuryāt. nidrākāle ṣaḍaṅgayogaṃ sahajānandayogaṃ",
  "XXrabhramu:225_1": "vābhimukhīkṛtya supyāt. caturdevīgītisaṃcoditaś ca nidrāta uttiṣṭhet. utthāya sarvaṃ",
  "XXrabhramu:225_2": "pūrvavat kuryāt. evaṃ pratyahaṃ yāvat siddhinimittāni paśyati. tāni dṛṣṭvā yathātantram",
  "XXrabhramu:225_3": "abhimatasiddher upāyam anutiṣṭhed iti.",
  "XXrabhramu:226": "guruguṇadhanadhāmnaḥ sādhanaṃ herukasya",
  "XXrabhramu:227": "bhramaharam abhidhāya spaṣṭam aṣṭānanasya /",
  "XXrabhramu:228": "(BhrHe 175)",
  "XXrabhramu:229": "kuśalam idam avāptaṃ yan mayā janmabhājāṃ niravadhihitahetus tena vajrī jinaḥ syām //"
}