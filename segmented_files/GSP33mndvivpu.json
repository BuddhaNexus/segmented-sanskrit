{
    "GSP33mndvivpu:0": "Maṇḍanamiśra: Vibhramaviveka ātmakhyātir asatkhyātir akhyātiḥ khyātir anyathā /",
    "GSP33mndvivpu:1": "parīkṣakāṇāṃ vibhrāntau vivādāt sā vivicyate // MVibhr_1 //",
    "GSP33mndvivpu:2": "asac cakasti na vyomakusuma? na ............. /",
    "GSP33mndvivpu:3": "arthaḥ prakāśate 'to dhīs tadākāreti kecana // MVibhr_2 //",
    "GSP33mndvivpu:4": "asaṃbhavi ca yāvac ca tāvat saṃparihīyatām /",
    "GSP33mndvivpu:5": "saṃvedyākārasaṃtyāgo na bhrāntitve 'vakalpate // MVibhr_3 //",
    "GSP33mndvivpu:6": "ekadeśāpabādhena kalpamāne ca bādhake /",
    "GSP33mndvivpu:7": "na sarvabādhanaṃ yuktam iti nyāyavidaḥ sthitāḥ // MVibhr_4 //",
    "GSP33mndvivpu:8": "anyo bahir bhāsamāno nāntar arhati dhāraṇam /",
    "GSP33mndvivpu:9": "asattaiva varaṃ tasya bhrāntitvānuguṇā hi sā // MVibhr_5 //",
    "GSP33mndvivpu:10": "nāntarvartitayā bhrāntir asattvena tu seṣyate /",
    "GSP33mndvivpu:11": "akalpayitvāntas tasmād asattāṃ khalv acīkḷpat // MVibhr_6 //",
    "GSP33mndvivpu:12": "nāntarvartibahirbhāso bhrāntitvānupapattitaḥ /",
    "GSP33mndvivpu:13": "asattvenaiva tatkḷptau na pramāṇavatī hi sā // MVibhr_7 //",
    "GSP33mndvivpu:14": "yathāvabhāsamānasya kalpyāsattā niyogataḥ /",
    "GSP33mndvivpu:15": "antarbhāve 'pi ca bahirbhāve bhrāntir na yujyate // MVibhr_8 //",
    "GSP33mndvivpu:16": "akhyāter aviśeṣeṇa syāt suṣupte 'pi vibhramaḥ /",
    "GSP33mndvivpu:17": "akhyātiḥ khalu tatrāpi na cākhyātir viśiṣyate // MVibhr_9 //",
    "GSP33mndvivpu:18": "upālambhasya na padam asato 'tra prakāśanam /",
    "GSP33mndvivpu:19": "ata eva yato bhrāntiḥ samyakkhyātau tathā bhavet // MVibhr_10 //",
    "GSP33mndvivpu:20": "yujyate nānyathākhyātir niradhiṣṭhānavibhrame /",
    "GSP33mndvivpu:21": "svapne hi niradhiṣṭhāno vibhramo vītasaṃśayaḥ // MVibhr_11 //",
    "GSP33mndvivpu:22": "tatrāpy avartamānaṃ ced gṛhyate vartamānavat /",
    "GSP33mndvivpu:23": "avartamānasyāsattā khapuṣpān na viśiṣyate // MVibhr_12 //",
    "GSP33mndvivpu:24": "atyantānanubhūtānāṃ parasparaparāṇudām /",
    "GSP33mndvivpu:25": "dṛṣṭeś cāvartamānasya na khyānaṃ vartamānavat // MVibhr_13 //",
    "GSP33mndvivpu:26": "khapuṣpatulye kā khyātir nīrūpeṇaiva bhāsanāt /",
    "GSP33mndvivpu:27": "tad api vyavahārāṅgaṃ rūpavattvena bhāsanāt // MVibhr_14 //",
    "GSP33mndvivpu:28": "kalpanāyām api tv evaṃ nāsatkhyātivivarjanam /",
    "GSP33mndvivpu:29": "prakārāntarasaṃsargo nanv asann eva bhāsate // MVibhr_15 //",
    "GSP33mndvivpu:30": "tasmād asata evedaṃ rūpavattvena bhāsanam /",
    "GSP33mndvivpu:31": "avaśyakalpanīyatvāt kalpanāyāś ca lāghavāt // MVibhr_16 //",
    "GSP33mndvivpu:32": "prāktattvajñānasaṃskāras tatprabodhas sakāranaḥ /",
    "GSP33mndvivpu:33": "smarāmīti pramoṣas sahetur indriyayoginaḥ // MVibhr_17 //",
    "GSP33mndvivpu:34": "bhrāntau sahākṣair manaso duṣṭatāntarvivartitā /",
    "GSP33mndvivpu:35": "kāmaprakarṣamaraṇamūrcchāśokāmayādiṣu // MVibhr_18 //",
    "GSP33mndvivpu:36": "ucchedakeṣu bahulaṃ saṃskārasyānuvartanam /",
    "GSP33mndvivpu:37": "parapakṣeṣu kalpyāni bhūyiṣṭhānīti dṛśyate // MVibhr_19 //",
    "GSP33mndvivpu:38": "sarvasaṃskāravicchedimaraṇāntarite 'smṛteḥ /",
    "GSP33mndvivpu:39": "janmāntarānubhūtaṃ ca na smaryata iti sthitam // MVibhr_20 //",
    "GSP33mndvivpu:40": "prāk[ ....... ........ ] // MVibhr_21 //",
    "GSP33mndvivpu:41": "mandasaṃskārasahakṛd ucchede tena vā vinā /",
    "GSP33mndvivpu:42": "doṣaiḥ kṣataṃ manaḥ kāryi praṇidhānādivarjitam // MVibhr_22 //",
    "GSP33mndvivpu:43": "doṣair avikṛtaṃ svasthaṃ praṇidhānādisaṃskṛtam /",
    "GSP33mndvivpu:44": "na kāryavaj jāgarāyām aho nayavidāṃ paraḥ // MVibhr_23 //",
    "GSP33mndvivpu:45": "doṣakṣatiḥ kāryaśaktihānirūpā ca vidyate /",
    "GSP33mndvivpu:46": "atirekaś ca kāryasyety aho nyāyavivekitā // MVibhr_24 //",
    "GSP33mndvivpu:47": "adhyārope bhaved gauṇī vāhīke gomatir yathā /",
    "GSP33mndvivpu:48": "na saṃvidānuguṇyaṃ syān na vivekamatir yadi // MVibhr_25 //",
    "GSP33mndvivpu:49": "akhyātir api saṃvittiṃ naivānveti yato matiḥ /",
    "GSP33mndvivpu:50": "sāmānādhikaraṇyena rūpyam etad iti sthitā // MVibhr_26 //",
    "GSP33mndvivpu:51": "tasmād vibhrama evāyam iti yukto viniścayaḥ /",
    "GSP33mndvivpu:52": "na saṃvidanusāreṇa nimittaṃ tasya yujyate // MVibhr_27 //",
    "GSP33mndvivpu:53": "ato 'nirvacanīyatvaṃ varaṃ brahmavido viduḥ /",
    "GSP33mndvivpu:54": "avidyāyā avidyātvam anyathā parihīyate // MVibhr_28 //",
    "GSP33mndvivpu:55": "sattve na mithyā śūnyatve durnirūpaṃ prakāśanam /",
    "GSP33mndvivpu:56": "sadasatbhyām anirvācyāṃ tām avidyāṃ pracakṣate // MVibhr_29 //",
    "GSP33mndvivpu:57": "vastuno 'nveṣaṇā tasyāṃ bāhyābhyantaravartinaḥ /",
    "GSP33mndvivpu:58": "na yujyate yatra tatra vedyavastuni tatkṣateḥ // MVibhr_30 //",
    "GSP33mndvivpu:59": "nāmarūpaprapañco 'yam avidyaiva ca varṇyate /",
    "GSP33mndvivpu:60": "anyasya tv anyathā khyātau na prapañcavyapahnavaḥ // MVibhr_31 //",
    "GSP33mndvivpu:61": "akhyātau śūnyam eva syāt prapañcaḥ kiṃnibandhanaḥ /",
    "GSP33mndvivpu:62": "aprapañcaḥ saprapañcarūpo bhātīti yujyate // MVibhr_32 //",
    "GSP33mndvivpu:63": "asphuṭāgrahaṇe kāmam mā bhasi sphuṭam ātmanā /",
    "GSP33mndvivpu:64": "avidyamāne tv adhyasye vaiśvarūpyaṃ vṛthākṛtam // MVibhr_33 //",
    "GSP33mndvivpu:65": "citau vicitrākārāyāṃ prapañcātmatayaiva hi /",
    "GSP33mndvivpu:66": "anirmokṣas tathā ca syād athavānityatāpatet // MVibhr_34 //",
    "GSP33mndvivpu:67": "anekākāravibhrāntau gandharvanagarādiṣu /",
    "GSP33mndvivpu:68": "ākārā vyaktam ekasyā dhiyo 'satyāś cakāsati // MVibhr_35 //",
    "GSP33mndvivpu:69": "na bhūtaṃ cetaso rūpaṃ nādhyāropāsphuṭagrahau /",
    "GSP33mndvivpu:70": "vibhrameṣu vivartatvam ato brahmavidāṃ matam // MVibhr_36 //",
    "GSP33mndvivpu:71": "asato bhāsanāyogād virodhāt saṃvido 'paraḥ /",
    "GSP33mndvivpu:72": "avocan nipuṇaṃmanyo vibhramaṃ samyagagraham // MVibhr_37 //",
    "GSP33mndvivpu:73": "na kiñcid bhāsate ceti viruddham iva dṛśyate /",
    "GSP33mndvivpu:74": "bhāsane rūpavattvena nāsat saṃvidvirodhataḥ // MVibhr_38 //",
    "GSP33mndvivpu:75": "anyasyāpy anyathā khyātir ata eva na yujyate /",
    "GSP33mndvivpu:76": "anyat prakāśate cānyad grāhyam ity atidurghaṭam // MVibhr_39 //",
    "GSP33mndvivpu:77": "ālambanaṃ na hetutvamātrād akṣe 'pi tad yataḥ /",
    "GSP33mndvivpu:78": "ālambanaṃ na hetutvamātreṇa vyavatiṣṭhate // MVibhr_40 //",
    "GSP33mndvivpu:79": "yady ālambanarūpāc ca dhīr anyad avabhāsate /",
    "GSP33mndvivpu:80": "tato 'nālambanaiva syāt tasya tallakṣaṇacyuteḥ // MVibhr_41 //",
    "GSP33mndvivpu:81": "tathā ca tatsvabhāvāyā nārthatattvaviniścayaḥ /",
    "GSP33mndvivpu:82": "sāpekṣāyā api grāhyahīnā sā ced avedikā // MVibhr_42 //",
    "GSP33mndvivpu:83": "smṛtitvāśaṅkayā nātra vartamāne na niścayaḥ /",
    "GSP33mndvivpu:84": "vivekāgrahaṇaṃ yasmād dhetubhāve na yujyate // MVibhr_44 //",
    "GSP33mndvivpu:85": "hetūpaghāte khalu tat tadabhāve sphuṭagrahaḥ /",
    "GSP33mndvivpu:86": "yatnenānupalabdheś ca tadabhāve ca niścayaḥ // MVibhr_45 //",
    "GSP33mndvivpu:87": "sadṛśādṛṣṭacintādyāḥ smṛtibījasya bodhakāḥ /",
    "GSP33mndvivpu:88": "smarāmīti ca pramoṣāt prāyeṇādhyakṣavibhramaḥ // MVibhr_46 //",
    "GSP33mndvivpu:89": "iti pūrvaḥ pakṣaḥ //",
    "GSP33mndvivpu:90": "ekāntasattve kā bhrāntir asattve kiṃ prakāśatām /",
    "GSP33mndvivpu:91": "dvayānuguṇyād vṛddhānāṃ saṃmatā khyātir anyathā // MVibhr_47 //",
    "GSP33mndvivpu:92": "yatra na prathate kiñcit tatra tāvan na vibhramaḥ /",
    "GSP33mndvivpu:93": "suṣuptāv iva bhūcchāyā tamo bhāvo yathekṣyate // MVibhr_48 //",
    "GSP33mndvivpu:94": "dvayor ekasya vā khyātir asamyag vibhramo mataḥ /",
    "GSP33mndvivpu:95": "tatra keyam asamyaktā vijñānastham apāṭavam // MVibhr_49 //",
    "GSP33mndvivpu:96": "atha sarvaprakārāṇām agrahaḥ kasyacid grahaḥ /",
    "GSP33mndvivpu:97": "vastuno 'tatprakārasya tathā khyātis tu neṣyate // MVibhr_50 //",
    "GSP33mndvivpu:98": "tatra dūrasthite sūkṣme bhavaty apaṭudarśanam /",
    "GSP33mndvivpu:99": "sāmānyamātrakhyātir vā na bhramaś ca pratīyate // MVibhr_51 //",
    "GSP33mndvivpu:100": "na ca sarvātmanārthasya jñānaṃ kiñcana bodhakaṃ /",
    "GSP33mndvivpu:101": "sarvavijñānamithyātvam āpannaṃ punar anyathā // MVibhr_52 //",
    "GSP33mndvivpu:102": "ato nāvartamānatvājñānāt svapnamatir mṛṣā /",
    "GSP33mndvivpu:103": "vartamānatvabodhāt tu tathaikatvādhiropaṇāt // MVibhr_53 //",
    "GSP33mndvivpu:104": "mithyā rajatadhīr nātra vivekānavadhāraṇāt /",
    "GSP33mndvivpu:105": "pratyabhijñānavibhrāntau na smṛtitvaṃ na gamyate // MVibhr_54 //",
    "GSP33mndvivpu:106": "ekasya ca viviktatvād itarasya viviktatā /",
    "GSP33mndvivpu:107": "pratyakṣād avivekāc ca yuktaḥ pratyakṣavibhramaḥ // MVibhr_55 //",
    "GSP33mndvivpu:108": "syāt smṛtād avivekāc ca smṛtigocaravibhramaḥ /",
    "GSP33mndvivpu:109": "niyatā na pravṛttiḥ syān neṣṭā cet khyātir anyathā // MVibhr_57 //",
    "GSP33mndvivpu:110": "na dṛśyādṛśyayor bhedaḥ khyātiś cen nepsitātmanaḥ /",
    "GSP33mndvivpu:111": "nanu no viparītārthā dhīḥ pratītivirodhataḥ // MVibhr_58 //",
    "GSP33mndvivpu:112": "anāśvāsāc ca rajatapratyayo rajate smṛtiḥ /",
    "GSP33mndvivpu:113": "naitan na hi pravarteta śuktikāśakale tadā // MVibhr_59 //",
    "GSP33mndvivpu:114": "rajate sā pravṛttiś cen na tasyāsaṃnidhānataḥ /",
    "GSP33mndvivpu:115": "asaṃnidhānābodhāc cet pravṛttiniyamaḥ kutaḥ // MVibhr_60 //",
    "GSP33mndvivpu:116": "pravartate yat tatraiva tat tatsaṃnidhikāritam /",
    "GSP33mndvivpu:117": "anyatra bhedagrahaṇād vivekāgrahaṇāt tathā // MVibhr_61 //",
    "GSP33mndvivpu:118": "pravṛttibhedaḥ sādṛśyād vivekāgrahaṇaṃ yadi /",
    "GSP33mndvivpu:119": "adṛṣṭeṣu pravarteta loṣṭādiṣv avivekataḥ // MVibhr_62 //",
    "GSP33mndvivpu:120": "na tatra yadi tadbuddhiḥ śuktikāśakale 'pi na /",
    "GSP33mndvivpu:121": "athāsti viparītārthā khyātir nihnūyate katham // MVibhr_63 //",
    "GSP33mndvivpu:122": "adṛṣṭatvād apravṛttiḥ śuktikāśakale samā /",
    "GSP33mndvivpu:123": "dṛṣṭaṃ tad yena rūpeṇa tat pravṛtter akāraṇam // MVibhr_64 //",
    "GSP33mndvivpu:124": "dṛṣṭasmṛtāvivekāc ced idam atra parīkṣyatām /",
    "GSP33mndvivpu:125": "tattvabodhād apātatvabodhād rajatavedanāt // MVibhr_65 //",
    "GSP33mndvivpu:126": "dṛṣṭe pravṛttiḥ pūrvasmin viparītārthatā mateḥ /",
    "GSP33mndvivpu:127": "na dṛṣṭādṛṣṭayor bhedaḥ parasmin nopayoginī // MVibhr_66 //",
    "GSP33mndvivpu:128": "khayogadarśane te hi samāropopayoginī /",
    "GSP33mndvivpu:129": "nādṛṣṭe 'saṃprayukte vā cākṣuṣaḥ syād viparyayaḥ // MVibhr_67 //",
    "GSP33mndvivpu:130": "smṛtipramāṇaphalayor nānātvaṃ yadi ceṣyate /",
    "GSP33mndvivpu:131": "vivecitas tayos svārtho 'vivekaḥ kiṃnibandhanaḥ // MVibhr_68 //",
    "GSP33mndvivpu:132": "anyasmāt sā svaviṣayaṃ vivinakti smṛtir na cet /",
    "GSP33mndvivpu:133": "sāmānyadṛṣṭau cānyasya smṛtau syād vā sadā bhramaḥ // MVibhr_69 //",
    "GSP33mndvivpu:134": "smarāmīti vivekān na yadi naitat prakalpate /",
    "GSP33mndvivpu:135": "phalābhede phalonneyajñānabhedamatiḥ kutaḥ // MVibhr_70 //",
    "GSP33mndvivpu:136": "smarāmīti ca vijñānaṃ smṛter anyad udāhṛtam /",
    "GSP33mndvivpu:137": "na ca mānaphalād bhinnā tat siddhyati phalād ṛte // MVibhr_71 //",
    "GSP33mndvivpu:138": "manodoṣād yadi svārtho na smṛtyā pravivicyate /",
    "GSP33mndvivpu:139": "timirādau kathaṃ svasthe svānte keśādivibhramaḥ // MVibhr_72 //",
    "GSP33mndvivpu:140": "na tatrāpi mano duṣṭam arthāntaravivecanāt /",
    "GSP33mndvivpu:141": "jñānād eva hi dṛṣṭatvakalpanāyāś ca gauravāt // MVibhr_73 //",
    "GSP33mndvivpu:142": "budhyamāno vivekaṃ ca paśyāmīndriyadoṣataḥ /",
    "GSP33mndvivpu:143": "citrādirūpān dīpādīn iti lokaḥ prabhāṣate // MVibhr_74 //",
    "GSP33mndvivpu:144": "indriyāṇāṃ doṣabhedān niyatabhrāntidarśanam /",
    "GSP33mndvivpu:145": "na syād yasyāgrahe doṣavyāpāra iti niścayaḥ // MVibhr_75 //",
    "GSP33mndvivpu:146": "na ca sarvā niyogena bhrāntiḥ sādṛśyabandhanā /",
    "GSP33mndvivpu:147": "śvete pītabhramo dṛṣṭo madhure tiktavibhramaḥ // MVibhr_76 //",
    "GSP33mndvivpu:148": "avyāpṛtau ca tatprāpter nātaḥpittapravedanam /",
    "GSP33mndvivpu:149": "atyāsannasya saṃvittir durlabhā cāñjanādivat // MVibhr_77 //",
    "GSP33mndvivpu:150": "na cākṣavṛttitajjanmajñānabhedāvivekajāḥ /",
    "GSP33mndvivpu:151": "dvicandrādibhramās te hi na pratyakṣe na ca smṛte // MVibhr_78 //",
    "GSP33mndvivpu:152": "anyathālambanatve ca na nirālambanā matiḥ /",
    "GSP33mndvivpu:153": "anyenāpi hi rūpeṇa cakṣur nālambate 'kṣadhīḥ // MVibhr_79 //",
    "GSP33mndvivpu:154": "ālambanārthas tadyuktavyavahārasya yogyatā /",
    "GSP33mndvivpu:155": "anyasyāpi hi naivānyas sa ity eva hi darśitam // MVibhr_80 //",
    "GSP33mndvivpu:156": "pravṛttiś śuktiśakale tathā ca rajatārthinaḥ /",
    "GSP33mndvivpu:157": "ābhāsate kathañcic ca tan nātyantaṃ na bhāsate // MVibhr_81 //",
    "GSP33mndvivpu:158": "tena nāveādikā yat tu tadrūpāvyabhicārataḥ /",
    "GSP33mndvivpu:159": "prāmāṇyam ānapekṣyaṃ hi syād anyathā trapākaram // MVibhr_82 //",
    "GSP33mndvivpu:160": "trapākaraṃ kathaṃ tan naḥ svataḥprāmāṇyavādinām /",
    "GSP33mndvivpu:161": "apy anyo 'vyabhicāreṇa dhīprāmāṇyam upāgamat // MVibhr_83 //",
    "GSP33mndvivpu:162": "bodhād eva pramāṇatvam iti mīmāṃsakasthitim /",
    "GSP33mndvivpu:163": "vidann avyabhicāreṇa tāṃ vyudasyaty apaṇḍitaḥ // MVibhr_84 //",
    "GSP33mndvivpu:164": "arthenāvyabhicāraś cen nābuddhena pramīyate /",
    "GSP33mndvivpu:165": "jñānasyāvyabhicārāc ca tadbodha iti durghaṭam // MVibhr_85 //",
    "GSP33mndvivpu:166": "upāsyo 'vyatirekaś ca tajjñānasya tathānyathā /",
    "GSP33mndvivpu:167": "nāsiddhāvyatirekeṇa sa parāmṛśyate .......... // MVibhr_86 //",
    "GSP33mndvivpu:168": "api cāvyatireko 'pi jñānarūpeṇa vedyate /",
    "GSP33mndvivpu:169": "khyātau ca viparītāyāṃ tadvirodhaprasaṅgataḥ // MVibhr_87 //",
    "GSP33mndvivpu:170": "tathā sati tad evāstu viṣayasyāvabodhakam /",
    "GSP33mndvivpu:171": "artho nāvyatirekeṇa tatsāmarthyāptasaṃvidā // MVibhr_88 //",
    "GSP33mndvivpu:172": "vyabhicārāpratītyā ced aprāmāṇyanirākṛtiḥ /",
    "GSP33mndvivpu:173": "dūṣite vyabhicāreṇa na syāj jñāne pramāṇatā // MVibhr_89 //",
    "GSP33mndvivpu:174": "naitad avyabhicāreṇa prāmāṇyaṃ yasya duṣyati /",
    "GSP33mndvivpu:175": "vyabhicārād asau liṅgaṃ yathā nākṣaṃ tathāpi tat // MVibhr_90 //",
    "GSP33mndvivpu:176": "saṃbandhajñānasāpekṣaṃ yad upaity upayogitām /",
    "GSP33mndvivpu:177": "dūṣitaṃ vyabhicāreṇa tat syāt saṃśayakāraṇam // MVibhr_91 //",
    "GSP33mndvivpu:178": "duṣyati vyabhicāreṇa bodhakaṃ sattayaiva na /",
    "GSP33mndvivpu:179": "vijñānāc cārthasaṃvittis sattayaivendriyādivat // MVibhr_92 //",
    "GSP33mndvivpu:180": "liṅgasyāvyabhicārād yat prāpyate rūpato 'sya tat /",
    "GSP33mndvivpu:181": "siddhapratyayasāmarthyapūrvau neto nimittatām // MVibhr_93 //",
    "GSP33mndvivpu:182": "prāmāṇye tadabhāve cāvyatirekaviparyayau /",
    "GSP33mndvivpu:183": "tathā hy avyatireko 'pi bodhād evopavarṇitaḥ // MVibhr_94 //",
    "GSP33mndvivpu:184": "vyatireko bādhabodhād iti tacchrutiyuktatā /",
    "GSP33mndvivpu:185": "asiddhe jñānasāmarthye so 'siddho dūṣakaḥ katham // MVibhr_95 //",
    "GSP33mndvivpu:186": "siddhe 'pi siddhasāmarthyam asāmarthyaṃ kathaṃ nayet /",
    "GSP33mndvivpu:187": "nanu ca vyabhicāritve bādhakajñānasaṃmate // MVibhr_96 //",
    "GSP33mndvivpu:188": "jñānarūpasya tenaiva vihanyeta pramāṇatā /",
    "GSP33mndvivpu:189": "artho yathā jñānarūpāt tathaivety avasīyate // MVibhr_97 //",
    "GSP33mndvivpu:190": "vyabhicāramater eva na tathaiveti gamyate /",
    "GSP33mndvivpu:191": "tat satyaṃ bādhakajñānaṃ yatra tatra vihanyate // MVibhr_98 //",
    "GSP33mndvivpu:192": "anyatra tu vighātaḥ syān na sākṣān nāpi cārthataḥ /",
    "GSP33mndvivpu:193": "anumānaṃ bhavet tac ca tenāpahṛtagocaram // MVibhr_99 //",
    "GSP33mndvivpu:194": "nodeti jāgrato buddhir iti bhāṣye nidarśitam /",
    "GSP33mndvivpu:195": "vyabhicārajñānamātrāt prāmāṇyasya na naḥ kṣatiḥ // MVibhr_100 //",
    "GSP33mndvivpu:196": "vyabhicāriṇi nāśvāsaḥ ........ /",
    "GSP33mndvivpu:197": "tridhāpi vyabhicāreṇa prāmāṇyaṃ nopahanyate /",
    "GSP33mndvivpu:198": "uktaṃ nāvyatirekasya pramāṇatvanimittatā // MVibhr_102 //",
    "GSP33mndvivpu:199": "yena syād dhetvabhāvena vyabhicāre viparyayaḥ /",
    "GSP33mndvivpu:200": "dhūmādīnām api na tad varṇyate 'vyabhicārataḥ // MVibhr_103 //",
    "GSP33mndvivpu:201": "bodhād eva tadutpattāv aṅgabhāvo 'sya sammataḥ /",
    "GSP33mndvivpu:202": "tathā hy avyabhicārāṇāṃ kutaścana nimittataḥ // MVibhr_104 //",
    "GSP33mndvivpu:203": "bodhasyānudaye kaścit prāmāṇyaṃ nānumanyate /",
    "GSP33mndvivpu:204": "ekārthaniyataṃ bodhaṃ janayad vyabhicāry api // MVibhr_105 //",
    "GSP33mndvivpu:205": "pramāṇam iṣyate cakṣur nīle bhāve site bhavat /",
    "GSP33mndvivpu:206": "na cāpi vyabhicārasya sākṣāt prāmāṇyaghātitā // MVibhr_106 //",
    "GSP33mndvivpu:207": "kvacid dṛṣṭā bhrāntibodhe bādhadhīr upaghātikā /",
    "GSP33mndvivpu:208": "prameyatvordhvatādīnāṃ bodha evāvadhārakaḥ // MVibhr_107 //",
    "GSP33mndvivpu:209": "nāstīti na pramāṇatvaṃ hetvabhāvāc ca nāsty asau /",
    "GSP33mndvivpu:210": "tadbhāvāc ca pramāṇatvam akṣāṇāṃ vyabhicāriṇām // MVibhr_108 //",
    "GSP33mndvivpu:211": "na cāvadhārite yukto dvaividhyāt saṃśayodbhavaḥ /",
    "GSP33mndvivpu:212": "na niścite 'pi hi sthāṇāv ūrdhvatvena viśerate // MVibhr_109 //",
    "GSP33mndvivpu:213": "na cāvadhāraṇād eva tattvato 'navadhāraṇam // MVibhr_110 //",
    "GSP33mndvivpu:214": "evaṃ yatas tato naivaṃ bhaved atisubhāṣitam /",
    "GSP33mndvivpu:215": "utpattyaiva ca vijñānaṃ tathātvasyāvadhārakam // MVibhr_111 //",
    "GSP33mndvivpu:216": "na cet tathā nānyato 'pi tasya prāmāṇyasambhavaḥ /",
    "GSP33mndvivpu:217": "pramāṇatvāpramāṇatve 'vyatirekaviparyayau // MVibhr_112 //",
    "GSP33mndvivpu:218": "anaṅge iti moghaiva tayor atra vicāraṇā /",
    "GSP33mndvivpu:219": "ato 'vadhāraṇābhāsavyabhicārāt parīkṣaṇam // MVibhr_113 //",
    "GSP33mndvivpu:220": "prastutya ..... ........ /",
    "GSP33mndvivpu:221": "hetvabhāve phalābhāvaniyamo syāt tato gate // MVibhr_114 //",
    "GSP33mndvivpu:222": "abhāve hetudoṣāṇāṃ tathākhyātiviniścayaḥ /",
    "GSP33mndvivpu:223": "hetau phalaṃ na niyataṃ pariṇāmādyapekṣiṇi // MVibhr_115 //",
    "GSP33mndvivpu:224": "aduṣṭe 'pi tato hetau na sphuṭagrahaniścayaḥ /",
    "GSP33mndvivpu:225": "pratyakṣo 'nubhavaḥ sādhyo na hetor vyabhicāriṇaḥ // MVibhr_116 //",
    "GSP33mndvivpu:226": "viparyayaphalābhāvo hetvabhāvāt tu yujyate /",
    "GSP33mndvivpu:227": "nirodhād yuktakāryasya viparītasya sādhanāt // MVibhr_117 //",
    "GSP33mndvivpu:228": "doṣāṇāṃ nitarāṃ doṣabhāvo 'bhivyaktim ṛcchati /",
    "GSP33mndvivpu:229": "kāryātireko jaṭhare vahnau dṛṣṭaś ca bhasmake // MVibhr_118 //",
    "GSP33mndvivpu:230": "kāmādyupaplute citte dṛṣṭitā smaraṇātmani /",
    "GSP33mndvivpu:231": "sāmānādhikaraṇyenāmukhyarūpya pratītitaḥ // MVibhr_119 //",
    "GSP33mndvivpu:232": "abhinnaikā ca sā saṃvit kaṃ pakṣam apabadhatām /",
    "GSP33mndvivpu:233": "śūnyaṃ prakāśate ceti dvayaṃ vipratiṣedhavat // MVibhr_120 //",
    "GSP33mndvivpu:234": "bhāsane rūpavattvena śūnyaivocyeta śūnyatā /",
    "GSP33mndvivpu:235": "sarvarūpaviveko hi śūnyam ity abhibhāṣyate // MVibhr_121 //",
    "GSP33mndvivpu:236": "parai rūpābhyupagame tatra śūnyaiva śūnyadhīḥ /",
    "GSP33mndvivpu:237": "abhāvo bhāvarūpeṇa bhātīti yadi manyate // MVibhr_122 //",
    "GSP33mndvivpu:238": "anyathā khyātir eveṣṭā śūnyaṃ tad api cen matam /",
    "GSP33mndvivpu:239": "naitad vipratiṣidhyete śūnyatābhāvarūpate // MVibhr_123 //",
    "GSP33mndvivpu:240": "ato 'taddeśakālatvamātraṃ tasyeha śūnyatā /",
    "GSP33mndvivpu:241": "nanv asti yad yathā vastu tathā khyātau na vibhramaḥ // MVibhr_124 //",
    "GSP33mndvivpu:242": "na yathāsti tathā khyātau śūnyakhyāter na mucyate /",
    "GSP33mndvivpu:243": "kecid āhuḥ prakāribhyaḥ prakārā na cakāsati // MVibhr_125 //",
    "GSP33mndvivpu:244": "viviktās te tathā bhānti te ca santa iti sthitiḥ /",
    "GSP33mndvivpu:245": "anye tanmātraśūnyatvaṃ manvate nānyathā bhramaḥ // MVibhr_126 //",
    "GSP33mndvivpu:246": "nānyathā dhīr vastuniṣṭhā vastvālambād vinā na sā /",
    "GSP33mndvivpu:247": "svayaṃ tu vārttikakṛtā samādhir iha varṇitaḥ // MVibhr_127 //",
    "GSP33mndvivpu:248": "bhāvāntaram abhāvo 'nyo na kaścid anirūpaṇāt /",
    "GSP33mndvivpu:249": "satyaṃ yathāsti na tathā bhāsane vibhramo mataḥ // MVibhr_128 //",
    "GSP33mndvivpu:250": "na yenāsti prakāreṇa na tu tucchaḥ pratīyate /",
    "GSP33mndvivpu:251": "tathā katham abhāvyo 'sya sa hi bhāti tathā ca saḥ // MVibhr_129 //",
    "GSP33mndvivpu:252": "bhāvāntaram abhāvo hi kayācit tu vyapekṣayā /",
    "GSP33mndvivpu:253": "anyathākhyātipakṣe ca na prakārāntaraṃ na sat // MVibhr_130 //",
    "GSP33mndvivpu:254": "anyasya ca na tasyeti khyātir yuktā mṛṣā ca sā /",
    "GSP33mndvivpu:255": "prakārāntarasaṃsargo nanv asann eva bhāsate // MVibhr_131 //",
    "GSP33mndvivpu:256": "saṃvedyaṃ nanyarupatvam anyasya .............. /",
    "GSP33mndvivpu:257": "bhinnayor atra saṃsargo na kaścid avabhāsate // MVibhr_132 //",
    "GSP33mndvivpu:258": "anyātmanāparakhyātiḥ sa cābhāve 'sya tan mṛṣā /",
    "GSP33mndvivpu:259": "abhāvagrāhiṇī buddhir bhāvāntaram upāśritā // MVibhr_133 //",
    "GSP33mndvivpu:260": "tadanyasmāt pṛthaktvena nirupākhyo na vidyate /",
    "GSP33mndvivpu:261": "ato bhāvāntaraṃ muktvā tatrābhāvānirūpaṇāt // MVibhr_134 //",
    "GSP33mndvivpu:262": "na buddhyā bhāvaśūnyatvaṃ mṛṣā ceti vipaścitaḥ /",
    "GSP33mndvivpu:263": "na vai śaśaviṣāṇe 'pi khyātasya nirupākhyatā // MVibhr_135 //",
    "GSP33mndvivpu:264": "śaśasaṃsargirūpaṃ hi viṣāṇaṃ tatra gamyate /",
    "GSP33mndvivpu:265": "avastu tac ca no yena khuradharmiṇi vīkṣitam // MVibhr_136 //",
    "GSP33mndvivpu:266": "asaṃsṛṣṭasya so 'bhāva iti khyātir mṛṣā ca sā /",
    "GSP33mndvivpu:267": "aṅgulyagre hastiyūtham ity eṣā pratibhā tathā // MVibhr_137 //",
    "GSP33mndvivpu:268": "svapne 'py avartamānasya grahaṇaṃ vartamānavat /",
    "GSP33mndvivpu:269": "nāviśeṣaḥ khapuṣpāc ca svakāle tasya vastutā // MVibhr_138 //",
    "GSP33mndvivpu:270": "tatkālam eva hi jñeyaṃ jñānam eva tu saṃprati /",
    "GSP33mndvivpu:271": "vartamānatvam apy atra dṛṣṭam anyatra rūpyate // MVibhr_139 //",
    "GSP33mndvivpu:272": "anyasyāpy anyathā dṛṣṭiḥ parasparavirodhinām /",
    "GSP33mndvivpu:273": "atyantānanubhūtatvam asti tatkāritaṃ yataḥ // MVibhr_140 //",
    "GSP33mndvivpu:274": "na jñeyaśūnyaṃ vijñānaṃ svātmahāniprasaṅgataḥ /",
    "GSP33mndvivpu:275": "nirupākhyād ātmayogād asvātantryāc ca cetasaḥ // MVibhr_141 //",
    "GSP33mndvivpu:276": "pramāṇavanty adṛṣṭāni kalpyante subahūny api /",
    "GSP33mndvivpu:277": "saṃskāracchedahetūnāṃ tattvaṃ naikāntataḥ sthitam // MVibhr_142 //",
    "GSP33mndvivpu:278": "janmāntarānubhūtaṃ ca na smaryata iti sthitam /",
    "GSP33mndvivpu:279": "tatkarmaphalasaṃbandhaṃ pratīti pratijānate // MVibhr_143 //",
    "GSP33mndvivpu:280": "tathā hy anādau saṃsāre karmabhedān smarann api /",
    "GSP33mndvivpu:281": "anantakṛtakarmatvāt ko vidyāt kasya kiṃ phalam // MVibhr_144 //",
    "GSP33mndvivpu:282": "svāntasyopaplavaḥ svapne smṛtibījasya bodhakaḥ /",
    "GSP33mndvivpu:283": "tasya ca jagrato 'bhāvān nodeti svapnadarśanam // MVibhr_145 //",
    "GSP33mndvivpu:284": "kāmādyupaplave 'py evaṃ kāryādhikyam udāhṛtam /",
    "GSP33mndvivpu:285": "agrāhyam eva gṛhṇāti svayaṃ kalpayati hy ayam // MVibhr_146 //",
    "GSP33mndvivpu:286": "doṣakṣatasya manasas tat kāryaṃ ................. /",
    "GSP33mndvivpu:287": "tad adhyārope no gauṇī tathety adhyavasāyataḥ // MVibhr_147 //",
    "GSP33mndvivpu:288": "khyāti sannihite 'śūnyaṃ sad bhāvāntaraghaṭṭitam /",
    "GSP33mndvivpu:289": "prabhāsatām asattā tu no śūnyaṃ tad anātmakam // MVibhr_148 //",
    "GSP33mndvivpu:290": "evaṃ nirvacanīyā ca nāvidyā parihāsyate /",
    "GSP33mndvivpu:291": "avidyātvaṃ yato 'nyasya sānyarūpaṃ prakāśayet // MVibhr_150 //",
    "GSP33mndvivpu:292": "bādhyajñānasya mithyātvaṃ nānyathā vyavatiṣṭhate /",
    "GSP33mndvivpu:293": "tena yāvad bādhanīyaṃ tāvan mithyeti yujyate // MVibhr_154 //",
    "GSP33mndvivpu:294": "bhrāntijñeye ca bāhyatvaṃ bādhakair na nirasyate /",
    "GSP33mndvivpu:295": "na gamyate 'ntarvartitvaṃ nānirvācyatayā matiḥ // MVibhr_155 //",
    "GSP33mndvivpu:296": "kiṃ tv ataddeśakālatvaṃ gamyate bāhyavastunaḥ /",
    "GSP33mndvivpu:297": "tasmān na bāhyavastutvaṃ mṛṣā bodhān na bādhanāt // MVibhr_156 //",
    "GSP33mndvivpu:298": "prasaktapratiṣedhātmā bādho 'khyātau na yujyate /",
    "GSP33mndvivpu:299": "sādhayaty anyathā khyātiṃ bādha eva ca naḥ sphuṭam // MVibhr_157 //",
    "GSP33mndvivpu:300": "prasañjikā hi nākhyātir asmatpakṣe tu yujyate /",
    "GSP33mndvivpu:301": "na cāgrahaniṣedho 'yaṃ sarvajñānaprasaṅgataḥ // MVibhr_158 //",
    "GSP33mndvivpu:302": "vivekadhīr niṣedho 'yaṃ na pratītyānugamyate /",
    "GSP33mndvivpu:303": "na krame yaugapadye vā vivekamatir īdṛśī // MVibhr_159 //",
    "GSP33mndvivpu:304": "avivekagrahe syāc cet satyaṃ na tu viviktayoḥ /",
    "GSP33mndvivpu:305": "agrahe prāptyabhāvena prāpteḥ pūrvaṃ tu yujyate // MVibhr_160 //",
    "GSP33mndvivpu:306": "dvayor abhāvāt svapne ca viveko gamyate kayoḥ // MVibhr_161 //",
    "GSP33mndvivpu:307": "smṛtatvenāvivikte cet tathā bādhā vihanyate /",
    "GSP33mndvivpu:308": "syāt sarvaivaṃvidhā bādhā paścāt dharmiṇi dharmadhīḥ // MVibhr_162 //",
    "GSP33mndvivpu:309": "tad yuktaṃ bādhakajñānād vācoyuktir iyaṃ bhavet /",
    "GSP33mndvivpu:310": "arthe 'nyathāpi saty eṣa dhiyākāraḥ pratīyate // MVibhr_163 //",
    "GSP33mndvivpu:311": "ātmakhyātau sarvam evāntar āhuḥ śūnyakhyātau śūnyam eveti kecit /",
    "GSP33mndvivpu:312": "akhyātau no tattvamithyāvibhāgas tasmād eṣāṃ vibhramāṇāṃ vivekaḥ //"
}