{
    "GK19ksbhm06u:0": "bhīṣmaparva nārāyaṇaṃ namaskṛtya naraṃ caiva narottamam /",
    "GK19ksbhm06u:1": "devīṃ sarasvatīṃ vyāsaṃ tato jayamudīrayet // Bhmj_6.1 //",
    "GK19ksbhm06u:2": "āsūryakiraṇākrāntājjagato janagocarāt /",
    "GK19ksbhm06u:3": "puṇyadhāmni kurukṣetre samāyāteṣu rājasu // Bhmj_6.2 //",
    "GK19ksbhm06u:4": "ekībhūteṣu sainyeṣu kurupāṇḍavasaṃgare /",
    "GK19ksbhm06u:5": "vṛddhabālāvaśeṣāsu dikṣu yātāsu śūnyatām // Bhmj_6.3 //",
    "GK19ksbhm06u:6": "dāruṇeṣu nimitteṣu prādurbhūteṣu sarvataḥ /",
    "GK19ksbhm06u:7": "mitho dṛṣṭipathaṃ yāte patākābhirbaladvaye // Bhmj_6.4 //",
    "GK19ksbhm06u:8": "sotsāhaṃ dadhmatuḥ śaṅkhaṃ hṛṣīkeśadhanaṃjayau /",
    "GK19ksbhm06u:9": "yayorgambhīraghoṣeṇa bhuvanāni cakampire // Bhmj_6.5 //",
    "GK19ksbhm06u:10": "viṣamastho na hantavyo na ca senāvinirgataḥ /",
    "GK19ksbhm06u:11": "na nivṛtte raṇe ceti maryādāṃ cakrire nṛpāḥ // Bhmj_6.6 //",
    "GK19ksbhm06u:12": "atrāntare samabhyetya pārāśaryo munīśvaraḥ /",
    "GK19ksbhm06u:13": "viṣaṇṇaṃ mandiragataṃ dhṛtarāṣṭramabhāṣata // Bhmj_6.7 //",
    "GK19ksbhm06u:14": "vīrāṇāṃ bhūmipālānāmaśeṣe 'sminsamāgame /",
    "GK19ksbhm06u:15": "kṣattrasya saṃkṣayo rājanviṣamaḥ samupasthitaḥ // Bhmj_6.8 //",
    "GK19ksbhm06u:16": "divyaṃ gṛhāma nayanaṃ svayaṃ yuddhaṃ vilokaya /",
    "GK19ksbhm06u:17": "ityukte muninā rājā jagādākulitāśayaḥ // Bhmj_6.9 //",
    "GK19ksbhm06u:18": "bhagavānbandhunidhanaṃ nāhaṃ draṣṭuṃ samutsahe /",
    "GK19ksbhm06u:19": "bhāvyasyāvaśyabhāvitvānna ca vārayituṃ kṣamaḥ // Bhmj_6.10 //",
    "GK19ksbhm06u:20": "ityuktavati bhūpāle saṃjayaṃ varado muniḥ /",
    "GK19ksbhm06u:21": "vidhāya divyanayanaṃ punaḥ kṣitipamabhyadhāt // Bhmj_6.11 //",
    "GK19ksbhm06u:22": "ayaṃ te nikhilaṃ yuddhaṃ kathayiṣyati saṃjayaḥ /",
    "GK19ksbhm06u:23": "nāsya kiṃcidavijñātaṃ divyadṛṣṭerbhaviṣyati // Bhmj_6.12 //",
    "GK19ksbhm06u:24": "kṛtānto jṛmbhate rājñāṃ dhṛtarāṣṭra tavānayāt /",
    "GK19ksbhm06u:25": "dṛśyante durnimittāni kṣayakarṇejapāni yat // Bhmj_6.13 //",
    "GK19ksbhm06u:26": "saureṇa pīḍitā gāḍhaṃ rohiṇī jvalitā diśaḥ /",
    "GK19ksbhm06u:27": "viparītā prasūtiśca kabandhenāvṛto raviḥ // Bhmj_6.14 //",
    "GK19ksbhm06u:28": "kravyādairāvṛtaṃ vyoma meghā varṣanti śoṇitam /",
    "GK19ksbhm06u:29": "kimanyadrājamahiṣī hā mahī na bhaviṣyati // Bhmj_6.15 //",
    "GK19ksbhm06u:30": "pradakṣiṇaśikho vahniḥ prasādo manasastathā /",
    "GK19ksbhm06u:31": "lakṣavyaktaṃ jayasyaitaddharmo yatrāsti tatra saḥ // Bhmj_6.16 //",
    "GK19ksbhm06u:32": "śatānyekena jīyante naiko jeyaḥ śatairapi /",
    "GK19ksbhm06u:33": "taralā hyasidhāreyaṃ niścayo nātra gaṇyate // Bhmj_6.17 //",
    "GK19ksbhm06u:34": "ityuktvāntarhite kṣipraṃ munīndre saṃjayaṃ nṛpaḥ /",
    "GK19ksbhm06u:35": "papraccha dvīpasaṃsthānaṃ sa ca pṛṣṭho 'bhyabhāṣata // Bhmj_6.18 //",
    "GK19ksbhm06u:36": "rājanviśāle śītāṃśormaṇḍale darpaṇākṛtau /",
    "GK19ksbhm06u:37": "sphāraṃ sudarśanaṃ dvīpaṃ nikhilaṃ pratibimbitam // Bhmj_6.19 //",
    "GK19ksbhm06u:38": "ekataḥ pippalācchāyamanyataḥ śaśakākṛti /",
    "GK19ksbhm06u:39": "dvīpe 'sminmaṇlākāre lavaṇāmbudhiveṣṭite /",
    "GK19ksbhm06u:40": "karṇikevāmbuje prāṃśurmadhye kanakaparvataḥ // Bhmj_6.20 //",
    "GK19ksbhm06u:41": "śayānā bhṛdharāścānye pārśvayostasya bhūbhṛtaḥ /",
    "GK19ksbhm06u:42": "sthitā himālayamukhāḥ spṛśantaḥ pūrvapaścimam // Bhmj_6.21 //",
    "GK19ksbhm06u:43": "himavānhemakūṭaśca niṣadaśceti dakṣiṇe /",
    "GK19ksbhm06u:44": "uttare śṛṅgavānnīlaḥ śvetaśceti mahābalāḥ // Bhmj_6.22 //",
    "GK19ksbhm06u:45": "eṣāṃ ratnavicatrāṇāmantare varṣabhūmayaḥ /",
    "GK19ksbhm06u:46": "karmabhūrbhārataṃ varṣamanyāśca phalabhūmayaḥ // Bhmj_6.23 //",
    "GK19ksbhm06u:47": "harivarṣamukheṣveva prajāsargaḥ smaropamaḥ /",
    "GK19ksbhm06u:48": "sthānaṃ sukṛtināṃ yatra vikhyātā gaṇḍikā iti // Bhmj_6.24 //",
    "GK19ksbhm06u:49": "jambūkhaṇḍaṃ tathā meroradho yatphalavisrutā /",
    "GK19ksbhm06u:50": "jātā jambūnadī śubhrā jāmbunadavidhāyinī // Bhmj_6.25 //",
    "GK19ksbhm06u:51": "uttarāḥ kuravaḥ pītvā tāmeva gatamṛtyavaḥ /",
    "GK19ksbhm06u:52": "divaspṛśastarestasya nāmnedaṃ dvīpamucyate // Bhmj_6.26 //",
    "GK19ksbhm06u:53": "ityuktvā saṃjayo gatvā kurukṣetre rāṇāṅgaṇe /",
    "GK19ksbhm06u:54": "sametya dhṛtarāṣṭrāya śaśaṃya svabhaṭakṣayam // Bhmj_6.27 //",
    "GK19ksbhm06u:55": "***** jambūkhaṇḍanirmāṇam || 1 || *****",
    "GK19ksbhm06u:56": "śṛṇu rājanhatānantasāmantaḥ śantanoḥ sutaḥ /",
    "GK19ksbhm06u:57": "vidadhe pāṇḍuputrāṇāṃ yathā vijayasaṃśayam // Bhmj_6.28 //",
    "GK19ksbhm06u:58": "vajrasūcīmukhākhyābhyāṃ pyūhābhyāṃ rājakuñjaraiḥ mitho vyūḍheṣvanīkeṣu gāṅgeyenārjunena ca tasminkṣattrakṣayakṣetre sarvakṣattrasamāgame /",
    "GK19ksbhm06u:59": "duryodhane 'tisaṃrabdhe pṛthusainyābhimānini // Bhmj_6.30 //",
    "GK19ksbhm06u:60": "gāṅgeyaśaṅkhanādena samudbhūte balārṇave /",
    "GK19ksbhm06u:61": "śaṅkhaśabdena pārthānāṃ pāñcajanyānuyāyinā // Bhmj_6.31 //",
    "GK19ksbhm06u:62": "pūrite bhuvanābhoge dikṣu visphūrjitāsviva /",
    "GK19ksbhm06u:63": "sarvasenāśrayaḥ śrīmānvijayo 'cyutasārathiḥ // Bhmj_6.32 //",
    "GK19ksbhm06u:64": "dadarśa kurusenāsu gurusaṃbandhibāndhavān /",
    "GK19ksbhm06u:65": "nijapratāpadahane sa teṣāṃ śalabhāyitam /",
    "GK19ksbhm06u:66": "matvā jagāda govindaṃ viṣaṇṇaḥ karuṇānidhiḥ // Bhmj_6.33 //",
    "GK19ksbhm06u:67": "aho vata vimūḍhānāṃ rājyaleśe sukhāya naḥ /",
    "GK19ksbhm06u:68": "kṛṣṇa bandhuvadhe 'pyasminsasaṃrambho 'yamudyamaḥ // Bhmj_6.34 //",
    "GK19ksbhm06u:69": "avatīrya sadācārastutikramyakulasthitim /",
    "GK19ksbhm06u:70": "kathaṃ guruvadhaprāpyāṃ bhajedasmadvidhaṛ śriyam // Bhmj_6.35 //",
    "GK19ksbhm06u:71": "ityuktvā sāsrunayano bībhatsuḥ kṛpayā rathe /",
    "GK19ksbhm06u:72": "karādutsṛjya gāṇḍīvaṃ niṣasāda viṣādavān // Bhmj_6.36 //",
    "GK19ksbhm06u:73": "***** śrīmadbhagavadgītāsu prathamo 'dhyāyaḥ || 2 || *****",
    "GK19ksbhm06u:74": "taṃ dṛṣṭvā śokavivaśaṃ jagāda madhusūdanaḥ /",
    "GK19ksbhm06u:75": "akāṇḍe dhairyasārasya keyaṃ kātaratā tava // Bhmj_6.37 //",
    "GK19ksbhm06u:76": "tarasvī kṣatriyo mānī prāṇairapi yaśaḥkrayī /",
    "GK19ksbhm06u:77": "nijāṃ kulasthitiṃ pārtha na dharmyāṃ hātumarhasi // Bhmj_6.38 //",
    "GK19ksbhm06u:78": "saṃyuktaṃ vā viyuktaṃ vā nityaṃ dehena dehinam /",
    "GK19ksbhm06u:79": "viśvamāyāprapañce 'smanko 'nuśocati tattvadhīḥ // Bhmj_6.39 //",
    "GK19ksbhm06u:80": "sukhādyavasthā dehasya kāle kāle yathāvidhāḥ /",
    "GK19ksbhm06u:81": "dehino 'sya tathā dehāḥ sataḥ sattāvivarjitāḥ // Bhmj_6.40 //",
    "GK19ksbhm06u:82": "viṣayendriyasaṃyogānkṣayino harṣaśokadān /",
    "GK19ksbhm06u:83": "sahate yo viluptātmā nirvāṇaṃ tasya śāśvatam // Bhmj_6.41 //",
    "GK19ksbhm06u:84": "ajasya purāṇasya dehino 'syāvināśinaḥ /",
    "GK19ksbhm06u:85": "jīrṇaparṇaparāvṛttitulyeyaṃ dehakalpanā // Bhmj_6.42 //",
    "GK19ksbhm06u:86": "ādimadhyāvasāneṣu vyaktāvyaktasvarūpiṇaḥ /",
    "GK19ksbhm06u:87": "sata evāsya satataṃ na virāmaḥ śarīriṇaḥ // Bhmj_6.43 //",
    "GK19ksbhm06u:88": "ayaśasyamatastyaktvā saṃkocaṃ vipulāśayaḥ /",
    "GK19ksbhm06u:89": "jayājayau samaṃ matvā viśa svargonmukho raṇam // Bhmj_6.44 //",
    "GK19ksbhm06u:90": "āsthāya yaugikīṃ buddhiṃ karmabandhavivarjitaḥ /",
    "GK19ksbhm06u:91": "śuṣkavedakriyāhīnaṃ guṇātītaṃ padaṃ bhuja // Bhmj_6.45 //",
    "GK19ksbhm06u:92": "sarvavedeṣu viduṣāmetadeva prayojanam /",
    "GK19ksbhm06u:93": "jalāśayeṣu pūrṇeṣu yathā salilahāriṇām // Bhmj_6.46 //",
    "GK19ksbhm06u:94": "niḥsaṅgaḥ phalasaṃnyāsī kuru karma sadoditaḥ /",
    "GK19ksbhm06u:95": "parameśvaramevāhi(?)vāṇijyaṃ hi phalārthinām // Bhmj_6.47 //",
    "GK19ksbhm06u:96": "yadā te vītamohasya buddhiryāsyati nirvṛtim /",
    "GK19ksbhm06u:97": "kṛtī bhaviṣyasi tadā śruteṣvartheṣvanādaraḥ // Bhmj_6.48 //",
    "GK19ksbhm06u:98": "iti bruvāṇaḥ pārthena sthitaprajñasya lakṣaṇam /",
    "GK19ksbhm06u:99": "pṛṣṭaḥ samādhisaktasya bhagavānityabhāṣata // Bhmj_6.49 //",
    "GK19ksbhm06u:100": "īśvarādaparo nāhamiti svānandanirbharaḥ /",
    "GK19ksbhm06u:101": "nirastākhilasaṃkalpaḥ sthitaprajño 'bhidhīyate // Bhmj_6.50 //",
    "GK19ksbhm06u:102": "āste kūrma ivāṅgāni kāmānsaṃvṛtyayaḥ śrayam /",
    "GK19ksbhm06u:103": "viṣayādhyānavirahātsthitadhīrna sa naśyati // Bhmj_6.51 //",
    "GK19ksbhm06u:104": "kaṣṭaistapobhirviṣayāḥ śuṣyantyeva rasaṃ vinā /",
    "GK19ksbhm06u:105": "anādaraviraktānāṃ sadāpyadhyātmadarśinām // Bhmj_6.52 //",
    "GK19ksbhm06u:106": "nidrārlubhūtakāleṣu prabuddhistimireṣu yaḥ /",
    "GK19ksbhm06u:107": "sa mahābdhirivākṣobhyaḥ sthitiṃ brāhmīṃ prapadyate // Bhmj_6.53 //",
    "GK19ksbhm06u:108": "***** śrīgītāsu dvitīyo 'dhyāyaḥ || 3 || *****",
    "GK19ksbhm06u:109": "śrutvaitadarjunaḥ kṛṣṇamuvācākulitāśayaḥ /",
    "GK19ksbhm06u:110": "kathamevaṃ vadanghore samare 'sminyunakṣi mām // Bhmj_6.54 //",
    "GK19ksbhm06u:111": "karmaṇaḥ śreyasī buddhirityuktvāpi svayaṃ vibho /",
    "GK19ksbhm06u:112": "karma durmatiyogyaṃ māṃ praśaṃsasi vimohayan // Bhmj_6.55 //",
    "GK19ksbhm06u:113": "śreyo vadetyuktavati śvetāśve keśavo 'bravīt /",
    "GK19ksbhm06u:114": "niṣṭhā prajñānakarmabhyāṃ mayoktā sāṃkhyayogayoḥ // Bhmj_6.56 //",
    "GK19ksbhm06u:115": "anārambhānna ca tyāgātkarmaṇo mucyate janaḥ /",
    "GK19ksbhm06u:116": "śrotrādayo balādasya dhāvantyeva svakarmasu // Bhmj_6.57 //",
    "GK19ksbhm06u:117": "smaranti manasā sarvaṃ ruddhakarmendriyā api /",
    "GK19ksbhm06u:118": "mithyācārānatvasaktāḥ(?)karmiṇo niyatāntarāḥ // Bhmj_6.58 //",
    "GK19ksbhm06u:119": "śreyo hyakarmaṇaḥ karma na yajñaḥ karmaṇā vinā /",
    "GK19ksbhm06u:120": "yajñaśeṣāśinaḥ puṇyadrumāḥ kevalabhoginaḥ // Bhmj_6.59 //",
    "GK19ksbhm06u:121": "karmasthito 'pi niḥsaṃjño(saṅgo) yadā prāpnoti mānavaḥ /",
    "GK19ksbhm06u:122": "ātmārāmadaśāstuṣṭhastadā kāryānnivartate // Bhmj_6.60 //",
    "GK19ksbhm06u:123": "karmaṇaiva gatāḥ siddhiṃ janakapramukhāḥ purā /",
    "GK19ksbhm06u:124": "tanmā kāryānnivartasva lokastvāmanuvartatām // Bhmj_6.61 //",
    "GK19ksbhm06u:125": "mamāpi kṛtakṛtyasya karmedaṃ sthitirakṣiṇaḥ /",
    "GK19ksbhm06u:126": "vinasyatyanyathā loko matpramāṇaviśṛṅkhalaḥ // Bhmj_6.62 //",
    "GK19ksbhm06u:127": "pātraṃ sarvajñayogyeṣu nādareṣu pṛthagjanaḥ /",
    "GK19ksbhm06u:128": "tasmānnotsāhayedetānpaṅgūnvegagatāniva // Bhmj_6.63 //",
    "GK19ksbhm06u:129": "yudhyasva sarvakarmāṇi mayi saṃnyasya nirvṛtaḥ /",
    "GK19ksbhm06u:130": "taranti hi tamo ghoraṃ nityaṃ manmatavartinaḥ // Bhmj_6.64 //",
    "GK19ksbhm06u:131": "prakṛterucitaṃ sarvaṃ svadharmanirataḥ kuru /",
    "GK19ksbhm06u:132": "rāgadveṣau parityajya priyāpriyasamudbhavau // Bhmj_6.65 //",
    "GK19ksbhm06u:133": "śrutvaitadarjuno 'vādītpreritaḥ kena pātakam /",
    "GK19ksbhm06u:134": "caratyanīśvaraḥ prāṇī balādiva vaśīkṛtaḥ // Bhmj_6.66 //",
    "GK19ksbhm06u:135": "iti pṛṣṭo hṛṣīkeśo jagāda jagatāṃ patiḥ /",
    "GK19ksbhm06u:136": "rajoguṇasamutthena harṣaśokādidāyinā // Bhmj_6.67 //",
    "GK19ksbhm06u:137": "lokasaṃhāraśīlena kāmena krodhabandhunā /",
    "GK19ksbhm06u:138": "ahaṃkāreṇa balinā ghoreṇānena vairiṇā // Bhmj_6.68 //",
    "GK19ksbhm06u:139": "śevālenaiva salilaṃ rajasevāmalaṃ nabhaḥ /",
    "GK19ksbhm06u:140": "āvṛto malinonātmā meghenaivodito raviḥ // Bhmj_6.69 //",
    "GK19ksbhm06u:141": "manobuddhisamāyuktaṃ sthānamindriyapañjaram /",
    "GK19ksbhm06u:142": "yasya taṃ duḥsahaṃ śatruṃ kāmarūpa vināśaya // Bhmj_6.70 //",
    "GK19ksbhm06u:143": "***** śrīgītāsu tṛtīyo 'dhyāyaḥ || 4 || *****",
    "GK19ksbhm06u:144": "sūryeṇāptaḥ purā matto yogo 'yaṃ manunā tataḥ /",
    "GK19ksbhm06u:145": "ya eva kālenotsannastubhyamadya mayoditaḥ // Bhmj_6.71 //",
    "GK19ksbhm06u:146": "anekajanmasākṣī tvaṃ bhaktaḥ sahacaro 'pi me /",
    "GK19ksbhm06u:147": "na tatsmṛtipathaṃ yātaṃ kiṃtu te prāktanaṃ vapuḥ // Bhmj_6.72 //",
    "GK19ksbhm06u:148": "ahaṃ tu nityadharamasya sthitaye guptaye satām /",
    "GK19ksbhm06u:149": "yuge yuge bhavāmyeṣa vināśāya dṛrātmanām // Bhmj_6.73 //",
    "GK19ksbhm06u:150": "akṛtaṃ dharmakartāraṃ karmaitannāvṛṇoti mām /",
    "GK19ksbhm06u:151": "tvamapyasakto niṣkāmaḥ kuru karma kulocitam // Bhmj_6.74 //",
    "GK19ksbhm06u:152": "durjñeyaḥ pravibhāgastu karmākarmavikarmaṇām /",
    "GK19ksbhm06u:153": "svocitaṃ phalahīnaṃ ca viruddhaṃ ceti bhedataḥ // Bhmj_6.75 //",
    "GK19ksbhm06u:154": "karmaṇaḥ phalasaṃnyāsādyo 'nupaśyatyakarmatām /",
    "GK19ksbhm06u:155": "jānātyakarmaṇaḥ pāpātkarma yaśca sa buddhimān // Bhmj_6.76 //",
    "GK19ksbhm06u:156": "jñānāgninā dagdhakarmā nityānando nirāśrayaḥ /",
    "GK19ksbhm06u:157": "nirāśīrnirahaṃkāro yajvā brahmaṇi līyate // Bhmj_6.77 //",
    "GK19ksbhm06u:158": "brahmārpaṇena brahmagnau hutvā brahmamayaṃ haviḥ /",
    "GK19ksbhm06u:159": "prāṇayajñarato yāti brahma brahmasamādhinā // Bhmj_6.78 //",
    "GK19ksbhm06u:160": "saṃyamāgnāvindriyāṇi viṣayānindriyānale /",
    "GK19ksbhm06u:161": "tatkarmāṇyātmayogāgnau hutvā yānti parāṃ gatim // Bhmj_6.79 //",
    "GK19ksbhm06u:162": "ye 'pi dravyatapoyogasvādhyāyajñānayājinaḥ /",
    "GK19ksbhm06u:163": "prāṇāpānādiha viṣo dhṛtvā nāḍīṣu dhāraṇam // Bhmj_6.80 //",
    "GK19ksbhm06u:164": "samarpayanti nikhilaṃ jñānaṃ vigatakalmaṣāḥ /",
    "GK19ksbhm06u:165": "te prayānti paraṃ dhāma yajñaśiṣṭāmṛtāśinaḥ // Bhmj_6.81 //",
    "GK19ksbhm06u:166": "tadvidhāḥ praṇipātena sevitā jñāninastvayā /",
    "GK19ksbhm06u:167": "ayatnāttvāṃ vidhāsyanti svātmanyakhiladarśinam // Bhmj_6.82 //",
    "GK19ksbhm06u:168": "jñānāgninā dagdhapāpaḥ pavitreṇa bhaviṣyasi /",
    "GK19ksbhm06u:169": "kālena śraddadhānānāṃ svayaṃ jñānaṃ prasīdati // Bhmj_6.83 //",
    "GK19ksbhm06u:170": "naśyanti saṃśayajuṣo mūḍhā na tvastasaṃśayāḥ /",
    "GK19ksbhm06u:171": "jñāninaḥ saṃśayaṃ tvasmātsthitvottiṣṭha vibhūtaye // Bhmj_6.84 //",
    "GK19ksbhm06u:172": "***** śrīgītāsu caturtho 'dhyāyaḥ || 5 || *****",
    "GK19ksbhm06u:173": "niśamya tatpunaḥ pārthaḥ papraccha madhusūdanam /",
    "GK19ksbhm06u:174": "saṃnyāsakarmayogābhyāṃ śreyo brūhi janārdana // Bhmj_6.85 //",
    "GK19ksbhm06u:175": "iti pṛṣṭo 'vadacchaurirubhāvetau vimuktaye /",
    "GK19ksbhm06u:176": "karmayogastu saṃnyāsādviśiṣṭa iti me matiḥ // Bhmj_6.86 //",
    "GK19ksbhm06u:177": "śṛṇvanto 'pi vadanto 'pi spṛśanto 'pi svakarmaṇi /",
    "GK19ksbhm06u:178": "saktā api na sajjanti paṅke ravikarā iva // Bhmj_6.87 //",
    "GK19ksbhm06u:179": "tadeva vihitaṃ kiṃcitpuṃsāṃ sukṛtaduṣkṛtam /",
    "GK19ksbhm06u:180": "ajñānapihite jñāne kiṃ tveṣā karmavāsanā // Bhmj_6.88 //",
    "GK19ksbhm06u:181": "jñānenotsāritā jñānāḥ parāṃ niṣṭhāmupāgatāḥ /",
    "GK19ksbhm06u:182": "brāhmaṇe vā śvapāke vā vibudhāḥ samadṛṣṭayaḥ // Bhmj_6.89 //",
    "GK19ksbhm06u:183": "bāhye sukhe viraktānāṃ duḥkhajanmani naśvare /",
    "GK19ksbhm06u:184": "antaḥsukhārāmatayā paraṃ jyotiḥ prasīdati // Bhmj_6.90 //",
    "GK19ksbhm06u:185": "bahiḥ sparśānsamutsṛjya bhrūmadhyanihitekṣaṇaḥ /",
    "GK19ksbhm06u:186": "nāsāntare samau dhṛtvā prāṇāpānau vimuktaye // Bhmj_6.91 //",
    "GK19ksbhm06u:187": "kāmarāgamadadveṣabhayakrodhavivarjitaḥ /",
    "GK19ksbhm06u:188": "ahantā jñānatamasāṃ śāntiṃ vindatyamatsaraḥ // Bhmj_6.92 //",
    "GK19ksbhm06u:189": "***** śrīgītāsu pañcamo 'dhyāyaḥ || 6 || *****",
    "GK19ksbhm06u:190": "kriyāvānaphalākāṅkṣī nijaṃ karma karoti yaḥ /",
    "GK19ksbhm06u:191": "ārurukṣudaśātīto yogārūḍho vimatsaraḥ // Bhmj_6.93 //",
    "GK19ksbhm06u:192": "kūṭastho jñānatṛptaśca paśyatyātmānamātmanā /",
    "GK19ksbhm06u:193": "samāsanaḥ samākāro nistaraṅga ivodadhiḥ // Bhmj_6.94 //",
    "GK19ksbhm06u:194": "ghrāṇāgradarśī śāntātmā māmupaiti samādhinā /",
    "GK19ksbhm06u:195": "yuktāhārādiceṣṭasya nityaṃ niṣkampacetasaḥ // Bhmj_6.95 //",
    "GK19ksbhm06u:196": "ātmalābho bhavatyeva tyaktakāmasya yoginaḥ /",
    "GK19ksbhm06u:197": "manaḥ saṃyamya paśyanti sravatyetadyato yataḥ // Bhmj_6.96 //",
    "GK19ksbhm06u:198": "ātmānaṃ māṃ ca sarvatra mamātmani tathākhilam /",
    "GK19ksbhm06u:199": "manasaścañcalasyāsya vairāgyeṇaiva saṃyamaḥ // Bhmj_6.97 //",
    "GK19ksbhm06u:200": "tathābhyāsena balinā vātasyeva pramāthinaḥ /",
    "GK19ksbhm06u:201": "etadākarṇya kaunteyaḥ punaḥ papraccha keśavam // Bhmj_6.98 //",
    "GK19ksbhm06u:202": "lolatvānmanaso deva yogādbhraṣṭasya kā gatiḥ /",
    "GK19ksbhm06u:203": "arjuneneti bhagavānpunaḥ pṛṣṭo 'bhyabhāṣata // Bhmj_6.99 //",
    "GK19ksbhm06u:204": "yogabhraṣṭo 'pi puruṣaḥ śubhakṛttu bhaviṣyati /",
    "GK19ksbhm06u:205": "ciraṃ bhuktvā sukhaṃ divyaṃ sa kalyāṇapuraḥ saraḥ // Bhmj_6.100 //",
    "GK19ksbhm06u:206": "bhogināṃ yogināṃ vāpi saṃbhūto mahatāṃ kule /",
    "GK19ksbhm06u:207": "pūrvābhyastaṃ punardhīmāñjanmabhiḥ pratipadyate /",
    "GK19ksbhm06u:208": "tapo jñānādhikaṃ yogaṃ tasmādyogī bhavārjuna // Bhmj_6.101 //",
    "GK19ksbhm06u:209": "***** śrīgītāsu ṣaṣṭho 'dhyāyaḥ || 7 || *****",
    "GK19ksbhm06u:210": "mayi nyastamanā nityaṃ bhaktyā māṃ vetti mānava /",
    "GK19ksbhm06u:211": "aṣṭamūrtirahaṃ sarvaṃ jīvabhūtaścarācare // Bhmj_6.102 //",
    "GK19ksbhm06u:212": "utpattisthitisaṃhārakāraṇaṃ māṃ vidurbudhāḥ /",
    "GK19ksbhm06u:213": "sarve matprāṇitā bhāvā mayi sarvaṃ pratiṣṭhitam // Bhmj_6.103 //",
    "GK19ksbhm06u:214": "devīṃ māyāṃ dadhānaṃ māṃ na jānāti vimohitaḥ /",
    "GK19ksbhm06u:215": "ye tu jānanti māṃ māyāṃ bhavanti kṛtinaḥ sadā // Bhmj_6.104 //",
    "GK19ksbhm06u:216": "arthī jijñāsurārto vā jñānī vā māṃ prapadyate /",
    "GK19ksbhm06u:217": "priyaḥ priyasya satataṃ jñāninastvasmi gocare // Bhmj_6.105 //",
    "GK19ksbhm06u:218": "ananyadevatābhaktāḥ śraddhāvanto visaṃśayāḥ /",
    "GK19ksbhm06u:219": "vāsudevaḥ sarvamiti yajante māṃ mumukṣavaḥ // Bhmj_6.106 //",
    "GK19ksbhm06u:220": "te brahmādhyātmakarmākhyaṃ sādhibhūtaṃ vidanti mām /",
    "GK19ksbhm06u:221": "sādhidaivādhiyajñaṃ ca dehavyuparameṣvapi // Bhmj_6.107 //",
    "GK19ksbhm06u:222": "***** śrīgītāsu saptame 'dhyāyaḥ || 8 || *****",
    "GK19ksbhm06u:223": "acyutenetyabhihite śakrasūnurabhāṣata /",
    "GK19ksbhm06u:224": "kimetadbrahma bhagavannadhiyajñaḥ kimucyate // Bhmj_6.108 //",
    "GK19ksbhm06u:225": "iti pṛṣṭo hṛṣīkeśo babhāṣe śvetavāhanam /",
    "GK19ksbhm06u:226": "anaśvaraṃ parabrahma bhāvo 'dhyātmā tathātmanaḥ // Bhmj_6.109 //",
    "GK19ksbhm06u:227": "niḥsaṅgo bhavakṛtkarma naśvareṣvadhibhūtatā /",
    "GK19ksbhm06u:228": "adhidaivo 'hamevātra hyadhiyajño 'pyahaṃ vibhuḥ // Bhmj_6.110 //",
    "GK19ksbhm06u:229": "antakāle smaranto māṃ praviśantyeva bhāvitāḥ /",
    "GK19ksbhm06u:230": "paryante bhāvatulyā hi nṛṇāṃ janmāntarasthitiḥ // Bhmj_6.111 //",
    "GK19ksbhm06u:231": "kaviṃ purāṇaṃ śāstāramaṇīyāṃsamaṇorapi /",
    "GK19ksbhm06u:232": "parastāttamaso nityaṃ ye smaranti raviprabham // Bhmj_6.112 //",
    "GK19ksbhm06u:233": "bhrūmadhye vihitaprāṇā brahmarandhravibhedinaḥ /",
    "GK19ksbhm06u:234": "omityekākṣaraṃ brahma japanto yānti te param // Bhmj_6.113 //",
    "GK19ksbhm06u:235": "brahmādibhirbhūtasargaścakravatparivartate /",
    "GK19ksbhm06u:236": "paraṃ māṃ pratipannāste na bhavanti bhave punaḥ // Bhmj_6.114 //",
    "GK19ksbhm06u:237": "vairañce 'sminnahorātre bhavanti na bhavanti ca /",
    "GK19ksbhm06u:238": "bhūtānyekastu bhagavānavyakto na vinaśyati /",
    "GK19ksbhm06u:239": "tejomayamahaḥ śuklo mokṣāyaivottarāyaṇam // Bhmj_6.115 //",
    "GK19ksbhm06u:240": "***** śrīgītāsvaṣṭamo 'dhyāyaḥ || 9 || *****",
    "GK19ksbhm06u:241": "rājaguhyamidaṃ cānyatpavitraṃ śṛṇu phalguṇa /",
    "GK19ksbhm06u:242": "aśraddadhāno nāpnoti māṃ saṃsāravaśīkṛtaḥ // Bhmj_6.116 //",
    "GK19ksbhm06u:243": "sarvakartari bhūtāni mayi santi na teṣvaham /",
    "GK19ksbhm06u:244": "lokāḥ sthitā na sthitāśca mayi vyomnīva vāyavaḥ // Bhmj_6.117 //",
    "GK19ksbhm06u:245": "adhiṣṭhitaiṣā prakṛtirmayā sūte carācaram /",
    "GK19ksbhm06u:246": "asaktaṃ māṃ na jānanti malināmoghadarśinaḥ // Bhmj_6.118 //",
    "GK19ksbhm06u:247": "sarvaṃ sarvagataṃ yajñaṃ vedyaṃ bījaṃ bhavābhavam /",
    "GK19ksbhm06u:248": "vidanti māṃ sukutinaḥ sarvakāraṇakāraṇam // Bhmj_6.119 //",
    "GK19ksbhm06u:249": "trayīdharmajuṣaḥ svargabhogalābhakṣayākulāḥ /",
    "GK19ksbhm06u:250": "na prāpnuvanti māṃ śuṣkakriyāpāśavaśīkṛtāḥ // Bhmj_6.120 //",
    "GK19ksbhm06u:251": "madekaśaraṇā nityaṃ kṛtino 'nanyayājinaḥ /",
    "GK19ksbhm06u:252": "apyanyayonisaṃbhūtāḥ svayamāyānti yatpadam // Bhmj_6.121 //",
    "GK19ksbhm06u:253": "***** śrīgītāsu navamo 'dhyāyaḥ || 10 || *****",
    "GK19ksbhm06u:254": "bhūyo 'pi me śṛṇu sakhe prītyā yatpratibodhyase /",
    "GK19ksbhm06u:255": "na tattvenāmaragaṇā munayo vā vidanti mām // Bhmj_6.122 //",
    "GK19ksbhm06u:256": "carācare 'sminpravaraṃ yadyatpaśyasi bhūtimat /",
    "GK19ksbhm06u:257": "tadahaṃ sarvabhūtātmā na hi kiṃcinmayā vinā // Bhmj_6.123 //",
    "GK19ksbhm06u:258": "ahaṃ viṣṇurahaṃ sūryaścandro 'haṃ maghavānaham /",
    "GK19ksbhm06u:259": "śaṃkaro 'haṃ dhaneśaśca vahniḥ suragurustathā /",
    "GK19ksbhm06u:260": "akṣaro 'hamahaṃ kālo jayo 'haṃ bhūtirapyaham // Bhmj_6.124 //",
    "GK19ksbhm06u:261": "***** śrīgītāsu daśamo 'dhyāyaḥ || 11 || *****",
    "GK19ksbhm06u:262": "śrutvaitadavadatpārtho jāne tvāṃ sarvamacyuta /",
    "GK19ksbhm06u:263": "kiṃtu viśvamayaṃ rūpaṃ draṣṭumicchami te vibho // Bhmj_6.125 //",
    "GK19ksbhm06u:264": "ityuktaḥ pāṇḍuputreṇa bhagavānkaiṭabhāntakaḥ /",
    "GK19ksbhm06u:265": "viśvāviṣkārakalayā viśvarūpamadarśayat // Bhmj_6.126 //",
    "GK19ksbhm06u:266": "tasyānantaśironetrasahasrabhujaśālinaḥ /",
    "GK19ksbhm06u:267": "dehe jagannivāsasya līnaṃ viśvamadṛśyata // Bhmj_6.127 //",
    "GK19ksbhm06u:268": "atisūryāgnimahasā tejasā pūritāmbaram /",
    "GK19ksbhm06u:269": "dṛṣṭvā pulakitaḥ pārthastamuvāca kṛtāñjaliḥ // Bhmj_6.128 //",
    "GK19ksbhm06u:270": "paśyāmyudagragīrvāṇagrāmavyāptoruvigraham /",
    "GK19ksbhm06u:271": "tvāṃ yena pūritaṃ sarvamanavacchinnavarṣmaṇā // Bhmj_6.129 //",
    "GK19ksbhm06u:272": "brahmarudramarudvahnimunīndrabhujagākulam /",
    "GK19ksbhm06u:273": "draṣṭuṃ tadeva paryantarahitaṃ notsahe vapuḥ // Bhmj_6.130 //",
    "GK19ksbhm06u:274": "bhīṣmadroṇamukhānvīrānpraviṣṭānvadanāni te /",
    "GK19ksbhm06u:275": "daṃṣṭrotkaṭāni paśyāmi kālasyeva yugakṣaye // Bhmj_6.131 //",
    "GK19ksbhm06u:276": "ko bhavānsarvasaṃhārāraudreṇa vapuṣāsūdanaḥ /",
    "GK19ksbhm06u:277": "akāṇḍe dagdhumakhilānsvayaṃ lokānsamudyataḥ // Bhmj_6.132 //",
    "GK19ksbhm06u:278": "ityuktavati kaunteye jagāda madhusūdanaḥ /",
    "GK19ksbhm06u:279": "ahaṃ jagatkṣayotkṣopadīkṣitaḥ kṣitipāntakaḥ // Bhmj_6.133 //",
    "GK19ksbhm06u:280": "kurusenāgragānvīrānpūrvaṃ vinihatānmayā /",
    "GK19ksbhm06u:281": "hatvā yaśaḥśriyā jṛṣṭamavāpnuhi kulocitam // Bhmj_6.134 //",
    "GK19ksbhm06u:282": "tacchrutvā kāliyārātervacaḥ pārthaḥ kṛtāñjaliḥ /",
    "GK19ksbhm06u:283": "uvāca kampitamanāḥ praṇato gadgadasvanaḥ // Bhmj_6.135 //",
    "GK19ksbhm06u:284": "kīrtyā jaganti hṛṣyanti stutayā siddhacāraṇaiḥ /",
    "GK19ksbhm06u:285": "dīptyā dravanti rakṣāṃsi sthāne tava janārdana // Bhmj_6.136 //",
    "GK19ksbhm06u:286": "naumi tvāṃ jagadāvāsaṃ viśvarūpamadhokṣajam /",
    "GK19ksbhm06u:287": "anantaṃ śāśvataṃ dhāma sarvātmānaṃ punaḥ punaḥ // Bhmj_6.137 //",
    "GK19ksbhm06u:288": "kṣamyatāṃ tatsuhṛditi svayaṃ yatpraṇatapriyaḥ /",
    "GK19ksbhm06u:289": "ukto 'si kṛṣṇa govinda yādaveti purā mayā // Bhmj_6.138 //",
    "GK19ksbhm06u:290": "ugraṃ tadevaṃ bhagavandṛṣṭvā rūpamahaṃ mahat /",
    "GK19ksbhm06u:291": "cakrārūḍhamivāśeṣaṃ paśyāmi nikhilaṃ jagat // Bhmj_6.139 //",
    "GK19ksbhm06u:292": "prasīda darśaya vibho vapuḥ saumyaṃ tadeva me /",
    "GK19ksbhm06u:293": "śāntiṃ me yāti sahasā nānyatā vyathitaṃ manaḥ // Bhmj_6.140 //",
    "GK19ksbhm06u:294": "iti prasāditaḥ kṛṣṇaḥ praṇatena kirīṭinā /",
    "GK19ksbhm06u:295": "adarśayannijaṃ rūpaṃ tadevātha caturbhujam // Bhmj_6.141 //",
    "GK19ksbhm06u:296": "devā api na paśyanti mamedaṃ sarvagaṃ vapuḥ /",
    "GK19ksbhm06u:297": "ityuktvāśvāsayāmāsa kaunteyaṃ kamalādhavaḥ // Bhmj_6.142 //",
    "GK19ksbhm06u:298": "***** śrīgītāsvekādaso 'dhyāyaḥ || 12 || *****",
    "GK19ksbhm06u:299": "athārjuno 'vadatkṛṣṇaṃ ye bhaktāstvāmupāsate /",
    "GK19ksbhm06u:300": "avyaktamakṣaraṃ ye ca teṣāṃ ke 'dhikayoginaḥ // Bhmj_6.143 //",
    "GK19ksbhm06u:301": "pārtheneti hariḥ pṛṣṭo vihitānugraho 'vadat /",
    "GK19ksbhm06u:302": "madbhaktāḥ śraddhayopetāḥ sarvathā yogino 'dhikāḥ // Bhmj_6.144 //",
    "GK19ksbhm06u:303": "kleśenaiva tu matprāptiravyaktākṣarasevanāt /",
    "GK19ksbhm06u:304": "sūkṣmasthūlagatirduḥkhaṃ tattvajñairapyavāpyate // Bhmj_6.145 //",
    "GK19ksbhm06u:305": "madbhaktāstvacirādeva prāpnuvanti paraṃ padam /",
    "GK19ksbhm06u:306": "atastvaṃ manmanā nityamananyanirato bhava // Bhmj_6.146 //",
    "GK19ksbhm06u:307": "vaśe yadi na te cittamabhyāsena gṛhāṇa tat /",
    "GK19ksbhm06u:308": "tatrāpyaśakto matkarmā satataṃ śreyase bhava // Bhmj_6.147 //",
    "GK19ksbhm06u:309": "athavā phalasaṃnyāsaṃ karmaṇāṃ kuru matparaḥ /",
    "GK19ksbhm06u:310": "jñānaṃ hi paramābhyāsājjñānāddhyānamihottamam // Bhmj_6.148 //",
    "GK19ksbhm06u:311": "dhyānācca phalasaṃnyāsastataḥ śāntirviśiṣyate /",
    "GK19ksbhm06u:312": "adveṣṭā karuṇāsindhuḥ sukhaduḥkhasamaḥ śamī // Bhmj_6.149 //",
    "GK19ksbhm06u:313": "udāsīnaḥ śucirdakṣaḥ kṣamī bhaktaḥ priyo mama /",
    "GK19ksbhm06u:314": "***** śrīgītāsu dvādaśo 'dhyāyaḥ || 13 || *****",
    "GK19ksbhm06u:315": "śarīraṃ kṣetramityāhuḥ kṣetrajñaṃ māṃ vidurbudhāḥ /",
    "GK19ksbhm06u:316": "kṣetraṃ tatsavikāraṃ tu māyā bhūtādi ca sthitam // Bhmj_6.150 //",
    "GK19ksbhm06u:317": "śāntānāṃ dṛṣṭadoṣāṇāṃ jñānināṃ na vimohanam /",
    "GK19ksbhm06u:318": "mānadambhamadakrodhatyāgo guruniṣevaṇam // Bhmj_6.151 //",
    "GK19ksbhm06u:319": "asaktirnaśvare nityaṃ jñānamajñānamanyathā /",
    "GK19ksbhm06u:320": "jñeyaṃ tu manmayaṃ brahma śuddhaṃ sadasatoḥ param // Bhmj_6.152 //",
    "GK19ksbhm06u:321": "sarvataḥ pāṇivadanaṃ sarvākāramanāmayam /",
    "GK19ksbhm06u:322": "prakṛtiḥ puruṣaśceti kṣetrakṣetrajñasaṃgamaḥ // Bhmj_6.153 //",
    "GK19ksbhm06u:323": "prakṛtiḥ karaṇe heturbhoktā tu puruṣaḥ smṛtaḥ /",
    "GK19ksbhm06u:324": "ekasthānaṃ pṛthagbhāvaṃ bhūtānāṃ yo 'nupaśyati // Bhmj_6.154 //",
    "GK19ksbhm06u:325": "tatsaṃgamācca vistāraṃ sa yāti brahma śāśvatam /",
    "GK19ksbhm06u:326": "paramātmā guṇātīto nityatvādayamavyayaḥ /",
    "GK19ksbhm06u:327": "bhautike 'pi sthitaḥ kāye sarvavyāpī na lipyate // Bhmj_6.155 //",
    "GK19ksbhm06u:328": "***** śrīgītāsu trayodaśo 'dhyāyaḥ || 14 || *****",
    "GK19ksbhm06u:329": "sarvajñānamidaṃ bhūyaḥ śrūyatāṃ surasevitam /",
    "GK19ksbhm06u:330": "yadyogo brahmagarbhe 'sminsaṃbhavanmūrtisaṃbhavaḥ // Bhmj_6.156 //",
    "GK19ksbhm06u:331": "sattvādayastadudbhūtā vibhāntyete guṇāstrayaḥ /",
    "GK19ksbhm06u:332": "vaicitryādaniśaṃ yeṣāṃ saṃsaranti śarīriṇaḥ // Bhmj_6.157 //",
    "GK19ksbhm06u:333": "sattvaṃ prakāśakaṃ jñeyaṃ yadutthaiḥ stambhakaṃ rajaḥ /",
    "GK19ksbhm06u:334": "tamo hyāvaraṇaṃ mohapramādādyasya saṃbhavaḥ // Bhmj_6.158 //",
    "GK19ksbhm06u:335": "satataṃ saṃkareṇaiṣāṃ nyūnādhikyavibhedataḥ /",
    "GK19ksbhm06u:336": "guṇadoṣāśca dṛśyante te te kila śarīriṇām // Bhmj_6.159 //",
    "GK19ksbhm06u:337": "madbhaktāḥ śāntamanaso jīvanmuktidaśāṃ śritāḥ /",
    "GK19ksbhm06u:338": "guṇairetaiḥ parityaktā bhajante sukhamakṣayam // Bhmj_6.160 //",
    "GK19ksbhm06u:339": "***** śrīkītāsu caturdaśo 'dhyāyaḥ || 15 || *****",
    "GK19ksbhm06u:340": "ūrdhvamūlaṃ bhavāśvatthamābrahmasadanoditam /",
    "GK19ksbhm06u:341": "lokāntarānekaśākhaṃ vicitraviṣayāṅkuram // Bhmj_6.161 //",
    "GK19ksbhm06u:342": "guṇakarmaprabuddhānāṃ śubhāśubhaphalodayam /",
    "GK19ksbhm06u:343": "svabhāvabhūmāvavṛtaṃ jānīte yaḥ sa vedavit // Bhmj_6.162 //",
    "GK19ksbhm06u:344": "tamasaṅgakuṭhāreṇa cchittvā yānti padaṃ mama /",
    "GK19ksbhm06u:345": "nirastamohaṃ vaimalyādatisūryendupāvakam // Bhmj_6.163 //",
    "GK19ksbhm06u:346": "yadaṃśo jīvaloke 'smiñjīvaścarati sarvagaḥ /",
    "GK19ksbhm06u:347": "vāyurgandhamivādāya yo yātīndriyavāsanāḥ // Bhmj_6.164 //",
    "GK19ksbhm06u:348": "tadvidhaṃ guṇayuktānāṃ sarvāvasthāsu nirguṇam /",
    "GK19ksbhm06u:349": "paśyanti jñāninaḥ sarvajagatāṃ jīvanaṃ param // Bhmj_6.165 //",
    "GK19ksbhm06u:350": "bhūtasargāmivāgatya akṣaro 'haṃ sanātanaḥ /",
    "GK19ksbhm06u:351": "manmayā dhṛtimanto māṃ bhajante puruṣottamam // Bhmj_6.166 //",
    "GK19ksbhm06u:352": "***** śrīgītāsu pañcadaśo 'dhyāyaḥ || 16 || *****",
    "GK19ksbhm06u:353": "abhīḥ sattvaṃ śucirjñānaṃ damo dānaṃ tapaḥ kratuḥ /",
    "GK19ksbhm06u:354": "ahiṃsāyā guṇāścānye jāyante divyasaṃpadām // Bhmj_6.167 //",
    "GK19ksbhm06u:355": "dambhamānamadakrodhapāruṣyājñānacāpalaiḥ /",
    "GK19ksbhm06u:356": "āsurī sūcyate saṃpanmohasokavivardhinī // Bhmj_6.168 //",
    "GK19ksbhm06u:357": "yukto 'pi satataṃ divyasaṃpadā mā śucaḥ sakhe /",
    "GK19ksbhm06u:358": "āsuraṃ bhāvamāpannā bhajante yonimāsurīm // Bhmj_6.169 //",
    "GK19ksbhm06u:359": "sattvādibhirguṇairbaddho jñāyate ceṣṭitairjanaḥ /",
    "GK19ksbhm06u:360": "manobhojanamācāro guṇatulyo hi dehinām // Bhmj_6.170 //",
    "GK19ksbhm06u:361": "***** śrīgītāsu ṣoḍaśo 'dhyāyaḥ || 17 || *****",
    "GK19ksbhm06u:362": "ākarṇyaitadathovāca phalgunaḥ punaracyutam /",
    "GK19ksbhm06u:363": "saṃnyāsatyāgayostatvaṃ jñātumicchāmyahaṃ vibho // Bhmj_6.171 //",
    "GK19ksbhm06u:364": "ukte pāṇḍusuteneti bhagavānabhyabhāṣata /",
    "GK19ksbhm06u:365": "kāmyakarmaphalatyāgaṃ saṃnyāsaṃ saṃpracakṣate // Bhmj_6.172 //",
    "GK19ksbhm06u:366": "sarvakarmaphalatyāgastyāga ityabhidhīyate /",
    "GK19ksbhm06u:367": "ma(sa)tkarma na parityājyaṃ tyājyaṃ tu vidhigarhitam // Bhmj_6.173 //",
    "GK19ksbhm06u:368": "nityakarmaparityāgo mohāttāmasa ucyate /",
    "GK19ksbhm06u:369": "kleśaduḥkhabhayāttyāgo rājaso niṣphalaḥ smṛtaḥ /",
    "GK19ksbhm06u:370": "kurvatāmapyasaktānāṃ tyāgaḥ sattvocito mataḥ // Bhmj_6.174 //",
    "GK19ksbhm06u:371": "***** śrīgītāsu saptadaśo 'dhyāyaḥ || 18 || *****",
    "GK19ksbhm06u:372": "karma kartā ca buddhiśca trividhā guṇabhedataḥ /",
    "GK19ksbhm06u:373": "dhṛtiḥ sukhaṃ ca traiguṇyāttrividhaṃ dehināṃ matam // Bhmj_6.175 //",
    "GK19ksbhm06u:374": "yathoktasevī niḥsaṅgaḥ kuru karma nijaṃ sakhe /",
    "GK19ksbhm06u:375": "madbhakto matstutiparaḥ paraṃ padamavāpsyasi // Bhmj_6.176 //",
    "GK19ksbhm06u:376": "idaṃ bhaktāya te jñānamupadiṣṭaṃ mayā svayam /",
    "GK19ksbhm06u:377": "yaḥ śroṣyati sa saṃsāraduḥkhānyatitariṣyati // Bhmj_6.177 //",
    "GK19ksbhm06u:378": "kaccinmoho vinaṣṭaste kaccidetacchrutaṃ tvayā /",
    "GK19ksbhm06u:379": "keśaveneti kathite babhāṣe śakranandanaḥ // Bhmj_6.178 //",
    "GK19ksbhm06u:380": "bhagavanvītamoho 'haṃ kariṣye tava śāsanam /",
    "GK19ksbhm06u:381": "uktveti vīro gāṇḍīvamācakarṣa raṇotsukaḥ // Bhmj_6.179 //",
    "GK19ksbhm06u:382": "***** śrīgītāsvaṃṣṭādaśo 'dhyāyaḥ || 19 || *****",
    "GK19ksbhm06u:383": "athodatiṣṭhadgambhīrajaladadhvānamantharaḥ /",
    "GK19ksbhm06u:384": "yuyutsuṃ pārthamālokya sainyānāṃ harṣaniḥsvanaḥ // Bhmj_6.180 //",
    "GK19ksbhm06u:385": "pūrvaṃ tataḥ subhaṭakaṅkaṭapātikhaṅgaṭāṅkāranādamukhareṣu baleṣu rājñām /",
    "GK19ksbhm06u:386": "dharmātmajaḥ kavacacāpaśarānvimucya devavratābhimukhamutsukadhīḥ sasarpaḥ",
    "GK19ksbhm06u:387": "dhigdhiṅnṛpaṃ kṛpaṇaceṣṭa manuṣyasaṃjñaṃ bhūruṃ yudhiṣṭhiramalīkakṛtābhidhānam /",
    "GK19ksbhm06u:388": "yācñā kṛtāñjalirupaiti parānyadeṣa śūrāstadiṅgitajaḍāḥ pṛthagityavocan //",
    "GK19ksbhm06u:389": "so 'pyacchakīrtiratha bhīṣmamukhānupetya prahvaḥ śarīrapaṇasaṃśritadhārtarāṣṭrān /",
    "GK19ksbhm06u:390": "tatpādalagnamukuṭaḥ prakaṭaṃ praṇamya lebhe tadāśiṣamaśeṣamahīpajaitrīm //",
    "GK19ksbhm06u:391": "abhyāhataṃ ca raṇaraṅgamṛdaṅgatūrye pārthānguṇaikarasiko guṇavānyuyutsuḥ /",
    "GK19ksbhm06u:392": "abhyāyayau tava sutaḥ svakurūnnirasya dhāvanti tulyagumameva nṛṇāṃ manāṃsi // Bhmj_6.184",
    "GK19ksbhm06u:393": "asminmahākṣayamukhe karavālapaṭṭasaṃrakṣitapratimukhe raṇaraṅganāṭye /",
    "GK19ksbhm06u:394": "vyākīrṇakīrtikusumāñjalirarjunāgranāndīmivāpaṭhadamandadhanurninādaiḥ //",
    "GK19ksbhm06u:395": "atrāntare nṛpaticakrakirīṭakoṭisaṃpātajātavabuśākulavisphuliṅga /",
    "GK19ksbhm06u:396": "jaitrī triśūlakaraśiṣyamunerudagrā gāṅgeyaśātaviśisvāvalirullalāsa //",
    "GK19ksbhm06u:397": "saṃtrāsasaṃkucitaniścalakarṇatāladikkuñjarākalitakampitasarvalokam /",
    "GK19ksbhm06u:398": "kṣubhyatkṣayāmbudharabhairavabhīmanādaṃ bhīmaṃ niśamya bhayamāvirabhūdbhaṭānām // Bhmj_6.187",
    "GK19ksbhm06u:399": "atha bhīmaṃ samabhyāyātsvayaṃ rājā suyodhanaḥ /",
    "GK19ksbhm06u:400": "bhrātṛbhiḥ sahito vīrairdhunāno vipulaṃ dhanuḥ // Bhmj_6.188 //",
    "GK19ksbhm06u:401": "tataḥ pravṛtte saṃgrāme durlakṣye śaravṛṣṭibhiḥ /",
    "GK19ksbhm06u:402": "svayaṃ śāntanavaḥ śrīmānabhyadhāvaddhanaṃjayam // Bhmj_6.189 //",
    "GK19ksbhm06u:403": "sātyakiṃ kṛtavarmā ca hyabhimanyuṃ bṛhadbalaḥ /",
    "GK19ksbhm06u:404": "duḥśāsano 'pi nakulaṃ sahadevaṃ ca durmukhaḥ // Bhmj_6.190 //",
    "GK19ksbhm06u:405": "yudhiṣṭhiraṃ tathā śalya ācāryo drupadātmajam /",
    "GK19ksbhm06u:406": "somadattaśca vairāṭiṃ bāhlikaścedibhūpatim // Bhmj_6.191 //",
    "GK19ksbhm06u:407": "rakṣasāṃ pravaraṃ vīraṃ ghaṭotkacamalumbusaḥ /",
    "GK19ksbhm06u:408": "śikhaṇḍinaṃ droṇasuto matsyaṃ prāgjyotiṣeśvaraḥ // Bhmj_6.192 //",
    "GK19ksbhm06u:409": "kṛpaḥ kekayabhūpālaṃ drupadaṃ ca jayadrathaḥ /",
    "GK19ksbhm06u:410": "sutasomaṃ vikarṇaśca bhīmasenasutaṃ balī // Bhmj_6.193 //",
    "GK19ksbhm06u:411": "cekitānaḥ vikarṇaśca praaitivindhyaṃ ca saubalaḥ /",
    "GK19ksbhm06u:412": "irāvataśca vikrāntaṃ śatāyuḥ phalguṇātmajam // Bhmj_6.194 //",
    "GK19ksbhm06u:413": "vindānuvindāvāvantyau kuntibhojaṃ yaśasvinam /",
    "GK19ksbhm06u:414": "kauravo vīrabāhuśca virāṭasutamuttaram // Bhmj_6.195 //",
    "GK19ksbhm06u:415": "anye ca vīrā rājāno rājasiṃhāḥ prahāriṇaḥ /",
    "GK19ksbhm06u:416": "utsāhasattvasaṃpannāḥ sasainyāḥ yamupādravan // Bhmj_6.196 //",
    "GK19ksbhm06u:417": "teṣāṃ kaṅkaṇaratnāṃśupaṭalāḥ karanirgatāḥ /",
    "GK19ksbhm06u:418": "hemapuṅkhā śarāścakrurvahnivyāptaṃ digantaram // Bhmj_6.197 //",
    "GK19ksbhm06u:419": "athopuṅkhā rajasā gajavājirathākulam /",
    "GK19ksbhm06u:420": "vīrāṇāṃ tumulaṃ yuddhaṃ nirmaryādamavartata // Bhmj_6.198 //",
    "GK19ksbhm06u:421": "tataḥ śirobhirvīrāṇāṃ patitotphullitairmuhuḥ /",
    "GK19ksbhm06u:422": "amandakandukakrīḍā babhūveva raṇaśriyaḥ // Bhmj_6.199 //",
    "GK19ksbhm06u:423": "tataḥ pāṇḍavasainyeṣu bhīṣmacāpacyutaiḥ śaraiḥ /",
    "GK19ksbhm06u:424": "vidāriteṣa bahuśaḥ samuttasthau mahāravaḥ // Bhmj_6.200 //",
    "GK19ksbhm06u:425": "athābhimanyurabhyetya śatamanyusutātmajaḥ /",
    "GK19ksbhm06u:426": "bhīṣmamabhyādravadvīro miṣatāṃ sarvabhūbhujām // Bhmj_6.201 //",
    "GK19ksbhm06u:427": "kṛtavarmaprabhṛtibhiḥ sahitaṃ bhīṣmamojasā /",
    "GK19ksbhm06u:428": "ayodhayatsa viśiśvairdhvajamasya cakarta ca // Bhmj_6.202 //",
    "GK19ksbhm06u:429": "hematāle nipatite saṃrabdho 'tha pitāmahaḥ /",
    "GK19ksbhm06u:430": "divyāsravarṣī sāvegaṃ saubhadraṃ samupādravat // Bhmj_6.203 //",
    "GK19ksbhm06u:431": "tato vṛkodaramukhā vinadanto mahārathāḥ /",
    "GK19ksbhm06u:432": "sānugaṃ śantanusutaṃ samantātparyavārayan // Bhmj_6.204 //",
    "GK19ksbhm06u:433": "bhīṣmo 'pi sātyakiṃ viddhvā dhvajaṃ pavanajanmanaḥ /",
    "GK19ksbhm06u:434": "unmamātha śarāgreṇa haimaṃ kesariṇaṃ rathāt // Bhmj_6.205 //",
    "GK19ksbhm06u:435": "atrāntare giriprāṃśumāruhya madakuñjaram /",
    "GK19ksbhm06u:436": "ayodhyanmadrarājaṃ hṛṣṭo vairāṭiruttaraḥ // Bhmj_6.206 //",
    "GK19ksbhm06u:437": "sa kuñjarendraḥ śalyasya pādena caturo hayān /",
    "GK19ksbhm06u:438": "jaghānākṛṣya hastena garjañjaladaniḥsvanaḥ // Bhmj_6.207 //",
    "GK19ksbhm06u:439": "tato madrādhipaḥ kruddhaḥ śaktiṃ śaktimatāṃ varaḥ /",
    "GK19ksbhm06u:440": "pradīptāṃ prāhiṇodvegāduttarāyeṣuvarṣiṇe // Bhmj_6.208 //",
    "GK19ksbhm06u:441": "sa tayā bhinnahṛdayaḥ papāta galitāyudhaḥ /",
    "GK19ksbhm06u:442": "karṇikāra iva bhraṣṭaḥ karīndrācalaśekharāt // Bhmj_6.209 //",
    "GK19ksbhm06u:443": "uttaraṃ nihataṃ dṛṣṭvā śaṅkhastasyānujaḥ krudhā /",
    "GK19ksbhm06u:444": "cakāra śalyamabhyetya śarairjaṭilavigraham // Bhmj_6.210 //",
    "GK19ksbhm06u:445": "tasya śalyo 'tha gadayā vidārya dalaśo ratham /",
    "GK19ksbhm06u:446": "unnanādābhavanyena diśaḥ śakalitā iva // Bhmj_6.211 //",
    "GK19ksbhm06u:447": "śaṅkho hatāśvaḥ sahasā phalguṇasya rathaṃ yayau /",
    "GK19ksbhm06u:448": "bhīṣmo 'tha pāṇḍavacamūṃ vyagāhata nṛpāntakaḥ // Bhmj_6.212 //",
    "GK19ksbhm06u:449": "matsyakekayāpāñcālacedisenāsu sarvaśaḥ /",
    "GK19ksbhm06u:450": "bhīṣmabāṇavibhinnāsu sūryo 'staśikharaṃ yayau // Bhmj_6.213 //",
    "GK19ksbhm06u:451": "tato nivṛtte saṃgrāme śibirāṇi nareśvarāḥ /",
    "GK19ksbhm06u:452": "bhejire pratisaṃsanto vipulaṃ bhīṣmavikramam // Bhmj_6.214 //",
    "GK19ksbhm06u:453": "***** prathame yuddhadivase uttaravadhaḥ || 20 || *****",
    "GK19ksbhm06u:454": "dinānte dīrṇapṛtanaḥ śokārto dharmanandanaḥ /",
    "GK19ksbhm06u:455": "saṃhāraṃ nijasainyānāṃ pradadhyau bhīṣmavikramam // Bhmj_6.215 //",
    "GK19ksbhm06u:456": "sa rājamadhye govindamuvāca karuṇākulaḥ /",
    "GK19ksbhm06u:457": "kṣīyamāṇasya samare satyaṃ śreyastapo mama // Bhmj_6.216 //",
    "GK19ksbhm06u:458": "alaṃ yuddhena me kṛṣṇa pṛthivīkṣayakāriṇā /",
    "GK19ksbhm06u:459": "ko mucyeta raṇe prāpya bhīṣmaṃ bhīṣmaparākramam // Bhmj_6.217 //",
    "GK19ksbhm06u:460": "iti bruvāṇaṃ rājānamuvāca madhusūdanaḥ /",
    "GK19ksbhm06u:461": "dhruvaste vijayo rājanyasya yoddhā dhanaṃjayaḥ // Bhmj_6.218 //",
    "GK19ksbhm06u:462": "sātyakirdrupadaḥ śaibyaḥ sikhaṇḍī pañca kekayāḥ /",
    "GK19ksbhm06u:463": "saubhadraśca raṇe kruddho hanyādeva gaṇānapi // Bhmj_6.219 //",
    "GK19ksbhm06u:464": "ukte janārdaneneti tīvraṃ bhīṣmaparākramam /",
    "GK19ksbhm06u:465": "mithaḥ kathayatāṃ teṣāṃ sā jagāma vibhāvarī // Bhmj_6.220 //",
    "GK19ksbhm06u:466": "athodite sahasrāṃśau vihite pāṇḍunandanaiḥ /",
    "GK19ksbhm06u:467": "kruñcavyūhe mahotsāhairvyūhamanye 'pi cakrire // Bhmj_6.221 //",
    "GK19ksbhm06u:468": "tataḥ pravṛtte samare tīvre bhīrubhayaṃkare /",
    "GK19ksbhm06u:469": "hṛdayākampane nājñāṃ tālaketuradṛśyata // Bhmj_6.222 //",
    "GK19ksbhm06u:470": "gambhīradhīrasaṃrambho varjayansa pṛthagjanam /",
    "GK19ksbhm06u:471": "cakarta bhūbhujāmeva śirāṃsi laghuvikramaḥ // Bhmj_6.223 //",
    "GK19ksbhm06u:472": "bhīṣmeṇālolite vyūhe vātoddhūta ivārmave /",
    "GK19ksbhm06u:473": "tamabhyadhāvatsaṃrabdhaḥ śvetāśvo 'cyutasārathiḥ // Bhmj_6.224 //",
    "GK19ksbhm06u:474": "tamāpatantaṃ viśakhairbhīṣmaḥ kṣipramapūrayat /",
    "GK19ksbhm06u:475": "droṇaduryodhanamukhāḥ sarve cānye mahārathāḥ // Bhmj_6.225 //",
    "GK19ksbhm06u:476": "pārtho 'pi sāyakaiścakre samantātkuruvāhinīm /",
    "GK19ksbhm06u:477": "tatpakṣapavanasphārairdīrṇāmiva sahasradhā // Bhmj_6.226 //",
    "GK19ksbhm06u:478": "duryodhanaprerito 'tha svayaṃ śantanunandanaḥ /",
    "GK19ksbhm06u:479": "nindannijaṃ kṣatradharmamabhyadāvaddhanaṃjayam // Bhmj_6.227 //",
    "GK19ksbhm06u:480": "nirviśeṣaṃ tayostatra suciraṃ yudhyamānayoḥ /",
    "GK19ksbhm06u:481": "niruddhāṃ śarajālena nādṛśyanta diśo daśa // Bhmj_6.228 //",
    "GK19ksbhm06u:482": "na dadarśa tayoḥ kaścidantaraṃ kṣipatoḥ śarān /",
    "GK19ksbhm06u:483": "dhārāsāraprabalayornadatoriva meghayoḥ // Bhmj_6.229 //",
    "GK19ksbhm06u:484": "tato droṇamukhā vīrā dhṛṣṭadyumnapurogamaiḥ /",
    "GK19ksbhm06u:485": "ayudhyantābhavanyena surāḥ pulakitā divi // Bhmj_6.230 //",
    "GK19ksbhm06u:486": "bhībhasenaḥ kaliṅgānāṃ praviśyātha varuthinīm /",
    "GK19ksbhm06u:487": "pātayankuñjarāṃścakre niḥsaṃcārāṃ vasuṃdharām // Bhmj_6.231 //",
    "GK19ksbhm06u:488": "bhīmanirbhinnamattebhakumbhodbhūtāsṛgambhasām /",
    "GK19ksbhm06u:489": "pravāhairyayurākaṇṭhaṃ turaṅgāḥ kṛcchagāminaḥ // Bhmj_6.232 //",
    "GK19ksbhm06u:490": "nihatya kuñjarānīkaṃ kaliṅgānāṃ prahāriṇām /",
    "GK19ksbhm06u:491": "ketumantaṃ narapatiṃ jaghāna sapadānugam // Bhmj_6.233 //",
    "GK19ksbhm06u:492": "niḥśeṣitakaliṅgasya bhīmasenasya nādataḥ /",
    "GK19ksbhm06u:493": "ghanagambhīranādena pṛthivī samakampata // Bhmj_6.234 //",
    "GK19ksbhm06u:494": "tato bhīṣmaḥ samabhyetya dṛṣṭvā dīrṇāmanīkinīm /",
    "GK19ksbhm06u:495": "vidhāya virathaṃ bhīmaṃ śaineyāśvānapothayat // Bhmj_6.235 //",
    "GK19ksbhm06u:496": "duryodhanasutaṃ vīraṃ lakṣmaṇaṃ śauryalakṣaṇam /",
    "GK19ksbhm06u:497": "abhimanyuḥ śitairbāṇaiḥ kṣiprahastamapothayat // Bhmj_6.236 //",
    "GK19ksbhm06u:498": "gocare patitaṃ putraṃ saubhadrasya pramāthinaḥ /",
    "GK19ksbhm06u:499": "dṛṣṭvā duryodhano rājā sānugaḥ svayamādravat // Bhmj_6.237 //",
    "GK19ksbhm06u:500": "kuruvīraiḥ parivṛtaṃ vilokya sutamarjunaḥ /",
    "GK19ksbhm06u:501": "maṇḍalīkṛtagāṇḍīvastūrṇaṃ pratyudyayau parān // Bhmj_6.238 //",
    "GK19ksbhm06u:502": "lāghavādabhitastasya sāyakāścitrayodhinaḥ /",
    "GK19ksbhm06u:503": "jahnuḥ śirāṃsi śūrāṇāṃ phalānīva mahīruhām // Bhmj_6.239 //",
    "GK19ksbhm06u:504": "ākhaṇḍalabhuvā caṇḍagāṇḍīvapreritaiḥ śaraiḥ /",
    "GK19ksbhm06u:505": "vidāriteṣvanīkeṣu vidhvastarathasādiṣu // Bhmj_6.240 //",
    "GK19ksbhm06u:506": "rudhireṇeva gagane saṃdhyārāgema pūrite /",
    "GK19ksbhm06u:507": "avahāraṃ raṇe cakre vāsarānte pitāmahaḥ // Bhmj_6.241 //",
    "GK19ksbhm06u:508": "***** ditīyo yuddhadivasaḥ || 21 || *****",
    "GK19ksbhm06u:509": "anyedyurgāruḍaṃ vyūhaṃ dṛṣṭvā bhīṣmeṇa kalpitam /",
    "GK19ksbhm06u:510": "ardhacandraṃ prativyūhaṃ cakrire pāṇḍunandanāḥ // Bhmj_6.242 //",
    "GK19ksbhm06u:511": "tataḥ pravṛte samare bhīrūṇāṃ dhṛtikhaṇḍane /",
    "GK19ksbhm06u:512": "ārūḍheva mahīvyoma rajasā samalakṣyata // Bhmj_6.243 //",
    "GK19ksbhm06u:513": "asṛkpravāhaiḥ sahasā praśānte reṇumaṇḍale /",
    "GK19ksbhm06u:514": "sughoraḥ saṃprahāro 'bhūnnṛpāṇāṃ tridaśekṣitaḥ // Bhmj_6.244 //",
    "GK19ksbhm06u:515": "bhīṣmadroṇamukhairvīraiḥ/ phalguṇapramukhā raṇe /",
    "GK19ksbhm06u:516": "saṃsaktāḥ samadṛśyanta pūrvadevairivāmarāḥ // Bhmj_6.245 //",
    "GK19ksbhm06u:517": "bāṇajālena mahatā saṃhatānāṃ samantataḥ /",
    "GK19ksbhm06u:518": "arjunena niruddhāsu ripūṇāṃ śastravṛṣṭiṣu // Bhmj_6.246 //",
    "GK19ksbhm06u:519": "akampitau kuruvyūhe bhīmasenaghaṭotkacau /",
    "GK19ksbhm06u:520": "praviśya cakraturvīrau vyākulāṃ paravāhinīm // Bhmj_6.247 //",
    "GK19ksbhm06u:521": "tāvabhyadhāvatsaṃrambhādamarṣī dhṛtarāṣṭrajaḥ /",
    "GK19ksbhm06u:522": "kurvannājasamājena mauliradnāruṇā diśaḥ // Bhmj_6.248 //",
    "GK19ksbhm06u:523": "haiḍambabāṇanihatā vīrāstasya padānugāḥ /",
    "GK19ksbhm06u:524": "mahāvātasamākrāntā drumā iva cakampire // Bhmj_6.249 //",
    "GK19ksbhm06u:525": "duryodhanapreritānāṃ śarāṇāṃ dīptatejasām /",
    "GK19ksbhm06u:526": "vṛṣṭimabhyudgatāṃ ghorāṃ cicchedāśu vṛkodaraḥ // Bhmj_6.250 //",
    "GK19ksbhm06u:527": "bhīmotsṛṣṭena pṛthunā pṛṣaṅke(tke)nātha kauravaḥ /",
    "GK19ksbhm06u:528": "hṛdi viddho nimagnena mumoha bhṛśavihvalaḥ // Bhmj_6.251 //",
    "GK19ksbhm06u:529": "tasminsārathinā nīte rathenākulaketunā /",
    "GK19ksbhm06u:530": "dudrāva sainyaṃ tatsarvaṃ paśyatordreṇabhīṣmayoḥ // Bhmj_6.252 //",
    "GK19ksbhm06u:531": "mahārathairvārite 'pi kīrṇe tasminbalārṇave /",
    "GK19ksbhm06u:532": "pratyudyayau samāśvasya tūrṇaṃ rājā suyodhanaḥ // Bhmj_6.253 //",
    "GK19ksbhm06u:533": "pārthasātyakisaubhadraiḥ sa dṛṣṭvā bahuśaścamūm /",
    "GK19ksbhm06u:534": "vidrāvitāṃ samabhyetya pitāmahamabhāṣata // Bhmj_6.254 //",
    "GK19ksbhm06u:535": "dāritaṃ paśya me sainyaṃ labdhalakṣairarātibhiḥ /",
    "GK19ksbhm06u:536": "pāṇḍuputreṣu kṛpayā tvayi mādhyasthyamāśrite // Bhmj_6.255 //",
    "GK19ksbhm06u:537": "alaṃ dromasahāyasya paristhātuṃ purastava /",
    "GK19ksbhm06u:538": "madabhāgyavaśānna syādyadi pārtheṣu vaḥ kṛpā // Bhmj_6.256 //",
    "GK19ksbhm06u:539": "etatsuyodhanenoktaṃ śrutvā surasaritsutaḥ /",
    "GK19ksbhm06u:540": "īṣatsmitasudhādhautakapolaphalako 'vadat // Bhmj_6.257 //",
    "GK19ksbhm06u:541": "ukto 'si bahuśo rājannajeyāḥ pāṇḍavā iti /",
    "GK19ksbhm06u:542": "yattu śakyaṃ mayā kiṃcidvṛddhenādya karomi kim // Bhmj_6.258 //",
    "GK19ksbhm06u:543": "ityuktvā cāpamākṛṣya tālamātraṃ mahābhujaḥ /",
    "GK19ksbhm06u:544": "mandāyamāne divase samamabhyudyayau parān // Bhmj_6.259 //",
    "GK19ksbhm06u:545": "tato bhīṣmarathodīrṇaiḥ śaraiḥ sūryakaraprabhaiḥ /",
    "GK19ksbhm06u:546": "vidāritānyanekāni tamāṃsīva kṣayaṃ yayuḥ // Bhmj_6.260 //",
    "GK19ksbhm06u:547": "tomareṣvātapatreṣu śarīreṣu ca bhūbhujām /",
    "GK19ksbhm06u:548": "petuḥ punarabhāvāya bhīṣmanāmāṅkitāḥ śarāḥ // Bhmj_6.261 //",
    "GK19ksbhm06u:549": "adṛṣṭapuṅkhavadanairghanaśreṇīkṛtairmuhuḥ /",
    "GK19ksbhm06u:550": "tatsāyakairadṛśyābhūtpāṇḍavānāmanīkinī // Bhmj_6.262 //",
    "GK19ksbhm06u:551": "taṃ yudhyamānaṃ dīptāstraṃ varjayanto 'pi saṃgare /",
    "GK19ksbhm06u:552": "dikṣu bhīṣmasahasrāṇi dadṛśuḥ sarvapārthivāḥ // Bhmj_6.263 //",
    "GK19ksbhm06u:553": "vrajatsu rājacakreṣu bhīṣmānalapataṅgatām /",
    "GK19ksbhm06u:554": "ekenaikena bāṇena bhinneṣu triṣu dantiṣu // Bhmj_6.264 //",
    "GK19ksbhm06u:555": "yāte sahasradhā sainye pāṇḍavānāṃ tarasvinām /",
    "GK19ksbhm06u:556": "anayatphalguṇarathaṃ gāṅgeyāntikamacyutaḥ // Bhmj_6.265 //",
    "GK19ksbhm06u:557": "tato 'bhavadbhīṣmaśarairbhāsvaraiḥ savyasācinaḥ /",
    "GK19ksbhm06u:558": "kṣaṇaṃ pañcānanasyeva cārukāñcanapañjaraḥ // Bhmj_6.266 //",
    "GK19ksbhm06u:559": "niruddhaśarasaṃcāro yatnena śatamanyujaḥ /",
    "GK19ksbhm06u:560": "vicitrairvicaranmārgairyuyudhe kṛṣṇasārathiḥ // Bhmj_6.267 //",
    "GK19ksbhm06u:561": "tasyātimānuṣaṃ dhairyamāsthitasya pitāmahaḥ /",
    "GK19ksbhm06u:562": "sādhu putreti saṃhṛṣṭaḥ parākramamapūjayat // Bhmj_6.268 //",
    "GK19ksbhm06u:563": "tatkaṅkapattrinirbhinnau kṛṣṇāvekarathe sthitau /",
    "GK19ksbhm06u:564": "raktāśokāvivotphullau babhatuḥ kṣatajokṣitau // Bhmj_6.269 //",
    "GK19ksbhm06u:565": "tato nirantarairbāṇairbhīṣmakārmukanirgataiḥ /",
    "GK19ksbhm06u:566": "ākrāntabhuvanābhogairnādṛśyanta diśo daśa // Bhmj_6.270 //",
    "GK19ksbhm06u:567": "bhīṣme pṛthuśarajvāle kālānala ivodyate /",
    "GK19ksbhm06u:568": "dudrāva pāṇḍavacamūḥ paścādabhisṛtā paraiḥ // Bhmj_6.271 //",
    "GK19ksbhm06u:569": "bhagneṣu bhaṭamukhyeṣu babhāṣe kaiṭabhāntakaḥ /",
    "GK19ksbhm06u:570": "kva nu mānadhanā yūyamapārayaśaso raṇe /",
    "GK19ksbhm06u:571": "parityajya kulācāraṃ yātāḥ kātaratāmimām // Bhmj_6.272 //",
    "GK19ksbhm06u:572": "ityuktvā tānsamālokya vidrutāneva keśavaḥ /",
    "GK19ksbhm06u:573": "uvāca sātyakiṃ vīraṃ yudhyamānaṃ prayatnataḥ // Bhmj_6.273 //",
    "GK19ksbhm06u:574": "tiṣṭhantu yāntu vā sarve sātyake pṛtanāgragāḥ /",
    "GK19ksbhm06u:575": "eṣa svayaṃ nihanmyadya sānugaṃ śantanoḥ sutam // Bhmj_6.274 //",
    "GK19ksbhm06u:576": "ityuktvā caṇḍamārtaṇḍamaṇḍalāgraṃ sudarśanam /",
    "GK19ksbhm06u:577": "svayamudyamya kaṃsāriḥ syandanāgrādavātarat // Bhmj_6.275 //",
    "GK19ksbhm06u:578": "kruddhasya tasya kalpāntakarālānalarociṣaḥ /",
    "GK19ksbhm06u:579": "na rūpaṃ sehire draṣṭuṃ surā api divi sthitāḥ // Bhmj_6.276 //",
    "GK19ksbhm06u:580": "saṃrambhodbhrāntadordaṇḍavilasatpītavāsasā /",
    "GK19ksbhm06u:581": "śobhāṃ bheje sa nīlādreḥ sarpatsaṃdhyābhraśālinaḥ // Bhmj_6.277 //",
    "GK19ksbhm06u:582": "tamantakamivāyāntaṃ jagatsaṃhāradīkṣitam /",
    "GK19ksbhm06u:583": "dhīraḥ śāntanavo dṛṣṭvā dhunāno dhanurabhyadhāt // Bhmj_6.278 //",
    "GK19ksbhm06u:584": "ehyehi bhagavanviṣṇo jiṣṇo tridaśavidviṣām /",
    "GK19ksbhm06u:585": "cakreṇa me śiraśchindhi bhavakleśakṛśānunā // Bhmj_6.279 //",
    "GK19ksbhm06u:586": "bhavatā nābhijāmbhojasamuddhūtasvayaṃbhuvā /",
    "GK19ksbhm06u:587": "hato jagannivāsena dhanyatāṃ yātvayaṃ janaḥ // Bhmj_6.280 //",
    "GK19ksbhm06u:588": "siddhasindhusuteneti bhāṣite natamaulinā /",
    "GK19ksbhm06u:589": "avaruhya radhāttūrṇamarjunaḥ kṛṣṇamanvagāt // Bhmj_6.281 //",
    "GK19ksbhm06u:590": "sa niṣpīḍya balātpādau purastātkāliyadviṣaḥ /",
    "GK19ksbhm06u:591": "uvāca saṃhara vibho kopaṃ viśvakṣayocitam // Bhmj_6.282 //",
    "GK19ksbhm06u:592": "kṣapayāmi ripūnsarvānyudhi satyena te śape /",
    "GK19ksbhm06u:593": "iti prasādya taṃ pārtho rathamāropayatpunaḥ // Bhmj_6.283 //",
    "GK19ksbhm06u:594": "tato gāṇḍīvaghoṣeṇa pāñcajanyaraveṇa ca /",
    "GK19ksbhm06u:595": "cakrāte rājacakrāṇāṃ kṛṣṇau kṛṣṇāmbudabhramam // Bhmj_6.284 //",
    "GK19ksbhm06u:596": "tato nirvivarairbāṇaiḥ śalyabhiriśravaḥśalāḥ /",
    "GK19ksbhm06u:597": "avākiranbhīṣmamukhāḥ phalguṇaṃ śastravṛṣṭibhiḥ // Bhmj_6.285 //",
    "GK19ksbhm06u:598": "tāmāyudhamahāvṛṣṭiṃ chittvā sapadi pāṇjavaḥ /",
    "GK19ksbhm06u:599": "māhendramastraṃ vidadhe sarvalokakṣayakṣamam // Bhmj_6.286 //",
    "GK19ksbhm06u:600": "tasminnudīrṇe sahasā mahāstre dīptatejasi /",
    "GK19ksbhm06u:601": "caṇḍavātavikīrṇeva cakampe kuruvāhinī // Bhmj_6.287 //",
    "GK19ksbhm06u:602": "vadhyamāneṣu saineṣu kṣipraṃ gāṇḍīvadhanvanā /",
    "GK19ksbhm06u:603": "naranāgāśvadehotthā sasarpa rudhirāpagā // Bhmj_6.288 //",
    "GK19ksbhm06u:604": "chattrācchaphenapaṭalāṃ calaccāmarasārasām /",
    "GK19ksbhm06u:605": "keśaśevālaśabalāṃ piśācāstāṃ siṣevire // Bhmj_6.289 //",
    "GK19ksbhm06u:606": "ghore nṛpakṣaye tasminvartamāne raṇotsave /",
    "GK19ksbhm06u:607": "saṃdhyayā dikṣu jātāsu śoṇitena bhṛtāsviva // Bhmj_6.290 //",
    "GK19ksbhm06u:608": "yāte 'staṃ caṇḍakiraṇe pratyagrarudhiratviṣi /",
    "GK19ksbhm06u:609": "māṃsapiṇḍa iva graste ghoreṇa dhvāntarakṣasā // Bhmj_6.291 //",
    "GK19ksbhm06u:610": "vidhvastacāpakavacā viprakīrṇarathadhvajāḥ /",
    "GK19ksbhm06u:611": "avahāramakurvanta pāṇḍavāḥ śastravikṣatāḥ // Bhmj_6.292 //",
    "GK19ksbhm06u:612": "***** tṛtīyo yuddhadivasaḥ || 22 || *****",
    "GK19ksbhm06u:613": "punaḥ prabhāte saṃrabdhā niryayuḥ kurupāṇḍavāḥ /",
    "GK19ksbhm06u:614": "vinadanto mahotsāhā vyāḍavyūhāgravartinaḥ // Bhmj_6.293 //",
    "GK19ksbhm06u:615": "atha pravṛtte samare pṛthivīkṣayaśaṃsini /",
    "GK19ksbhm06u:616": "saubhadrapramukhā vīrānbhīṣmamukhyānayodhayan // Bhmj_6.294 //",
    "GK19ksbhm06u:617": "tataḥ śaraśatāsārasaṃpūritadigantaraḥ /",
    "GK19ksbhm06u:618": "mahārathānatītyānyānbhīṣmor'junamupādravat // Bhmj_6.295 //",
    "GK19ksbhm06u:619": "nirviśeṣaṃ tayoḥ kṣipraṃ pīrayoryudhyamānayoḥ /",
    "GK19ksbhm06u:620": "eko droṇimukhānvīrānabhimanyurayodhayat // Bhmj_6.296 //",
    "GK19ksbhm06u:621": "chinnavarmadhvajarathānsa vidhāya mahārathān /",
    "GK19ksbhm06u:622": "śiraḥprakaramucchinnaṃ rājñāṃ kṣipramapātayat // Bhmj_6.297 //",
    "GK19ksbhm06u:623": "droṇaprabhṛtibhiḥ sarvairdṛṣṭvā saubhadramāvṛtam /",
    "GK19ksbhm06u:624": "dhṛṣṭadyumnaścamūnāthaścakartābhyetya kauravān // Bhmj_6.298 //",
    "GK19ksbhm06u:625": "sa hatvā cāmaraṃ śūraḥ pauravyatanayaṃ nṛpam /",
    "GK19ksbhm06u:626": "śiraḥsaṃyamaneḥ kāyājjahārākulakuṇḍalam // Bhmj_6.299 //",
    "GK19ksbhm06u:627": "atrāntare gajānīkairvipulaiśca gajādhipaḥ /",
    "GK19ksbhm06u:628": "bhīmaduryodhanādiṣṭo gadāpāṇiḥ samādravat // Bhmj_6.300 //",
    "GK19ksbhm06u:629": "bhīmaseno 'tha rabhasādavaruhya rathādgajān /",
    "GK19ksbhm06u:630": "garjannurugadāghātairjaghāna ghanavikramaḥ // Bhmj_6.301 //",
    "GK19ksbhm06u:631": "gadāprahārābhihatairvajrabhinnairivācalaiḥ /",
    "GK19ksbhm06u:632": "patadbhirmattamātaṅgaiścakampe cakiteva bhūḥ // Bhmj_6.302 //",
    "GK19ksbhm06u:633": "nihate kuñjarānīke bhīmena bhayadāyinā /",
    "GK19ksbhm06u:634": "tamabhyadhāvansaṃkruddhāḥ sarve duryodhanādayaḥ // Bhmj_6.303 //",
    "GK19ksbhm06u:635": "suyodhanaśarāghātamūrchito 'tha vṛkodaraḥ /",
    "GK19ksbhm06u:636": "samāśvāsya parānīkaṃ rathena kupito 'viśat // Bhmj_6.304 //",
    "GK19ksbhm06u:637": "viśvasaṃhārasaṃkruddhaṃ taṃ kṛtāntamivotthitam /",
    "GK19ksbhm06u:638": "prāpyānujāḥ kurupateścaturdaśa yayuḥ kṣayam // Bhmj_6.305 //",
    "GK19ksbhm06u:639": "senāpatiṃ suṣeṇaṃ ca jayasaṃdhaṃ sulocanam /",
    "GK19ksbhm06u:640": "bhīmamugraṃ bhīmarathaṃ bhīmabāhumalolupam // Bhmj_6.306 //",
    "GK19ksbhm06u:641": "samaṃ vavitsuṃ kaṭakaṃ durmukhaṃ duṣpradarśanam /",
    "GK19ksbhm06u:642": "hatvaināmakarotsenāṃ kauravāṇāṃ sahasradhā // Bhmj_6.307 //",
    "GK19ksbhm06u:643": "tamabhyadhāvanmattena supratīkena dantinā /",
    "GK19ksbhm06u:644": "gambhīraghoraghoṣeṇa bhagadattaḥ sahānugaiḥ // Bhmj_6.308 //",
    "GK19ksbhm06u:645": "gajodayācalaraveḥ śaraistīkṣṇairivāṃśubhiḥ /",
    "GK19ksbhm06u:646": "pratāpadhāmnastasyārātsa ca kopārivāhinī // Bhmj_6.309 //",
    "GK19ksbhm06u:647": "tatsāyakena viddho 'tha hṛdi marmāvabhedinā /",
    "GK19ksbhm06u:648": "dhvajayaṣṭiṃ samālambya tasthau bhīmo 'timūrchitaḥ // Bhmj_6.310 //",
    "GK19ksbhm06u:649": "tato ghaṭotkacaḥ kruddho dṛṣṭvā janakamākulam /",
    "GK19ksbhm06u:650": "bhagadattamabhidrutya ghorāṃ māyāṃ samādade // Bhmj_6.311 //",
    "GK19ksbhm06u:651": "airāvaṇagataḥ so 'tha prabhinnairdigdvipaiḥ saha /",
    "GK19ksbhm06u:652": "apīḍayatsupratīkaṃ dīptābhiḥ śastravṛṣṭibhiḥ // Bhmj_6.312 //",
    "GK19ksbhm06u:653": "tasya nirbhidyamānasya kuñjarendrasya garjataḥ /",
    "GK19ksbhm06u:654": "śabdena tasthurālīya sarve saṃkucitā gajāḥ // Bhmj_6.313 //",
    "GK19ksbhm06u:655": "ghaṭotkacena saṃsaktaṃ dṛṣṭvā prāgjyotiṣeśvaram /",
    "GK19ksbhm06u:656": "saha droṇādibhirvīrairbhīṣmastaṃ deśamādravat // Bhmj_6.314 //",
    "GK19ksbhm06u:657": "ghaṭotkacaṃ kālarūpaṃ nadantaṃ vīkṣya bhairavam /",
    "GK19ksbhm06u:658": "saṃdhyāyāṃ durjayaṃ matvā bhīṣmastaṃ bhīmavikramam // Bhmj_6.315 //",
    "GK19ksbhm06u:659": "avahāraṃ susainyānāṃ vidadhe dhīmatāṃ varaḥ /",
    "GK19ksbhm06u:660": "yenābhavankālavaktrānniṣkrāntā iva kauravāḥ // Bhmj_6.316 //",
    "GK19ksbhm06u:661": "***** caturtho yuddhadivasaḥ || 23 || *****",
    "GK19ksbhm06u:662": "tato niśāyāmabhyetya kururājaḥ pitāmaham /",
    "GK19ksbhm06u:663": "papraccha pāṇḍuputrāṇāṃ duḥkhito jayakāraṇam // Bhmj_6.317 //",
    "GK19ksbhm06u:664": "tamabravīcchāntanavo rājannukto 'si sarvadā /",
    "GK19ksbhm06u:665": "devena viṣṇunā guptā na jeyāḥ pāṇḍavā iti // Bhmj_6.318 //",
    "GK19ksbhm06u:666": "purā bhūbhāraśāntyarthaṃ svayaṃbhūrmunisaṃsadi /",
    "GK19ksbhm06u:667": "prādurbhūtaṃ svayaṃ viṣṇuṃ tuṣṭāva sahasāṃ nidhim // Bhmj_6.319 //",
    "GK19ksbhm06u:668": "jaya viśveśa viśvātmanviśvaksena sudhānidhe /",
    "GK19ksbhm06u:669": "amandaciddhanānanda saṃvitsamarasadyute // Bhmj_6.320 //",
    "GK19ksbhm06u:670": "namastubhyaṃ jagatsargasthitisaṃhārakāriṇe /",
    "GK19ksbhm06u:671": "trivikramāya mahate triguṇāya trimūrtaye // Bhmj_6.321 //",
    "GK19ksbhm06u:672": "namaḥ pracaṇḍacakrāgraprabhābāsurabāhave /",
    "GK19ksbhm06u:673": "daityāndhakārasaṃhārakāriṇe mohadāriṇe // Bhmj_6.322 //",
    "GK19ksbhm06u:674": "avatīrṇā bhuvaṃ nātha dānavā ye hatāstvayā /",
    "GK19ksbhm06u:675": "teṣāṃ vadhāya dṛptānāṃ mānuṣī tanumāviśa // Bhmj_6.323 //",
    "GK19ksbhm06u:676": "iti stutāḥ padmabhuvā devo nārāyaṇaḥ prabhuḥ /",
    "GK19ksbhm06u:677": "nareṇa sākaṃ bhūbhāraśāntyai kṣitimavātarat // Bhmj_6.324 //",
    "GK19ksbhm06u:678": "sa eṣa kṛṣṇo bhagavāñjāto yādavanandanaḥ /",
    "GK19ksbhm06u:679": "naraśca vijayo dhīraḥ pravaraḥ sarvadhanvinām // Bhmj_6.325 //",
    "GK19ksbhm06u:680": "devau kṛṣṇārjunāvetau na jeyau tridaśairapi /",
    "GK19ksbhm06u:681": "iti jñātvā śamaḥ putra kriyatāṃ pāṇḍunandanaiḥ // Bhmj_6.326 //",
    "GK19ksbhm06u:682": "***** viśvepākhyānam || 25 || *****",
    "GK19ksbhm06u:683": "atha prabhāte makaraśyenavyūhāgravartinaḥ /",
    "GK19ksbhm06u:684": "bhīṣmabhīmamukhā yuddhaṃ cakrire pāṇḍunandanāḥ // Bhmj_6.327 //",
    "GK19ksbhm06u:685": "hatānāṃ hanyamānānāṃ ghnatāṃ ca samare mithaḥ /",
    "GK19ksbhm06u:686": "patatāṃ tatra vīrāṇāṃ niḥsvastumulo 'bhavat // Bhmj_6.328 //",
    "GK19ksbhm06u:687": "bhīmaphalguṇasaubhadramatsyasātyakipārṣataiḥ /",
    "GK19ksbhm06u:688": "bhīṣmamukhyaiśca te sene bhinne saṃśayamāpatuḥ // Bhmj_6.329 //",
    "GK19ksbhm06u:689": "kabandhatāṇḍavaścaṇḍe mattavetālasaṃkule /",
    "GK19ksbhm06u:690": "tasminnāyodhane ghore bhūtānāmutsavo 'bhavat // Bhmj_6.330 //",
    "GK19ksbhm06u:691": "dhanvināṃ śarajālena divamutpatatāṃ muhuḥ /",
    "GK19ksbhm06u:692": "ravau saṃchādite rājñāṃ vyartho 'bhūcchastrasaṃgrahaḥ // Bhmj_6.331 //",
    "GK19ksbhm06u:693": "bīreṇa bhūriśravasā saṃsaktaṃ vīkṣya sātyakim /",
    "GK19ksbhm06u:694": "abhyādrabandhanvinastaṃ deśaṃ sātyakisūnavaḥ // Bhmj_6.332 //",
    "GK19ksbhm06u:695": "teṣāmāpatatāṃ pūrṇaṃ sṛjatāṃ śaradurdinam /",
    "GK19ksbhm06u:696": "bhūriśravāḥ śirāṃsyārāduścakarta śitaiḥ śaraiḥ // Bhmj_6.333 //",
    "GK19ksbhm06u:697": "hateṣu teṣu kupitaḥ pradīptāstro dhanaṃjayaḥ /",
    "GK19ksbhm06u:698": "cakāra kurusenānāṃ saṃhāraṃ harisārathiḥ // Bhmj_6.334 //",
    "GK19ksbhm06u:699": "hate lakṣacaturbhāge bhūbhujāmanivartinām /",
    "GK19ksbhm06u:700": "gāmḍīvadhanvanā sainyaṃ vāsarānte nyavartata // Bhmj_6.335 //",
    "GK19ksbhm06u:701": "***** pañcamo yuddhadivasaḥ || 26 || *****",
    "GK19ksbhm06u:702": "punaḥ prabhāte saṃnaddhā niryayuḥ kurupāṇḍavāḥ /",
    "GK19ksbhm06u:703": "alakṣyabhedāvyūhābhyāṃ krauñcena makareṇa ca // Bhmj_6.336 //",
    "GK19ksbhm06u:704": "tataḥ pramathya sahasā bhīmaseno 'rivāhinīm /",
    "GK19ksbhm06u:705": "viveśa bhṛśasaṃkruddhaḥ samaṃ drupadasūnunā // Bhmj_6.337 //",
    "GK19ksbhm06u:706": "tābhyāṃ vidārite vyūhe kupitāḥ kurunandanāḥ /",
    "GK19ksbhm06u:707": "vimukhaiḥ kuñjarānīkaistau tūrṇaṃ paryavārayan // Bhmj_6.338 //",
    "GK19ksbhm06u:708": "bhīmasenagadāghātaniṣpiṣṭavapuṣāṃ raṇe /",
    "GK19ksbhm06u:709": "abhūdvyatikaro ghoraḥ patatāṃ gajayodhinām // Bhmj_6.339 //",
    "GK19ksbhm06u:710": "yudhyamāneṣu sainyeṣu bhīmena bhujaśālinā /",
    "GK19ksbhm06u:711": "abhyādravatsānugastaṃ svayaṃ rājā suyodhanaḥ // Bhmj_6.340 //",
    "GK19ksbhm06u:712": "chāditaṃ kauravairdṛṣṭvā bhīmaṃ viśikhavarṣibhiḥ /",
    "GK19ksbhm06u:713": "vimohaṃ vidadhe teṣāṃ mohanāstreṇa pārṣanaḥ // Bhmj_6.341 //",
    "GK19ksbhm06u:714": "droṇena svayamabhyetya jñānāstreṇa vināśite /",
    "GK19ksbhm06u:715": "mohanāstre kurupatiṃ bhīmastūrṇamupādravat // Bhmj_6.342 //",
    "GK19ksbhm06u:716": "madāndha kvādhunā jīvanmayi jīvati yāsyasi /",
    "GK19ksbhm06u:717": "ityuktvā te śaraśatairvajravegairavākiran // Bhmj_6.343 //",
    "GK19ksbhm06u:718": "bhīmacāpacyutairbāṇaiḥ so 'tha kṛttarathadhvajaḥ /",
    "GK19ksbhm06u:719": "hṛdi nirdārito bheje mūrchāṃ vyathitamānasaḥ // Bhmj_6.344 //",
    "GK19ksbhm06u:720": "atrāntare bhīṣmaśarairhanyamāneṣu rājasu /",
    "GK19ksbhm06u:721": "ghoro babhūva saṃmardaḥ kṛtāntasamarotsavaḥ // Bhmj_6.345 //",
    "GK19ksbhm06u:722": "draupadeyeṣu vīreṣu yudhyamāneṣu kauravaiḥ /",
    "GK19ksbhm06u:723": "avartata raṇo ghoro gajavājirathakṣayaḥ // Bhmj_6.346 //",
    "GK19ksbhm06u:724": "athāvahāraṃ sainyānāṃ cakre śantanunandanaḥ /",
    "GK19ksbhm06u:725": "rājasevāvṛte sūrye yāte 'staṃ rudhirāruṇe // Bhmj_6.347 //",
    "GK19ksbhm06u:726": "***** ṣaṣṭho yuddhadivasaḥ || 27 || *****",
    "GK19ksbhm06u:727": "anyedyurmaṇḍalavyūhe bhīṣmeṇa vihite svayam /",
    "GK19ksbhm06u:728": "yudhiṣṭhiraḥ sa durbhedyaṃ vajravyūhamakalpayat // Bhmj_6.348 //",
    "GK19ksbhm06u:729": "tataḥ pravṛtte samare bhīṣaṇe bhīṣmapārthayoḥ /",
    "GK19ksbhm06u:730": "virāṭa ādravaddroṇaṃ gariṣṭhaṃ sarvadhanvinām // Bhmj_6.349 //",
    "GK19ksbhm06u:731": "dromastaṃ bāṇavarṣeṇa saṃchādya śaravarṣiṇam /",
    "GK19ksbhm06u:732": "unnanāda dhanadhvāno rathamasya jaghāna ca // Bhmj_6.350 //",
    "GK19ksbhm06u:733": "sa hatāśvaṃ samutsṛjya rathaṃ putrasya saṃbhramāt /",
    "GK19ksbhm06u:734": "āruroha hatānīkaṃ śaṅkhasyārūḍhadhanvinaḥ // Bhmj_6.351 //",
    "GK19ksbhm06u:735": "droṇo 'tha tau pitāputrau vilokyaikarathe sthitau /",
    "GK19ksbhm06u:736": "śaṅkhāya prāhiṇoddhoraṃ mṛtyudaṇḍopamaṃ śaram // Bhmj_6.352 //",
    "GK19ksbhm06u:737": "sa tena bhinnahṛdayaḥ papāta kṣatajokṣitaḥ /",
    "GK19ksbhm06u:738": "vātenonmathitaḥ śailādutphulla iva kiśukaḥ // Bhmj_6.353 //",
    "GK19ksbhm06u:739": "tataḥ śikhaṇḍinaṃ droṇaḥ śarairviśikhavarṣiṇam /",
    "GK19ksbhm06u:740": "hatāśve sātyakirathaṃ samārūḍhe śikhaṇḍini /",
    "GK19ksbhm06u:741": "alambuso rākṣasendraḥ krūrakarmā tamādravat // Bhmj_6.354 //",
    "GK19ksbhm06u:742": "māyayā yudhyamānaṃ taṃ garjantaṃ rākṣaseśvaram /",
    "GK19ksbhm06u:743": "cakāra vimukhaṃ kopādraurdreṇāstreṇa sātyakiḥ // Bhmj_6.355 //",
    "GK19ksbhm06u:744": "śaineyena jite tasminnirāvānarjunātmajaḥ /",
    "GK19ksbhm06u:745": "vindānuvindāvabhyāyājjambhārisamavikramaḥ // Bhmj_6.356 //",
    "GK19ksbhm06u:746": "ghaṭotkacamathāyāntaṃ kṛtāntamiva bhairavam /",
    "GK19ksbhm06u:747": "avārayadgajendreṇa bhagadatto nṛpāgraṇīḥ // Bhmj_6.357 //",
    "GK19ksbhm06u:748": "vīraṃ sa hatvā haiḍambaṃ pāṇḍavānāmanīkinīm /",
    "GK19ksbhm06u:749": "darpādviloḍayāmāsa gajendro nalinīmiva // Bhmj_6.358 //",
    "GK19ksbhm06u:750": "mādrīsutau tataḥ śalyaṃ vidhāya virathaṃ śaraiḥ /",
    "GK19ksbhm06u:751": "cakraturvimukhaṃ saṃkhye rājacakrasya paśyata // Bhmj_6.359 //",
    "GK19ksbhm06u:752": "svayaṃ yudhiṣṭhiro rājā nṛpaṃ jitvā śrutāyudham /",
    "GK19ksbhm06u:753": "vigāhya kauravānīkaṃ vidadhe vimukhaṃ śaraiḥ // Bhmj_6.360 //",
    "GK19ksbhm06u:754": "cekitānena vijite gautame dhanvināṃ gurau /",
    "GK19ksbhm06u:755": "bhīṣmaścakāra kadanaṃ rājñāmanyatra cārjunaḥ // Bhmj_6.361 //",
    "GK19ksbhm06u:756": "yudhiṣṭhiragirā vīkṣya bhīṣmāya samabhidravat /",
    "GK19ksbhm06u:757": "śikhaṇḍinaṃ madrarājo divyairastrairavārayat // Bhmj_6.362 //",
    "GK19ksbhm06u:758": "bhīṣmeṇa hanyamāneṣu bhūpāleṣvanivartiṣu /",
    "GK19ksbhm06u:759": "pārthena ca trigarteṣu jagāmāstaṃ divākaraḥ // Bhmj_6.363 //",
    "GK19ksbhm06u:760": "tamobhirāvṛte loke raṇe raktāsavākule /",
    "GK19ksbhm06u:761": "pramattairiva vetālaiḥ śibirāṇi yayurnṛpāḥ // Bhmj_6.364 //",
    "GK19ksbhm06u:762": "***** saptamo yuddhadivasaḥ || 28 || *****",
    "GK19ksbhm06u:763": "bhīṣmeṇa sāgaravyūhe prātarviracite punaḥ /",
    "GK19ksbhm06u:764": "śṛṅgāṭakaṃ mahāvyūhaṃ cakre drupadanandanaḥ // Bhmj_6.365 //",
    "GK19ksbhm06u:765": "vidīrṇeṣviva sainyeṣu bhīṣmacāpacyutaiḥ śaraiḥ /",
    "GK19ksbhm06u:766": "babhūvābhimukhaḥ kopādeka eva vṛkodaraḥ // Bhmj_6.366 //",
    "GK19ksbhm06u:767": "sa hatvā sārathiṃ bāṇaistūrṇaṃ śantanujanmanaḥ /",
    "GK19ksbhm06u:768": "droṇasya ca samudbhrāntapatākaṃ vidadhe ratham // Bhmj_6.367 //",
    "GK19ksbhm06u:769": "labdhalakṣyastato bhīmaḥ sapta duryodhanānujān /",
    "GK19ksbhm06u:770": "jaghāna madasaṃrabdhānpañcānana iva dvipān // Bhmj_6.368 //",
    "GK19ksbhm06u:771": "bahvāśinaṃ kuṇḍadhāraṃ viśālākṣaṃ sudurjayam /",
    "GK19ksbhm06u:772": "mahodaraṃ maṇḍitakaṃ sunābhaṃ ca nihatya tān // Bhmj_6.369 //",
    "GK19ksbhm06u:773": "vidrāvya kauravacamūṃ nanādāsphālayandiśaḥ /",
    "GK19ksbhm06u:774": "kṣayāya sarvajagatāṃ devai rudra ivoditaḥ // Bhmj_6.370 //",
    "GK19ksbhm06u:775": "irāvānatha vikrānto viveśa kuruvāhinīm /",
    "GK19ksbhm06u:776": "ulūpī nāgalalanā phalgunādyamajījanat // Bhmj_6.371 //",
    "GK19ksbhm06u:777": "kāryaṃ samārasāhāyyaṃ svayamityarjunena saḥ /",
    "GK19ksbhm06u:778": "uktaḥ purā surapure tāṃ yuddhabhuvamāyayau // Bhmj_6.372 //",
    "GK19ksbhm06u:779": "ratnakāñcanasaṃnāhaiḥ sa pātālaturaṅgamaiḥ /",
    "GK19ksbhm06u:780": "uhyamānaḥ śaraiścakre phaṇilokamivāparam // Bhmj_6.373 //",
    "GK19ksbhm06u:781": "sa gatvā vipulānīkāngāndhārānhayayodhinaḥ /",
    "GK19ksbhm06u:782": "śakunestanayānsapta jaghāna ghanavikramān // Bhmj_6.374 //",
    "GK19ksbhm06u:783": "tato duryodhanādiṣṭo māyāvī rākṣasādhipaḥ /",
    "GK19ksbhm06u:784": "alambusaḥ samabhyāyādirāvantaṃ raṇotkaṭaḥ // Bhmj_6.375 //",
    "GK19ksbhm06u:785": "irāvanatha khaṅgena chittvā sapadi rakṣasaḥ /",
    "GK19ksbhm06u:786": "sa niṣaṅgaṃ dhanurdīptaṃ nanāda balināṃ varaḥ // Bhmj_6.376 //",
    "GK19ksbhm06u:787": "tato māyāṃ samāśritya mahatīṃ mohanīṃ nṛṇām /",
    "GK19ksbhm06u:788": "yuyudhāte samāviśya tau nabho bhīmavikramau // Bhmj_6.377 //",
    "GK19ksbhm06u:789": "irāvatā nijāstraughairhanyamānasya rakṣasaḥ /",
    "GK19ksbhm06u:790": "ghoraḥ samudabhūnnādaḥ sarvaprāṇibhayaṃkaraḥ // Bhmj_6.378 //",
    "GK19ksbhm06u:791": "atha sāhāyyakaṃ cakrurbhujaṅgā bhujagībhuvaḥ /",
    "GK19ksbhm06u:792": "tadvamanto viṣaṃ tīkṣṇaṃ bhogānbhogabhṛtāṃ varāḥ // Bhmj_6.379 //",
    "GK19ksbhm06u:793": "rākṣaso 'tha bhṛśaṃ kruddho rūpamāsthāya gāruḍam /",
    "GK19ksbhm06u:794": "bhakṣayitvākhilānsarpānbhīmaṃ svaṃ vapurādade // Bhmj_6.380 //",
    "GK19ksbhm06u:795": "māyāvimohitasyātha khaṅgenārādirāvataḥ /",
    "GK19ksbhm06u:796": "jahāra rākṣasaṃ kāyācchirastalakuṇḍalam // Bhmj_6.381 //",
    "GK19ksbhm06u:797": "hate dhanaṃjayasute haiḍambaḥ krodhamūrchitaḥ /",
    "GK19ksbhm06u:798": "rurāva yena vasudhā cacāla sakulācalā // Bhmj_6.382 //",
    "GK19ksbhm06u:799": "tamabhidrutamālokya rājā duryodhanaḥ svayam /",
    "GK19ksbhm06u:800": "saha sarvairnijānīkairmahāmāyamayodhayat // Bhmj_6.383 //",
    "GK19ksbhm06u:801": "vidyujjihvaṃ vegavantaṃ mahāraudraṃ pramāthinam /",
    "GK19ksbhm06u:802": "haiḍimbānucarānghorānsa jaghāna niśācarān // Bhmj_6.384 //",
    "GK19ksbhm06u:803": "śaktiṃ ghaṭotkacenātha preritāṃ kurubhubhūje /",
    "GK19ksbhm06u:804": "mahāgajena jagrāha vaṅgānāmadhipaḥ puraḥ // Bhmj_6.385 //",
    "GK19ksbhm06u:805": "nāge nipatite tasminrakṣite ca suyodhane /",
    "GK19ksbhm06u:806": "saṃhāraṃ purusainyānāṃ cakāra piśitāśanaḥ // Bhmj_6.386 //",
    "GK19ksbhm06u:807": "bhagadatto 'tha vidrāvya pāṇḍavānāmanīkinīm /",
    "GK19ksbhm06u:808": "supratīkena nāgena ghaṭotkacamayodhayat // Bhmj_6.387 //",
    "GK19ksbhm06u:809": "tanayaṃ nihataṃ śrutvā kupitaḥ śatamanyujaḥ /",
    "GK19ksbhm06u:810": "śirobhirbhūmipālānāṃ durgamāṃ vasudhāṃ vyadhāt // Bhmj_6.388 //",
    "GK19ksbhm06u:811": "bhīmo 'pi krodhasaṃtapto bhrātuḥ putre nipātite /",
    "GK19ksbhm06u:812": "suyodhanānujānvīrānprāhiṇodyamamandiram // Bhmj_6.389 //",
    "GK19ksbhm06u:813": "anādhṛṣṭiṃ kuṇḍalinaṃ kuṇḍabhediṃ sulocanam /",
    "GK19ksbhm06u:814": "virāṭaṃ dīrghabāhuṃ ca subāhuṃ kanakadhvajam // Bhmj_6.390 //",
    "GK19ksbhm06u:815": "hatvaitānkauravānīkaṃ kabandhaśatasaṃkulam /",
    "GK19ksbhm06u:816": "vidadhe mattavetālanandane dinasaṃkṣaye // Bhmj_6.391 //",
    "GK19ksbhm06u:817": "visrastacāpakavace bhagnasyandanakuñjare /",
    "GK19ksbhm06u:818": "raṇe 'vahāraṃ sainyānāṃ tataścakrurmahārathāḥ // Bhmj_6.392 //",
    "GK19ksbhm06u:819": "***** aṣṭame yuddhadivase irāvadvadhaḥ || 29 || *****",
    "GK19ksbhm06u:820": "tato niśāyāmanujaiḥ saha rājā suyodhanaḥ /",
    "GK19ksbhm06u:821": "karmamānāyya pārthānāṃ parābhavamacintayat // Bhmj_6.393 //",
    "GK19ksbhm06u:822": "vaikartanastamavadatkriyatāṃ madvacaḥ sakhe /",
    "GK19ksbhm06u:823": "śastraṃ nyāsaya gāṅgeyamahaṃ jeṣyāmi pāṇḍavān // Bhmj_6.394 //",
    "GK19ksbhm06u:824": "eṣa vṛddho nirīhaśca sapakṣaśca dhanaṃjaye /",
    "GK19ksbhm06u:825": "tvayā nyasto 'tibhāro 'sminnavicāryaiva kevalam // Bhmj_6.395 //",
    "GK19ksbhm06u:826": "etadākarṇya karṇoktaṃ harṣātkarmaśatairiva /",
    "GK19ksbhm06u:827": "utthāya bhīṣmaśibiraṃ pratasthe bhrātṛbhiḥ saha // Bhmj_6.396 //",
    "GK19ksbhm06u:828": "maṇidīpasahasrāṃśupiṅgīkṛtadigantaraḥ /",
    "GK19ksbhm06u:829": "naktaṃ dīptauṣadhivanaḥ sakulādririvābabhau // Bhmj_6.397 //",
    "GK19ksbhm06u:830": "ratnakuṇḍalakeyūrakirīṭadyutinirjitāḥ /",
    "GK19ksbhm06u:831": "puro niṣpratibhā dīpāstasyāsaṃllajjitā iva // Bhmj_6.398 //",
    "GK19ksbhm06u:832": "praṇatāndṛktrimodāraiḥ bhūmipālānvilokayan /",
    "GK19ksbhm06u:833": "nāmabhirvikrabhāgena sūcitānvetrimaṇḍalaiḥ // Bhmj_6.399 //",
    "GK19ksbhm06u:834": "sa babhau gatilolena hāreṇa tuhinātviṣā /",
    "GK19ksbhm06u:835": "sudhākallolajālena pādadāreṇa manmathaḥ // Bhmj_6.400 //",
    "GK19ksbhm06u:836": "śrīmānsaṃprāpya śibiraṃ śubhraṃ śantanujanmanaḥ /",
    "GK19ksbhm06u:837": "śayānaṃ ratnaparyaṅke praṇanāma vilokya tam // Bhmj_6.401 //",
    "GK19ksbhm06u:838": "rājñeti pūjitastena kṛtāsanaparigrahaḥ /",
    "GK19ksbhm06u:839": "duryodhanaḥ kṣaṇaṃ dhyātvā pitāmahamabhāṣata // Bhmj_6.402 //",
    "GK19ksbhm06u:840": "ayaṃ jetā bhṛgubhuvaḥ kārmukapramayī tava /",
    "GK19ksbhm06u:841": "bhujastrailokyavijaye paryāpta iti me matiḥ // Bhmj_6.403 //",
    "GK19ksbhm06u:842": "kāruṇyādānṛśaṃsyādvā rakṣyāste yadi pāṇḍavāḥ /",
    "GK19ksbhm06u:843": "tatkarṇamanujānīhi yuddhāya raṇakarkaśam // Bhmj_6.404 //",
    "GK19ksbhm06u:844": "ityuktaḥ kururājena marmaṇīva samāhataḥ /",
    "GK19ksbhm06u:845": "prabhāte drakṣyasītyuktvā niḥśvasankṣmāmalokayat // Bhmj_6.405 //",
    "GK19ksbhm06u:846": "kauravo 'pi tamāmantrya nijaṃ śibiramāyayau /",
    "GK19ksbhm06u:847": "diśaḥ śabalayankṣiptaṃ dīpadīptaurvibhūṣaṇaiḥ // Bhmj_6.406 //",
    "GK19ksbhm06u:848": "atha prabhāte bhīṣmeṇa droṇadrauṇimukhaiḥ saha /",
    "GK19ksbhm06u:849": "vihite sarvatobhadre vyūhe vyūhāgravartinā // Bhmj_6.407 //",
    "GK19ksbhm06u:850": "prativyūheṣvanīkeṣu nadadbhiḥ pāṇḍunandanaiḥ /",
    "GK19ksbhm06u:851": "abhimanyuḥ kurucamūragre vīro vyadārayat // Bhmj_6.408 //",
    "GK19ksbhm06u:852": "śarāṃśuśataduṣprekṣyaṃ nidāghārkamivodyatam /",
    "GK19ksbhm06u:853": "na sehire taṃ bhūpālā māninaḥ saṃhatā api // Bhmj_6.409 //",
    "GK19ksbhm06u:854": "duryodhanaprerito 'tha rakṣaḥpatiralambusaḥ /",
    "GK19ksbhm06u:855": "tamabhyadhāvadbibhrāṇo māyāṃ trailokyamohinīm // Bhmj_6.410 //",
    "GK19ksbhm06u:856": "tasya nādena mahatā jagatpralayaśaṃsinā /",
    "GK19ksbhm06u:857": "nipetuḥ sahasā yodhā bahavo vigatāsavaḥ // Bhmj_6.411 //",
    "GK19ksbhm06u:858": "draupadeyaiḥ puraḥ prāptaiḥ sa vidhāya raṇaṃ kṣaṇam /",
    "GK19ksbhm06u:859": "abhimanyuradhaṃ bāṇaiḥ samaṃ dehamivākarot // Bhmj_6.412 //",
    "GK19ksbhm06u:860": "śaranirdāritenātha vihitāṃ tena rakṣasā /",
    "GK19ksbhm06u:861": "saubhadrastāmasīṃ māyāṃ cicchedārkāstratejasā // Bhmj_6.413 //",
    "GK19ksbhm06u:862": "atha drauṇiprabhṛtibhiḥ sātyakipramukhā yudhi /",
    "GK19ksbhm06u:863": "saṃsaktā gaganaṃ cakrurdivyāstradahanākulam // Bhmj_6.414 //",
    "GK19ksbhm06u:864": "arjuno droṇamabhyetya mahāstragrāmaduḥsaham /",
    "GK19ksbhm06u:865": "vāyavyāstreṇa vidadhe jagatāṃ kṣokṣavibhramam // Bhmj_6.415 //",
    "GK19ksbhm06u:866": "samudīrya ca śailāstraṃ drauṇena kṣapite 'nale /",
    "GK19ksbhm06u:867": "dhanaṃjayaḥ kurucamūṃ śarajālairapūrayat // Bhmj_6.416 //",
    "GK19ksbhm06u:868": "bhīmabhīmagadāghātanirbhinne gajamaṇḍale /",
    "GK19ksbhm06u:869": "susrāva śoṇitanadī patākāphenamālinī // Bhmj_6.417 //",
    "GK19ksbhm06u:870": "tasminnākulasaṃgrāme vartamāne bhayaṃkare /",
    "GK19ksbhm06u:871": "vetāladattatāleṣu nṛtyatsu cchinnamūrdhasu // Bhmj_6.418 //",
    "GK19ksbhm06u:872": "bhīṣmaḥ pṛthuśarajvālāduḥsahaḥ subhaṭendhanaḥ /",
    "GK19ksbhm06u:873": "jajvāla cāpakreṅkāramantrapūta ivānalaḥ // Bhmj_6.419 //",
    "GK19ksbhm06u:874": "tadbhujapreritāḥ kṣipraṃ sāyakā viviśurnupān /",
    "GK19ksbhm06u:875": "vihaṅgā iva sāyāhne ghanacchāyānmahīruhān // Bhmj_6.420 //",
    "GK19ksbhm06u:876": "khadyotā iva vṛkṣeṣu śalabhā iva śāliṣu /",
    "GK19ksbhm06u:877": "bhīṣmabāṇā narendreṣu peturhaṃsāḥ sahaḥsviva // Bhmj_6.421 //",
    "GK19ksbhm06u:878": "nikṛttaiścāmaroṣṇīṣaiśchannāśca pṛthivībhujām /",
    "GK19ksbhm06u:879": "cakāra samare bhīṣmaḥ svayaśoviṣadā diśaḥ // Bhmj_6.422 //",
    "GK19ksbhm06u:880": "rājñāṃ śirobhiḥ pṛthivīmāstīrya pulakojjvalaḥ /",
    "GK19ksbhm06u:881": "raṇalakṣmyāḥ sa vidadhe kelipadmākarāniva // Bhmj_6.423 //",
    "GK19ksbhm06u:882": "śirastraśaranirgharṣajātā vahnikaṇā babhuḥ /",
    "GK19ksbhm06u:883": "rājñāṃ hatānāṃ bhīṣmeṇa jīvā iva nabhaścarāḥ // Bhmj_6.424 //",
    "GK19ksbhm06u:884": "ghanena śarajālena grastā lokena sarvataḥ /",
    "GK19ksbhm06u:885": "sa cakre sarvasainyānāmakaṇḍarajanībhramam // Bhmj_6.425 //",
    "GK19ksbhm06u:886": "vidīrṇe pāṇḍavabale chinnavarmarathadhvaje /",
    "GK19ksbhm06u:887": "gajānīkeṣu bhagneṣu bhāghaśeṣeṣu rājasu // Bhmj_6.426 //",
    "GK19ksbhm06u:888": "lajjāmutsṛjya yāteṣu tyaktacāpeṣu keśavaḥ /",
    "GK19ksbhm06u:889": "satyasaṃdhaṃ raṇe bhīṣmaṃ jahītyarjunamabravīt // Bhmj_6.427 //",
    "GK19ksbhm06u:890": "dhanaṃjayo 'tha niḥśvasya viṣaṇṇavadanāmbujaḥ /",
    "GK19ksbhm06u:891": "nindanmuhuḥ kṣattradharmaṃ pitāmahamupādravat // Bhmj_6.428 //",
    "GK19ksbhm06u:892": "dṛṣaṭvā gāṇḍīvadhanvānamudyataṃ śaravarṣiṇam /",
    "GK19ksbhm06u:893": "bale tūrṇamupāvṛtte punaryuyudhire bhaṭāḥ // Bhmj_6.429 //",
    "GK19ksbhm06u:894": "bhīṣmacāpacyutairbāṇaiśchāditaṃ vīkṣya phalguṇam /",
    "GK19ksbhm06u:895": "rathamutsṛjya kaṃsāristamadhāvadbhujāyudhaḥ // Bhmj_6.430 //",
    "GK19ksbhm06u:896": "vilokya kupitaṃ bhīṣmaḥ svayaṃ kṛṣmamabhidrutam /",
    "GK19ksbhm06u:897": "uvāca dhanyatāmānī pulakālaṃkṛtākṛtiḥ // Bhmj_6.431 //",
    "GK19ksbhm06u:898": "puṇyabhājāmahaṃ dhuryo bhagavankṛtināṃ varaḥ /",
    "GK19ksbhm06u:899": "yasya tvaṃ jagatāṃ nātho vadhāya svayamudyataḥ // Bhmj_6.432 //",
    "GK19ksbhm06u:900": "iti vādini gāṅgeye rathāttūrṇaṃ dhanaṃjayaḥ /",
    "GK19ksbhm06u:901": "avaruhya tataḥ kṛṣṇamānināya rathaṃ punaḥ // Bhmj_6.433 //",
    "GK19ksbhm06u:902": "athārjunaśarāsārairākīrṇe kurukānane /",
    "GK19ksbhm06u:903": "punaḥ śāntanavaścakre saṃhāraṃ pṛthivībhujām // Bhmj_6.434 //",
    "GK19ksbhm06u:904": "ghore vyatikare tasminbhagne subhaṭamaṇḍale /",
    "GK19ksbhm06u:905": "avahāramakurvanta dinānte pāṇḍunandanāḥ // Bhmj_6.435 //",
    "GK19ksbhm06u:906": "***** navamo yuddhadivasaḥ || 30 || *****",
    "GK19ksbhm06u:907": "tato rājanyāṃ vijane dharmarājo janārdanam /",
    "GK19ksbhm06u:908": "jagāda rājakaṃ dṛṣṭvā bhinnaṃ bhīṣmeṇa duḥkhitaḥ // Bhmj_6.436 //",
    "GK19ksbhm06u:909": "paśya kṛṣṇa prabuddhena gāṅgeyavaḍavāgninā /",
    "GK19ksbhm06u:910": "sainyāmbudhiraparyante mama nīto 'lpaśeṣatām // Bhmj_6.437 //",
    "GK19ksbhm06u:911": "maṇḍalīkṛtacāpasya sahasrāṃśuśatatviṣaḥ /",
    "GK19ksbhm06u:912": "bhīṣmasyākhaṇḍalopyagre satyaṃ paribhāvāspadam // Bhmj_6.438 //",
    "GK19ksbhm06u:913": "alaṃ rājyena me tāvaditi vādini dharmaje /",
    "GK19ksbhm06u:914": "uvāca śauriryotsye 'haṃ svayaṃ śantanunandanam // Bhmj_6.439 //",
    "GK19ksbhm06u:915": "nākārya me bhavatkāryamutsṛṣṭasamayo 'dhunā /",
    "GK19ksbhm06u:916": "pālayāmi raṇe bhīṣmaṃ paśyatāṃ jagatībhujām // Bhmj_6.440 //",
    "GK19ksbhm06u:917": "etadākarṇya kṛṣṇoktaṃ babhāṣe pāṇḍavāgrajaḥ /",
    "GK19ksbhm06u:918": "na mithyāvādinaṃ kāmāttvāṃ kuryāmahamacyuta // Bhmj_6.441 //",
    "GK19ksbhm06u:919": "jayopāyamito gatvā bhīṣmaṃ pṛcchāmi bhūtale /",
    "GK19ksbhm06u:920": "sa hi māmāśiṣā pūrvaṃ vātsalyātsamayojayat // Bhmj_6.442 //",
    "GK19ksbhm06u:921": "iti niścitya kṛṣṇena bhrātṛbhiśca sahāśu kṛt /",
    "GK19ksbhm06u:922": "jagāma bhīṣmaśibiraṃ gūḍhacārī yudhiṣṭhiraḥ // Bhmj_6.443 //",
    "GK19ksbhm06u:923": "sa pramamyānujasakhaḥ śauryarāśiṃ pitāmaham /",
    "GK19ksbhm06u:924": "papraccha vijayopāyaṃ sa ca pṛṣṭastamabravīt // Bhmj_6.444 //",
    "GK19ksbhm06u:925": "na taṃ paśyāmi lokeṣu vīro māṃ vijayeta yaḥ /",
    "GK19ksbhm06u:926": "jayalābhe ca yuṣmākaṃ mayi jīvati kā kathā // Bhmj_6.445 //",
    "GK19ksbhm06u:927": "na viśastrena saṃtraste na strīpūrve mameṣavaḥ /",
    "GK19ksbhm06u:928": "patanti tasmātklīvena māṃ ghātaya śikhaṇḍinā // Bhmj_6.446 //",
    "GK19ksbhm06u:929": "ukte devavrateneti lajjāvinamitānanaḥ /",
    "GK19ksbhm06u:930": "akāma iva duḥkhena yayau svaśibiraṃ nṛpaḥ // Bhmj_6.447 //",
    "GK19ksbhm06u:931": "tataḥ prabhāte vyūheṣu sainyeṣu subhaṭairmithaḥ /",
    "GK19ksbhm06u:932": "śikhaṇḍipramukhā vīrā parānīkamupādravan // Bhmj_6.448 //",
    "GK19ksbhm06u:933": "tato bhīṣmaśaraśreṇīlulite rājamaṇḍale /",
    "GK19ksbhm06u:934": "śikhaṇḍī dhutakodaṇḍaścaṇḍakopastamabhyadhāt // Bhmj_6.449 //",
    "GK19ksbhm06u:935": "tamabravīcchāntanavaḥ kāmaṃ prahara pārṣata /",
    "GK19ksbhm06u:936": "nanāma bhīṣmaviśikhāḥ patantyanujane jane // Bhmj_6.450 //",
    "GK19ksbhm06u:937": "iti vādinamabhyetya maṇḍalīkṛtakārmukaḥ /",
    "GK19ksbhm06u:938": "śikhaṇḍī niḥśvasankopādāpageyamabhāṣata // Bhmj_6.451 //",
    "GK19ksbhm06u:939": "jetāraṃ bhārgavasyāpi jānāmi tvāṃ mahaujasam /",
    "GK19ksbhm06u:940": "yudhi yudhyasva vā mā vā na me jīvangamiṣyasi // Bhmj_6.452 //",
    "GK19ksbhm06u:941": "uktvaitadbāṇajālena pārṣataḥ samapūrayat /",
    "GK19ksbhm06u:942": "rakṣyamāṇaḥ samabhyetya paścādgāṇḍīvadhanvanā // Bhmj_6.453 //",
    "GK19ksbhm06u:943": "bhīṣmo 'pi tamanādṛtya viddhvā kṛṣṇārjunau śaraiḥ /",
    "GK19ksbhm06u:944": "viveśa pāṇḍavacamūṃ rājaveṇuvanānalaḥ // Bhmj_6.454 //",
    "GK19ksbhm06u:945": "dhṛṣṭadyumnamukhairvīraiḥ kauravāṇāṃ tarasvinām /",
    "GK19ksbhm06u:946": "dāruṇo 'tha prahāro 'bhūdrajaḥpihitadiḍbhukhaḥ // Bhmj_6.455 //",
    "GK19ksbhm06u:947": "tato droṇiprabhṛtayo vīrā droṇasya śāsanāt /",
    "GK19ksbhm06u:948": "rakṣantaḥ samare bhīṣmaṃ dhanaṃjayamayodhayan // Bhmj_6.456 //",
    "GK19ksbhm06u:949": "tataḥ śāntanavo rājñāṃ śarairaśanigauravaiḥ /",
    "GK19ksbhm06u:950": "mauliratnāṃśuśabalaṃ samunmathya virocanam // Bhmj_6.457 //",
    "GK19ksbhm06u:951": "ākrīḍamiva kālasya vidhāya kadanaṃ raṇe /",
    "GK19ksbhm06u:952": "abravītkūṇitamanā dūrādeva yudhiṣṭhiram // Bhmj_6.458 //",
    "GK19ksbhm06u:953": "vadhāya kuru kaunteya yatnaṃ me nṛpatikṣayāt /",
    "GK19ksbhm06u:954": "viṣaṇṇo 'haṃ bhṛśaṃ putra raudreṇānena karmaṇā // Bhmj_6.459 //",
    "GK19ksbhm06u:955": "iti vādini gāṅgeye śithilīkṛtakārmuke /",
    "GK19ksbhm06u:956": "sṛñjayāḥ saha pāñcālaiḥ somakaiśca sahādravan // Bhmj_6.460 //",
    "GK19ksbhm06u:957": "tataḥ kurucamūvīrāḥ pāṇḍavānāṃ mahārathān /",
    "GK19ksbhm06u:958": "āvārya bhīṣmarakṣāyai dvandvaṃ yuddhāni cakrire // Bhmj_6.461 //",
    "GK19ksbhm06u:959": "atha gāṅgeyaviśikhairaprayatnojjhitairapi /",
    "GK19ksbhm06u:960": "avartata mahāraudro rājajīvitasaṃkṣayaḥ // Bhmj_6.462 //",
    "GK19ksbhm06u:961": "tamabhyadhāvadākarṇākṛṣṭakodaṇḍalaḥ /",
    "GK19ksbhm06u:962": "śikhaṇḍī khaṇḍaparaśuprabhāvaṃ phalguṇeritaḥ // Bhmj_6.463 //",
    "GK19ksbhm06u:963": "svayaṃ duryodhanenātha preritāṃ vīkṣya vāhinīm /",
    "GK19ksbhm06u:964": "tasminsvabhaṭasaṃhāre vartamāne pitāmahaḥ // Bhmj_6.464 //",
    "GK19ksbhm06u:965": "udīrya ghoraṃ divyāstramabhyadhāvaddhanaṃjayam /",
    "GK19ksbhm06u:966": "athārjunasyāgrametya śikhaṇḍini puraḥsthite // Bhmj_6.465 //",
    "GK19ksbhm06u:967": "vimānā iva gāṅgeyo mahāstraṃ saṃjahāra tat /",
    "GK19ksbhm06u:968": "brahmalokābikāmeṣu yudhyamāneṣu rājasu // Bhmj_6.466 //",
    "GK19ksbhm06u:969": "vīrāṇāṃ bhīṣmaviśikhairayuteṣu patatsu ca /",
    "GK19ksbhm06u:970": "dārayantaṃ parānīkaṃ tametya vasavo 'bruvan // Bhmj_6.467 //",
    "GK19ksbhm06u:971": "bhīṣma saṃnyāsakālo 'yaṃ tavāsmadabhikāṅkṣitaḥ /",
    "GK19ksbhm06u:972": "tataḥ ślathodyame tasminprasanne bhuvanatraye // Bhmj_6.468 //",
    "GK19ksbhm06u:973": "arjunapramukhāḥ sarve sāyakaistamapūrayan /",
    "GK19ksbhm06u:974": "chidyamāneṣu bāleṣu tasya tūrṇaṃ kirīṭinā // Bhmj_6.469 //",
    "GK19ksbhm06u:975": "śikhaṇḍī prāhiṇottasmai hemapuṅkhaśarāvalīm /",
    "GK19ksbhm06u:976": "śaikhaṇḍīṃ śaramālāṃ tāṃ śairoṣīmiva peśalām // Bhmj_6.470 //",
    "GK19ksbhm06u:977": "jagrāha prahasanbhīṣmaḥ kṣaṇaṃ sthagitakārmukaḥ /",
    "GK19ksbhm06u:978": "duryodhanasamādiṣṭānbhīṣmasya ratharakṣiṇaḥ // Bhmj_6.471 //",
    "GK19ksbhm06u:979": "mohayanbāṇajālena phalguṇastamavākirat /",
    "GK19ksbhm06u:980": "vidāryamāṇo nīrandhrairgāṇḍīvānniḥsṛtaiḥ śaraiḥ // Bhmj_6.472 //",
    "GK19ksbhm06u:981": "duḥśāsanaṃ pārśvagataṃ bhīṣmaḥ sasmitamabravīt /",
    "GK19ksbhm06u:982": "naite śikhaṇḍino bāṇāḥ śilāsaṃghātabhedinaḥ // Bhmj_6.473 //",
    "GK19ksbhm06u:983": "viśanti mama marmāṇi bilaṃ viṣadharā iva /",
    "GK19ksbhm06u:984": "ete te vajrasaṃsparśā nivātakavacacchidaḥ // Bhmj_6.474 //",
    "GK19ksbhm06u:985": "śarīrahāriṇo ghorāḥ kirātaraṇasākṣiṇaḥ /",
    "GK19ksbhm06u:986": "ityuktvā pāṇḍuputrāya śaktiṃ cikṣepa śaktimān // Bhmj_6.475 //",
    "GK19ksbhm06u:987": "tāṃ ca śakrasutastūrṇaṃ cakāra viśikhaistridhā /",
    "GK19ksbhm06u:988": "sarvāyudheṣu cchinneṣu tato gāṇḍīvadhanvanā // Bhmj_6.476 //",
    "GK19ksbhm06u:989": "kṣaṇādbabhūva durlakṣyo bhīṣmo nirvivaraiḥ śaraiḥ /",
    "GK19ksbhm06u:990": "yudhyamāneṣu vīreṣu bhūtāviṣṭeṣvivākulam // Bhmj_6.477 //",
    "GK19ksbhm06u:991": "dārume tumule tasminnirvibhāge baladvaye /",
    "GK19ksbhm06u:992": "aparāhṇe rathādbhīṣmaḥ sahasrāṃśurivāparaḥ // Bhmj_6.478 //",
    "GK19ksbhm06u:993": "aspṛṣṭabhūmirviśikhaiḥ papāta mahasāṃ nidhiḥ /",
    "GK19ksbhm06u:994": "tasminnipatite vīre ketau sarvadhanuṣmatām // Bhmj_6.479 //",
    "GK19ksbhm06u:995": "mahatāmapi vīrāṇāṃ hṛdayāni cakampire /",
    "GK19ksbhm06u:996": "tato nivṛtte saṃgrāme hāhākāre nabhaḥspṛśiḥ // Bhmj_6.480 //",
    "GK19ksbhm06u:997": "divyaṃ bheje nijaṃ bhāvamaluptātmā pitāmahaḥ /",
    "GK19ksbhm06u:998": "ākampamāne bhuvane vāguvācāśarīriṇī // Bhmj_6.481 //",
    "GK19ksbhm06u:999": "bhīṣma kālaṃ pratīkṣasva yogavānuttarāyaṇam /",
    "GK19ksbhm06u:1000": "sarvajña dhāraya prāṇānsvacchandanidhano hṛdi // Bhmj_6.482 //",
    "GK19ksbhm06u:1001": "śrutvaitatparamaṃ yogamāsasāda suravrataḥ /",
    "GK19ksbhm06u:1002": "tatastridaśavāhinyā visṛṣṭa haṃsarūpiṇaḥ // Bhmj_6.483 //",
    "GK19ksbhm06u:1003": "tamevārthaṃ samabhyetya munayo bhīṣmamabruvan /",
    "GK19ksbhm06u:1004": "sthito 'smīti ca gāṅgeyo nigadya yaśasāṃ nidhiḥ // Bhmj_6.484 //",
    "GK19ksbhm06u:1005": "iratalpe gataḥ sarvānkurūnbhītānasāntvayat /",
    "GK19ksbhm06u:1006": "praṇatānatha saṃprāptānpunaḥ kauravapāṇḍavān // Bhmj_6.485 //",
    "GK19ksbhm06u:1007": "aśrupūrṇekṣaṇānūce saṃbhāvya kurupuṃgavaḥ /",
    "GK19ksbhm06u:1008": "dhāraṇaṃ lambamānasya śiraso me vidhīyatām // Bhmj_6.486 //",
    "GK19ksbhm06u:1009": "śrutvaitadupadhāneṣu samānīteṣu rājabhiḥ /",
    "GK19ksbhm06u:1010": "jagrāha śāsanāttasya tribhiḥ pārthaḥ śaraiḥ śiraḥ // Bhmj_6.487 //",
    "GK19ksbhm06u:1011": "bhīṣmastatkarmatuṣṭo 'tha praśaśaṃsa dhanaṃjayam /",
    "GK19ksbhm06u:1012": "pāṇḍavaiḥ kriyatāṃ saṃdhirityuvāca ca kauravam // Bhmj_6.488 //",
    "GK19ksbhm06u:1013": "***** daśamo yuddhadivasaḥ || 31 || *****",
    "GK19ksbhm06u:1014": "tato rajanyāṃ yātāyāmupāviṣṭeṣu rājasu /",
    "GK19ksbhm06u:1015": "sevyamāno munijanairbhīṣmo jalamayācata // Bhmj_6.489 //",
    "GK19ksbhm06u:1016": "maṇikāñcanacitreṣu kalaśeṣvamalāmbhasaḥ /",
    "GK19ksbhm06u:1017": "samānīteṣu bhūpālairvyadhānmeghāstramarjunaḥ // Bhmj_6.490 //",
    "GK19ksbhm06u:1018": "tadudbhūtena payasā gāṅgeyastena tarpitaḥ /",
    "GK19ksbhm06u:1019": "narāvatāraṃ prītātmā sādaraṃ tamapūjayat // Bhmj_6.491 //",
    "GK19ksbhm06u:1020": "mahāratheṣu yāteṣu samāmantryāpagāsutam /",
    "GK19ksbhm06u:1021": "karṇaḥ prasādayāmāsa tadabhyarcya kṛtāñjaliḥ // Bhmj_6.492 //",
    "GK19ksbhm06u:1022": "tamuvāca prasannātmā vītamanyuḥ pitāmahaḥ /",
    "GK19ksbhm06u:1023": "bhajasva pārtheṣu śamaṃ vīrāste bhrātarastava // Bhmj_6.493 //",
    "GK19ksbhm06u:1024": "vaikartanastadākarṇya jagāda vinatānanaḥ /",
    "GK19ksbhm06u:1025": "jāne sarvamavaśyaṃ tu bhavitavyamidaṃ prabho // Bhmj_6.494 //",
    "GK19ksbhm06u:1026": "kiṃtu duryodhanasyārthe suhṛdo mānakāriṇaḥ /",
    "GK19ksbhm06u:1027": "anujānīhi māṃ tāta samarāya samudyatam // Bhmj_6.495 //",
    "GK19ksbhm06u:1028": "iti bruvāṇo bhīṣmeṇa so 'nujñāto varūthinīm /",
    "GK19ksbhm06u:1029": "prayayau kuruputrāṇāṃ rathena ghananādinā // Bhmj_6.496 //",
    "GK19ksbhm06u:1030": "atha kuruvṛṣabāṇāmaṅgarājotsukānāṃ paraparibhavadīkṣābhagnamānādarāṇām /",
    "GK19ksbhm06u:1031": "patihitamanīkaṃ sāmyamāpa drutānāṃ sarayapavanapānīkampitānāṃ vanānām //",
    "GK19ksbhm06u:1032": "iti śrīkṣemendraviracitāyāṃ bhāratamañjaryā bhīṣmaparva"
}