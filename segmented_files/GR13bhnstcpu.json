{
    "GR13bhnstcpu:0": "sugirā cittahāriṇyā paśyantyā dṛśyamānayā /",
    "GR13bhnstcpu:1": "jayaty ullāsitānanda- mahimā parameśvaraḥ // BhStc_1 //",
    "GR13bhnstcpu:2": "yaḥ sphītaḥ śrīdayābodha- paramānandasampadā /",
    "GR13bhnstcpu:3": "vidyoddyotitamāhātmyaḥ sa jayaty aparājitaḥ // BhStc_2 //",
    "GR13bhnstcpu:4": "prasaradbindunādāya śuddhāmṛtamayātmane /",
    "GR13bhnstcpu:5": "namo 'nantaprakāśāya śaṃkarakṣīrasindhave // BhStc_3 //",
    "GR13bhnstcpu:6": "dviṣmas tvāṃ tvāṃ stumas tubhyaṃ mantrayāmo 'mbikāpate /",
    "GR13bhnstcpu:7": "ativāllabhyataḥ sādhu viśvaṅ no dhṛtavān asi // BhStc_4 //",
    "GR13bhnstcpu:8": "saṃhṛtasparśayogāya sampūrṇāmṛtasūtaye /",
    "GR13bhnstcpu:9": "viyanmāyāsvarūpāya vibhave śambhave namaḥ // BhStc_5 //",
    "GR13bhnstcpu:10": "bhinneṣv api na bhinnaṃ yac chinneṣv achinnam eva ca /",
    "GR13bhnstcpu:11": "namāmaḥ sarvasāmānyaṃ rūpaṃ tat pārameśvaram // BhStc_6 //",
    "GR13bhnstcpu:12": "praṇavordhvārdhamātrāto 'py aṇave mahate punaḥ /",
    "GR13bhnstcpu:13": "brahmāṇḍād api nairguṇya- guṇāya sthāṇave namaḥ // BhStc_7 //",
    "GR13bhnstcpu:14": "brahmāṇḍagarbhiṇīṃ vyoma- vyāpinaḥ sarvatogateḥ /",
    "GR13bhnstcpu:15": "parameśvarahaṃsasya śaktiṃ haṃsīm iva stumaḥ // BhStc_8 //",
    "GR13bhnstcpu:16": "nirupādānasambhāram abhittāv eva tanvate /",
    "GR13bhnstcpu:17": "jagaccitraṃ namas tasmai kalāślāghyāya śūline // BhStc_9 //",
    "GR13bhnstcpu:18": "māyājalodarāt samyag uddhṛtya vimalīkṛtam /",
    "GR13bhnstcpu:19": "śivajñānaṃ svato dugdhaṃ dehy ehi harahaṃsa naḥ // BhStc_10 //",
    "GR13bhnstcpu:20": "ṣaṭpramāṇīpariccheda- bhedayoge 'py abhedine /",
    "GR13bhnstcpu:21": "paramārthaikabhāvāya baliṃ yāmo bhavāya te // BhStc_11 //",
    "GR13bhnstcpu:22": "api paśyema gambhīrāṃ pareṇa jyotiṣābhitaḥ /",
    "GR13bhnstcpu:23": "unmṛṣṭatamasaṃ ramyām antarbhava bhavadguhām // BhStc_12 //",
    "GR13bhnstcpu:24": "namas tebhyo 'pi ye soma- kalākalitaśekharam /",
    "GR13bhnstcpu:25": "nāthaṃ svapne 'pi paśyanti paramānandadāyinam // BhStc_13 //",
    "GR13bhnstcpu:26": "bhagavan bhava bhāvatkaṃ bhāvaṃ bhāvayituṃ ruciḥ /",
    "GR13bhnstcpu:27": "punarbhavabhayoccheda- dakṣā kasmai na rocate // BhStc_14 //",
    "GR13bhnstcpu:28": "yāvajjīvaṃ jagannātha kartavyam idam astu naḥ /",
    "GR13bhnstcpu:29": "tvatprasādāt tvadekāgra- manaskatvena yā sthitiḥ // BhStc_15 //",
    "GR13bhnstcpu:30": "śākhāsahasravistīrṇa- vedāgamamayātmane /",
    "GR13bhnstcpu:31": "namo 'nantaphalotpāda- kalpavṛkṣāya śambhave // BhStc_16 //",
    "GR13bhnstcpu:32": "vāṅmanaḥkāyakarmāṇi viniyojya tvayi prabho /",
    "GR13bhnstcpu:33": "tvanmayībhūya nirdvandvāḥ kaccit syāmāpi karhicit // BhStc_17 //",
    "GR13bhnstcpu:34": "jagatāṃ sargasaṃhāra- tattaddhitaniyuktiṣu /",
    "GR13bhnstcpu:35": "ananyāpekṣasāmarthya- śālini śūline namaḥ // BhStc_18 //",
    "GR13bhnstcpu:36": "vyatītaguṇayogasya mukhyadhyeyasya dhūrjaṭeḥ /",
    "GR13bhnstcpu:37": "nāmāpi dhyāyatāṃ dhyānaiḥ kim anyālambanaiḥ phalam // BhStc_19 //",
    "GR13bhnstcpu:38": "namo namaḥ śivāyeti mantrasāmarthyam āśritāḥ /",
    "GR13bhnstcpu:39": "ślāghyās te śāmbhavīṃ bhūtim upabhoktuṃ ya udyatāḥ // BhStc_20 //",
    "GR13bhnstcpu:40": "kaḥ panthā yena na prāpyaḥ kā ca vāṅ nocyase yayā /",
    "GR13bhnstcpu:41": "kiṃ dhyānaṃ yena na dhyeyaḥ kiṃ vā kiṃ nāsi yat prabho // BhStc_21 //",
    "GR13bhnstcpu:42": "arcito 'yam ayaṃ dhyāta eṣa toṣita ity ayam /",
    "GR13bhnstcpu:43": "rasaḥ srotaḥsahasreṇa tvayi me bhava vardhatām // BhStc_22 //",
    "GR13bhnstcpu:44": "namo niḥśeṣadhīpatri- mālālayamayātmane /",
    "GR13bhnstcpu:45": "nāthāya sthāṇave tubhyaṃ nāgayajñopavītine // BhStc_23 //",
    "GR13bhnstcpu:46": "ajñānatimirasyaikam auṣadhaṃ saṃsmṛtis tava /",
    "GR13bhnstcpu:47": "bhava tattatpradānena prasādaḥ kriyatāṃ mayi // BhStc_24 //",
    "GR13bhnstcpu:48": "nama īśāya niḥśeṣa- puruṣārthaprasādhakaḥ /",
    "GR13bhnstcpu:49": "praṇantavyaḥ praṇāmo 'pi yadīya iha dhīmatām // BhStc_25 //",
    "GR13bhnstcpu:50": "magnair bhīme bhavāmbhodhau nilaye duḥkhayādasām /",
    "GR13bhnstcpu:51": "bhakticintāmaṇiṃ śārvaṃ tataḥ prāpya na kiṃ jitam // BhStc_26 //",
    "GR13bhnstcpu:52": "nirāvaraṇanirdvandva- niścalajñānasampadām /",
    "GR13bhnstcpu:53": "jñeyo 'si kila ke 'py ete ye tvāṃ jānanti dhūrjaṭe // BhStc_27 //",
    "GR13bhnstcpu:54": "nirguṇo 'pi guṇajñānāṃ jñeya eko jayaty ajaḥ /",
    "GR13bhnstcpu:55": "niṣkāmo 'pi prakṛtyā yaḥ kāmanānāṃ paraṃ phalam // BhStc_28 //",
    "GR13bhnstcpu:56": "śrīratnāmṛtalābhāya kliṣṭaṃ yatra na kaiḥ suraiḥ /",
    "GR13bhnstcpu:57": "tat kṣīrodadam aiśvaryaṃ tavaiva sahajaṃ vibho // BhStc_29 //",
    "GR13bhnstcpu:58": "namo bhaktyā nṛṇāṃ muktyai bhavate bhava te 'vate /",
    "GR13bhnstcpu:59": "smṛtyā nutyā ca dadate śambhave śaṃ bhave 'bhave // BhStc_30 //",
    "GR13bhnstcpu:60": "sarvajñaḥ sarvakṛt sarvam asīti jñānaśālinām /",
    "GR13bhnstcpu:61": "vedyaṃ kiṃ karma vā nātha nānantyāya tvayārpyate // BhStc_31 //",
    "GR13bhnstcpu:62": "icchāyā eva yasyeyat phalaṃ lokatrayātmakam /",
    "GR13bhnstcpu:63": "tasya te nātha kāryāṇāṃ ko vetti kiyatī gatiḥ // BhStc_32 //",
    "GR13bhnstcpu:64": "brahmādayo 'pi tad yasya karmasopānamālayā /",
    "GR13bhnstcpu:65": "upary upari dhāvanti labdhuṃ dhāma namāmi tam // BhStc_33 //",
    "GR13bhnstcpu:66": "ayaṃ brahmā mahendro 'yaṃ sūryācandramasāv imau /",
    "GR13bhnstcpu:67": "iti śaktilatā yasya puṣpitā pātv asau bhavaḥ // BhStc_34 //",
    "GR13bhnstcpu:68": "bhramo na labhyate yasya bhrāntāntaḥkaraṇair api /",
    "GR13bhnstcpu:69": "dūragair api yasyānto durgam astaṃ stumo mṛḍam // BhStc_35 //",
    "GR13bhnstcpu:70": "namaḥ stutau smṛtau dhyāne darśane sparśane tathā /",
    "GR13bhnstcpu:71": "prāptau cānandavṛndāya dayitāya kapardine // BhStc_36 //",
    "GR13bhnstcpu:72": "kiṃ smayeneti matvāpi manasā parameśvara /",
    "GR13bhnstcpu:73": "smayena tvanmayo 'smīti māmi nātmani kiṃ mudā // BhStc_37 //",
    "GR13bhnstcpu:74": "cintayitvāpi kartavya- koṭīś cittasya cāpalāt /",
    "GR13bhnstcpu:75": "viśrāmyan bhava bhāvatka- cittānande rame bhṛśam // BhStc_38 //",
    "GR13bhnstcpu:76": "sūkṣmo 'pi cet trilokīyaṃ kalāmātraṃ kathaṃ tava /",
    "GR13bhnstcpu:77": "sthūlo 'tha kiṃ sudarśo na brahmādibhir api prabho // BhStc_39 //",
    "GR13bhnstcpu:78": "vācya eṣāṃ tvam eveti nābhaviṣyad idaṃ yadi /",
    "GR13bhnstcpu:79": "kaḥ kleśaṃ deva vāgjāleṣv akariṣyat sudhīs tadā // BhStc_40 //",
    "GR13bhnstcpu:80": "krameṇa karmaṇā kena kayā vā prajñayā prabho /",
    "GR13bhnstcpu:81": "dṛśyo 'sīty upadeśena prasādaḥ kriyatāṃ mama // BhStc_41 //",
    "GR13bhnstcpu:82": "namo nirupakāryāya trailokyaikopakāriṇe /",
    "GR13bhnstcpu:83": "sarvasya spṛhaṇīyāya niḥspṛhāya kapardine // BhStc_42 //",
    "GR13bhnstcpu:84": "aho kṣetrajñatā seyaṃ kāryāya mahate satām /",
    "GR13bhnstcpu:85": "yayānantaphalāṃ bhaktiṃ vapanti tvayy amī prabho // BhStc_43 //",
    "GR13bhnstcpu:86": "mahatīyam aho māyā tava māyin yayāvṛtaḥ /",
    "GR13bhnstcpu:87": "tvaddhyānanidhilābhe 'pi mugdho lokaḥ ślathāyate // BhStc_44 //",
    "GR13bhnstcpu:88": "ārambhe bhava sarvatra karma vā karaṇādi vā /",
    "GR13bhnstcpu:89": "viśvam astu svatantras tu kartā tatraikako bhavān // BhStc_45 //",
    "GR13bhnstcpu:90": "triguṇatriparispanda- dvandvagrastaṃ jagattrayam /",
    "GR13bhnstcpu:91": "uddhartuṃ bhavato 'nyasya kasya śaktiḥ kṛpāthavā // BhStc_46 //",
    "GR13bhnstcpu:92": "doṣo 'pideva ko doṣas tvām āptuṃ yaḥ samāsthitaḥ /",
    "GR13bhnstcpu:93": "guṇo 'pi ca guṇaḥ ko nu tvāṃ nāptuṃ yaḥ samāsthitaḥ // BhStc_47 //",
    "GR13bhnstcpu:94": "rāgo 'py astu jagannātha mama tvayy eva yaḥ sthitaḥ /",
    "GR13bhnstcpu:95": "lobhāyāpi namas tasmai tvallābhālambanāya me // BhStc_47 //",
    "GR13bhnstcpu:96": "aho mahad idaṃ karma deva tvadbhāvanātmakam /",
    "GR13bhnstcpu:97": "ābrahmakrimi yasmin no muktaye 'dhikriyeta kaḥ // BhStc_48 //",
    "GR13bhnstcpu:98": "ārambhaḥ sarvakāryāṇāṃ paryantaḥ sarvakarmaṇām /",
    "GR13bhnstcpu:99": "tadantarvṛttayaś citrās tavaiveśo dhiyaḥ pathi // BhStc_49 //",
    "GR13bhnstcpu:100": "yāvad uttaram āsvāda- sahasraguṇavistaraḥ /",
    "GR13bhnstcpu:101": "tvadbhaktirasapīyūṣān nātha nānyatra dṛśyate // BhStc_50 //",
    "GR13bhnstcpu:102": "upasaṃhṛtakāmāya kāmāyatim atanvate /",
    "GR13bhnstcpu:103": "avataṃsitasomāya somāya svāmine namaḥ // BhStc_51 //",
    "GR13bhnstcpu:104": "kim aśaktaḥ karomīti sarvatrānadhyavasyataḥ /",
    "GR13bhnstcpu:105": "sarvānugrāhikā śaktiḥ śāṃkarī śaraṇaṃ mama // BhStc_52 //",
    "GR13bhnstcpu:106": "guṇātītasya nirdiṣṭa- niḥśeṣātiśayātmanaḥ /",
    "GR13bhnstcpu:107": "labhyate bhava kutrāṃśe paraḥ pratinidhis tava // BhStc_53 //",
    "GR13bhnstcpu:108": "nirdvandve nirupādhau ca tvayy ātmani sati prabho /",
    "GR13bhnstcpu:109": "vayaṃ vañcyāmahe 'dyāpi māyayāmeyayā tava // BhStc_54 //",
    "GR13bhnstcpu:110": "aṇimādiguṇāvāptiḥ sadaiśvaryaṃ bhavakṣayaḥ /",
    "GR13bhnstcpu:111": "amī bhava bhavadbhakti- kalpapādapapallavāḥ // BhStc_55 //",
    "GR13bhnstcpu:112": "yā yā dik tatra na kvāsi sarvaḥ kālo bhavanmayaḥ /",
    "GR13bhnstcpu:113": "iti labdho 'pi karhi tvaṃ lapsyase nātha kathyatām // BhStc_56 //",
    "GR13bhnstcpu:114": "namaḥ prasannasadvṛtta- mānasaikanivāsine /",
    "GR13bhnstcpu:115": "bhūribhūtisitāṅgāya mahāhaṃsāya śambhave // BhStc_57 //",
    "GR13bhnstcpu:116": "hṛtoddhatatamastāntiḥ pluṣṭāśeṣabhavendhanā /",
    "GR13bhnstcpu:117": "tvadbodhadīpikā me 'stu nātha tvadbhaktidīpikā // BhStc_58 //",
    "GR13bhnstcpu:118": "visṛṣṭānekasadbīja- garbhaṃ trailokyanāṭakam /",
    "GR13bhnstcpu:119": "prastāvya hara saṃhartuṃ tvattaḥ ko 'nyaḥ kaviḥ kṣamaḥ // BhStc_59 //",
    "GR13bhnstcpu:120": "namaḥ sadasatāṃ kartum asattvaṃ sattvam eva vā /",
    "GR13bhnstcpu:121": "svatantrāyāsvatantrāya vyayaiśvaryaikaśāline // BhStc_60 //",
    "GR13bhnstcpu:122": "trailokye 'py atra yo yāvān ānandaḥ kaścid īkṣyate /",
    "GR13bhnstcpu:123": "sa bindur yasya taṃ vande devam ānandasāgaram // BhStc_61 //",
    "GR13bhnstcpu:124": "aho brahmādayo dhanyā ye vimuktānyasaṃkatham /",
    "GR13bhnstcpu:125": "namo namaḥ śivāyeti japanty āhlādavihvalāḥ // BhStc_62 //",
    "GR13bhnstcpu:126": "niṣkāmāyāpi kāmānām anantānāṃ vidhāyine /",
    "GR13bhnstcpu:127": "anāditve 'pi viśvasya bhoktre bhava namo 'stu te // BhStc_63 //",
    "GR13bhnstcpu:128": "stumas tribhuvanārambha- mūlaprakṛtim īśvaram /",
    "GR13bhnstcpu:129": "lipseran nopakāraṃ ke yataḥ sampūrṇadharmaṇaḥ // BhStc_64 //",
    "GR13bhnstcpu:130": "mahatsv apy arthakṛcchreṣu mohaughamalinīkṛtāḥ /",
    "GR13bhnstcpu:131": "smṛte yasmin prasīdanti matayas taṃ śivaṃ stumaḥ // BhStc_65 //",
    "GR13bhnstcpu:132": "prabho bhavata eveha prabhuśaktir abhaṅgurā /",
    "GR13bhnstcpu:133": "yadicchayā pratāyete trailokyasya layodayau // BhStc_66 //",
    "GR13bhnstcpu:134": "kukarmāpi yam uddiśya devaṃ syāt sukṛtaṃ param /",
    "GR13bhnstcpu:135": "sukṛtasyāpi saukṛtyaṃ yato 'nyatra na so 'si bhoḥ // BhStc_67 //",
    "GR13bhnstcpu:136": "eṣa muṣṭyā gṛhīto 'si dṛṣṭa eṣa kva yāsi naḥ /",
    "GR13bhnstcpu:137": "iti bhaktirasādhmātā dhanyā dhāvanti dhūrjaṭim // BhStc_68 //",
    "GR13bhnstcpu:138": "stumas tvām ṛgyajuḥsāmnāṃ śukrataḥ parataḥ param /",
    "GR13bhnstcpu:139": "yasya vedātmikājñeyam aho gambhīrasundarī // BhStc_69 //",
    "GR13bhnstcpu:140": "vidhir ādis tathānto 'si viśvasya parameśvara /",
    "GR13bhnstcpu:141": "dharmagrāmaḥ pravṛtto yas tvatto na sa kuto bhavet // BhStc_70 //",
    "GR13bhnstcpu:142": "namas te bhavasambhrānta- bhrāntim udbhāvya bhindate /",
    "GR13bhnstcpu:143": "jñānānandaṃ ca nirdvandvaṃ deva vṛtvā vivṛṇvate // BhStc_71 //",
    "GR13bhnstcpu:144": "yasyāḥ prāpyeta paryanta- viśeṣaḥ kair manorathaiḥ /",
    "GR13bhnstcpu:145": "māyām ekanimeṣeṇa muṣṇaṃs tāṃ pātu naḥ śivaḥ // BhStc_72 //",
    "GR13bhnstcpu:146": "vairāgyasya gatiṃ gurvīṃ jñānasya paramāṃ śriyam /",
    "GR13bhnstcpu:147": "naiḥspṛhyasya parāṃ koṭiṃ bibhratāṃ tvaṃ prabho prabhuḥ // BhStc_73 //",
    "GR13bhnstcpu:148": "brahmaṇo 'pi bhavān brahma kasya neśas tvam īśituḥ /",
    "GR13bhnstcpu:149": "jagatkalyāṇakalyāṇaṃ kiyat tvam iti vetti kaḥ // BhStc_74 //",
    "GR13bhnstcpu:150": "kim anyair bandhubhiḥ kiṃ ca suhṛdbhiḥ svāmibhis tathā /",
    "GR13bhnstcpu:151": "sarvasthāne mameśa tvaṃ ya uddhartā bhavārṇavāt // BhStc_75 //",
    "GR13bhnstcpu:152": "jayanti mohamāyādi- malasaṃkṣālanakṣamāḥ /",
    "GR13bhnstcpu:153": "śaivayogabalākṛṣṭā divyapīyūṣavipruṣaḥ // BhStc_76 //",
    "GR13bhnstcpu:154": "gāyatryā gīyate yasya dhiyāṃ tejaḥ pracodakam /",
    "GR13bhnstcpu:155": "codayed api kaccin naḥ sa dhiyaḥ satpathe prabhuḥ // BhStc_77 //",
    "GR13bhnstcpu:156": "aṣṭamūrte kim ekasyām api mūrtau na naḥ sthitim /",
    "GR13bhnstcpu:157": "śāśvatīṃ kuruṣe yad vā tuṣṭaḥ sarvaṃ kariṣyasi // BhStc_78 //",
    "GR13bhnstcpu:158": "vastutattvaṃ padārthānāṃ prāyeṇārthakriyākaram /",
    "GR13bhnstcpu:159": "bhavatas tv īśa nāmāpi mokṣaparyantasiddhidam // BhStc_79 //",
    "GR13bhnstcpu:160": "muhur muhur jagaccitrasy- -ānyānyāṃ sthitim ūhitum /",
    "GR13bhnstcpu:161": "śaktir yā te tayā nātha ko manasvī na vismitaḥ // BhStc_80 //",
    "GR13bhnstcpu:162": "duṣkaraṃ sukarīkartuṃ duḥkhaṃ sukhayituṃ tathā /",
    "GR13bhnstcpu:163": "ekavīrā smṛtir yasya taṃ smarāmaḥ smaradviṣam // BhStc_81 //",
    "GR13bhnstcpu:164": "jayanti gītayo yāsāṃ sa geyaḥ parameśvaraḥ /",
    "GR13bhnstcpu:165": "yannāmnāpi mahātmānaḥ kīryante pulakāṅkuraiḥ // BhStc_82 //",
    "GR13bhnstcpu:166": "bhavān iva bhavān eva bhaved yadi paraṃ bhava /",
    "GR13bhnstcpu:167": "svaśaktivyūhasaṃvyūḍha- trailokyārambhasaṃhṛtiḥ // BhStc_83 //",
    "GR13bhnstcpu:168": "mantro 'si mantraṇīyo 'si mantrī tvattaḥ kuto 'paraḥ /",
    "GR13bhnstcpu:169": "sa mahyaṃ dehi taṃ mantraṃ tvanmantraḥ syāṃ yathā prabho // BhStc_84 //",
    "GR13bhnstcpu:170": "bhārūpaḥ satyasaṃkalpas tvam ātmā yasya so 'py aham /",
    "GR13bhnstcpu:171": "saṃsārīti kim īśaiṣa svapnaḥ so 'pi kutas tvayi // BhStc_85 //",
    "GR13bhnstcpu:172": "tad abhaṅgi tad agrāmyaṃ tad ekam upapattimat /",
    "GR13bhnstcpu:173": "tvayi karmaphalanyāsa- kṛtām aiśvaryam īśa yat // BhStc_86 //",
    "GR13bhnstcpu:174": "kṣamaḥ kāṃ nāpadaṃ hantuṃ kāṃ dātuṃ sampadaṃ na vā /",
    "GR13bhnstcpu:175": "yo 'sau sa dayito 'smākaṃ devadevo vṛṣadhvajaḥ // BhStc_87 //",
    "GR13bhnstcpu:176": "māyāmayamalāndhasya divyasya jñānacakṣuṣaḥ /",
    "GR13bhnstcpu:177": "nirmalīkaraṇe nātha tvadbhaktiḥ paramāñjanam // BhStc_88 //",
    "GR13bhnstcpu:178": "nirbhayaṃ yad yad ānanda- mayam ekaṃ yad avyayam /",
    "GR13bhnstcpu:179": "padaṃ dehy ehi me deva tūrṇaṃ tat kiṃ pratīkṣase // BhStc_89 //",
    "GR13bhnstcpu:180": "aho nisargagambhīro ghoraḥ saṃsārasāgaraḥ /",
    "GR13bhnstcpu:181": "aho tattaraṇopāyaḥ paraḥ ko 'pi maheśvaraḥ // BhStc_90 //",
    "GR13bhnstcpu:182": "namaḥ kṛtakṛtāntānta tubhyaṃ madanamardine /",
    "GR13bhnstcpu:183": "mastakanyastagaṅgāya yathāyuktārthakāriṇe // BhStc_91 //",
    "GR13bhnstcpu:184": "aiśvaryajñānavairāgya- dharmebhyo 'py upari sthitim /",
    "GR13bhnstcpu:185": "nātha prārthayamānānāṃ tvad ṛte kā parā gatiḥ // BhStc_92 //",
    "GR13bhnstcpu:186": "tvayy anicchati kaḥ śambho śaktaḥ kubjayituṃ tṛṇam /",
    "GR13bhnstcpu:187": "tvadicchānugṛhītas tu vahed brāhmīṃ dhuraṃ na kaḥ // BhStc_93 //",
    "GR13bhnstcpu:188": "harapraṇatimāṇikya- mukuṭotkaṭamastakāḥ /",
    "GR13bhnstcpu:189": "nameyuḥ kaṃ paraṃ kaṃ vā namayeyur na dhīdhanāḥ // BhStc_94 //",
    "GR13bhnstcpu:190": "sarvavibhramanirmoka- niṣkampam amṛtahradam /",
    "GR13bhnstcpu:191": "bhavajjñānāmbudher madhyam adhyāsīyāpi dhūrjaṭe // BhStc_95 //",
    "GR13bhnstcpu:192": "citraṃ yac citradṛṣṭo 'pi manorathagato 'pi vā /",
    "GR13bhnstcpu:193": "paramārthaphalaṃ nātha paripūrṇaṃ prayacchasi // BhStc_96 //",
    "GR13bhnstcpu:194": "ko guṇair adhikas tvattas tvattaḥ ko nirguṇo 'dhikaḥ /",
    "GR13bhnstcpu:195": "iti nātha numaḥ kiṃ tvāṃ kiṃ nindāmo na manmahe // BhStc_97 //",
    "GR13bhnstcpu:196": "kīrtane 'py amṛtaughasya yatprasatteḥ phalaṃ tava /",
    "GR13bhnstcpu:197": "tat pātum api ko 'nyo 'laṃ kim u dātuṃ jagatpate // BhStc_98 //",
    "GR13bhnstcpu:198": "niḥśeṣaprārthanīyārtha- sārthasiddhinidhānataḥ /",
    "GR13bhnstcpu:199": "tvattas tvadbhaktim evāptuṃ prārthaye nātha sarvathā // BhStc_99 //",
    "GR13bhnstcpu:200": "namas trailokyanāthāya tubhyaṃ bhava bhavajjuṣām /",
    "GR13bhnstcpu:201": "trilokīnāthatādāna- nirvināyakaśaktaye // BhStc_100 //",
    "GR13bhnstcpu:202": "niḥśeṣakleśahānasya hetuḥ ka iti saṃśaye /",
    "GR13bhnstcpu:203": "svāmin so 'sīti niścitya kas tvāṃ na śaraṇaṃ gataḥ // BhStc_101 //",
    "GR13bhnstcpu:204": "bhuktvā bhogān bhavabhrāntiṃ hitvā lapsye paraṃ padam /",
    "GR13bhnstcpu:205": "ity āśaṃseha śobheta śambhau bhaktimataḥ param // BhStc_102 //",
    "GR13bhnstcpu:206": "nātha svapne 'pi yat kuryāṃ brūyāṃ vā sādhv asādhu vā /",
    "GR13bhnstcpu:207": "tvadadhīnatvadarpeṇa sarvatrātrāsmi nirvṛtaḥ // BhStc_103 //",
    "GR13bhnstcpu:208": "jyotiṣām api yaj jyotis tatra tvaddhāmni dhāvataḥ /",
    "GR13bhnstcpu:209": "cittasyeśa tamaḥsparśo manye vandhyātmajānujaḥ // BhStc_104 //",
    "GR13bhnstcpu:210": "manye nyastapadaḥ so 'pi kṣemye mokṣasya vartmani /",
    "GR13bhnstcpu:211": "manorathaḥ sthito yasya seviṣye śivam ity ayam // BhStc_105 //",
    "GR13bhnstcpu:212": "sthityutpattilayair loka- trayasyopakriyāsv iha /",
    "GR13bhnstcpu:213": "ekaiveśa bhavacchaktiḥ svatantraṃ tantram īkṣase // BhStc_106 //",
    "GR13bhnstcpu:214": "trilokyām iha kas trātas tritāpyā nopatāpitaḥ /",
    "GR13bhnstcpu:215": "tasmai namo 'stu te yas tvaṃ tannirvāṇāmṛtahradaḥ // BhStc_107 //",
    "GR13bhnstcpu:216": "kṛtrimāpi bhavadbhaktir akṛtrimaphalodayā /",
    "GR13bhnstcpu:217": "niśchadmā ced bhaved eṣā kiṃphaleti tvayocyatām // BhStc_108 //",
    "GR13bhnstcpu:218": "tac cakṣur īkṣyase yena sā gatir gamyase yayā /",
    "GR13bhnstcpu:219": "phalaṃ tad aja jātaṃ yat tvatkathākalpapādapāt // BhStc_109 //",
    "GR13bhnstcpu:220": "śreyasā śreya evaitad upari tvayi yā sthitiḥ /",
    "GR13bhnstcpu:221": "tadantarāyahṛtaye tvam īśa śaraṇaṃ mama // BhStc_110 //",
    "GR13bhnstcpu:222": "aho svādutamaḥ śarva- sevāśaṃsāsudhārasaḥ /",
    "GR13bhnstcpu:223": "kutra kālakalāmātre na yo navanavāyate // BhStc_111 //",
    "GR13bhnstcpu:224": "muhur muhur aviśrāntas trailokyaṃ kalpanāśataiḥ /",
    "GR13bhnstcpu:225": "kalpayann api ko 'py eko nirvikalpo jayaty ajaḥ // BhStc_112 //",
    "GR13bhnstcpu:226": "malatailāktasaṃsāra- vāsanāvartidāhinā /",
    "GR13bhnstcpu:227": "jñānadīpena deva tvāṃ kadā nu syām upasthitaḥ // BhStc_113 //",
    "GR13bhnstcpu:228": "nimeṣam api yady ekaṃ kṣīṇadoṣe kariṣyasi /",
    "GR13bhnstcpu:229": "padaṃ citte tadā śambho kiṃ na sampādayiṣyasi // BhStc_114 //",
    "GR13bhnstcpu:230": "dhanyo 'smi kṛtakṛtyo 'smi mahān asmīti bhāvanā /",
    "GR13bhnstcpu:231": "bhavet sālambanā tasya yas tvadālambanaḥ prabho // BhStc_115 //",
    "GR13bhnstcpu:232": "śubhāśubhasya sarvasya svayaṃ kartā bhavān api /",
    "GR13bhnstcpu:233": "bhavadbhaktis tu jananī śubhasyaiveśa kevalam // BhStc_116 //",
    "GR13bhnstcpu:234": "prasanne manasi svāmin kiṃ tvaṃ niviśase kim u /",
    "GR13bhnstcpu:235": "tvatpraveśāt prasīdet tad iti dolāyate janaḥ // BhStc_117 //",
    "GR13bhnstcpu:236": "niścayaḥ punar eṣo 'tra tvadadhiṣṭhānam eva hi /",
    "GR13bhnstcpu:237": "prasādo manasaḥ svāmin sā siddhis tat paraṃ padam // BhStc_118 //",
    "GR13bhnstcpu:238": "vacaś cetaś ca kāryaṃ ca śarīraṃ mama yat prabho /",
    "GR13bhnstcpu:239": "tvatprasādena tad bhūyād bhavadbhāvaikabhūṣaṇam // BhStc_119 //",
    "GR13bhnstcpu:240": "stavacintāmaṇiṃ bhūri- manorathaphalapradam /",
    "GR13bhnstcpu:241": "bhaktilakṣmyālayaṃ śambho bhaṭṭanārāyaṇo vyadhāt // BhStc_120 //"
}