{
    "K06bsu051_u:0": " (Vaidya 75)",
    "K06bsu051_u:1": " Vajracchedikā nāma",
    "K06bsu051_u:2": " triśatikā prajñāpāramitā /",
    "K06bsu051_u:3": " / namo bhagavatyā āryaprajñāpāramitāyai //",
    "K06bsu051_u:4": " evaṃ mayā śrutam /",
    "K06bsu051_u:5": " ekasmin samaye bhagavān śrāvastyāṃ viharati sma jetavane' nāthapiṇḍadasyārāme mahatā bhikṣusaṃghena sārthaṃ trayodaśabhirbhikṣuśataiḥ saṃbahulaiśca bodhisattvairmahāsattvaiḥ /",
    "K06bsu051_u:6": " atha khalu bhagavān pūrvāhṇakālasamaye nivāsya pātracīvaramādāya śrāvastīṃ mahānagarīṃ piṇḍāya prāvikṣat /",
    "K06bsu051_u:7": " atha khalu bhagavān śrāvastīṃ mahānagarīṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ",
    "K06bsu051_u:8": " pātracīvaraṃ pratiśāmya pādau prakṣālya nyaṣīdatprajñapta evāsane paryaṅkamābhujya",
    "K06bsu051_u:9": " ṛjuṃ kāyaṃ praṇidhāya pratimukhīṃ smṛtimupasthāpya /",
    "K06bsu051_u:10": " atha khalu saṃbahulā bhikṣavo yena bhagavāṃstenopasaṃkrāman /",
    "K06bsu051_u:11": " upasaṃkramya bhagavataḥ pādau śirobhirabhivandya bhagavantaṃ triṣpradakṣiṇīkṛtya ekānte nyaṣīdan // 1 //",
    "K06bsu051_u:12": " tena khalu punaḥ samayenāyuṣmān subhutistasyāmeva parṣadi saṃnipatito 'bhūtsaṃniṣaṇṇaḥ /",
    "K06bsu051_u:13": " atha khalvāyuṣmān subhūtirutthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ",
    "K06bsu051_u:14": " pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - āścaryaṃ bhagavan,",
    "K06bsu051_u:15": " paramāścaryaṃ sugata,",
    "K06bsu051_u:16": " yāvadeva tathāgatenārhatā samyaksaṃbuddhena bodhisattvā mahāsattvā anuparigṛhītāḥ parameṇānugraheṇa /",
    "K06bsu051_u:17": " āścaryaṃ bhagavan yāvadeva tathāgatenārhatā samyaksaṃbuddhena bodhisattvā mahāsattvāḥ parīnditāḥ paramayā parīndanayā /",
    "K06bsu051_u:18": " tatkathaṃ bhagavan bodhisattvayānasaṃprasthitena kulaputreṇa vā kuladuhitrā vā sthātavyaṃ kathaṃ pratipattavyaṃ kathaṃ cittaṃ pragrahītavyam?",
    "K06bsu051_u:19": " evamukte bhagavānāyuṣmantaṃ subhūtimetadavocat - sādhu sādhu subhūte,",
    "K06bsu051_u:20": " evametatsubhūte,",
    "K06bsu051_u:21": " evametadyathā vadasi /",
    "K06bsu051_u:22": " anuparigṛhītāstathāgatena bodhisattvā mahāsattvāḥ parameṇānugraheṇa /",
    "K06bsu051_u:23": " parīnditāstathāgatena bodhisattvā mahāsattvāḥ paramayā parīndanayā /",
    "K06bsu051_u:24": " tena hi subhūte śṛṇu,",
    "K06bsu051_u:25": " sādhu ca suṣṭhu ca manasi kuru,",
    "K06bsu051_u:26": " bhāṣiṣye 'haṃ te - yathā bodhisattvayānasaṃprasthitena sthātavyaṃ yathā pratipattavyaṃ yathā cittaṃ pragrahītavyam /",
    "K06bsu051_u:27": " evaṃ bhagavan ityāyuṣyān subhūtirbhagavataḥ pratyaśrauṣīt //2 //",
    "K06bsu051_u:28": " bhagavānasyaitadavocat - iha subhūte bodhisattvayānasaṃprasthitenaiva cittamutpādayitavyam",
    "K06bsu051_u:29": " - yāvantaḥ subhūte sattvāḥ sattvadhātau sattvasaṃgraheṇa saṃgṛhītā aṇḍajā vā jarāyujā",
    "K06bsu051_u:30": " vā saṃsvedajā vā aupapādukā vā rūpiṇo vā arūpiṇo vā saṃjñino vā asaṃjñino vā naivasaṃjñino nāsaṃjñino vā,",
    "K06bsu051_u:31": " yāvān kaścitsattvadhātuḥ prajñapyamānaḥ prajñapyate,",
    "K06bsu051_u:32": " te ca mayā sarve 'nupadhiśeṣe nirvāṇadhātau parinirvāpayitavyāḥ /",
    "K06bsu051_u:33": " evamaparimāṇānapi sattvān parinirvāpya na kaścitsattvaḥ parinirvāpito bhavati /",
    "K06bsu051_u:34": " tatkasya hetoḥ?",
    "K06bsu051_u:35": " sacetsubhūte bodhisattvasya sattvasaṃjñā pravarteta,",
    "K06bsu051_u:36": " na sa bodhisattva iti vaktavyaḥ /",
    "K06bsu051_u:37": " tatkasya hetoḥ?",
    "K06bsu051_u:38": " na sa subhūte bodhisattvo vaktavyo yasya sattvasaṃjñā pravarteta,",
    "K06bsu051_u:39": " jīvasaṃjñā vā pudgalasaṃjñā va pravarteta // 3 //",
    "K06bsu051_u:40": " (Vajr, Vaidya 76) api tu khalu punaḥ subhute na bodhisattvena vastupratiṣṭhitena dānaṃ dātavyam,",
    "K06bsu051_u:41": " na kvacitpratiṣṭhitena dānaṃ dātavyam /",
    "K06bsu051_u:42": " na rūpapratiṣṭhitena dānaṃ dātavyam /",
    "K06bsu051_u:43": " na śabdagandharasaspraṣṭavyadharmeṣu pratiṣṭhitena dānaṃ dātavyam /",
    "K06bsu051_u:44": " evaṃ hi sūbhūte bodhisattvena mahāsattvena dānaṃ dātavyaṃ yathā na nimittasaṃjñāyāmapi pratitiṣṭhet /",
    "K06bsu051_u:45": " tatkasya hetoḥ?",
    "K06bsu051_u:46": " yaḥ subhūte bodhisattvo 'pratiṣṭhito dānaṃ dadāti,",
    "K06bsu051_u:47": " tasya subhūte puṇyaskandhasya na sukaraṃ pramāṇāmudgrahītum /",
    "K06bsu051_u:48": " tatkiṃ manyase subhūte sukaraṃ pūrvasyāṃ diśi ākāśasya pramāṇamudgrahītum?",
    "K06bsu051_u:49": " subhūtirāha - no hīdaṃ bhagavan /",
    "K06bsu051_u:50": " bhagavānāha - evaṃ dakṣiṇapaścimottarāsu adha ūrdhvaṃ digvidikṣu samantāddaśasu dikṣu sukaramākāśasya pramāṇamudgrahītum?",
    "K06bsu051_u:51": " subhūtirāha - no hīdaṃ bhagavan /",
    "K06bsu051_u:52": " bhagavānāha - evameva subhūte yo bodhisattvo 'pratiṣṭhito dānaṃ dadāti,",
    "K06bsu051_u:53": " tasya subhūte puṇyaskandhasya na sukaraṃ pramāṇamudgrahītum /",
    "K06bsu051_u:54": " evaṃ hi subhūte bodhisattvayānasaṃprasthitena dānaṃ dātavyaṃ yathā na nimittasaṃjñāyāmapi pratitiṣṭhet // 4 //",
    "K06bsu051_u:55": " tatkiṃ manyase subhūte lakṣaṇasaṃpadā tathāgato draṣṭavyaḥ?",
    "K06bsu051_u:56": " subhūtirāha - no hīdaṃ bhagavan /",
    "K06bsu051_u:57": " na lakṣaṇasaṃpadā tathāgato draṣṭavyaḥ /",
    "K06bsu051_u:58": " tatkasya hetoḥ?",
    "K06bsu051_u:59": " yā sā bhagavan lakṣaṇasaṃpattathāgatena bhāṣitā saivālakṣaṇasaṃpat /",
    "K06bsu051_u:60": " evamukte bhagavānāyuṣmantaṃ subhūtimetadavocat yāvatsubhūte lakṣaṇasaṃpat tāvanmṛṣā,",
    "K06bsu051_u:61": " yāvadalakṣaṇasaṃpat tāvanna mṛṣeti hi lakṣaṇālakṣaṇatastathāgato draṣṭavyaḥ // 5 //",
    "K06bsu051_u:62": " evamukte āyuṣmān subhūtirbhagavantametadavocat - asti bhagavan /",
    "K06bsu051_u:63": " kecitsattvā bhaviṣyantyanāgate 'dhvani paścime kāle paścime samaye paścimāyāṃ pañcaśatyāṃ saddharmavipralopakāle vartamāne,",
    "K06bsu051_u:64": " ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpādayiṣyanti /",
    "K06bsu051_u:65": " api tu khalu punaḥ subhūte bhaviṣyantyanāgate 'dhvani bodhisattvā mahāsattvāḥ paścime",
    "K06bsu051_u:66": " kāle paścime samaye paścimāyāṃ pañcaśatyāṃ saddharmavipralope vartamāne guṇavantaḥ",
    "K06bsu051_u:67": " śīlavantaḥ prajñāvantaśca bhaviṣyanti,",
    "K06bsu051_u:68": " ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpāadayiṣyanti /",
    "K06bsu051_u:69": " na khalu punaste subhūte bodhisattvā mahāsattvā ekabuddhaparyupāsitā bhaviṣyanti,",
    "K06bsu051_u:70": " naikabuddhāvaropitakuśalamūlā bhaviṣyanti /",
    "K06bsu051_u:71": " api tu khalu punaḥ subhūte anekabuddhaśatasahasraparyupāsitā anekabuddhaśatasahasrāvaropitakuśalamūlāste bodhisattvā mahāsattvā bhaviṣyanti,",
    "K06bsu051_u:72": " ye imeṣvevaṃrūpeṣu sūtrāntapadeṣu bhāṣyamāṇeṣu ekacittaprasādamapi pratilapsyante /",
    "K06bsu051_u:73": " jñātāste subhūte tathāgatena buddhajñānena,",
    "K06bsu051_u:74": " dṛṣṭāste subhūte tathāgatena buddhacakṣuṣā,",
    "K06bsu051_u:75": " buddhāste subhūte tathāgatena /",
    "K06bsu051_u:76": " sarve te subhūte aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti /",
    "K06bsu051_u:77": " tatkasya hetoḥ?",
    "K06bsu051_u:78": " na hi subhūte teṣāṃ bodhisattvānāṃ mahāsattvānāmātmasaṃjñā pravartate,",
    "K06bsu051_u:79": " na sattvasaṃjñā,",
    "K06bsu051_u:80": " na jīvasaṃjñā,",
    "K06bsu051_u:81": " na pudgalasaṃjñā pravartate /",
    "K06bsu051_u:82": " nāpi teṣāṃ subhūte bodhisattvānāṃ mahāsattvānāṃ dharmasaṃjñā pravartate /",
    "K06bsu051_u:83": " evaṃ nādharmasaṃjñā /",
    "K06bsu051_u:84": " nāpi teṣāṃ subhūte saṃjñā nāsaṃjñā pravartate /",
    "K06bsu051_u:85": " tatkasya hetoḥ?",
    "K06bsu051_u:86": " sacetsubhūte teṣāṃ bodhisattvānāṃ mahāsattvānāṃ dharmasaṃjñā pravarteta,",
    "K06bsu051_u:87": " sa eva teṣāmātmagrāho bhavet,",
    "K06bsu051_u:88": " sattvagrāho jīvagrāhaḥ pudgalagrāho bhavet /",
    "K06bsu051_u:89": " sacedadharmasaṃjñā pravarteta,",
    "K06bsu051_u:90": " sa eva teṣāmātmagrāho bhavet,",
    "K06bsu051_u:91": " sattvagrāho (Vajr, Vaidya 77)",
    "K06bsu051_u:92": " jīvagrāhaḥ pudgalagrāha iti /",
    "K06bsu051_u:93": " tatkasya hetoḥ?",
    "K06bsu051_u:94": " na khalu punaḥ subhūte bodhisattvena mahāsattvena dharma udgrahītavyo nādharmaḥ /",
    "K06bsu051_u:95": " tasmādiyaṃ tathāgatena saṃdhāya vāgbhāṣitā - kolopamaṃ dharmaparyāyamājānadbhidharmā eva prahātavyāḥ prāgevādharmā iti // 6 //",
    "K06bsu051_u:96": " punaraparaṃ bhagavānāyuṣmantaṃ subhūtimetadavocat - tatkiṃ manyase subhūte,",
    "K06bsu051_u:97": " asti sa kaściddharmo yastathāgatenānuttarā samyaksaṃbodhirityabhisaṃbuddhaḥ,",
    "K06bsu051_u:98": " kaścidvā dharmastathāgatena deśitaḥ?",
    "K06bsu051_u:99": " evamukte āyuṣmān subhūtirbhagavantametadavocat - yathāhaṃ bhagavan bhagavato bhāṣitasyārthamājānāmi,",
    "K06bsu051_u:100": " nāsti sa kaściddharmo yastathāgatena anuttarā samyaksaṃbodhirityabhisaṃbuddhaḥ,",
    "K06bsu051_u:101": " nāsti dharmo yastathāgatena deśitaḥ /",
    "K06bsu051_u:102": " tatkasya hetoḥ?",
    "K06bsu051_u:103": " yo 'sau tathāgatena dharmo 'bhisaṃbuddho deśito vā,",
    "K06bsu051_u:104": " agrāhyaḥ so 'nabhilapyaḥ /",
    "K06bsu051_u:105": " na sa dharmo nādharmaḥ /",
    "K06bsu051_u:106": " tatkasya hetoḥ?",
    "K06bsu051_u:107": " asaṃskṛtaprabhāvitā hyāryapudgalāḥ // 7 //",
    "K06bsu051_u:108": " bhagavānāha - tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ",
    "K06bsu051_u:109": " lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:110": " api nu sa kulaputro vā kuladuhitā vā tatonidānaṃ bahu puṇyaskandhaṃ prasunuyāt /",
    "K06bsu051_u:111": " subhūtirāha - bahu bhagavan,",
    "K06bsu051_u:112": " bahu sugata sa kulaputro vā kuladuhitā vā tatonidānaṃ puṇyaskandhaṃ prasunuyāt /",
    "K06bsu051_u:113": " tatkasya hetoḥ?",
    "K06bsu051_u:114": " yo 'sau bhagavan puṇyaskandhastathāgatena bhāṣitaḥ,",
    "K06bsu051_u:115": " askandhaḥ sa tathāgatena bhāṣitaḥ /",
    "K06bsu051_u:116": " tasmāttathāgato bhāṣate - puṇyaskandhaḥ puṇyaskandha iti /",
    "K06bsu051_u:117": " bhagavānāha - yaśca khalu punaḥ subhūte kulaputro vā kuladuhitā va imaṃ trisāhasramahāsāhasraṃ",
    "K06bsu051_u:118": " lokadhātuṃ saptaratnaparipūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt,",
    "K06bsu051_u:119": " yaśca ito dharmaparyāyādantaśaścatuṣpādikāmapi gāthāmudgṛhya parebhyo vistareṇa deśayet saṃprakāśayet,",
    "K06bsu051_u:120": " ayameva tatonidānaṃ bahutaraṃ puṇyaskandhaṃ prasunuyādaprameyasaṃkhyeyam /",
    "K06bsu051_u:121": " tatkasya hetoḥ?",
    "K06bsu051_u:122": " atonirjātā hi subhūte tathāgatānāmarhatāṃ samyaksaṃbuddhānāmanuttarā samyaksaṃbodhiḥ,",
    "K06bsu051_u:123": " atonirjātāśca buddhā bhagavantaḥ /",
    "K06bsu051_u:124": " tatkasya hetoḥ?",
    "K06bsu051_u:125": " buddhadharmā buddhadharmā iti subhūte abuddhadharmāścaiva te tathāgatena bhāṣitāḥ /",
    "K06bsu051_u:126": " tenocyante buddhadharmā iti // 8 //",
    "K06bsu051_u:127": " tatkiṃ manyase subhūte api nu srotaāpannasyaivaṃ bhavati - mayā srotaāpattiphalaṃ prāptamiti?",
    "K06bsu051_u:128": " subhūtirāha - no hīdaṃ bhagavan /",
    "K06bsu051_u:129": " na srotaāpannasyaivaṃ bhavati - mayā srotaāpattiphalaṃ prāptamiti /",
    "K06bsu051_u:130": " tatkasya hetoḥ?",
    "K06bsu051_u:131": " na hi sa bhagavan kaṃciddharmamāpannaḥ,",
    "K06bsu051_u:132": " tenocyate srotaāpanna iti /",
    "K06bsu051_u:133": " na rūpamāpanno na śabdān na gandhān na rasān na spraṣṭavyān dharmānāpannaḥ /",
    "K06bsu051_u:134": " tenocyate srotaāpanna iti /",
    "K06bsu051_u:135": " sacedbhagavan srotaāpannasyaivaṃ bhavet - mayā srotaāpattiphalaṃ prāptamiti,",
    "K06bsu051_u:136": " sa eva tasyātmagrāho bhavet,",
    "K06bsu051_u:137": " sattvagrāho jīvagrāhaḥ pudgalagrāho bhavediti //",
    "K06bsu051_u:138": " bhagavānāha - tatkiṃ manyase subhūte api nu sakṛdāgāmina evaṃ bhavati - mayā sakṛdāgāmiphalaṃ prāptamiti?",
    "K06bsu051_u:139": " subhūtirāha - no hīdaṃ bhagavan /",
    "K06bsu051_u:140": " sa sakṛdāgāmina evaṃ bhavati - mayā (Vajr, Vaidya 78)",
    "K06bsu051_u:141": " sakṛdāgāmiphalaṃ prāptamiti /",
    "K06bsu051_u:142": " tatkasya hetoḥ?",
    "K06bsu051_u:143": " na hi sa kaściddharmo yaḥ sakṛdāgāmitvamāpannaḥ /",
    "K06bsu051_u:144": " tenocyate sakṛdāgāmīti //",
    "K06bsu051_u:145": " bhagavānāha - tatkiṃ manyase subhūte api nu anāgāmina evaṃ bhavati - mayānāgāmiphalaṃ prāptamiti?",
    "K06bsu051_u:146": " subhūtirāha - no hīdaṃ bhagavan /",
    "K06bsu051_u:147": " na anāgāmina evaṃ bhavati - mayā anāgāmiphalaṃ prāptamiti /",
    "K06bsu051_u:148": " tatkasya hetoḥ?",
    "K06bsu051_u:149": " na hi sa bhagavan kaściddharmo yo 'nāgāmitvamāpannaḥ /",
    "K06bsu051_u:150": " tenocyate anāgāmīti //",
    "K06bsu051_u:151": " bhagavānāha - tatkiṃ manyase subhūte api nu arhata evaṃ bhavati - mayā arhattvaṃ prāptamiti?",
    "K06bsu051_u:152": " subhūtirāha - no hīdaṃ bhagavan /",
    "K06bsu051_u:153": " nārhata evaṃ bhavati - mayā arhattvaṃ prāptamiti /",
    "K06bsu051_u:154": " tatkasya hetoḥ?",
    "K06bsu051_u:155": " na hi sa bhagavan kaściddharmo yo 'rhannāma /",
    "K06bsu051_u:156": " tenocyate - arhanniti /",
    "K06bsu051_u:157": " sacedbhagavan arhata evaṃ bhavet - mayā arhattvaṃ prāptamiti,",
    "K06bsu051_u:158": " sa eva tasyātmagrāho bhavet,",
    "K06bsu051_u:159": " sattvagrāho jīvagrāhaḥ pudgalagrāho bhavet /",
    "K06bsu051_u:160": " tatkasya hetoḥ?",
    "K06bsu051_u:161": " ahamasmi bhagavaṃstathāgatenārhatā samyaksaṃbuddhena araṇāvihāriṇāmagryo nirdiṣṭaḥ /",
    "K06bsu051_u:162": " ahamasmi bhagavan arhan vītarāgaḥ /",
    "K06bsu051_u:163": " na ca me bhagavannevaṃ bhavati - arhannasmyahaṃ vītarāga iti /",
    "K06bsu051_u:164": " sacenmama bhagavannevaṃ bhavet - mayā arhattvaṃ prāptamiti,",
    "K06bsu051_u:165": " na māṃ tathāgato vyākariṣyadaraṇāvihāriṇāmagryaḥ subhūtiḥ kulaputro na kvacidviharati,",
    "K06bsu051_u:166": " tenocyate araṇāvihārī araṇāvihārīti // 9 //",
    "K06bsu051_u:167": " bhagavānāha - tatkiṃ manyase subhūte - asti sa kaściddharmo yastathāgatena dīpaṃkarasya tathāgatasyārhata - samyaksaṃbuddhasyāntikādudgṛhītaḥ?",
    "K06bsu051_u:168": " subhūtirāha - no hīdaṃ bhagavan /",
    "K06bsu051_u:169": " nāsti sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādudgṛhītaḥ //",
    "K06bsu051_u:170": " bhagavānāha - yaḥ kaścitsubhūte bodhisattva evaṃ vadet - ahaṃ kṣetravyūhān niṣpādayiṣyāmīti,",
    "K06bsu051_u:171": " sa vitathaṃ vadet /",
    "K06bsu051_u:172": " tatkasya hetoḥ?",
    "K06bsu051_u:173": " kṣetravyūhāḥ kṣetravyūhā iti subhūte avyūhāste tathāgatena bhāṣitāḥ /",
    "K06bsu051_u:174": " tenocyante kṣetravyūhā iti /",
    "K06bsu051_u:175": " tasmāttarhi subhūte bodhisattvena mahāsattvena evamapratiṣṭhitaṃ cittamutpādayitavyaṃ yanna kvacitpratiṣṭhitaṃ cittamutpādayitavyam /",
    "K06bsu051_u:176": " na rūpapratiṣṭhitaṃ cittamutpādayitavyaṃ na śabdagandharasaspraṣṭavyadharmapratiṣṭhitaṃ cittamutpādayitavyam /",
    "K06bsu051_u:177": " tadyathāpi nāma subhūte puruṣo bhavedupetakāyo mahākāyo yattasyaivaṃ rūpa ātmabhāvaḥ syāt tadyathāpi nāma sumeruḥ parvatarājaḥ /",
    "K06bsu051_u:178": " tatkiṃ manyase subhūte api nu mahān sa ātmabhāvo bhavet?",
    "K06bsu051_u:179": " subhūtirāha - mahān sa bhagavān,",
    "K06bsu051_u:180": " mahān sugata sa ātmabhāvo bhavet /",
    "K06bsu051_u:181": " tatkasya hetoḥ?",
    "K06bsu051_u:182": " ātmabhāva ātmabhāva iti bhagavan na bhāvaḥ sa tathāgatena bhāṣitaḥ /",
    "K06bsu051_u:183": " tenocyata ātmabhāva iti /",
    "K06bsu051_u:184": " na hi bhagavan sa bhāvo nābhāvaḥ /",
    "K06bsu051_u:185": " tenocyate ātmabhāva iti // 10 //",
    "K06bsu051_u:186": " bhagavānāha - tatkiṃ manyase subhūte - yāvatyo gaṅgāyāṃ mahānadyāṃ vālukāstāvatya eva gaṅgānadyo bhaveyuḥ?",
    "K06bsu051_u:187": " tāsu yā vālukāḥ,",
    "K06bsu051_u:188": " api nu tā bahvayo bhaveyuḥ?",
    "K06bsu051_u:189": " subhūtirāha - tā eva tāvadbhagavan bahvayo gaṅgānadyo bhaveyuḥ,",
    "K06bsu051_u:190": " prāgeva yāstāsu gaṅgānadīṣu vālukāḥ /",
    "K06bsu051_u:191": " bhagavānāha - (Vajr, Vaidya 79)",
    "K06bsu051_u:192": " ārocayāmi te subhūte,",
    "K06bsu051_u:193": " prativedayāmi te /",
    "K06bsu051_u:194": " yāvatyastāsu gaṅgānadīṣu vālukā bhaveyustāvato lokadhātūn kaścideva strī vā puruṣo vā saptaratnaparipurṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:195": " tat kiṃ manyase subhūte - api nu sā strī vā puruṣo vā tatonidānaṃ bahu puṇyaskandhaṃ prasunuyāt?",
    "K06bsu051_u:196": " subhūtirāha - bahu bhagavan,",
    "K06bsu051_u:197": " bahu sugata strī vā puruṣo vā tatonidānaṃ puṇyaskandhaṃ prasunuyādaprameyamasaṃkhyeyam /",
    "K06bsu051_u:198": " bhagavānāha - yaśca khalu punaḥ subhūte strī vā puruṣo vā tāvato lokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:199": " yaśca kulaputro vā kuladuhitā vā ito dharmaparyāyādantaśaścatuṣpādikāmapi gāthāmudgṛhya parebhyo deśayet saṃprakāśayet,",
    "K06bsu051_u:200": " ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam // 11 //",
    "K06bsu051_u:201": " api tu khalu punaḥ subhute yasmin pṛthivīpradeśe ito dharmaparyāyādantaśaścatuṣpādikāmapi gāthāmudgṛhya bhāṣyeta vā saṃprakāśyeta vā,",
    "K06bsu051_u:202": " sa pṛthivīpradeśaścaityabhūto bhavet sadevamānuṣāsurasya lokasya,",
    "K06bsu051_u:203": " kaḥ punarvādo ye imaṃ dharmaparyāyaṃ sakalasamāptaṃ dhārayiṣyanti vācayiṣyanti paryavāpsyanti,",
    "K06bsu051_u:204": " parebhyaśca vistareṇa saṃprakāśayiṣyanti /",
    "K06bsu051_u:205": " parameṇa te subhūte āścaryeṇa samanvāgatā bhaviṣyanti /",
    "K06bsu051_u:206": " tasmiṃśca subhūte pṛthivīpradeśe śāstā viharatyanyatarānyataro vā vijñagurusthānīyaḥ // 12 //",
    "K06bsu051_u:207": " evamukte āyuṣmān subhūtirbhagavantametadavocat - ko nāma ayaṃ bhagavan dharmaparyāyaḥ,",
    "K06bsu051_u:208": " kathaṃ cainaṃ dhārayāmi?",
    "K06bsu051_u:209": " evamukte bhagavānāyuṣmantaṃ subhūtimetadavocat - prajñāpāramitā nāmāyaṃ subhūte dharmaparyāyaḥ /",
    "K06bsu051_u:210": " evaṃ cainaṃ dhāraya /",
    "K06bsu051_u:211": " tatkasya hetoḥ?",
    "K06bsu051_u:212": " yaiva subhūte prajñāpāramitā tathāgatena bhāṣitā,",
    "K06bsu051_u:213": " saiva apāramitā tathāgatena bhāṣitā /",
    "K06bsu051_u:214": " tenocyate prajñāpāramiteti //",
    "K06bsu051_u:215": " tatkiṃ manyase subhūte - api nu asti sa kaściddharmo yastathāgatena bhāṣitaḥ?",
    "K06bsu051_u:216": " subhūtirāha - no hīdaṃ bhagavan /",
    "K06bsu051_u:217": " nāsti sa kaściddharmo yastathāgatena bhāṣitaḥ //",
    "K06bsu051_u:218": " bhagavānāha - tatkiṃ manyase subhūte - yāvat trisāhasramahāsāhasre lokadhātau pṛthivīrajaḥ kaccit,",
    "K06bsu051_u:219": " tadbahu bhavet?",
    "K06bsu051_u:220": " subhūtirāha - bahu bhagavan,",
    "K06bsu051_u:221": " bahu sugata pṛthivīrajo bhavet /",
    "K06bsu051_u:222": " tatkasya hetoḥ?",
    "K06bsu051_u:223": " yattadbhagavan pṛthivīrajastathāgatena bhāṣitam,",
    "K06bsu051_u:224": " arajastadbhagavaṃstathāgatena bhāṣitam /",
    "K06bsu051_u:225": " tenocyate pṛthivīraja iti /",
    "K06bsu051_u:226": " yo 'pyasau lokadhātustathāgatena bhāṣitaḥ,",
    "K06bsu051_u:227": " adhātuḥ sa tathāgatena bhāṣitaḥ /",
    "K06bsu051_u:228": " tenocyate lokadhāturiti //",
    "K06bsu051_u:229": " bhagavānāha - tatkiṃ manyase subhūte dvātriṃśanmahāpuruṣalakṣaṇaistathāgato 'rhan samyaksaṃbuddho draṣṭavyaḥ?",
    "K06bsu051_u:230": " subhūtirāha - no hīdaṃ bhagavan /",
    "K06bsu051_u:231": " dvātriṃśanmahāpuruṣalakṣaṇaistathāgato 'rhan samyaksaṃbuddho (Vajr, Vaidya 80)",
    "K06bsu051_u:232": " draṣṭavyaḥ /",
    "K06bsu051_u:233": " tatkasya hetoḥ?",
    "K06bsu051_u:234": " yāni hi tāni bhagavan dvātriṃśanmahāpuruṣalakṣaṇāni tathāgatena bhāṣitāni,",
    "K06bsu051_u:235": " alakṣaṇāni tāni bhagavaṃstathāgatena bhāṣitāni /",
    "K06bsu051_u:236": " tenocyante dvātriṃśanmahāpuruṣalakṣaṇānīti //",
    "K06bsu051_u:237": " bhagavānāha - yaśca khalu punaḥ subhūte strī vā puruṣo vā dine dine gaṅgānadīvālukāsamānātmabhāvān parityajet,",
    "K06bsu051_u:238": " evaṃ parityajan gaṅgānadīvālukāsamān kalpāṃstānātmabhāvān parityajet,",
    "K06bsu051_u:239": " yaśca ito dharmaparyāyadantaśaścatuṣpādikāmapi gāthāmudgṛhyaparebhyo deśayet saṃprakāśayet,",
    "K06bsu051_u:240": " ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam // 13 //",
    "K06bsu051_u:241": " atha khalvāyuṣmān subhūtirdharmavegenāśrūṇi prāmuñcat /",
    "K06bsu051_u:242": " so 'śrūṇi pramṛjya bhagavantametadavocat - āścaryaṃ bhagavan,",
    "K06bsu051_u:243": " paramāścaryaṃ sugata,",
    "K06bsu051_u:244": " yāvadayaṃ dharmaparyāyastathāgatena bhāṣito 'grayānasaṃprasthitānāṃ sattvānāmarthāya,",
    "K06bsu051_u:245": " śreṣṭhayānasaṃprasthitānāmarthāya,",
    "K06bsu051_u:246": " yato me bhagavan jñānamutpannam /",
    "K06bsu051_u:247": " na mayā bhagavan jātvevaṃrūpo dharmaparyāyaḥ śrutapūrvaḥ /",
    "K06bsu051_u:248": " parameṇa te bhagavan āścaryeṇa samanvāgatā bodhisattvā bhaviṣyanti,",
    "K06bsu051_u:249": " ye iha sūtre bhāṣyamāṇe śrutvā bhūtasaṃjñāmutpādayiṣyanti /",
    "K06bsu051_u:250": " tatkasya hetoḥ?",
    "K06bsu051_u:251": " yā caiṣā bhagavan bhūtasaṃjñā,",
    "K06bsu051_u:252": " saiva abhūtasaṃjñā /",
    "K06bsu051_u:253": " tasmāttathāgato bhāṣatebhūtasaṃjñā bhḥtasaṃjñeti //",
    "K06bsu051_u:254": " na mama bhagavan āścaryaṃ yadahamimaṃ dharmaparyāyaṃ bhāṣyamāṇamavakalpayāmi adhimucye /",
    "K06bsu051_u:255": " ye 'pi te bhagavan sattvā bhaviṣyantyanāgate 'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
    "K06bsu051_u:256": " ye imaṃ bhagavan dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
    "K06bsu051_u:257": " parebhyaśca vistareṇa saṃprakāśayiṣyanti,",
    "K06bsu051_u:258": " te paramāścaryeṇa samanvāgatā bhaviṣyanti /",
    "K06bsu051_u:259": " api tu khalu punarbhagavan na teṣāmātmasaṃjñā pravartiṣyate,",
    "K06bsu051_u:260": " na sattvasaṃjñā na jīvasaṃjñā na pudgalasaṃjñā pravartiṣyate,",
    "K06bsu051_u:261": " nāpi teṣāṃ kācitsaṃjñā nāsaṃjñā pravartate /",
    "K06bsu051_u:262": " tatkasya hetoḥ?",
    "K06bsu051_u:263": " yā sā bhagavan ātmasaṃjñā,",
    "K06bsu051_u:264": " saivāsaṃjñā /",
    "K06bsu051_u:265": " yā sattvasaṃjñā jīvasaṃjñā pudgalasaṃjñā,",
    "K06bsu051_u:266": " saivāsaṃjñā /",
    "K06bsu051_u:267": " tatkasya hetoḥ?",
    "K06bsu051_u:268": " sarvasaṃjñāpagatā hi buddha bhagavantaḥ //",
    "K06bsu051_u:269": " evamukte bhagavānāyuṣmantaṃ subhūtimetadavocat - evametat subhūte, evametat /",
    "K06bsu051_u:270": " paramāścaryasamanvāgatāste sattvā bhaviṣyanti,",
    "K06bsu051_u:271": " ye iha subhūte sūtre bhāṣyamāṇe notrasiṣyanti na (Vajr, Vaidya 81)",
    "K06bsu051_u:272": " saṃtrasiṣyanti na saṃtrāsamāpatsyante /",
    "K06bsu051_u:273": " tatkasya hetoḥ?",
    "K06bsu051_u:274": " paramapāramiteyaṃ subhūte tathāgatena bhāṣitā yadutāpāramitā /",
    "K06bsu051_u:275": " yāṃ ca subhūte tathāgataḥ paramapāramitāṃ bhāṣate,",
    "K06bsu051_u:276": " tāmaparimāṇā api buddhā bhagavanto bhāṣante /",
    "K06bsu051_u:277": " tenocyante paramapāramiteti //",
    "K06bsu051_u:278": " api tu khalu punaḥ subhute yā tathāgatasya kṣāntipāramitā,",
    "K06bsu051_u:279": " saiva apāramitā /",
    "K06bsu051_u:280": " tatkasya hetoḥ?",
    "K06bsu051_u:281": " yadā me subhūte kalirājā aṅgapratyaṅgamāṃsānyacchaitsīt,",
    "K06bsu051_u:282": " nāsīnme tasmin samaye ātmasaṃjñā vā sattvasaṃjñā vā jīvasaṃjñā vā pudgalasaṃjñā vā,",
    "K06bsu051_u:283": " nāpi me kācitsaṃjñā vā asaṃjñā vā babhūva /",
    "K06bsu051_u:284": " tatkasya hetoḥ?",
    "K06bsu051_u:285": " sacenme subhūte tasmin samaye ātmasaṃjñā abhaviṣyat,",
    "K06bsu051_u:286": " vyāpādasaṃjñāpi me tasmin samaye 'bhaviṣyat /",
    "K06bsu051_u:287": " sacetsattvasaṃjñā jīvasaṃjñā pudgalasaṃjñābhaviṣyat,",
    "K06bsu051_u:288": " vyāpādasaṃjñāpi me tasmin samaye 'bhaviṣyat /",
    "K06bsu051_u:289": " tatkasya hetoḥ?",
    "K06bsu051_u:290": " abhijānāmyahaṃ subhūte atīte 'dhvani pañca jātiśatāni yadahaṃ kṣāntivādī ṛṣirabhūvam /",
    "K06bsu051_u:291": " tatrāpi me nātmasaṃjñā babhūva,",
    "K06bsu051_u:292": " na sattvasaṃjñā,",
    "K06bsu051_u:293": " na jīvasaṃjñā,",
    "K06bsu051_u:294": " na pudgalasaṃjñā babhūva /",
    "K06bsu051_u:295": " tasmāttarhi subhūte bodhisattvena mahāsattvena sarvasaṃjñā vivarjayitvā anuttarāyāṃ samyaksaṃbodhau cittamutpādayitavyam /",
    "K06bsu051_u:296": " na rūpapratiṣṭhitaṃ cittamutpādayitavyam,",
    "K06bsu051_u:297": " na śabdagandharasaspraṣṭavyadharmapratiṣṭhitaṃ cittamutpādayitavyam,",
    "K06bsu051_u:298": " na dharmapratiṣṭhitaṃ cittamutpādayitavyam,",
    "K06bsu051_u:299": " nādharmapratiṣṭhitaṃ cittamutpādayitavyam,",
    "K06bsu051_u:300": " na kvacitpratiṣṭhitaṃ cittamutpādayitavyam /",
    "K06bsu051_u:301": " tatkasya hetoḥ?",
    "K06bsu051_u:302": " yatpratiṣṭhitaṃ tadevāpratiṣṭhitam /",
    "K06bsu051_u:303": " tasmādeva tathāgato bhāṣate - apratiṣṭhitena bodhisattvena dānaṃ dātavyam /",
    "K06bsu051_u:304": " na rūpaśabdagandharasasparśadharmapratiṣṭhitena dānaṃ dātavyam //",
    "K06bsu051_u:305": " api tu khalu punaḥ subhūte bodhisattvena evaṃrūpo dānaparityāgaḥ kartavyaḥ sarvasattvānāmarthāya /",
    "K06bsu051_u:306": " tatkasya hetoḥ?",
    "K06bsu051_u:307": " yā caiṣā subhūte sattvasaṃjñā,",
    "K06bsu051_u:308": " saiva asaṃjñā /",
    "K06bsu051_u:309": " ya evaṃ te sarvasattvāstathāgatena bhāṣitāsta eva asattvāḥ /",
    "K06bsu051_u:310": " tatkasya hetoḥ?",
    "K06bsu051_u:311": " bhūtavādī subhūte tathāgataḥ,",
    "K06bsu051_u:312": " satyavādī tathāvādī ananyathāvādī tathāgataḥ,",
    "K06bsu051_u:313": " na vitathavādī tathāgataḥ //",
    "K06bsu051_u:314": " api tu khalu punaḥ subhūte yastathāgatena dharmo 'bhisaṃbuddho deśito nidhyātaḥ,",
    "K06bsu051_u:315": " na tatra satyaṃ na mṛṣā /",
    "K06bsu051_u:316": " tadyathāpi nāma subhūte puruṣo 'ndhakārapraviṣṭo na kiṃcidapi paśyet,",
    "K06bsu051_u:317": " evaṃ vastupatito bodhisattvo draṣṭavyo yo vastupatito dānaṃ parityajati /",
    "K06bsu051_u:318": " tadyathāpi nāma subhūte cakṣuṣmān puruṣaḥ prabhātāyāṃ rātrau sūrye 'bhyudgate nānavidhāni rūpāṇi paśyet,",
    "K06bsu051_u:319": " evamavastupatito bodhisattvo draṣṭavyo yo 'vastupatito dānaṃ parityajati //",
    "K06bsu051_u:320": " api tu khalu punaḥ subhūte ye kulaputrā vā kuladuhitaro vā imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
    "K06bsu051_u:321": " parebhyaśca vistareṇa saṃprakāśayiṣyanti, (Vajr, Vaidya 82)",
    "K06bsu051_u:322": " jñātāste subhūte tathāgatena buddhajñānena,",
    "K06bsu051_u:323": " dṛṣṭāste subhūte tathāgatena buddhacakṣuṣā,",
    "K06bsu051_u:324": " buddhāste tathāgatena /",
    "K06bsu051_u:325": " sarve te subhūte sattvā aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti // 14 //",
    "K06bsu051_u:326": " yaśca khalu punaḥ subhūte strī vā puruṣo vā purvāhṇakālasamaye gaṅgānadīvālukāsamānātmabhāvān parityajet,",
    "K06bsu051_u:327": " evaṃ madhyāhnakālasamaye gaṅgānadīvālukāsamānātmabhāvān parityajet,",
    "K06bsu051_u:328": " sāyāhnakālasamaye gaṅgānadīvālukāsamānātmabhāvān parityajet,",
    "K06bsu051_u:329": " anena paryāyeṇa bahūni kalpakoṭiniyutaśatasahasrāṇyātmabhāvān parityajet,",
    "K06bsu051_u:330": " yaścemaṃ dharmaparyāyaṃ śrutvā na pratikṣipet,",
    "K06bsu051_u:331": " ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam,",
    "K06bsu051_u:332": " kaḥ punarvādo yo likhitvā udgṛhṇīyāddhārayedvācayetparyavāpnuyāt,",
    "K06bsu051_u:333": " parebhyaśca vistareṇa saṃprakāśayet //",
    "K06bsu051_u:334": " api tu khalu punaḥ subhūte acintyo 'tulyo 'yaṃ dharmaparyāyaḥ /",
    "K06bsu051_u:335": " ayaṃ ca subhūte dharmaparyāyastathāgatena bhāṣito 'grayānasaṃprasthitānāṃ sattvānāmarthāya,",
    "K06bsu051_u:336": " śreṣṭhayānasaṃprasthitānāṃ sattvānāmarthāya /",
    "K06bsu051_u:337": " ye imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
    "K06bsu051_u:338": " parebhyaśca vistareṇa saṃprakāśayiṣyanti,",
    "K06bsu051_u:339": " jñātāste subhūte tathāgatena buddhajñānena,",
    "K06bsu051_u:340": " dṛṣṭāste subhūte tathāgatena buddhacakṣuṣā,",
    "K06bsu051_u:341": " buddhāste tathāgatena /",
    "K06bsu051_u:342": " sarve te subhūte sattvā aprameyeṇa puṇyaskandhenāṃ samanvāgatā bhaviṣyanti /",
    "K06bsu051_u:343": " acintyenātulyenāmāpyenāparimāṇena puṇyaskandhena samanvāgatā bhaviṣyanti /",
    "K06bsu051_u:344": " sarve te subhūte sattvāḥ samāṃśena bodhiṃ dhārayiṣyanti vacayiṣyanti paryavāpsyanti /",
    "K06bsu051_u:345": " tatkasya hetoḥ?",
    "K06bsu051_u:346": " na hi śakyaṃ subhūte ayaṃ dharmaparyāyo hīnādhimuktiakaiḥ sattvaiḥ śrotum,",
    "K06bsu051_u:347": " nātmadṛṣṭikairna sattvadṛṣṭikairna jīvadṛṣṭikairna pudgaladṛṣṭikaiḥ /",
    "K06bsu051_u:348": " nābodhisattvapratijñai sattvaiḥ śakyamayaṃ dharmaparyāyaḥ śrotuṃ vā udgrahītuṃ vā dhārayituṃ vā vācayituṃ vā paryavāptuṃ vā /",
    "K06bsu051_u:349": " nedaṃ sthānaṃ vidyate //",
    "K06bsu051_u:350": " api tu khalu punaḥ subhūte yatra pṛthivīpradeśe idaṃ sūtraṃ prakaśayiṣyate,",
    "K06bsu051_u:351": " pūjanīyaḥ sa pṛthivīpradeśo bhaviṣyati sadevamānuṣāsurasya lokasya /",
    "K06bsu051_u:352": " vandanīyaḥ pradakṣiṇīyaśca sa pṛthivīpradeśo bhaviṣyati,",
    "K06bsu051_u:353": " caityabhūtaḥ sa pṛthivīpradeśo bhaviṣyati // 15 //",
    "K06bsu051_u:354": " api tu ye te subhūte kulaputrā vā kuladuhitaro vā imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
    "K06bsu051_u:355": " yoniśaśca manasikariṣyanti,",
    "K06bsu051_u:356": " parebhyaśca vistareṇa saṃprakāśayiṣyanti,",
    "K06bsu051_u:357": " te paribhūtā bhaviṣyanti,",
    "K06bsu051_u:358": " suparibhūtāśca bhaviṣyanti /",
    "K06bsu051_u:359": " tatkasya hetoḥ?",
    "K06bsu051_u:360": " yāni ca teṣāṃ subhūte sattvānāṃ paurvajanmikānyaśubhāni karmāṇi kṛtānyapāyasaṃvartanīyāni, (Vajr, Vaidya 83)",
    "K06bsu051_u:361": " dṛṣṭa eva dharme paribhūtatayā tāni paurvajanmikānyaśubhāni karmāṇi kṣapayiṣyanti,",
    "K06bsu051_u:362": " buddhabodhiṃ cānuprāpsyanti //",
    "K06bsu051_u:363": " abhijānāmyahaṃ subhūte atīte 'dhvanyasaṃkhyeyaiḥ kalpairasaṃkhyeyatarairdīpaṃkarasya",
    "K06bsu051_u:364": " tathāgatasyārhataḥ samyaksaṃbuddhasya pareṇa paratareṇa caturaśītibuddhakoṭiniyutaśatasahasrāṇyabhūvan ye mayārāgitāḥ,",
    "K06bsu051_u:365": " ārāgya na virāgitāḥ /",
    "K06bsu051_u:366": " yacca mayā subhūte te buddhā bhagavanta ārāgitāḥ,",
    "K06bsu051_u:367": " ārāgya na virāgitāḥ,",
    "K06bsu051_u:368": " yacca paścime kāle paścime samaye paścimāyāṃ pañcaśatyāṃ saddharmavipralopakāle vartamāne imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
    "K06bsu051_u:369": " parebhyaśca vistareṇa saṃprakāśayiṣyanti,",
    "K06bsu051_u:370": " asya khalu punaḥ subhūte puṇyaskandhasyāntikādasau paurvakaḥ puṇyaskandhaḥ śatatamīmapi kalāṃ nopaiti,",
    "K06bsu051_u:371": " sahasratamīmapi śatasahasratamīmapi koṭimamipi koṭiśatatamīmapi koṭiśatasahasratamīmapi koṭiniyutaśatasahasratamīmapi /",
    "K06bsu051_u:372": " saṃkhyāmapi kalāmapi gaṇanāmapi upamāmapi upaniṣadamapi yāvadaupamyamapi na kṣamate //",
    "K06bsu051_u:373": " sacetpunaḥ subhūte teṣāṃ kulaputrāṇāṃ kuladuhitṝṇāṃ vā ahaṃ puṇyaskandhaṃ bhāṣeyam,",
    "K06bsu051_u:374": " yāvatte kulaputrā vā kuladuhitaro vā tasmin samaye puṇyaskandhaṃ prasaviṣyanti,",
    "K06bsu051_u:375": " pratigrahīṣyanti,",
    "K06bsu051_u:376": " unmādaṃ sattvā anuprāpnuyuścittavikṣepaṃ vā gaccheyuḥ /",
    "K06bsu051_u:377": " api tu khalu punaḥ subhūte acintyo 'tulyo 'yaṃ dharmaparyāyastathāgatena bhāṣitaḥ /",
    "K06bsu051_u:378": " asya acintya eva vipākaḥ pratikāṅkṣitavyaḥ // 16 //",
    "K06bsu051_u:379": " atha khalvāyuṣmān subhūtirbhagavantametadavocat - kathaṃ bhagavan bodhisattvayānasaṃprasthitena sthātavyam,",
    "K06bsu051_u:380": " kathaṃ pratipattavyam,",
    "K06bsu051_u:381": " kathaṃ cittaṃ pragrahītavyam?",
    "K06bsu051_u:382": " bhagavānāha - iha subhūte bodhisattvayānasaṃprasthitena evaṃ cittamutpādayitavyam - sarve sattvā mayā anupadhiśeṣe nirvāṇadhātau parinirvāpayitavyāḥ",
    "K06bsu051_u:383": " evaṃ sa sattvān parinirvāpya na kaścitsattvaḥ parinirvāpito bhavati /",
    "K06bsu051_u:384": " tatkasya hetoḥ?",
    "K06bsu051_u:385": " sacetsubhūte bodhisattvasya sattvasaṃjñā pravarteta,",
    "K06bsu051_u:386": " na sa bodhisattva iti vaktavyaḥ /",
    "K06bsu051_u:387": " jīvasaṃjñā vā yāvatpudgalasaṃjñā vā pravarteta,",
    "K06bsu051_u:388": " na sa bodhisattva iti vaktavyaḥ /",
    "K06bsu051_u:389": " tatkasya hetoḥ?",
    "K06bsu051_u:390": " nāsti subhūte sa kaściddharmo yo bodhisattvayānasaṃprasthito nāma //",
    "K06bsu051_u:391": " (Vajr, Vaidya 84) tatkiṃ manyase subhūte asti sa kaściddharmo yastathāgatena dīpaṃkarasya tathāgatasyāntikādanuttarāṃ samyaksaṃbodhimabhisaṃbuddhaḥ?",
    "K06bsu051_u:392": " evamukte āyuṣmān subhūtirbhagavantametadavocat - yathāhaṃ bhagavato bhāṣitasyārthamājānāmi,",
    "K06bsu051_u:393": " nāsti sa bhagavan kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ",
    "K06bsu051_u:394": " evamukte bhagavānāyuṣmantaṃ subhūtimetadavocat - evametatsubhūte, evametat /",
    "K06bsu051_u:395": " nāsti subhūte sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ",
    "K06bsu051_u:396": " sacetpunaḥ subhūte kaściddharmastathāgatenābhisaṃbuddho 'bhaviṣyat,",
    "K06bsu051_u:397": " na māṃ dīpaṃkarastathāgato vyākariṣyat - bhaviṣyasi tvaṃ māṇava anāgate 'dhvani śākyamunirnāma tathāgato 'rhan samyaksaṃbuddha iti /",
    "K06bsu051_u:398": " yasmāttarhi subhūte tathāgatenārhatā samyaksaṃbuddhena nāsti sa kaściddharmo yo 'nuttarāṃ samyaksaṃbodhimabhisaṃbuddhaḥ,",
    "K06bsu051_u:399": " tasmādahaṃ dīpaṃkareṇa tathāgatena vyākṛta - bhaviṣyasi tvaṃ māṇava anāgate 'dhvani śākyamunirnāma tathāgato 'rhan samyaksaṃbuddha /",
    "K06bsu051_u:400": " tatkasya hetoḥ?",
    "K06bsu051_u:401": " tathāgata iti subhūte bhūtatathatāyā etadadhivacanam /",
    "K06bsu051_u:402": " tathāgata iti subhūte anutpādadharmatāyā etadadhivacanam /",
    "K06bsu051_u:403": " tathāgata iti subhūte dharmocchedasyaitadadhivacanam /",
    "K06bsu051_u:404": " tathāgata iti subhūte atyantānutpannasyaitadadhivacanam /",
    "K06bsu051_u:405": " tatkasya hetoḥ?",
    "K06bsu051_u:406": " eṣa subhūte anutpādo yaḥ paramārthaḥ /",
    "K06bsu051_u:407": " yaḥ kaścitsubhūte evaṃ vadet - tathāgatenārhatā samyaksaṃbuddhena anuttarā samyaksaṃbodhirabhisaṃbuddheti,",
    "K06bsu051_u:408": " sa vitathaṃ vadet /",
    "K06bsu051_u:409": " abhyācakṣīta māṃ sa subhūte asatodgṛhītena /",
    "K06bsu051_u:410": " tatkasya hetoḥ -?",
    "K06bsu051_u:411": " nāsti subhūte sa kaściddharmo yastathāgatena anuttarāṃ samyaksaṃbodhimabhisaṃbuddhaḥ /",
    "K06bsu051_u:412": " yaśca subhūte tathāgatena dharmo 'bhisaṃbuddho deśito vā tatra na satyaṃ na mṛṣā /",
    "K06bsu051_u:413": " tasmāttathāgato bhāṣate - sarvadharmā buddhadharmā iti /",
    "K06bsu051_u:414": " tatkasya hetoḥ?",
    "K06bsu051_u:415": " sarvadharmā iti subhūte adharmāstathāgatena bhāṣitāḥ /",
    "K06bsu051_u:416": " tasmāducyante sarvadharmā buddhadharmā iti //",
    "K06bsu051_u:417": " tadyathāpi nāma subhūte puruṣo bhavedupetakāyo mahākāyaḥ?",
    "K06bsu051_u:418": " āyuṣmān subhūtirāha - yo 'sau bhagavaṃstathāgatena puruṣo bhāṣita upetakāyo mahākāya iti,",
    "K06bsu051_u:419": " akāyaḥ sa bhagavaṃstathāgatena bhāṣitaḥ /",
    "K06bsu051_u:420": " tenocyate upetakāyo mahākāya iti //",
    "K06bsu051_u:421": " bhagavānāha - evametatsubhūte /",
    "K06bsu051_u:422": " yo bodhisattva evaṃ vadet - ahaṃ sattvān parinirvāpayiṣyāmiti,",
    "K06bsu051_u:423": " na sa bodhisattva iti vaktavyaḥ /",
    "K06bsu051_u:424": " tatkasya hetoḥ?",
    "K06bsu051_u:425": " asti subhūte sa kaściddharmo yo bodhisattvo nāma?",
    "K06bsu051_u:426": " subhūtirāha - no hīdaṃ bhagavan /",
    "K06bsu051_u:427": " nāsti sa kaściddharmo yo bodhisattvo (Vajr, Vaidya 85) nāma /",
    "K06bsu051_u:428": " bhagavānāha - sattvāḥ sattvā iti subhūte asattvāste tathāgatena bhāṣitāḥ,",
    "K06bsu051_u:429": " tenocyante sattvā iti /",
    "K06bsu051_u:430": " tasmāttathāgato bhāṣate - nirātmānaḥ sarvadharmā nirjīvā niṣpoṣā niṣpudgalāḥ sarvadharmā iti //",
    "K06bsu051_u:431": " yaḥ subhūte bodhisattva evaṃ vadet - ahaṃ kṣetravyūhānniṣpādayiṣyāmīti,",
    "K06bsu051_u:432": " sa vitathaṃ vadet /",
    "K06bsu051_u:433": " tatkasya hetoḥ?",
    "K06bsu051_u:434": " kṣetravyūhāḥ kṣetravyūhā iti subhūte avyūhāste tathāgatena bhāṣitāḥ /",
    "K06bsu051_u:435": " tenocyante kṣetravyūhā iti //",
    "K06bsu051_u:436": " yaḥ subhūte bodhisattvo nirātmāno dharmā nirātmāno dharmā ityadhimucyate,",
    "K06bsu051_u:437": " tathāgatenārhatā samyaksaṃbuddhena bodhisattvo mahāsattva ityākhyātaḥ // 17 //",
    "K06bsu051_u:438": " bhagavānāha - tatkiṃ manyase subhūte - saṃvidyate tathāgatasya māṃsacakṣuḥ?",
    "K06bsu051_u:439": " subhūtirāha - evametadbhagavan,",
    "K06bsu051_u:440": " saṃvidyate tathāgatasya māṃsacakṣuḥ /",
    "K06bsu051_u:441": " bhagavānāha - tatkiṃ manyase subhūte saṃvidyate tathāgatasya divyaṃ cakṣuḥ?",
    "K06bsu051_u:442": " subhūtirāha - evametadbhagavan,",
    "K06bsu051_u:443": " saṃvidyate tathāgatasya divyaṃ cakṣuḥ /",
    "K06bsu051_u:444": " bhagavānāha - tatkiṃ manyase subhūte saṃvidyate tathāgatasya prajñācakṣuḥ?",
    "K06bsu051_u:445": " subhūtirāha - evametadbhagavan,",
    "K06bsu051_u:446": " saṃvidyate tathāgatasya prajñācakṣuḥ /",
    "K06bsu051_u:447": " bhagavānāha - tatkiṃ manyase subhūte saṃvidyate tathāgatasya dharmacakṣuḥ?",
    "K06bsu051_u:448": " subhūtirāha - evametadbhagavan,",
    "K06bsu051_u:449": " saṃvidyate tathāgatasya dharmacakṣuḥ /",
    "K06bsu051_u:450": " bhagavānāha - tatkiṃ manyase subhūte saṃvidyate tathāgatasya buddhacakṣuḥ?",
    "K06bsu051_u:451": " subhūtirāha - evametadbhagavan,",
    "K06bsu051_u:452": " saṃvidyate tathāgata buddhacakṣuḥ /",
    "K06bsu051_u:453": " bhagavānāha - tatkiṃ manyase subhūte yāvantyo gaṅgāyāṃ mahānadyāṃ vālukāḥ,",
    "K06bsu051_u:454": " api nu tā vālukāstathāgatena bhāṣitāḥ?",
    "K06bsu051_u:455": " subhūtirāha - evametadbhagavan,",
    "K06bsu051_u:456": " evametat sugata /",
    "K06bsu051_u:457": " bhāṣitāstathāgatena vālukāḥ /",
    "K06bsu051_u:458": " bhagavānāha - tatkiṃ manyase subhūte yāvatyo gaṅgāyāṃ mahānadyāṃ vālukāḥ,",
    "K06bsu051_u:459": " tāvatya eva gaṅgānadyo bhaveyuḥ,",
    "K06bsu051_u:460": " tāsu vā vālukāḥ,",
    "K06bsu051_u:461": " tāvantaśca lokadhātavo bhaveyuḥ,",
    "K06bsu051_u:462": " kaccidbahavaste lokadhātavo bhaveyuḥ?",
    "K06bsu051_u:463": " subhūtirāha - evametadbhagavan,",
    "K06bsu051_u:464": " evametat sugata /",
    "K06bsu051_u:465": " bahavaste lokadhātavo bhaveyuḥ /",
    "K06bsu051_u:466": " bhagavānāha - yāvantaḥ subhūte teṣu lokadhātuṣu sattvāḥ,",
    "K06bsu051_u:467": " teṣāmahaṃ nānābhāvāṃ cittadhārāṃ prajānāmi /",
    "K06bsu051_u:468": " tatkasya hetoḥ?",
    "K06bsu051_u:469": " cittadhārā cittadhāreti subhūte adhāraiṣā tathāgatena bhāṣitā,",
    "K06bsu051_u:470": " tenocyate cittadhāreti /",
    "K06bsu051_u:471": " tatkasya hetoḥ?",
    "K06bsu051_u:472": " atītaṃ subhūte cittaṃ nopalabhyate /",
    "K06bsu051_u:473": " anāgataṃ cittaṃ nopalabhyate /",
    "K06bsu051_u:474": " pratyutpannaṃ cittaṃ nopalabhyate // 18 //",
    "K06bsu051_u:475": " tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ",
    "K06bsu051_u:476": " lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:477": " api nu (Vajr, Vaidya 86)",
    "K06bsu051_u:478": " sa kulaputro vā kuladuhitā vā tatonidānaṃ bahu puṇyaskandhaṃ prasunuyāt?",
    "K06bsu051_u:479": " subhūtirāha - bahu bhagavan,",
    "K06bsu051_u:480": " bahu sugata /",
    "K06bsu051_u:481": " bhagavānāha - evametatsubhūte, evametat /",
    "K06bsu051_u:482": " bahu sa kulaputro vā kuladuhitā vā tatonidānaṃ puṇyaskandhaṃ prasunuyādaprameyamasaḥkhyeyam /",
    "K06bsu051_u:483": " tatkasya hetoḥ?",
    "K06bsu051_u:484": " puṇyaskandhaḥ puṇyaskandha iti subhūte askandhaḥ sa tathāgatena bhāṣitaḥ /",
    "K06bsu051_u:485": " tenocyate puṇyaskandha iti /",
    "K06bsu051_u:486": " sacet punaḥ subhūte puṇyaskandho 'bhaviṣyat,",
    "K06bsu051_u:487": " na tathāgato 'bhāṣiṣyat puṇyaskandhaḥ puṇyaskandha iti // 19 //",
    "K06bsu051_u:488": " tatkiṃ manyase subhūte rūpakāyapariniṣpattyā tathāgato draṣṭavyaḥ?",
    "K06bsu051_u:489": " subhūtirāha - no hīdaṃ bhagavan /",
    "K06bsu051_u:490": " na rūpakāyapariniṣpattyā tathāgato draṣṭavyaḥ /",
    "K06bsu051_u:491": " tatkasya hetoḥ?",
    "K06bsu051_u:492": " rūpakāyapariniṣpattī rūpakāyapariniṣpattiriti bhagavan apariniṣpattireṣā tathāgatena bhāṣitā /",
    "K06bsu051_u:493": " tenocyate rūpakāyapariniṣpattiriti //",
    "K06bsu051_u:494": " bhagavānāha - tatkiṃ manyase subhūte lakṣaṇasaṃpadā tathāgato draṣṭavyaḥ?",
    "K06bsu051_u:495": " subhūtirāha - no hīdaṃ bhagavān /",
    "K06bsu051_u:496": " na lakṣaṇasaṃpadā tathāgato draṣṭavyaḥ /",
    "K06bsu051_u:497": " tatkasya hetoḥ?",
    "K06bsu051_u:498": " yaiṣā bhagavan lakṣaṇasaṃpattathāgatena bhāṣitā,",
    "K06bsu051_u:499": " alakṣaṇasaṃpadeṣā tathāgatena bhāṣitā /",
    "K06bsu051_u:500": " tenocyate lakṣaṇasaṃpaditi // 20 //",
    "K06bsu051_u:501": " bhagavānāha - tatkiṃ manyase subhūte api nu tathāgatasyaivaṃ bhavati - mayā dharmo deśita iti?",
    "K06bsu051_u:502": " subhūtirāha - no hīdaṃ bhagavan tathāgatasyaivaṃ bhavati - mayā dharmo deśita iti /",
    "K06bsu051_u:503": " bhagavānāha - yaḥ subhūte evaṃ vadet - tathāgatena dharmo deśita iti,",
    "K06bsu051_u:504": " sa vitathaṃ vadet /",
    "K06bsu051_u:505": " abhyācakṣīta māṃ sa subhūte asatodgṛhītena /",
    "K06bsu051_u:506": " tatkasya hetoḥ?",
    "K06bsu051_u:507": " dharmadeśanā dharmadeśaneti subhūte nāsti sa kaściddharmo yo dharmadeśanā nāmopalabhyate //",
    "K06bsu051_u:508": " evamukte āyuṣmān subhūtirbhagavantametadavocat - asti bhagavan kecitsattvā bhaviṣyantyanāgate",
    "K06bsu051_u:509": " 'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
    "K06bsu051_u:510": " ya imānevaṃrūpān dharmān śrutvā abhiśraddhāsyanti /",
    "K06bsu051_u:511": " bhagavānāha - na te subhūte sattvā nāsattvāḥ /",
    "K06bsu051_u:512": " tatkasya hetoḥ?",
    "K06bsu051_u:513": " sattvāḥ sattvā iti subhūte sarve te subhūte asattvāstathāgatena bhāṣitāḥ /",
    "K06bsu051_u:514": " tenocyante sattvā iti // 21 //",
    "K06bsu051_u:515": " tatkiṃ manyase subhūte - api nu asti sa kaściddharmaḥ,",
    "K06bsu051_u:516": " yastathāgatenānuttarāṃ samyaksaṃbodhimabhisaṃbuddhaḥ?",
    "K06bsu051_u:517": " @ āyuṣmān subhūtirāha - no hīdaṃ bhagavan /",
    "K06bsu051_u:518": " nāsti sa bhagavan kaściddharmo yastathāgatenānuttarāṃ samyaksaṃbodhimabhisaṃbuddhaḥ /",
    "K06bsu051_u:519": " bhagavānāha - evametatsubhūte, evametat /",
    "K06bsu051_u:520": " aṇurapi tatra dharmo na saṃvidyate nopalabhyate /",
    "K06bsu051_u:521": " tenocyate anuttarā samyaksaṃbodhiriti // 22 //",
    "K06bsu051_u:522": " (Vajr, Vaidya 87) api tu khalu punaḥ subhūte samaḥ sa dharmo na tatra kaścidviṣamaḥ /",
    "K06bsu051_u:523": " tenocyate anuttarā samyaksaṃbodhiriti /",
    "K06bsu051_u:524": " nirātmatvena niḥsattvatvena nirjīvatvena niṣpudgalatvena samā sā anuttarā samyaksaṃbodhiḥ sarvaiḥ kuśalairdharmairabhisaṃbudhyate /",
    "K06bsu051_u:525": " tatkasya hetoḥ?",
    "K06bsu051_u:526": " kuśalā dharmāḥ kuśalā dharmā iti subhūte adharmāścaiva te tathāgatena bhāṣitāḥ /",
    "K06bsu051_u:527": " tenocyante kuśalā dharmā iti // 23 //",
    "K06bsu051_u:528": " yaśca khalu punaḥ subhute strī vā puruṣo vā yāvantastrisāhasramahāsāhasre lokadhātau sumeravaḥ parvatarājānaḥ,",
    "K06bsu051_u:529": " tāvato rāśīn saptānāṃ ratnānāmabhisaṃhṛtya tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:530": " yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya parebhyo deśayet,",
    "K06bsu051_u:531": " asya subhūte puṇyaskandhasya asau paurvakaḥ puṇyaskandhaḥ śatatamīmapi kalāṃ nopaiti,",
    "K06bsu051_u:532": " yāvadupaniṣadamapi na kṣamate // 24 //",
    "K06bsu051_u:533": " tatkiṃ manyase subhūte - api nu tathāgatasyaivaṃ bhavati - mayā sattvāḥ parimocitā iti?",
    "K06bsu051_u:534": " na khalu punaḥ subhūte evaṃ draṣṭavyam /",
    "K06bsu051_u:535": " tatkasya hetoḥ?",
    "K06bsu051_u:536": " nāsti subhūte kaścitsattvo yastathāgatena parimocitaḥ /",
    "K06bsu051_u:537": " yadi punaḥ subhūte kaścitsattvo 'bhaviṣyadyastathāgatena parimocitaḥ syāt,",
    "K06bsu051_u:538": " sa eva tathāgatasyātmagrāho 'bhaviṣyat,",
    "K06bsu051_u:539": " sattvagrāho jīvagrāhaḥ pudgalagrāho 'bhaviṣyat /",
    "K06bsu051_u:540": " ātmagrāha iti subhūte agrāha eṣa tathāgatena bhāṣitaḥ /",
    "K06bsu051_u:541": " sa ca bālapṛthagjanairudgṛhītaḥ /",
    "K06bsu051_u:542": " bālapṛthagjanā iti subhūte ajanā eva te tathāgatena bhāṣitāḥ /",
    "K06bsu051_u:543": " tenocyante bālapṛthagjanā iti // 25 //",
    "K06bsu051_u:544": " tatkiṃ manyase subhūte - lakṣaṇasaṃpadā tathāgato draṣṭavyaḥ?",
    "K06bsu051_u:545": " subhūtirāha - no hīdaṃ bhagavan /",
    "K06bsu051_u:546": " yathāhaṃ bhagavato bhāṣitasyārthamājānāmi,",
    "K06bsu051_u:547": " na lakṣaṇasaṃpadā tathāgato draṣṭavyaḥ /",
    "K06bsu051_u:548": " bhagavānāha - sādhu sādhu subhūte,",
    "K06bsu051_u:549": " evametatsubhūte,",
    "K06bsu051_u:550": " evametadyathā vadasi /",
    "K06bsu051_u:551": " na lakṣaṇasaṃpadā tathāgato draṣṭavyaḥ /",
    "K06bsu051_u:552": " tatkasya hetoḥ?",
    "K06bsu051_u:553": " sacetpunaḥ subhūte lakṣaṇasaṃpadā tathāgato draṣṭavyo 'bhaviṣyat,",
    "K06bsu051_u:554": " rājāpi cakravartī tathāgato 'bhaviṣyat /",
    "K06bsu051_u:555": " tasmānna lakṣaṇasaṃpadā tathāgato draṣṭavyaḥ /",
    "K06bsu051_u:556": " āyuṣmān subhutirbhagavantametadavocat - yathāhaṃ bhagavato bhāṣitasyārthamājānāmi,",
    "K06bsu051_u:557": " na lakṣaṇasaṃpadā tathāgato draṣṭavyaḥ //",
    "K06bsu051_u:558": " atha khalu bhagavāṃstasyāṃ velāyāmime gāthe abhāṣata -",
    "K06bsu051_u:559": " ye māṃ rūpeṇa cādrākṣurye māṃ ghoṣeṇa cānvaguḥ /",
    "K06bsu051_u:560": " mithyāprahāṇaprasṛtā na māṃ drakṣyanti te janāḥ // 1 //",
    "K06bsu051_u:561": " dharmato buddho draṣṭavyo dharmakāyā hi nāyakāḥ /",
    "K06bsu051_u:562": " dharmatā ca na vijñeyā na sā śakyā vijānitum // 2 // 26 //",
    "K06bsu051_u:563": " (Vajr, Vaidya 88) tatkiṃ manyase subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā?",
    "K06bsu051_u:564": " na khalu punaste subhūte evaṃ draṣṭavyam /",
    "K06bsu051_u:565": " tatkasya hetoḥ?",
    "K06bsu051_u:566": " na hi subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā syāt /",
    "K06bsu051_u:567": " na khalu punaste subhūte kaścidevaṃ vadet - bodhisattvayānasaṃprasthitaiḥ kasyaciddharmasya vināśaḥ prajñaptaḥ ucchedo veti /",
    "K06bsu051_u:568": " na khalu punaste subhūte evaṃ draṣṭavyam /",
    "K06bsu051_u:569": " tatkasya hetoḥ?",
    "K06bsu051_u:570": " na bodhisattvayānasaṃprasthitaiḥ kasyaciddharmasya vināśaḥ prajñapto nocchedaḥ // 27 //",
    "K06bsu051_u:571": " yaśca khalu punaḥ subhūte kulaputro vā kuladuhitā vā gaṅgānadīvālukāsamāṃllokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:572": " yaśca bodhisattvo nirātmakeṣvanutpattikeṣu dharmeṣu kṣāntiṃ pratilabhate,",
    "K06bsu051_u:573": " ayameva tatonidānaṃ bahutaraṃ puṇyaskandhaṃ prasavedaprameyamasaṃkhyeyam /",
    "K06bsu051_u:574": " na khalu punaḥ subhūte bodhisattvena mahāsattvena puṇyaskandhaḥ parigrahītavyaḥ /",
    "K06bsu051_u:575": " āyuṣmān subhūtirāha - nanu bhagavan bodhisattvena puṇyaskandhaḥ parigrahītavyaḥ?",
    "K06bsu051_u:576": " bhagavānāha - parigrahītavyaḥ subhūte no grahītavyaḥ /",
    "K06bsu051_u:577": " tenocyate parigrahītavya iti // 28 //",
    "K06bsu051_u:578": " api tu khalu punaḥ subhūte yaḥ kaścidevaṃ vadet - tathāgato gacchati vā āgacchati vā tiṣṭhati vā niṣīdati vā,",
    "K06bsu051_u:579": " śayyāṃ vā kalpayati,",
    "K06bsu051_u:580": " na me subhūte (sa)",
    "K06bsu051_u:581": " bhāṣitasyārthamājānāti /",
    "K06bsu051_u:582": " tatkasya hetoḥ?",
    "K06bsu051_u:583": " tathāgata iti subhūte ucyate na kvacidgato na kutaścidāgataḥ /",
    "K06bsu051_u:584": " tenocyate tathāgato 'rhan samyaksaṃbuddha iti // 29 //",
    "K06bsu051_u:585": " yaśca khalu punaḥ subhūte kulaputro vā kuladuhitā vā yāvanti trisāhasramahāsāhasre lokadhātau pṛthivīrajāṃsi,",
    "K06bsu051_u:586": " tāvatāṃ lokadhātūnāmevaṃrūpaṃ maṣiṃ kuryāt yāvadevamasaṃkhyeyena vīryeṇa tadyathāpi nāma paramāṇusaṃcayaḥ,",
    "K06bsu051_u:587": " tatkiṃ manyase subhūte - api nu bahuḥ sa paramāṇusaṃcayo bhavet?",
    "K06bsu051_u:588": " subhūtirāha - evametadbhagavan,",
    "K06bsu051_u:589": " evametatsugata /",
    "K06bsu051_u:590": " bahuḥ sa paramāṇusaṃcayo bhavet /",
    "K06bsu051_u:591": " tatkasya hetoḥ?",
    "K06bsu051_u:592": " sacedbhagavan bahuḥ paramāṇusaṃcayo 'bhaviṣyat,",
    "K06bsu051_u:593": " na bhagavānavakṣyat - paramāṇusaṃcaya iti /",
    "K06bsu051_u:594": " tatkasya hetoḥ?",
    "K06bsu051_u:595": " yo 'sau bhagavan paramāṇusaṃcayastathāgatena bhāṣitaḥ,",
    "K06bsu051_u:596": " asaṃcayaḥ sa tathāgatena bhāṣitaḥ /",
    "K06bsu051_u:597": " tenocyate paramāṇusaṃcaya iti /",
    "K06bsu051_u:598": " yaśca tathāgatena bhāṣitastrisāhasramahāsāhasro lokadhāturiti,",
    "K06bsu051_u:599": " adhātuḥ sa tathāgatena bhāṣitaḥ /",
    "K06bsu051_u:600": " tenocyate trisāhasramahāsāhasro lokadhāturiti /",
    "K06bsu051_u:601": " tatkasya hetoḥ?",
    "K06bsu051_u:602": " sacedbhagavan lokadhāturabhaviṣyat,",
    "K06bsu051_u:603": " sa eva piṇḍagrāho (Vajr,",
    "K06bsu051_u:604": " Vaidya 89) 'bhaviṣyat /",
    "K06bsu051_u:605": " yaścaiva piṇḍagrāhastathāgatena bhāṣitaḥ,",
    "K06bsu051_u:606": " agrāhaḥ sa tathāgatena bhāṣitaḥ /",
    "K06bsu051_u:607": " tenocyate piṇḍagrāha iti /",
    "K06bsu051_u:608": " bhagavānāha - piṇḍagrāhaścaiva subhūte avyavahāro 'nabhilāpyaḥ /",
    "K06bsu051_u:609": " na sa dharmo nādharmaḥ /",
    "K06bsu051_u:610": " sa ca bālapṛthagjanairudgṛhītaḥ // 30 //",
    "K06bsu051_u:611": " tatkasya hetoḥ?",
    "K06bsu051_u:612": " yo hi kaścitsubhūte evaṃ vadet - ātmadṛṣṭistathāgatena bhāṣitā,",
    "K06bsu051_u:613": " sattvadṛṣṭirjīvadṛṣṭiḥ pudgaladṛṣṭistathāgatena bhāṣitā,",
    "K06bsu051_u:614": " api nu sa subhūte samyagvadamāno vadet?",
    "K06bsu051_u:615": " subhūtirāha - no hīdaṃ bhagavan,",
    "K06bsu051_u:616": " no hīdaṃ sugata,",
    "K06bsu051_u:617": " na samyagvadamāno vadet /",
    "K06bsu051_u:618": " tatkasya hetoḥ?",
    "K06bsu051_u:619": " yā sā bhagavan ātmadṛṣṭistathāgatena bhāṣitā,",
    "K06bsu051_u:620": " adṛṣṭiḥ sā tathāgatena bhāṣitā /",
    "K06bsu051_u:621": " tenocyate ātmadṛṣṭiriti //",
    "K06bsu051_u:622": " bhagavānāha - evaṃ hi subhūte bodhisattvayānasaṃprasthitena sarvadharmā jñātavyā draṣṭavyā adhimoktavyāḥ /",
    "K06bsu051_u:623": " tathāca jñātavyā draṣṭavyā adhimoktavyāḥ,",
    "K06bsu051_u:624": " yathā na dharmasaṃjñāyāmapi pratyupatiṣṭhennādharmasaṃjñāyām /",
    "K06bsu051_u:625": " tatkasya hetoḥ?",
    "K06bsu051_u:626": " dharmasaṃjñā dharmasaṃjñeti subhūte asaṃjñaiṣā tathāgatena bhāṣitā /",
    "K06bsu051_u:627": " tenocyate dharmasaṃjñeti // 31 //",
    "K06bsu051_u:628": " yaśca khalu punaḥ subhūte bodhisattvo mahāsattvo 'prameyānasaṃkhyeyāṃllokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
    "K06bsu051_u:629": " yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya dhārayeddeśayedvācayet paryavāpnuyāt,",
    "K06bsu051_u:630": " parebhyaśca vistareṇa saṃprakāśayet,",
    "K06bsu051_u:631": " ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam /",
    "K06bsu051_u:632": " kathaṃ ca saṃprakāśayet?",
    "K06bsu051_u:633": " tadyathākāśe -",
    "K06bsu051_u:634": " tārakā timiraṃ dīpo māyāvaśyāya budbudam /",
    "K06bsu051_u:635": " svapnaṃ ca vidyudabhraṃ ca evaṃ draṣṭavya saṃskṛtam //",
    "K06bsu051_u:636": " tathā prakāśayet,",
    "K06bsu051_u:637": " tenocyate saṃprakāśayediti //",
    "K06bsu051_u:638": " idamavocadbhagavān āttamanāḥ /",
    "K06bsu051_u:639": " sthavirasubhūtiste ca bhikṣubhikṣuṇyupāsakopāsikāste ca bodhisattvāḥ sadevamānuṣāsuragandharvaśca loko bhagavato bhāṣitamabhyanandanniti //",
    "K06bsu051_u:640": " // āryavajracchedikā bhagavatī prajñāpāramitā samāptā //"
}