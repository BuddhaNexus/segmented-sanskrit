{
    "K12manjnspu:0": " advayaparamārthā nāmasaṃgīti",
    "K12manjnspu:1": " oṃ namaḥ śrīmahāmañjunāthāya",
    "K12manjnspu:2": " atha vajradharaḥ śrīmān durdāntadamakaḥ paraḥ /",
    "K12manjnspu:3": " trilokavijayī vīro guhyarāṭ kuliśeśvaraḥ // Mns_1 //",
    "K12manjnspu:4": " vibuddhapuṇḍarīkākṣaḥ protphullakamalānanaḥ /",
    "K12manjnspu:5": " prollālayan vajravaraṃ svakareṇa muhurmuhuḥ // Mns_2 //",
    "K12manjnspu:6": " bhṛkuṭītaraṅgapramukhair anantair vajrapāṇibhiḥ /",
    "K12manjnspu:7": " durdāntadamakair vīrair vīrabībhatsarūpibhiḥ // Mns_3 //",
    "K12manjnspu:8": " ullālayadbhiḥ svakaraiḥ prasphuradvajrakoṭibhiḥ /",
    "K12manjnspu:9": " prajñopāyamahākaruṇā- jagadarthakaraiḥ paraḥ // Mns_4 //",
    "K12manjnspu:10": " hṛṣṭatuṣṭāśayair muditaiḥ krodhavigraharūpibhiḥ /",
    "K12manjnspu:11": " buddhakṛtyakarair nāthaiḥ sārddhaṃ praṇatavigrahaiḥ // Mns_5 //",
    "K12manjnspu:12": " praṇamya nāthaṃ saṃbuddhaṃ bhagavantaṃ tathāgatam /",
    "K12manjnspu:13": " kṛtāñjalipuṭo bhūtvā idam āha sthito 'grataḥ // Mns_6 //",
    "K12manjnspu:14": " maddhitāya mamārthāya anukampāya me vibho /",
    "K12manjnspu:15": " māyājālābhisaṃbodhiṃ yathā lābhī bhavāmy aham // Mns_7 //",
    "K12manjnspu:16": " ajñānapaṅkamagnānāṃ kleśavyākulacetasām /",
    "K12manjnspu:17": " hitāya sarvasattvānām anuttaraphalāptaye // Mns_8 //",
    "K12manjnspu:18": " prakāśayatu saṃbuddho bhagavāñ śāstā jagadguruḥ /",
    "K12manjnspu:19": " mahāsamayatattvajña indrayāśayavit paraḥ // Mns_9 //",
    "K12manjnspu:20": " bhagavajjñānakāyasya mahoṣṇīṣasya gīṣpateh /",
    "K12manjnspu:21": " mañjuśrījñānasattvasya jñānamūrteḥ svayambhuvaḥ // Mns_10 //",
    "K12manjnspu:22": " gambhīrārthām udārārthaṃ mahārthām asamāṃ śivām /",
    "K12manjnspu:23": " ādimadhyāntakalyāṇīṃ nāmasaṃgītim uttamām // Mns_11 //",
    "K12manjnspu:24": " yātītair bhāṣitā buddhair bhāṣiṣyante hy anāgatāḥ /",
    "K12manjnspu:25": " pratyutpannāś ca saṃbuddhā yāṃ bhāṣante punaḥ punaḥ // Mns_12 //",
    "K12manjnspu:26": " māyājāle mahātantre yā cāsmin saṃpragīyate /",
    "K12manjnspu:27": " mahāvajradharair hṛṣṭair ameyair mantradhāribhiḥ // Mns_13 //",
    "K12manjnspu:28": " ahaṃ caināṃ dhārayiṣyāmy ā niryāṇāṃ dṛḍhāśayaḥ /",
    "K12manjnspu:29": " yathā bhavāmy ahaṃ nātha sarvasaṃbuddhaguhyadhṛk // Mns_14 //",
    "K12manjnspu:30": " prakāśayiṣye sattvānāṃ yathāśayaviśeṣataḥ /",
    "K12manjnspu:31": " aśeṣakleśanāśāya aśeṣājñānahānaye // Mns_15 //",
    "K12manjnspu:32": " evam adhyeṣya guhyendro vajrapāṇis tathāgatam /",
    "K12manjnspu:33": " kṛtāñjalipuṭo bhūtvā prahvakāyaḥ sthito 'grataḥ // Mns_16 //",
    "K12manjnspu:34": " iti adhyeṣaṇajñānagāthāḥ ṣoḍaśa /",
    "K12manjnspu:35": " atha śākyamunir bhagavān saṃbuddho dvipadottamaḥ /",
    "K12manjnspu:36": " nirṇamayyāyatāṃ sphītaṃ svajihvāṃ svamukhāc chubhām // Mns_17 //",
    "K12manjnspu:37": " smitaṃ saṃdarśya lokānām apāyatrayaśodhanam /",
    "K12manjnspu:38": " trilokābhāsakaraṇaṃ caturmārāriśāsanam // Mns_18 //",
    "K12manjnspu:39": " trilokam āpūrayantyā brāhmyā madhurayā girā /",
    "K12manjnspu:40": " pratyabhāṣata guhyendraṃ vajrapāṇiṃ mahābalam // Mns_19 //",
    "K12manjnspu:41": " sādhu vajradhara śrīman sādhu te vajrapāṇaye /",
    "K12manjnspu:42": " yas taṃ jagaddhitārthāya mahākaruṇayānvitaḥ // Mns_20 //",
    "K12manjnspu:43": " mahārthāṃ nāmasaṃgītiṃ pavitrām aghanāśinīm /",
    "K12manjnspu:44": " mañjuśrījñānakāyasya mattaḥ śrotuṃ samudyataḥ // Mns_21 //",
    "K12manjnspu:45": " tat sādhu deśayāmy eṣaḥ ahaṃ te guhyakādhipa /",
    "K12manjnspu:46": " śṛṇu tvam ekāgramanās tat sādhu bhagavann iti // Mns_22 //",
    "K12manjnspu:47": " iti prativacanajñānagāthāḥ ṣaṭ /",
    "K12manjnspu:48": " atha śākyamunir bhagavān sakalaṃ mantrakulaṃ mahat /",
    "K12manjnspu:49": " mantravidyādharakulaṃ vyavalokya kulatrayam // Mns_23 //",
    "K12manjnspu:50": " lokalokottarakulaṃ lokālokakulaṃ mahat /",
    "K12manjnspu:51": " mahāmudrākulaṃ cāgryaṃ mahoṣṇīṣakulaṃ mahat // Mns_24 //",
    "K12manjnspu:52": " iti ṣaṭkulāvalokanajñānagāthe dve /",
    "K12manjnspu:53": " imāṃ ṣaṇmantrarājānāṃ saṃyuktām advayodayām /",
    "K12manjnspu:54": " anutpādadharmiṇīṃ gāthāṃ bhāṣate sma girāṃ pateḥ // Mns_25 //",
    "K12manjnspu:55": " a ā i ī u ū e ai o au aṃ aḥ sthito hṛdi /",
    "K12manjnspu:56": " jñānamūrtir ahaṃ buddho buddhānāṃ tryadhvavartinām // Mns_26 //",
    "K12manjnspu:57": " oṃ vajratīkṣṇaduḥkhacchedaprajñājñānamūrtaye /*",
    "K12manjnspu:58": " jñānakāyavāgiśvarārāpacanāya te namaḥ // Mns_27 //*",
    "K12manjnspu:59": " iti māyājālābhisaṃbodhikramagāthās tisraḥ /",
    "K12manjnspu:60": " tad yathā bhagavān buddhaḥ saṃbuddho 'kārasambhavaḥ /",
    "K12manjnspu:61": " akāraḥ sarvavarṇāgryo mahārthaḥ paramākṣaraḥ // Mns_28 //",
    "K12manjnspu:62": " mahāprāṇo hy anutpādo vāgudāhāravarjitaḥ /",
    "K12manjnspu:63": " sarvābhilāpahetvagryaḥ sarvavāksuprabhāsvaraḥ // Mns_29 //",
    "K12manjnspu:64": " mahāmahamahārāgaḥ sarvasattvaratiṃkaraḥ /",
    "K12manjnspu:65": " mahāmahamahādveṣaḥ sarvakleśamahāripuḥ // Mns_30 //",
    "K12manjnspu:66": " mahāmahamahāmoho mūḍhadhīmohasūdanaḥ /",
    "K12manjnspu:67": " mahāmahamahākrodho mahākrodharipur mahān // Mns_31 //",
    "K12manjnspu:68": " mahāmahamahālobhaḥ sarvalobhaniṣūdanaḥ /",
    "K12manjnspu:69": " mahākāmo mahāsaukhyo mahāmodo mahāratiḥ // Mns_32 //",
    "K12manjnspu:70": " mahārūpo mahākāyo mahāvarṇo mahāvapuḥ /",
    "K12manjnspu:71": " mahānāmā mahodāro mahāvipulamaṇḍalaḥ // Mns_33 //",
    "K12manjnspu:72": " mahāprajñāyudhadharo mahākleśāṅkuśo 'graṇīḥ /",
    "K12manjnspu:73": " mahāyaśā mahākīrtir mahājyotir mahādyutiḥ // Mns_34 //",
    "K12manjnspu:74": " mahāmāyādharo vidvān mahāmāyārthasādhakaḥ /",
    "K12manjnspu:75": " mahāmāyāratirato mahāmāyendrajālikaḥ // Mns_35 //",
    "K12manjnspu:76": " mahādānapatiḥ śreṣṭho mahāśīladharo 'graṇīḥ /",
    "K12manjnspu:77": " mahākṣāntidharo dhīro mahāvīryaparākramaḥ // Mns_36 //",
    "K12manjnspu:78": " mahādhyānasamādhistho mahāprajñāśarīradḥṛk /",
    "K12manjnspu:79": " mahābalo mahopāyaḥ praṇidhir jñanasāgaraḥ // Mns_37 //",
    "K12manjnspu:80": " mahāmaitrīmayo 'meyo mahākāruṇiko 'gradhīḥ /",
    "K12manjnspu:81": " mahāprajño mahādhīmān mahopāyo mahākṛtiḥ // Mns_38 //",
    "K12manjnspu:82": " mahāṛddhibalopeto mahāvego mahājavaḥ /",
    "K12manjnspu:83": " maharddhiko maheśākhyo mahābalaparākramaḥ // Mns_39 //",
    "K12manjnspu:84": " mahābhavādrīsaṃbhettā mahāvajradharo ghanaḥ /",
    "K12manjnspu:85": " mahākrūro mahāraudro mahābhayabhayaṃkaraḥ // Mns_40 //",
    "K12manjnspu:86": " mahāvidyottamo nātho mahāmantrottamo guruḥ /",
    "K12manjnspu:87": " mahāyānanayārūḍho mahāyānanayottamaḥ // Mns_41 //",
    "K12manjnspu:88": " iti vajradhātumaṇḍalajñānagāthāś caturdaśa /",
    "K12manjnspu:89": " mahāvairocano buddho mahāmaunī mahāmuniḥ /",
    "K12manjnspu:90": " mahāmantranayodbhūto mahāmantranayātmakaḥ // Mns_42 //",
    "K12manjnspu:91": " daśapāramitāprapto daśapāramitāśrayaḥ /",
    "K12manjnspu:92": " daśapāramitāśuddhir daśapāramitānayaḥ // Mns_43 //",
    "K12manjnspu:93": " daśabhūmīśvaro nātho daśabhūmipratiṣṭhitaḥ /",
    "K12manjnspu:94": " daśajñānaviśuddhātmā daśajñānaviśuddhadhṛk // Mns_44 //",
    "K12manjnspu:95": " daśākāro daśārthārtho munīndro daśabalo vibhuḥ /",
    "K12manjnspu:96": " aśeṣaviśvārthakaro daśākāravaśī mahān // Mns_45 //",
    "K12manjnspu:97": " anādir niṣprapañcātmā śuddhātmā tathatātmakaḥ /",
    "K12manjnspu:98": " bhūtavādī yathāvādī tathākārī ananyavāk // Mns_46 //",
    "K12manjnspu:99": " advayo 'dvayavādī ca bhūtakoṭivyavasthitaḥ /",
    "K12manjnspu:100": " nairātmyasiṃhanirṇādī kutīrthyamṛgabhīkaraḥ // Mns_47 //",
    "K12manjnspu:101": " sarvatrago 'moghagatis tathāgatamanojavaḥ /",
    "K12manjnspu:102": " jino jitārir vijayo cakravartī mahābalaḥ // Mns_48 //",
    "K12manjnspu:103": " gaṇamukhyo gaṇācāryo gaṇeśo gaṇapatir vaśī /",
    "K12manjnspu:104": " mahānubhāvo dhaureyo 'nanyaneyo mahānayaḥ // Mns_49 //",
    "K12manjnspu:105": " vāgīśo vākpatir vāgmī vācaspatir anantagīḥ /",
    "K12manjnspu:106": " satyavāk satyavādī ca catuḥsatyopadeśakaḥ // Mns_50 //",
    "K12manjnspu:107": " avaivartiko hy anāgāmī khaḍgaḥ pratyekanāyakaḥ /",
    "K12manjnspu:108": " nānāniryāṇaniryāto mahābhūtaikakāraṇaḥ // Mns_51 //",
    "K12manjnspu:109": " arhan kṣīṇāsravo bhikṣur vītarāgo jitendriyaḥ /",
    "K12manjnspu:110": " kṣemaprāpto 'bhayaprāptaḥ śītībhūto hy anāvilaḥ // Mns_52 //",
    "K12manjnspu:111": " vidyācaraṇasaṃpannaḥ sugato lokavit paraḥ /",
    "K12manjnspu:112": " nirmamo nirahaṃkāraḥ satyadvayanayasthitaḥ // Mns_53 //",
    "K12manjnspu:113": " saṃsārapārakoṭisthaḥ kṛtakṛtyaḥ sthalasthitaḥ /",
    "K12manjnspu:114": " kaivalyajñānaniṣṭhyūtaḥ prajñāśastro vidāraṇaḥ // Mns_54 //",
    "K12manjnspu:115": " saddharmo dharmarāḍ bhāsvāṃl lokālokakaraḥ paraḥ /",
    "K12manjnspu:116": " dharmeśvaro dharmarājaḥ śreyomārgopadeśakaḥ // Mns_55 //",
    "K12manjnspu:117": " siddhārthaḥ siddhasaṃkalpaḥ sarvasaṃkalpavarjitah /",
    "K12manjnspu:118": " nirvikalpo 'kṣayo dhātur dharmadhātuḥ paro 'vyayaḥ // Mns_56 //",
    "K12manjnspu:119": " puṇyavān puṇyasaṃbhāro jñānaṃ jñānākaraṃ mahat /",
    "K12manjnspu:120": " jñānavān sadasajjñānī saṃbhāradvayasaṃbhṛtaḥ // Mns_57 //",
    "K12manjnspu:121": " śāśvato viśvarāḍ yogī dhyānaṃ dhyeyo dhiyāṃ patiḥ /",
    "K12manjnspu:122": " pratyātmavedyo hy acalaḥ paramādyas trikāyadhṛk // Mns_58 //",
    "K12manjnspu:123": " pañcakāyātmako buddhaḥ pañcajñānātmako vibhuḥ /",
    "K12manjnspu:124": " pañcabuddhātmamukuṭaḥ pañcacakṣur asaṅgadhṛk // Mns_59 //",
    "K12manjnspu:125": " janakaḥ sarvabuddhānāṃ buddhaputraḥ paro varaḥ /",
    "K12manjnspu:126": " prajñābhavodbhavo yonir dharmayonir bhavāntakṛt // Mns_60 //",
    "K12manjnspu:127": " ghanaikasāro vajrātmā sadyojāto jagatpatiḥ /",
    "K12manjnspu:128": " gaganodbhavaḥ svayambhūḥ prajñājñānānalo mahān // Mns_61 //",
    "K12manjnspu:129": " vairocano mahādīptir jñānajyotir virocanaḥ /",
    "K12manjnspu:130": " jagatpradīpo jñānolko mahātejāḥ prabhāsvaraḥ // Mns_62 //",
    "K12manjnspu:131": " vidyārājo 'gramantreśo mantrarājo mahārthakṛt /",
    "K12manjnspu:132": " mahoṣṇīṣo 'dbhūtoṣṇīṣo viśvadarśī viyatpatiḥ // Mns_63 //",
    "K12manjnspu:133": " sarvabuddhātmabhāvāgryo jagadānandalocanaḥ /",
    "K12manjnspu:134": " viśvarūpī vidhātā ca pūjyo mānyo mahāṛṣiḥ // Mns_64 //",
    "K12manjnspu:135": " kulatrayadharo mantrī mahāsamayamantradhṛk /",
    "K12manjnspu:136": " ratnatrayadharaḥ śreṣṭhas triyānottamadeśakaḥ // Mns_65 //",
    "K12manjnspu:137": " amoghapāśo vijayī vajrapāśo mahāgrahaḥ /",
    "K12manjnspu:138": " vajrāṅkuśo mahāpāśaḥ vajrabhairavabhīkaraḥ // Mns_66 //",
    "K12manjnspu:139": " iti suciśuddhadharmadhātujñānagāthāḥ pādonapañcaviṃśatiḥ /",
    "K12manjnspu:140": " krodharāṭ ṣaṇmukho bhīmaḥ ṣaṇnetraḥ ṣaḍbhūjo balī /",
    "K12manjnspu:141": " daṃṣṭrakarālaḥ kaṅkālo halāhalaḥ śatānanaḥ // Mns_67 //",
    "K12manjnspu:142": " yamāntako vighnarājo vajravego bhayaṃkaraḥ /",
    "K12manjnspu:143": " vighuṣṭavajro hṛdvajro māyāvājro mahodaraḥ // Mns_68 //",
    "K12manjnspu:144": " kuliśeśo vajrayonir vajramaṇḍo nabhopamaḥ /",
    "K12manjnspu:145": " acalaikajaṭāṭopo gajacarmapaṭārdradhṛk // Mns_69 //",
    "K12manjnspu:146": " hāhākāro mahāghoro hīhīkāro bhayānakaḥ /",
    "K12manjnspu:147": " aṭṭahāso mahāhāso vajrahāso mahāravaḥ // Mns_70 //",
    "K12manjnspu:148": " vajrasattvo mahāsattvo vajrarājo mahāsukhaḥ /",
    "K12manjnspu:149": " vajracaṇḍo mahāmodo vajrahūṃkārahūṃkṛtiḥ // Mns_71 //",
    "K12manjnspu:150": " vajrabāṇāyudhadharo vajrakhaḍgo nikṛntanaḥ /",
    "K12manjnspu:151": " viśvavajradharo vajrī ekavajrī raṇañjahaḥ // Mns_72 //",
    "K12manjnspu:152": " vajrajvālākarālākṣo vajrajvālāśiroruhaḥ /",
    "K12manjnspu:153": " vajrāveśo mahāveśaḥ śatākṣo vajralocanaḥ // Mns_73 //",
    "K12manjnspu:154": " vajraromāṅkuratanur vajraromaikavigrahaḥ /",
    "K12manjnspu:155": " vajrakoṭinakhārambho vajrasāraghanacchaviḥ // Mns_74 //",
    "K12manjnspu:156": " vajramālādharaḥ śrīmān vajrābharaṇabhūṣitaḥ /",
    "K12manjnspu:157": " hāhāṭṭahāso nirghoṣo vajraghoṣaḥ ṣaḍakṣaraḥ // Mns_75 //",
    "K12manjnspu:158": " mañjughoṣo mahānādas trailokyaikaravo mahān /",
    "K12manjnspu:159": " ākāśadhātuparyanta- ghoṣo ghoṣavatāṃ varaḥ // Mns_76 //",
    "K12manjnspu:160": " ity ādarśajñānagāthāḥ pādena sārdhaṃ daśa /",
    "K12manjnspu:161": " tathatābhūtanairātmya- bhūtakoṭir anakṣaraḥ /",
    "K12manjnspu:162": " śūnyatāvādivṛṣabho gambhīrodāragarjanaḥ // Mns_77 //",
    "K12manjnspu:163": " dharmaśaṅkhyo mahāśabdo dharmagaṇḍī mahāraṇaḥ /",
    "K12manjnspu:164": " apratiṣṭhatanirvāṇo daśadigdharmadundubhiḥ // Mns_78 //",
    "K12manjnspu:165": " arūpo rūpavān agryo nānarūpo manomayaḥ /",
    "K12manjnspu:166": " sarvarūpāvabhāsaśrīr aśeṣapratibimbadhṛk // Mns_79 //",
    "K12manjnspu:167": " apradhṛṣyo maheśākhyas traidhātukamaheśvaraḥ /",
    "K12manjnspu:168": " samucchritāryamārgastho dharmaketur mahodayaḥ // Mns_80 //",
    "K12manjnspu:169": " trailokyaikakumārāṅgaḥ sthaviro vṛddhaḥ prajāpatiḥ /",
    "K12manjnspu:170": " dvātriṃśallakṣaṇadharaḥ kāntas trailokyasundaraḥ // Mns_81 //",
    "K12manjnspu:171": " lokajñānaguṇācāryo lokācāryo viśāradaḥ /",
    "K12manjnspu:172": " nāthas trātā trilokāptaḥ śaraṇaṃ tāyy anuttaraḥ // Mns_82 //",
    "K12manjnspu:173": " gaganābhogasaṃbhogaḥ sarvajñajñānasāgaraḥ /",
    "K12manjnspu:174": " avidyāṇḍakośasaṃbhettā bhavapañjaradāraṇaḥ // Mns_83 //",
    "K12manjnspu:175": " śamitāśeṣasaṃkleśaḥ saṃsārārṇavapāragaḥ /",
    "K12manjnspu:176": " jñānābhiṣekamukuṭaḥ samyaksaṃbuddhabhūṣaṇaḥ // Mns_84 //",
    "K12manjnspu:177": " triduḥkhaduḥkhaśamanas tryanto 'nantas trimuktigaḥ /",
    "K12manjnspu:178": " sarvāvaraṇanirmukta ākāśasamatāṃ gataḥ // Mns_85 //",
    "K12manjnspu:179": " sarvakleśamalātitas tryadhvānadhvagatiṃ gataḥ /",
    "K12manjnspu:180": " sarvasattvamahānāgo guṇaśekharaśekharaḥ // Mns_86 //",
    "K12manjnspu:181": " sarvopādhivinirmukto vyomavartmani susthitaḥ /",
    "K12manjnspu:182": " mahācintāmaṇidharaḥ sarvaratnottamo vibhuḥ // Mns_87 //",
    "K12manjnspu:183": " mahākalpataruḥ sphīto mahābhadraghaṭottamaḥ /",
    "K12manjnspu:184": " sarvasattvārthakṛt kartā hitaiṣī sattvavatsalaḥ // Mns_88 //",
    "K12manjnspu:185": " śubhāśubhajñaḥ kālajñaḥ samayajñaḥ samayī vibhuḥ /",
    "K12manjnspu:186": " sattvendriyajño velajño vimuktitrayakovidaḥ // Mns_89 //",
    "K12manjnspu:187": " guṇī guṇajño dharmajñaḥ praśasto maṅgalodayaḥ /",
    "K12manjnspu:188": " sarvamaṅgalamāṅgalyaḥ kīrtir lakṣmīr yaśaḥ śubhaḥ // Mns_90 //",
    "K12manjnspu:189": " mahotsavo mahāśvāso mahānando mahāratiḥ /",
    "K12manjnspu:190": " satkāraḥ satkṛtir bhūtiḥ pramodaḥ śrīr yaśaspatiḥ // Mns_91 //",
    "K12manjnspu:191": " vareṇyo varadaḥ śreṣṭhaḥ śaraṇyaḥ śaraṇottamaḥ /",
    "K12manjnspu:192": " mahābhayāriḥ pravaro niḥśeṣabhayanāśanaḥ // Mns_92 //",
    "K12manjnspu:193": " śikhī śikhaṇḍī jaṭilo jaṭī mauṇḍī kirīṭimān /",
    "K12manjnspu:194": " pañcānanaḥ pañcaśikhaḥ pañcacīrakaśekharaḥ // Mns_93 //",
    "K12manjnspu:195": " mahāvratadharo mauñjī brahmacārī vratottamaḥ /",
    "K12manjnspu:196": " mahātapās taponiṣṭhaḥ snātako gautamo 'graṇīḥ // Mns_94 //",
    "K12manjnspu:197": " brahmavid brāhmaṇo brahmā brahmanirvāṇam āptavān /",
    "K12manjnspu:198": " muktir mokṣo vimokṣāṅgo vimuktiḥ śāntatā śivaḥ // Mns_95 //",
    "K12manjnspu:199": " nirvāṇaṃ nirvṛtiḥ śāntiḥ śreyo niryāṇam antagaḥ /",
    "K12manjnspu:200": " sukhaduḥkhāntakṛn niṣṭhā vairāgyam upādhikṣayaḥ // Mns_96 //",
    "K12manjnspu:201": " ajayo 'nupamo 'vyakto nirābhāso nirañjanaḥ /",
    "K12manjnspu:202": " niṣkalaḥ sarvago vyāpī sūkṣmo bījam anāśravaḥ // Mns_97 //",
    "K12manjnspu:203": " arajo virajo vimalo vāntadoṣo nirāmayaḥ /",
    "K12manjnspu:204": " suprabuddho vibuddhātmā sarvajñāḥ sarvavit paraḥ // Mns_98 //",
    "K12manjnspu:205": " vijñānadharmatātīto jñān amadvayarūpadhṛk /",
    "K12manjnspu:206": " nirvikalpo nirābhogas tryadhvasaṃbuddhakāryakṛt // Mns_99 //",
    "K12manjnspu:207": " anādinidhano buddha ādibuddho niranvayaḥ /",
    "K12manjnspu:208": " jñānaikacakṣur amalo jñānamūrtis tathāgataḥ // Mns_100 //",
    "K12manjnspu:209": " vāgīśvaro mahāvādī vādirāḍ vādipuṅgavaḥ /",
    "K12manjnspu:210": " vadatāṃ varo variṣṭho vādisiṃho 'parājitaḥ // Mns_101 //",
    "K12manjnspu:211": " samantadarśī pramodyas tejomālī sudarśanaḥ /",
    "K12manjnspu:212": " śrīvatsaḥ suprabho dīptir bhā bhāsurakaradyutiḥ // Mns_102 //",
    "K12manjnspu:213": " mahābhiṣagvaraḥ śreṣthaḥ śalyahartā niruttaraḥ /",
    "K12manjnspu:214": " aśeṣabhaiṣajyataruḥ kleśavyādhir mahāripuḥ // Mns_103 //",
    "K12manjnspu:215": " trailokyatilakaḥ kāntaḥ śrīmān nakṣatramaṇḍalaḥ /",
    "K12manjnspu:216": " daśadigvyomaparyyanto dharmadhvajamahocchrayaḥ // Mns_104 //",
    "K12manjnspu:217": " jagacchatraikavipulo maitrīkaruṇamaṇḍalaḥ /",
    "K12manjnspu:218": " padmanṛtyeśvaraḥ śrīmān ratnacchatro mahāvibhuḥ // Mns_105 //",
    "K12manjnspu:219": " sarvabuddhamahārājaḥ sarvabuddhātmabhāvadhṛk /",
    "K12manjnspu:220": " sarvabuddhamahāyogaḥ sarvabuddhaikaśāsanaḥ // Mns_106 //",
    "K12manjnspu:221": " vajraratnābhiṣekaśrīḥ sarvaratnādhipeśvaraḥ /",
    "K12manjnspu:222": " sarvalokeśvarapatiḥ sarvavajradharādhipaḥ // Mns_107 //",
    "K12manjnspu:223": " sarvabuddhamahācittaḥ sarvabuddhamanogatiḥ /",
    "K12manjnspu:224": " sarvabuddhamahākāyaḥ sarvabuddhasarasvatī // Mns_108 //",
    "K12manjnspu:225": " vajrasūryo mahāloko vajrenduvimalaprabhaḥ /",
    "K12manjnspu:226": " virāgādimahārāgo viśvavarṇojjvalaprabhaḥ // Mns_109 //",
    "K12manjnspu:227": " saṃbuddhavajraparyaṅko buddhasaṃgītidharmadhṛk /",
    "K12manjnspu:228": " buddhapadmodbhavaḥ śrīmān sarvajñajñānakoṣadhṛk // Mns_110 //",
    "K12manjnspu:229": " viśvamāyādharo rājā buddhavidyādharo mahān /",
    "K12manjnspu:230": " vajratīkṣno mahākhaḍgo viśuddhaḥ paramākṣaraḥ // Mns_111 //",
    "K12manjnspu:231": " duḥkhacchedamahāyāna- vajradharmamahāyudhaḥ /",
    "K12manjnspu:232": " jinajig vajragāmbhīryo vajrabuddhir yathārthavit // Mns_112 //",
    "K12manjnspu:233": " sarvapāramitāpūrī sarvabhūmivibhūṣaṇaḥ /",
    "K12manjnspu:234": " viśuddhadharmanairātmyaḥ samyagjñānenduhṛtprabhaḥ // Mns_113 //",
    "K12manjnspu:235": " māyājālamahodyogaḥ sarvatantrādhipaḥ paraḥ /",
    "K12manjnspu:236": " aśeṣavajraparyaṅko niḥśeṣajñānakāyadhṛk // Mns_114 //",
    "K12manjnspu:237": " samantabhadraḥ sumatiḥ kṣitigarbho jagaddhṛtiḥ /",
    "K12manjnspu:238": " sarvabuddhamahāgarbho viśvanirmāṇacakradhṛk // Mns_115 //",
    "K12manjnspu:239": " sarvabhāvasvabhāvāgryaḥ sarvabhāvasvabhāvavadḥrk /",
    "K12manjnspu:240": " anutpādadharmā viśvārthaḥ sarvadharmasvabhāvadḥrk // Mns_116 //",
    "K12manjnspu:241": " ekakṣaṇamahāprajñaḥ sarvadharmāvabodhadhṛk /",
    "K12manjnspu:242": " sarvadharmābhisamayo bhūtāntamunir agradhīḥ // Mns_117 //",
    "K12manjnspu:243": " stimitaḥ suprasannātmā samyaksaṃbuddhabodhidhṛk /",
    "K12manjnspu:244": " pratyakṣaḥ sarvabuddhānāṃ jñānārciḥ suprabhāsvaraḥ // Mns_118 //",
    "K12manjnspu:245": " iti pratyavekṣaṇajñānagāthāḥ dvācatvāriṃśat /",
    "K12manjnspu:246": " iṣṭārthasādhakaḥ paraḥ sarvāpāyaviśodhakaḥ /",
    "K12manjnspu:247": " sarvasattvottamo nāthaḥ sarvasattvapramocakaḥ // Mns_119 //",
    "K12manjnspu:248": " kleśasaṃgrāmaśūraikaḥ ajñānaripudarpahā /",
    "K12manjnspu:249": " dhīḥ śṛṅgāradharaḥ śrīmān vīrabībhatsarūpadhṛk // Mns_120 //",
    "K12manjnspu:250": " bāhuduṇḍaśatākṣepaḥ padanikṣepanarttanaḥ /",
    "K12manjnspu:251": " śrīmacchatabhujābhoga- gaganābhoganarttanaḥ // Mns_121 //",
    "K12manjnspu:252": " ekapādatalākrānta- mahīmaṇḍatale sthitaḥ /",
    "K12manjnspu:253": " brahmāṇḍaśikharākrānta- pādāṅguṣṭhanakhe sthitaḥ // Mns_122 //",
    "K12manjnspu:254": " ekārtho 'dvayadharmārthaḥ paramārtho 'vinaśvaraḥ /",
    "K12manjnspu:255": " nānāvijñaptirūpārthaś cittavijñānasaṃtatiḥ // Mns_123 //",
    "K12manjnspu:256": " aśeṣabhāvārtharatiḥ śūnyatāratir agradhīḥ /",
    "K12manjnspu:257": " bhavarāgādyatītaś ca bhavatrayamahāratiḥ // Mns_124 //",
    "K12manjnspu:258": " śuddhaḥ śubhrābhradhavalaḥ śaraccandrāṃśusuprabhaḥ /",
    "K12manjnspu:259": " bālārkamaṇḍalacchāyo mahārāganakhaprabhaḥ // Mns_125 //",
    "K12manjnspu:260": " indranīlāgrasaccīro mahānīlakacāgradhṛk /",
    "K12manjnspu:261": " mahāmaṇimayūkhaśrīr buddhanirvāṇabhūṣaṇaḥ // Mns_126 //",
    "K12manjnspu:262": " lokadhātuśatākampī ṛddhipādamahākramaḥ /",
    "K12manjnspu:263": " mahāsmṛtidharas tattvaś catuḥsmṛtisamādhirāṭ // Mns_127 //",
    "K12manjnspu:264": " bodhyaṅgakusumāmodas tathāgataguṇodadhiḥ /",
    "K12manjnspu:265": " aṣṭāṅgamārganayavit samyaksaṃbuddhamārgavit // Mns_128 //",
    "K12manjnspu:266": " sarvasattvamahāsaṅgo niḥsaṅgo gaganopamaḥ /",
    "K12manjnspu:267": " sarvasattvamanojātaḥ sarvasattvamanojavaḥ // Mns_129 //",
    "K12manjnspu:268": " sarvasattvendriyārthajñaḥ sarvasattvamanoharaḥ /",
    "K12manjnspu:269": " pañcaskandhārthatattvajñaḥ pañcaskandhaviśuddhadhṛk // Mns_130 //",
    "K12manjnspu:270": " sarvaniryāṇakoṭisthaḥ sarvaniryāṇakovidaḥ /",
    "K12manjnspu:271": " sarvaniryāṇamārgasthaḥ sarvaniryāṇadeśakaḥ // Mns_131 //",
    "K12manjnspu:272": " dvādaśāṅgabhavotkhāto dvādaśākāraśuddhadhṛk /",
    "K12manjnspu:273": " catuḥsatyanayākāro aṣṭajñānāvabodhadhṛk // Mns_132 //",
    "K12manjnspu:274": " dvādaśākārasatyārthaḥ ṣoḍaśākāratattvavit /",
    "K12manjnspu:275": " viṃśatyākārasaṃbodhir vibuddhaḥ sarvavit paraḥ // Mns_133 //",
    "K12manjnspu:276": " ameyabuddhanirmāṇa- kāyakoṭivibhāvakaḥ /",
    "K12manjnspu:277": " sarvakṣaṇābhisamayaḥ sarvacittakṣaṇārthavit // Mns_134 //",
    "K12manjnspu:278": " nānāyānanayopāya- jagadarthavibhāvakaḥ /",
    "K12manjnspu:279": " yānatritayaniryāta ekayānaphale sthithaḥ // Mns_135 //",
    "K12manjnspu:280": " kleśadhātuviśuddhātmā karmadhātukṣayaṃkaraḥ /",
    "K12manjnspu:281": " oghodadhisamuttīrṇo yogakāntāraniḥsṛtaḥ // Mns_136 //",
    "K12manjnspu:282": " kleśopakleśasaṃkleśa- suprahīṇasavāsanaḥ /",
    "K12manjnspu:283": " prajñopāyamahākaruṇā amoghajagadarthakṛt // Mns_137 //",
    "K12manjnspu:284": " sarvasaṃjñāprahīṇārtho vijñānārtho nirodhakṛt /",
    "K12manjnspu:285": " sarvasattvamanoviṣayaḥ sarvasattvamanogatiḥ // Mns_138 //",
    "K12manjnspu:286": " sarvasattvamano'ntasthas taccittasamatāṃ gataḥ /",
    "K12manjnspu:287": " sarvasattvamanohlādī sarvasattvamanoratiḥ // Mns_139 //",
    "K12manjnspu:288": " siddhānto vibhramāpetaḥ sarvabhrāntivivarjitaḥ /",
    "K12manjnspu:289": " niḥsaṃdigdhamatis tryarthaḥ sarvārthas triguṇātmakaḥ // Mns_140 //",
    "K12manjnspu:290": " pañcaskandhārthas trikālaḥ sarvakṣaṇavibhāvakaḥ /",
    "K12manjnspu:291": " ekakṣaṇābhisaṃbuddhaḥ sarvabuddhasvabhāvadhṛk // Mns_141 //",
    "K12manjnspu:292": " anaṅgakāyaḥ kāyāgryaḥ kāyakoṭivibhāvakaḥ /",
    "K12manjnspu:293": " aśeṣarūpasandarśī ratnaketur mahāmaṇiḥ // Mns_142 //",
    "K12manjnspu:294": " iti samatājñānatathāścaturviṃśatiḥ /",
    "K12manjnspu:295": " sarvasaṃbuddhaboddhavyo buddhabodhir anuttaraḥ /",
    "K12manjnspu:296": " anakṣaro mantrayonir mahāmantrakulatrayaḥ // Mns_143 //",
    "K12manjnspu:297": " sarvamantrārthajanako mahābindur anakṣaraḥ /",
    "K12manjnspu:298": " pañcākṣaro mahāśūnyo binduśūnyaḥ ṣaḍakṣaraḥ // Mns_144 //",
    "K12manjnspu:299": " sarvākāro nirākāraḥ ṣoḍaśārdhārdhabindudhṛk /",
    "K12manjnspu:300": " akalaḥ kalanātītaś caturthadhyānakoṭidhṛk // Mns_145 //",
    "K12manjnspu:301": " sarvadhyānakalābhijñāḥ samādhikulagotravit /",
    "K12manjnspu:302": " samādhikāyaḥ kāyāgryaḥ sarvasaṃbhogakāyarāṭ // Mns_146 //",
    "K12manjnspu:303": " nirmāṇakāyaḥ kāyāngryo buddhanirmāṇavaṃśadhṛk /",
    "K12manjnspu:304": " daśadigviśvanirmāṇo yathāvaj jagadarthakṛt // Mns_147 //",
    "K12manjnspu:305": " devātidevo devendraḥ surendro dānavādhipaḥ /",
    "K12manjnspu:306": " amarendraḥ suraguruḥ pramathaḥ pramatheśvaraḥ // Mns_148 //",
    "K12manjnspu:307": " uttīrṇabhavakāntāra ekaḥ śāstā jagadguruḥ /",
    "K12manjnspu:308": " prakhyātadaśadigloko dharmadānapatir mahān // Mns_149 //",
    "K12manjnspu:309": " maitrīsannahasannaddhaḥ karuṇāvarmavarmitaḥ /",
    "K12manjnspu:310": " prajñākhaḍgadhanurbāṇaḥ kleśājñānaraṇaṃjahaḥ // Mns_150 //",
    "K12manjnspu:311": " mārārir mārajid vīraś caturmārabhayāntakṛt /",
    "K12manjnspu:312": " sarvamāracamūjetā saṃbuddho lokanāyakaḥ // Mns_151 //",
    "K12manjnspu:313": " vandyaḥ pūjyo 'bhivādyaś ca mānanīyaś ca nityaśaḥ /",
    "K12manjnspu:314": " arcanīyatamo mānyo namasyaḥ paramo guruḥ // Mns_152 //",
    "K12manjnspu:315": " trailokyaikakramagatir vyomaparyyantavikramaḥ /",
    "K12manjnspu:316": " traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ // Mns_153 //",
    "K12manjnspu:317": " bodhisattvo mahāsattvo lokātīto maharddhikaḥ /",
    "K12manjnspu:318": " prajñāpāramitāniṣṭhaḥ prajñātattvatvam āgataḥ // Mns_154 //",
    "K12manjnspu:319": " ātmavit paravit sarvaḥ savīryo hy agrapudgalaḥ /",
    "K12manjnspu:320": " sarvopamām atikrānto jñeyo jñānādhipaḥ paraḥ // Mns_155 //",
    "K12manjnspu:321": " dharmadānapatiḥ śreṣṭhaś caturmudrārthadeśakaḥ /",
    "K12manjnspu:322": " paryupāsyatamo jagatāṃ niryāṇatrayayāyinām // Mns_156 //",
    "K12manjnspu:323": " paramārthaviśuddhaśrīs trailokyasubhago mahān /",
    "K12manjnspu:324": " sarvasampatkaraḥ śrīmān mañjuśrīḥ śrīmatāṃ varaḥ // Mns_157 //",
    "K12manjnspu:325": " iti kṛtyānuṣṭhānajñānagāthāḥ pañcadaśaḥ /",
    "K12manjnspu:326": " namas te varadavajrāgrya bhūtakoṭe namo 'stu te /",
    "K12manjnspu:327": " namas te śūnyatāgarbha buddhabodhe namostu te // Mns_158 //",
    "K12manjnspu:328": " buddharāga namas te 'stu buddhakāma namo namaḥ /",
    "K12manjnspu:329": " buddhaprīte namas tubhyaṃ buddhamoda namo namaḥ // Mns_159 //",
    "K12manjnspu:330": " buddhasmita namas tubhyaṃ buddhahāsa namo namaḥ /",
    "K12manjnspu:331": " buddhavāca namas tubhyaṃ buddhabhāva namo namaḥ // Mns_160 //",
    "K12manjnspu:332": " abhavodbhava namas tubhyaṃ namas te buddhasaṃbhava /",
    "K12manjnspu:333": " gaganodbhava namas tubhyaṃ namas te jñānasaṃbhava // Mns_161 //",
    "K12manjnspu:334": " māyājāla namas tubhyaṃ namas te buddhanāṭaka /",
    "K12manjnspu:335": " namas te sarvasarvebhyo jñānakāya namo 'stu te // Mns_162 // [...]",
    "K12manjnspu:336": " iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya",
    "K12manjnspu:337": " kāyavāṅmanoguhyapariśuddhyai,",
    "K12manjnspu:338": " aparipūrṇapariśuddhabhūmiparimitāpuṇyajñānasaṃbhāraparipūripariśuddhyai,",
    "K12manjnspu:339": " anadhigatānuttarārthasyādhigamāya,",
    "K12manjnspu:340": " aprāptasya prāptyai,",
    "K12manjnspu:341": " yāvatsarvatathāgatasarvadharmanetrīsaṃdhāraṇārthaṃ ca mayā deśitā,",
    "K12manjnspu:342": " saṃprakāśitā,",
    "K12manjnspu:343": " vivṛtā,",
    "K12manjnspu:344": " vibhajitottānikṛtā,",
    "K12manjnspu:345": " adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti // Mns_163 //",
    "K12manjnspu:346": " iti prathamacakrasyeyamanuśaṃsā ekādaśa padāni [...]",
    "K12manjnspu:347": " atha vajradharaḥ śrīmān hṛṣṭatuṣṭaḥ kṛtāñjaliḥ /",
    "K12manjnspu:348": " praṇamya nāthaṃ saṃbuddhaṃ bhagavantaṃ tathāgataṃ // Mns_*1 //",
    "K12manjnspu:349": " anyaiś ca bahubhir nāthair guhyendrair vajrapāṇibhiḥ /",
    "K12manjnspu:350": " sa sārddhaṃ krodharājānaiḥ provācoccair idaṃ vacaḥ // Mns_*2 //",
    "K12manjnspu:351": " anumodāmahe nātha sādhu sādhu subhāṣitam /",
    "K12manjnspu:352": " kṛto 'smākaṃ mahān arthaḥ samyaksaṃbodhiprāpakaḥ // Mns_*3 //",
    "K12manjnspu:353": " jagataś cāpy ānāthasya vimuktiphalakāṅkṣiṇaḥ /",
    "K12manjnspu:354": " śreyo mārgo viśuddho 'yaṃ māyājālanayoditaḥ // Mns_*4 //",
    "K12manjnspu:355": " gambhīrodāravaipulyo mahārtho jagadarthakṛt /",
    "K12manjnspu:356": " buddhānāṃ viṣayo hy eṣa samyaksaṃbuddhabhāṣitaḥ // Mns_*5 //",
    "K12manjnspu:357": " ity upasaṃhāragāthāḥ pañca /",
    "K12manjnspu:358": " ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā /",
    "K12manjnspu:359": " paṇḍita ratnakāji vajrācāryasya bauddhastotrasaṃgrahoddhṛta",
    "K12manjnspu:360": " saṃgrahakartā sampādakaśca janārdanaśāstrī pāṇḍeyaḥ",
    "K12manjnspu:361": " ī. siṅ. likhyata,",
    "K12manjnspu:362": " jayakarta,",
    "K12manjnspu:363": " yavadvīpa, saṃ. 1423"
}