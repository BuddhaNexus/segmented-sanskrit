{
  "SA15bsa0554u:0_0": "Paṇḍitāśokaracitam",
  "SA15bsa0554u:0_1": "Avayavinirākaraṇam /",
  "SA15bsa0554u:1_0": "namaḥ samantabhadrāya //",
  "SA15bsa0554u:2_0": "abhyāsātiśayastathā na vihitastādṛk śrutaṃ nārjjitaṃ /",
  "SA15bsa0554u:2_1": "tanme cāpalamarthaleśamadhunānirmmātumīhe yadi /",
  "SA15bsa0554u:2_2": "etat sarvvamavekṣyayannigaditaṃ tatpaṇḍitairdṛśyatām /",
  "SA15bsa0554u:2_3": "prīṇantyeva vi + + + + hi śiśoḥ prāyaḥ pitṛṇāṃ manaḥ //",
  "SA15bsa0554u:3_0": "yo virudvadharmmādhyāsavān nāsāvekaḥ /",
  "SA15bsa0554u:3_1": "yathā ghaṭādirarthaḥ / virudvadharmmādhyāsavāṃśca sthūlonīlādirartha iti vyāpakavirudvopalabdhiḥ /",
  "SA15bsa0554u:3_2": "iha dṛśyamānasthūlonīlādirartho dharmmī,",
  "SA15bsa0554u:3_3": "sa cānubhavāvasito 'sati bādhake pratyakṣasidvo hetorāśrayāsidviṃ nihanti /",
  "SA15bsa0554u:3_4": "nanu bhavadbhirasannevāvayavī pratijñāyate sa kathaṃ pratyakṣasidvaḥ /",
  "SA15bsa0554u:3_5": "nāvayavinamiha dharmmiṇaṃ pratipannāḥ smaḥ kintu pratibhāsamānasthūla nīlādikamartham /",
  "SA15bsa0554u:3_6": "na tarhi virudvadharmmasaṃsargādavayavina ekatvaṃ niṣidvaṃ syāt /",
  "SA15bsa0554u:3_7": "yadyevaṃ kastarhi bhavato 'vayavī /",
  "SA15bsa0554u:3_8": "eko 'nekāvayavasamavetārtha iti cet /",
  "SA15bsa0554u:3_9": "sa kiṃ pratibhāsamānāt sthūlanīlāderanyo 'nanyo vā /",
  "SA15bsa0554u:3_10": "na tāvaṃdanyaḥ, dṛśyatvenābhyupagamāt / na ca pratibhāsamānasthūlanīlārthavyatirekeṇāparaḥ pratibhāti /",
  "SA15bsa0554u:3_11": "ananyaścet / tasyaikatvapratikṣepe kathamapratiṣidvamekatvamavayavinaḥ /",
  "SA15bsa0554u:4_0": "nanu ca pratibhāsamānaścedarthonāvayavirūpodharmmī /",
  "SA15bsa0554u:4_1": "kintarhi rūpamasyāvaśiṣṭaprasidvaṃ bhaviṣyatīti /",
  "SA15bsa0554u:4_2": "ucyate, pratibhāsamānaḥ sthūlonīlākāraḥ pratyakṣasidvaṃ rūpaṃ,",
  "SA15bsa0554u:4_3": "avayavitvānabhyupagame 'pyavaśiṣyate /",
  "SA15bsa0554u:4_4": "na caivaṃ mantavyaṃ / na paramāṇusañcayavādināṃ sthūlākāraḥ kaścidartho 'sti yaḥ prasidvo dharmmī syāditi /",
  "SA15bsa0554u:4_5": "avayavyanabhyupagame 'pi hi niravayavānekātmakaḥ sthūlo 'rthobhyupagamyamānaḥ kena niṣidvaḥ /",
  "SA15bsa0554u:4_6": "syānmataṃ niravayavāḥ paramāṇavaḥ kathaṃ pratyakṣe sthūlenā kāreṇāvabhāseran,",
  "SA15bsa0554u:4_7": "sthūlasūkṣmayorvirodhāditi / tadapi na yuktaṃ / paramāṇava eva hi pararūpadeśaparihāreṇotpannāḥ parasparasahitā avabhāsamānā deśavitānavanto bhāsante /",
  "SA15bsa0554u:4_8": "vitatadeśatvañca sthūlatvaṃ, yattuktaṃ sthūlasūkṣmayorvirodha iti tat kiṃ pararūpadeśaparihāravatī niravayavānāmutpattiḥ /",
  "SA15bsa0554u:4_9": "parasparasahitānāmekavijñānāvabhāsitvaṃ vā virudvamiti vaktumadhyavasitaṃ /",
  "SA15bsa0554u:4_10": "idañcedvirudvaṃ sthūlākāraḥ kiṃ virudvaḥ /",
  "SA15bsa0554u:4_11": "ataeva niravayaveṣu bahuṣvekasmin vijñāne pratibhāsa māneṣu bhavan pratibhāsakālabhāvī pratibhāsadharmmaḥ sthūlākāro na tu vāstavaḥ pratyekamabhāvāt /",
  "SA15bsa0554u:4_12": "pratibhāsāt prāgūrdvaṃ vā na tarhi sthūlo 'rtha iti cet /",
  "SA15bsa0554u:4_13": "na tadāpi pratibhāsayogyatāsambhavāt yadaiva hi sañcitā bhaveyustadaiva pratibhāsayogyāḥ paramāṇavaḥ /",
  "SA15bsa0554u:4_14": "yadā ca pratibhāsayogyā stadā sthūlāḥ /",
  "SA15bsa0554u:4_15": "yastvāha niravayaveṣu bahuṣu pratibhāsamāneṣvavaśyamantareṇāpi pratibhāsitavyaṃ /",
  "SA15bsa0554u:4_16": "antarānavabhāse parasparaviviktā eva nāvabhāsitāḥ syuḥ /",
  "SA15bsa0554u:4_17": "viviktānavabhāse cāṇumātrakaṃ piṇḍo bhavet /",
  "SA15bsa0554u:4_18": "na cāntaramavabhāsamānamutpaśyāmaḥ /",
  "SA15bsa0554u:4_19": "tadayaṃ nirantara eka eva sthalo niravayavānekātmako bhavitumarhati,",
  "SA15bsa0554u:4_20": "api tvekaḥ sthūlātmaka eveti /",
  "SA15bsa0554u:4_21": "so 'pyevaṃ vācyaḥ / kiṃ vijātīyaparamāṇvantaramantaraṃ /",
  "SA15bsa0554u:4_22": "āhosvit śūnyākāśayogaḥ / tatra śūnyākāśayogastāvadavastutayā nendriyapratyakṣagocaraḥ /",
  "SA15bsa0554u:4_23": "arthasāmarthyabhāvini tātrārthasyaiva pratibhāsopapatteḥ /",
  "SA15bsa0554u:4_24": "vijātīyantvindriyāntaragrāhyaṃ kathamindriyāntarajñāne 'vabhāsetāviṣayatvāt /",
  "SA15bsa0554u:4_25": "tat kenāntareṇāvabhāsitavyamiti na vidmaḥ /",
  "SA15bsa0554u:4_26": "yat punarucyate / antarālānavabhāse viviktā nāvabhāseranniti /",
  "SA15bsa0554u:5_0": "tatrāpi kimeṣāmantaraṃ vivekaḥ pararūpaśūnyatā veti cintyaṃ /",
  "SA15bsa0554u:5_1": "nirūpayantastu pararūpaśūnyatāmeva vivekaṃ vastūnāṃ paśyāmaḥ /",
  "SA15bsa0554u:5_2": "pararūpaśūnyāśceme bhāsamānāḥ kathaṃ viviktā nāvabhāseranniti /",
  "SA15bsa0554u:5_3": "nanu ca na pratyekaṃ paramāṇūnāṃ sthūlākāraḥ /",
  "SA15bsa0554u:5_4": "tataḥ samuditānāmeṣṭavyaḥ / yathā ca nīlaparamāṇūnāṃ pratyekamasambhavan pītākāro bahuṣvapi na dṛśyate /",
  "SA15bsa0554u:5_5": "tathā pratyekamasambhavan sthūlākāraḥ kathaṃ bahuṣu syāditi /",
  "SA15bsa0554u:6_0": "uktamatra / avirudvo niravayavāṇāṃ sthūlākāra iti /",
  "SA15bsa0554u:6_1": "nīlavirudvastu pītākāraḥ / tataḥ pītavirudvaṃ nīlākāraṃ vibhrāṇeṣu bahuṣvapi kathaṃ pītākāro bhavet /",
  "SA15bsa0554u:6_2": "naivaṃ niravayavatvavirudvaḥ sthūlākāraḥ yathoktānyāyāt /",
  "SA15bsa0554u:6_3": "tadevaṃ pratyakṣasidvaḥ sthūlo 'rtha iha dharmmīti vyavasthitaṃ /",
  "SA15bsa0554u:6_4": "tadevamavasthite dharmmiṇi hetoḥ sattvamasattvaṃ vā nirūpyaṃ /",
  "SA15bsa0554u:6_5": "tatra pāṇyādāvekasmin kampamāne sthūlo 'rthaḥ sakampaniḥkampe rūpe yugapat pratipadyamānaḥ kathaṃ virudvadharmmasaṃsargavānna syāt /",
  "SA15bsa0554u:6_6": "sakampaniḥkampayorhi rūpayoḥ parasparābhāvāvyabhicāranimittako 'sti virodhaḥ /",
  "SA15bsa0554u:6_7": "bhāvābhāvayoreva hi parasparaparihārātmako virodhaḥ /",
  "SA15bsa0554u:6_8": "vastunostu tadabhāvāvyabhicāreṇaiva /",
  "SA15bsa0554u:6_9": "iha ca sakampaniḥkampe rūpe gṛhṇat pratyakṣameva sāmarthyāt parasparābhāvaṃ sādhayati /",
  "SA15bsa0554u:6_10": "vyavahārayati tu nirvviśeṣaṇaivānupalabdhiḥ /",
  "SA15bsa0554u:6_11": "syādetat pāṇyādāvekasminnavayave kampamāne nāvayavinaḥ kampa rūpamabhyupeyaṃ /",
  "SA15bsa0554u:6_12": "avayava eva hi tadā kriyāvān dṛśyate /",
  "SA15bsa0554u:6_13": "na cedaṃ mantavyaṃ / avayave kriyāvati tadādheyenāvayavināpi kriyāvatā bhavitavyaṃ,",
  "SA15bsa0554u:6_14": "yathā rathe calati tadā rūḍho 'pi calatīti /",
  "SA15bsa0554u:6_15": "avayavāvayavikarmmaṇorbhinnanimittatvāt /",
  "SA15bsa0554u:6_16": "nimittāyaugapadyācca / yadā hi ātmanaḥ pāṇikampanecchā bhavati /",
  "SA15bsa0554u:6_17": "tataḥ prayatnaḥ / tadā prayatnavadātmapāṇisaṃyogāt pāṇau kriyā /",
  "SA15bsa0554u:6_18": "yadā tu śarīrakampanārthaḥ prayatnaviśeṣa ātmano jāyate /",
  "SA15bsa0554u:6_19": "tadā tatprayatnavadātmaśarīrasaṃyogāt śarīre karmmeti nimittabhedaḥ /",
  "SA15bsa0554u:6_20": "ato bhinnamiti tayorekasmin jāte kathaṃ nimittāntarapratibadvajanmā tadabhāve tadaparo 'pi tathaiva jāyeta /",
  "SA15bsa0554u:6_21": "ratha tadārūḍhakarmmaṇostu satyapi nimittabhede nimittayaugapadyāt sahabhāvaḥ /",
  "SA15bsa0554u:6_22": "tathā hi nodanaṃ rathakarmmaṇo 'samavāyikāraṇaṃ /",
  "SA15bsa0554u:6_23": "tadārūḍhakarmmaṇastu nodyasaṃyogaḥ /",
  "SA15bsa0554u:6_24": "tayośca sahabhāvāt karmmaṇī api yaugapadyena jāyete /",
  "SA15bsa0554u:6_25": "tadetat sakalamālocya bhadantadharmmottareṇedamuktam /",
  "SA15bsa0554u:6_26": "na cātrā vayavaḥ kriyāvān / avayaveṣu hi kriyāvatsu vibhāgo jāyate /",
  "SA15bsa0554u:6_27": "kriyāyā vibhāgārambhaṃ prati nirapekṣakāraṇatvāt /",
  "SA15bsa0554u:6_28": "tena ca saṃyoge 'samavāyikāraṇe nivarttate nivarttetāvayavi dravyamiti /",
  "SA15bsa0554u:6_29": "idamāhuratra kaṇādaśiṣyāḥ / nodanādabhighātādvā jāyamānaḥ kriyāviśeṣo dravyārambhakasaṃyogapratidvandvivibhāgārambhako dṛṣṭaḥ /",
  "SA15bsa0554u:6_30": "anyattu vibhāgamātramārabhate na tu yathoktaviśeṣaṃ /",
  "SA15bsa0554u:6_31": "anyasmin padmasaṅkocavikāśādike karmmaṇyavayavasaṃyoganivṛtteradarśanāt /",
  "SA15bsa0554u:6_32": "tadvat prayatnajanyasyāpi karmmaṇo nāsti saṃyoganivarttanasāmarthyaṃ /",
  "SA15bsa0554u:6_33": "tato nāsti dravyanivṛttiriti",
  "SA15bsa0554u:6_34": "/ ayamatra samādhiḥ / ihāvayavini kriyāvati niyamenāvayavairapi kriyāvadbhirbhavitavyaṃ /",
  "SA15bsa0554u:6_35": "anyathāvayavasaṃsṛṣṭebhya ākāśadeśebhyo vibhāgo 'vayavāsaṃsṛṣṭeśca saṃyogovayavinaḥ kriyāvataḥ syāt /",
  "SA15bsa0554u:6_36": "avayavāstu kriyāvirahiṇaḥ pūrvvakrāntebhyo nabhodeśebhyo nāpasaryyeyuḥ /",
  "SA15bsa0554u:6_37": "avayavisamākrāntaiśca deśairnābhisambadhyeran /",
  "SA15bsa0554u:6_38": "na cāvayavisaṃyogavibhāgābhyāmavayavasaṃyogavibhāgau vācyau /",
  "SA15bsa0554u:6_39": "kāryyasaṃyogavibhāgayoḥ kāraṇasaṃyogavibhāgau prati nimittabhāvānabhyupagamāt /",
  "SA15bsa0554u:6_40": "kāraṇasaṃyogavibhāgāveva hi kāryyasaṃyogavibhāgāvārabhete /",
  "SA15bsa0554u:7_0": "na ca viparyyayaḥ sidvāntahāniprasaṅgāt /",
  "SA15bsa0554u:7_1": "tenāvayavāvayavināṃ pṛthagdeśatvādādhāryyādhārabhāvahānau samavāyo 'pi na vyavatiṣṭheta /",
  "SA15bsa0554u:7_2": "tasmādavayavini kriyāvati avayavāḥ kriyāvanta ityakāmakairapi vaiśeṣikairidamabhyupeyaṃ /",
  "SA15bsa0554u:7_3": "yathā cāvayavikriyāyāmavayavāḥ kriyāvanta stathāvayaveṣvapi kriyāvatsu tadavayavaiḥ kriyāvadbhirbhāvyamiti /",
  "SA15bsa0554u:7_4": "anayā diśā dvyaṇuke kriyāvati tadārambhakau paramāṇūkriyāvantau mantavyau /",
  "SA15bsa0554u:7_5": "ataścalāvayavasambandhinaścalāḥ paramāṇavaḥ /",
  "SA15bsa0554u:7_6": "niḥkriyāvayavasambandhinastu niḥkriyā /",
  "SA15bsa0554u:7_7": "paramāṇukriyāyāṃ tadārabdhamapi bdyaṇukadravyaṃ kriyāvat prasajyeta /",
  "SA15bsa0554u:7_8": "sarvvāvayavakriyāyāḥ kāryyakriyāvinābhūtatvāt /",
  "SA15bsa0554u:7_9": "ekasya paramāṇoḥ kriyā na parasyeti cet /",
  "SA15bsa0554u:7_10": "sakriyaniḥkriyau tarhi paramāṇū parasparaṃ vibhajyamānāvujjhitadravyārambhakasaṃyogau syātāṃ /",
  "SA15bsa0554u:7_11": "tataśca dravyanāśaḥ / evañca bdyaṇukadravyasya kriyāvattve tryaṇuke 'pi kriyā syādityanena krameṇa paridṛśyamāno 'calaścalaḥ syādavayavaḥ /",
  "SA15bsa0554u:7_12": "tasmānniḥkriyāvayavasambandhino niḥkriyāḥ paramāṇavaścalāvayavasambandhibhyaścalebhyo vibhajyamānā dravyārambhakasaṃyogavināśavantaḥ syuḥ /",
  "SA15bsa0554u:7_13": "niravayavo hi paramāṇuryamaṇumātranabhodeśamākramya paramāṇvantareṇa saṃyujyate /",
  "SA15bsa0554u:7_14": "tato vibhajyamānaḥ kathamanujjhitaparamāṇvantarapratyāsattikaḥ syāt /",
  "SA15bsa0554u:7_15": "sāvayavo hi bhāva ekenāvayavena vastvantarasaṃyukta evāvayavāntarai ścalaiḥ /",
  "SA15bsa0554u:7_16": "pūrvvākrāntānnabhodeśān virahayya deśāntaramākrāmet /",
  "SA15bsa0554u:7_17": "niravayaveṣu tvatyantamastamiteyaṃ katheti yuktaṃ drabyanāśaprasaṅgamutpaśyāmaḥ /",
  "SA15bsa0554u:8_0": "athavānyathāyaṃ virudvadharmmasaṃsargaḥ /",
  "SA15bsa0554u:8_1": "tathāhyāvṛte ekasmin pāṇyādau sthūlasyārthasyāvṛtānāvṛte rūpe yugapadbhavantī virudvadharmmadvayasaṃyogamasyāvedayataḥ /",
  "SA15bsa0554u:8_2": "na cānāvṛtaikarūpa evāyamiti śakyaṃ vaktuṃ /",
  "SA15bsa0554u:8_3": "ardvāvaraṇe 'pi anāvṛtasya pūrvvavaddarśanaprasaṅgāt /",
  "SA15bsa0554u:8_4": "avayavadarśanāyattopalabdheḥ /",
  "SA15bsa0554u:8_5": "taddṛṣṭau asyā dṛṣṭiriti cet /",
  "SA15bsa0554u:8_6": "adṛṣṭireva tarhi asyāstu / na tu dṛṣṭayadṛṣṭī / nanvastyevāvayavidarśanamavayavāvaraṇe 'pīti ko 'yaṃ prasaṅgaḥ /",
  "SA15bsa0554u:8_7": "evantarhi sthūlaḥ prāgvadupalabhyeta /",
  "SA15bsa0554u:8_8": "idamatrāha kaścit / bhūyo 'vayavendriyasannikarṣasahāyo 'vayavīndriyasannikarṣaḥ sthūlopalabdhenimittaṃ,",
  "SA15bsa0554u:8_9": "na cārdvāvaraṇe bhūyasāmavayavānāmastīndriyasannikarṣaḥ tato na sthūlagrahaṇamiti /",
  "SA15bsa0554u:8_10": "so 'pyevaṃ praṣṭavyaḥ / kiṃ sthūlo nāmāvayavino 'nyaḥ /",
  "SA15bsa0554u:8_11": "sa evānekavyāpī sthūlaḥ / tatra yadyavayavyeva sthūlaḥ /",
  "SA15bsa0554u:8_12": "tadā tadgrahaṇe kathanna sthūlagrahaṇamiti cintyam /",
  "SA15bsa0554u:9_0": "atha sthūlatvākhyaḥ parimāṇaviśeṣo guṇaḥ sa drabyādanya eveti cet /",
  "SA15bsa0554u:9_1": "evantarhi parimāṇarahitameva tat dravyamupa labhyate /",
  "SA15bsa0554u:9_2": "na tvasyānyenānyena parimāṇena yogaḥ /",
  "SA15bsa0554u:9_3": "na cāsyānekaparimāṇakalpanāpi sādhvī /",
  "SA15bsa0554u:9_4": "yugapat sarvveṣāmanupalabdheḥ /",
  "SA15bsa0554u:9_5": "na ca dṛśyasya darśananivṛttiryuktā /",
  "SA15bsa0554u:9_6": "avayavasyaiva tat parimāṇamupalabhyata iti cet /",
  "SA15bsa0554u:9_7": "yadyevaṃ sa eva tarhyavayavaḥ svena parimāṇena sambadvaḥ pratyakṣostvāvaraṇakālenāvayavī /",
  "SA15bsa0554u:9_8": "syādetadekārthasamabāyādbhāntinimittādavayavyevāvayavaparimāṇena sambadvaḥ pratibhātīti tadapi na śobhanaṃ /",
  "SA15bsa0554u:9_9": "dvayoḥ samaparimāṇayoravayavāvayavinoḥ pratibhāsaprasaṅgaḥ /",
  "SA15bsa0554u:9_10": "yasya hi mahato 'vayavasya tata parimāṇaṃ sa tāvat svena parimāṇena sambadvaḥ pratibhāti /",
  "SA15bsa0554u:9_11": "avayavinaśca tatparimāṇasambadvapratibhāsābhyupagame dvayoḥ samaparimāṇayorayavāyavavinoḥ pratibhāsa āsajyate /",
  "SA15bsa0554u:10_0": "na cāsti yathoktaḥ pratibhāsaḥ parimāṇarahitaḥ /",
  "SA15bsa0554u:10_1": "so 'vayavaḥ pratibhāsa iti cet /",
  "SA15bsa0554u:10_2": "syādetadyasyāvayavasya parimāṇenāvayavī sambadvaḥ pratibhāti sa svaṃ parimāṇaṃ parityajyābhātīti /",
  "SA15bsa0554u:10_3": "idamapi parimāṇavirahiṇovayavasyādṛṣṭeraśakyaṃ kalpayituṃ /",
  "SA15bsa0554u:10_4": "ekārthasamavāyācca bhrānti nimittādalpatarāvayavaparimāṇavānapyavayavī pratibhāseta /",
  "SA15bsa0554u:10_5": "na ca bādhakamantareṇa bhrāntirapi śakyā vyavasthāpayitum /",
  "SA15bsa0554u:11_0": "asti tarhi sthūlo 'vayava eva pratyakṣaḥ /",
  "SA15bsa0554u:11_1": "evamāvaraṇakāla ivānāvaraṇāvasthāyāmapi sthūlataro 'vayavaḥ pratyakṣo 'stu /",
  "SA15bsa0554u:11_2": "paramadhyāvarttināmavayavānāmindriyasannikarṣābhāve sthūlatamāvayavidarśanānupapatteḥ syānmataṃ nikhilā vayavadarśanaṃ na sthūlapratyakṣakāraṇaṃ /",
  "SA15bsa0554u:11_3": "kintu bhūyo 'vayavadarśanamiti /",
  "SA15bsa0554u:11_4": "idamapi na samyak / abhimukhāvasthitasya hi parvvatāderarvvācīnāvayavadarśanena tathā sthūlapratipattiryathārvvākparamadhyavarttināṃ darśane /",
  "SA15bsa0554u:11_5": "tato na yāvanniravaśeṣāvayavadarśanaṃ tāvat kathaṃ sthūlatamārthapratipattiḥ syāt /",
  "SA15bsa0554u:11_6": "na cāvayavā arvākparamadhyavarttino yugapaddṛśyante /",
  "SA15bsa0554u:11_7": "tat kathamavayavī sthūlo dṛśyeta /",
  "SA15bsa0554u:11_8": "krameṇa diśāmavayavānāṃ pratyakṣīkaraṇe pratyakṣaḥ sthūlo 'vayavīti cet /",
  "SA15bsa0554u:11_9": "anyadā tu kaḥ pratyakṣaḥ iti vimṛṣyaṃ /",
  "SA15bsa0554u:11_10": "avayava iti cet / avayavī api paramadhyavarttino na yugapaddṛśyanta iti kathaṃ so 'pi pratyakṣaḥ syāt /",
  "SA15bsa0554u:11_11": "tadevaṃ nāvayavī nāvayavāḥ pratyakṣā iti na kiñcidṛśyeteti /",
  "SA15bsa0554u:11_12": "tat sidvamāvṛtānāvṛtarūpaḥ sthūlo 'rtha iti /",
  "SA15bsa0554u:12_0": "tathā rāgārāgābhyāṃ virodhaḥ sambhāvanīyaḥ /",
  "SA15bsa0554u:12_1": "tathā hyekasminnukte sthulo 'rtho raktārakte rūpe yugapat pratipadyamāno virudvarūpadvayayogamātmanaḥ prakāśayati /",
  "SA15bsa0554u:12_2": "nanva vayava eva rakto 'vayavī tvaraktaikarūpa eveti /",
  "SA15bsa0554u:12_3": "yadyevaṃ rakte 'vayave 'raktarūpo 'vayavī dṛśyeta /",
  "SA15bsa0554u:12_4": "na caivaṃ / athavā rāgadravyasaṃyogo hi raktatvaṃ /",
  "SA15bsa0554u:12_5": "avayavasya ca rāgadravyeṇa saṃyoge 'vayavino 'pi tena bhāvyaṃ /",
  "SA15bsa0554u:12_6": "avaśyaṃ hi kāraṇasaṃyoginā kāryyamapi saṃyujyata iti samayāt /",
  "SA15bsa0554u:12_7": "yastvāha rakta evāvayavī / asti hi kuṅkumārakte paṭāvayave kuṅkumāraktaḥ paṭa iti pratyayaḥ /",
  "SA15bsa0554u:12_8": "tato rāgadravyasaṃyukta evāvayavīti tasyāpi varṇāntarānavabhāsaḥ syādavayavinaḥ /",
  "SA15bsa0554u:12_9": "rāgadravyaṃ hi pratyāsīdat nijarūpaṃ vastuna stirodhatte svena ca rūpeṇa dravyaṃ sambandhati /",
  "SA15bsa0554u:12_10": "yathā raktovayavastirohitasahajarūpo rāgadravyasamavāyinā rūpeṇa sambandhī pratibhāti /",
  "SA15bsa0554u:12_11": "avayavinyapi rāgadravyasaṃyogini varṇāntarānavabhāsaprasaṅgo durvvāraḥ /",
  "SA15bsa0554u:12_12": "tanna rakta evāvayavīti śakyaṃ vaktum /",
  "SA15bsa0554u:13_0": "anyastu saṃyogasyāvyāpyavṛttyā samādhatte /",
  "SA15bsa0554u:13_1": "sa hyāha śabda ivāvyāpyavṛttiḥ saṃyogaḥ /",
  "SA15bsa0554u:13_2": "tenaikārtho raktaścāraktaśceti /",
  "SA15bsa0554u:13_3": "so 'pyevaṃ paryyanuyojyaḥ / kathamavyāpyavṛttiḥ / yadi hi svāśraye samaveto rūpādivat vyāpyavṛttirevāyaṃ /",
  "SA15bsa0554u:13_4": "asamavetaścāvṛttirevāpyadravyeṣtiva gandhaḥ /",
  "SA15bsa0554u:13_5": "ekatra saṃyogasyabhāvābhāvāvyāpino vṛttiriti cet /",
  "SA15bsa0554u:13_6": "syādetadyathā virudvāvapi rūparasāvekamāśrayete /",
  "SA15bsa0554u:13_7": "tathā saṃyogasyāpyekatra bhāvābhāvau yugapat syātām /",
  "SA15bsa0554u:14_0": "aho mohavijṛmbhitaṃ / abhāvo hi bhāvanivṛttirūpo nāsya bhāvanivṛttiṃ hitvā rūpāntaramīkṣate /",
  "SA15bsa0554u:14_1": "yaśca yannivṛttirūpaḥ sa kathaṃ tasmin satyeva bhavati /",
  "SA15bsa0554u:14_2": "bhāve vā tannivṛttirūpatāṃ jahyāt /",
  "SA15bsa0554u:14_3": "tathā hyanalaṃ paśyannapi salilārthī tatra pravartteta /",
  "SA15bsa0554u:14_4": "jalaviviktasyānalasya daśanāt /",
  "SA15bsa0554u:14_5": "jalābhāvasidverapravṛtteriti cet /",
  "SA15bsa0554u:14_6": "bhavatvanupalambhājjalābhāvasidvistathāpi jalasattāṃ sambhāvayan jalārthī pravartteta /",
  "SA15bsa0554u:14_7": "nanu tatra yadi jalaṃ syādupalabhyeta kimataḥ /",
  "SA15bsa0554u:14_8": "ato 'nupalambhādabhāvo jalasyeti /",
  "SA15bsa0554u:14_9": "yadyapyabhyupagataiva jalābhāvasidviḥ /",
  "SA15bsa0554u:14_10": "tathāpi tadarthinastadbhāvaśaṅkayā pravṛttiḥ syāt /",
  "SA15bsa0554u:14_11": "yugapadekatra saṃyogasya bhāvābhāvau dṛśyete /",
  "SA15bsa0554u:14_12": "tenaivaṃ kalpayāmo na svecchayā /",
  "SA15bsa0554u:14_13": "nanu kimabhāvobhāvapratiṣedhātmakaḥ pratīyate /",
  "SA15bsa0554u:14_14": "anyathā vā / tatra bhāvanivṛttirūpe 'bhāve sidve kathaṃ bhāvopalabdhirna bhrāntā syāt /",
  "SA15bsa0554u:14_15": "bhāvāpratiṣedhātmakaśca nābhāvaḥ /",
  "SA15bsa0554u:14_16": "nāmamātrantu syāt / na ca nāmamātrādarthasya tathābhāvaḥ /",
  "SA15bsa0554u:14_17": "rūparasayostu na parasparanivṛttī rūpamiti kathaṃ tadudāharaṇamiha śobheta /",
  "SA15bsa0554u:14_18": "na ca rūparasayorekatra samavāyo 'smābhiranu manyate /",
  "SA15bsa0554u:14_19": "śabdo 'pyevamevāvyāpyavṛttirasidvaḥ sa kathaṃ prakṛtasaṃśayanivṛttaye kalpyeteti /",
  "SA15bsa0554u:15_0": "athavā sthūlo 'rthastadataddeśaḥ pratīyate /",
  "SA15bsa0554u:15_1": "taddeśayośca parasparābhāvāvyabhicāranimitto 'sti virodhaḥ /",
  "SA15bsa0554u:15_2": "ato virudvadharmmasaṃsargaḥ sthūlasya /",
  "SA15bsa0554u:15_3": "syādetat kathaṃ tadataddeśayoḥ parasparābhāvāvyabhicāraḥ /",
  "SA15bsa0554u:15_4": "ucyate / iha tāvadekasmin deśe paricchidyamāne tādrūpyapracyutirasya vyavacchidyate /",
  "SA15bsa0554u:15_5": "tadavyavacchede tatparicchedābhāvaprasakteḥ /",
  "SA15bsa0554u:15_6": "pracyutivacca pracyutimadapi deśāntaraṃ vyavacchidyate /",
  "SA15bsa0554u:15_7": "yadi hi paricchidyamāno deśāntarasvabhāvo bhavettadā tadrūpa evopalabdho bhavet /",
  "SA15bsa0554u:15_8": "deśāntararūpantu virahayya svena rūpeṇa prakāśamāno deśo deśāntarāsaṃsṛṣṭa ityavasīyate /",
  "SA15bsa0554u:15_9": "yathā ca deśasya deśāntarāsaṃsargastathā tenādhārabhūtena deśena yadyāptaṃ rūpaṃ tadapi deśāntarasaṃsargādavicchinnaṃ bhavati /",
  "SA15bsa0554u:15_10": "kathaṃ hi tena deśena vyāptaṃ rūpaṃ tadabhāvavati deśāntare vartteta /",
  "SA15bsa0554u:15_11": "yathā ekena deśena vyāpto ghaṭo na deśāntare varttate /",
  "SA15bsa0554u:15_12": "deśāntare 'nupalambhādavṛttiriti cet /",
  "SA15bsa0554u:15_13": "viprakṛṣṭe deśāntare kathamasyābhāvaḥ pratipattavyaḥ /",
  "SA15bsa0554u:15_14": "tasmādidamakāmakenāpi vācyaṃ /",
  "SA15bsa0554u:15_15": "yaduta ekadeśavyāptaṃ rūpaṃ na deśāntare varttate iti /",
  "SA15bsa0554u:15_16": "tasya tena byāpanaprasaṅgāt /",
  "SA15bsa0554u:15_17": "tadabhāvavati deśāntare varttamāno 'pi tena deśena vyāpyeta /",
  "SA15bsa0554u:15_18": "na ca vyāptirasya śakyāvasātuṃ /",
  "SA15bsa0554u:15_19": "bhāgāntarāsambhavāt / etena tannirastaṃ / yadāha kaścit / yathaikobhāvastadataddeśaṃ janayannavirudhyata iti /",
  "SA15bsa0554u:16_0": "tathāhi bhāvābhāvāveva parasparaparihāreṇa virudvau na vastunī /",
  "SA15bsa0554u:16_1": "vastunostu parasparābhāvāvyabhicāreṇa virodhaḥ /",
  "SA15bsa0554u:16_2": "tena yadeva vastu vastvantarapracyutimat tadeva tena virudvaṃ /",
  "SA15bsa0554u:16_3": "na caikakāryyanivarttanaśaktiḥ kāryyāntaraśaktayabhāvāvyabhicāriṇī /",
  "SA15bsa0554u:16_4": "anupalambho hi vastuno vastvantarābhābāvyabhicāraṃ sādhayati /",
  "SA15bsa0554u:16_5": "ekakāryyanirvarttanaśaktimati ca rūpe gṛhyamāṇe kāryyāntara nirvarttanaśaktirapi paricchidyata iti /",
  "SA15bsa0554u:16_6": "kathaṃ tadabhāvaḥ / ekadeśasambadvaṃ tu rūpaṃ deśāntarasaṃsargirūpaparihāreṇopalabhyamānantadabhāvāvyabhicāri tena virudvaṃ /",
  "SA15bsa0554u:16_7": "yathātyanta sadṛśorvastunoryugapadupalabhyamānayoḥ satyapi cākārabhede dūrādanupalakṣyamāṇabhedayordeśabhedamātranimittakaṃ pratyakṣāvasitaṃ virodhamāśritya bhedo 'vasthāpyate /",
  "SA15bsa0554u:16_8": "yastvāha / yathaikaṃ cakṣurvijñānaṃ bhinneṣu cakṣurādiṣu varttate tadadhīnotpādatayā /",
  "SA15bsa0554u:16_9": "tathānyo 'pi bhinnadeśanivṛttirnna bhetsyata iti /",
  "SA15bsa0554u:16_10": "so 'pi deśabhedanimitte virodhe 'vasthāpyamāne vastunaḥ kāraṇabhedanimittaṃviro dhamāsañjayan na naipuṇyamātmano nivedayati /",
  "SA15bsa0554u:16_11": "na hi vijñānasya deśo 'sti kaścit /",
  "SA15bsa0554u:16_12": "amūrttatvāt / syādetat / yathā deśabhedanimitto virodhastathā kāraṇabhedanimitto 'pi syāt /",
  "SA15bsa0554u:17_0": "uktamiha / parasparābhāvāvyabhicāranimitto vastūnāmasti virodhaḥ /",
  "SA15bsa0554u:17_1": "sa deśabhede 'pi sannidhīyete na kāraṇabhede /",
  "SA15bsa0554u:17_2": "deśabhedavatī hi rūpe 'nyo 'nyaparihāreṇopalabhyamāne /",
  "SA15bsa0554u:17_3": "parasparābhāvāvyabhicāriṇī bhavato na kāraṇabhedavatī /",
  "SA15bsa0554u:17_4": "tadevaṃ kamparāgāvaraṇabhāvābhāvakṛte deśabhedanibandhane ca caturthe virudvadharmmasaṃsarge 'vayaviviṣaye vyavasthāpite pakṣadharmmatvaṃ sidvaṃ hetoḥ /",
  "SA15bsa0554u:17_5": "adhunāvyāptirevāsya svasādhyena samarthanīyā /",
  "SA15bsa0554u:17_6": "iha virudvadharmmasaṃsargavirahamātranibandhano bhedavyavahāro vastūnāṃ dṛṣṭaḥ,",
  "SA15bsa0554u:17_7": "ahetorayogāt / nimittāntarasya vādarśanāt / tato virudvadharmmasaṃsarge 'pi bhavannabhedavyavahāro vyāpakaṃ nimittavattvaṃ jahyāt /",
  "SA15bsa0554u:17_8": "tato vyāpakānupalabdhyā tasmādvyāvṛtto virudvadharmmaviraheṇa vyāpyate /",
  "SA15bsa0554u:17_9": "tadvirudvaśca virudvadharmmasaṃsargaḥ /",
  "SA15bsa0554u:17_10": "teneyaṃ vyāpakavirudvopalabdhibhūmikā /",
  "SA15bsa0554u:17_11": "evaṃ prasādhite 'syāstrairūpye 'sidvavirudvānaikāntikā doṣā nāvakāśaṃ labhante /",
  "SA15bsa0554u:18_0": "evaṃ mayā bahuṣu durmmatinirmmiteṣu pratyudvṛteṣu khalu dūṣaṇakaṇṭakeṣu /",
  "SA15bsa0554u:18_1": "ācāryyanītipatha eva viśodhito 'yamutsāryyamatsaramanena janaḥ prayātu //",
  "SA15bsa0554u:19_0": "samāptañcedamavayavinirākaraṇamiti //"
}