{
    "GR13goramaru:0": " āmaraughaśāsana",
    "GR13goramaru:1": " ūrdhvaśaktinipātaḥ kandacatuṣṭayena jñāyate // 1 * [",
    "GR13goramaru:2": " * yac candraprabhavaṃ varāmbaragataṃ yal liṅgasaṃjñaṃ jalaṃ sa prāṇas tadadhaḥ sthiraṃ ca kamalaṃ dhatte mukhordhvaṃ hṛdi // 1.1",
    "GR13goramaru:3": " * baddhvā kumbhakam ātmagāḍharacitaṃ tad brahmanāḍīgataṃ hy ānetuṃ vadane ṣaḍadhvagakalā saivaṃvidhā sāraṇā // 1.2]",
    "GR13goramaru:4": " ṣaḍadhvagā kathyate // 2 * [",
    "GR13goramaru:5": " * ghaṇṭākoṭikapolakoṭarakuṭījihvāgramadhyāśrayāc chaṅkhinyāgatarājadantavivaraṃ prāntordhvavaktreṇa yat // 2.1",
    "GR13goramaru:6": " * saṃprāptaṃ hanurandhramūlavidhinā yac candratoyaṃ mukhe tat sarvaṃ ravikālarūpasadane rakṣet parā sāraṇā // 2.2]",
    "GR13goramaru:7": " karmāntareṇa parā sāraṇā kathyate // 3 * [",
    "GR13goramaru:8": " * nṛtyan nityordhvajihvo yadi pibati pumān vaktradhārāmṛtaughaṃ susvādaṃ śītalāṅgaṃ duritabhayaharaṃ kṣutpipāsāvināśi // 3.1",
    "GR13goramaru:9": " * piṇḍasthairyaṃ yad asmād bhavati bata mahāmṛtyurogā dravante daurbhāgyaṃ yāti nāśaṃ harati viṣajarāṃ yāti kāle bhramitvā // 3.2]",
    "GR13goramaru:10": " sāraṇānantaraṃ sāraṇā kathyate // 4 * [",
    "GR13goramaru:11": " * jihvāgraṃ tv atha rājadantavivaraṃ nītvā tato ghaṇṭikāṃ saṃsthāpya pratijihvaparva śaśino mārge kalāṃ ca kṣipet // 4.1",
    "GR13goramaru:12": " * evaṃsāraṇike patanti ca sudhādhārāḥ punaḥ ṣaṇmukhagāndhārāpy atha tatkalāpamathanaṃ nāḍīmukhojjṛmbhaṇam // 4.2]",
    "GR13goramaru:13": " sāraṇānantaraṃ pratisāraṇā kathyate // 5 * [",
    "GR13goramaru:14": " * prāṇavātena nītvordhvaṃ koṭare candrajāṃ kalām // 5.1",
    "GR13goramaru:15": " * manthitāṃ divyajātāṃ ca tena gāndhārakarmaṇā // 5.2]",
    "GR13goramaru:16": " gāndhārānantaraṃ pratisāraṇā kathyate // 6 * [",
    "GR13goramaru:17": " * nāsāpaścimamārgavāhapavanāt prāṇe 'tidīrghīkṛte candrāmbu pratisāraṇāṃ sukṛtinaḥ prāgghaṇṭikāyāḥ pathaḥ // 6.1",
    "GR13goramaru:18": " * siñcan kālaviśālavahnivaśagaṃ bhūtvā sa nāḍīśataṃ tat kāryaṃ kurute punar navatanuṃ jīrṇadrumaskandhavat // 6.2]",
    "GR13goramaru:19": " pratisāraṇānantaraṃ śaṅkhasāraṇā kathyate // 7 * [",
    "GR13goramaru:20": " * protkṣiptaṃ vṛṣaṇasya golakayugaṃ madhye dhvajaṃ proddhvajaṃ nityordhve bata śaṅkhasāraṇavidhau vaktraṃ vidheyaṃ nijam // 7.1",
    "GR13goramaru:21": " * sarvasthānaśarīrabandhanavaśāt skandhoddhṛtānāṃ yathā nāḍīnāṃ mukhataḥ sudhānidhijalaṃ siñcann adho gacchati // 7.2]",
    "GR13goramaru:22": " karmāntareṇa śaṅkhasāraṇā kathyate // 8 * [",
    "GR13goramaru:23": " * vṛṣaṇākarṣaṇaṃ kāryam athavā śaṅkhasāraṇā // 8.1",
    "GR13goramaru:24": " * bodhanaṃ caiva kuṇḍalyās tiṣṭhec caivotkaṭāsanam // 8.2]",
    "GR13goramaru:25": " śaṅkhasāraṇānantaraṃ mahāsāraṇā kathyate // 9 * [",
    "GR13goramaru:26": " * paścād āsanaśuddhavātanikarān ādāya kaṇṭhavraṇāt saṃsthāpyā ravimaṇḍale tu bhujagī saṃbhūtanāḍītrayāt // 9.1",
    "GR13goramaru:27": " * devī madhyapathoditā prakurute kampaṃ tato mūrchanāṃ dūrakarṣaṇadarśanaṃ śrutigaṇāṃś cānyā mahāsāraṇā // 9.2]",
    "GR13goramaru:28": " karmāntareṇa mahāsāraṇā kathyate // 10 * [",
    "GR13goramaru:29": " * ādhārāmbujakośakandabhujagī saṃbhūya nāḍītrayāt candrārkodbhavanāḍikordhvayugalaṃ cādvaitapathyāgatam // 10.1",
    "GR13goramaru:30": " * tatraivāṅgulibhir nipīḍya kramaśaḥ śāntiṃ mano mārutaṃ candro yāti raviṃ tataś ca bhuvane tulyā mahāsāraṇā // 10.2",
    "GR13goramaru:31": " * sūryāntaḥ śaśivīcidantavadanaprāntaplavaughoragī saṃprāpte pavanātisaṅgaharaṇe kṣipraṃ tato dhāvitā // 10.3",
    "GR13goramaru:32": " * śrīmanmadhyapathāntato vidadhatī kampādi kopānvitā tasyaivāśrayayāyino 'pi śaśino dattā sudhā saṃmatā // 10.4",
    "GR13goramaru:33": " * ādau śoṣaṇiko 'tra sāraṇam ataḥ kāryaṃ mahāsāraṇaṃ kartavyaṃ pratisāraṇaṃ ca guruṇā nirdiṣṭamārgaṃ kramāt // 10.5",
    "GR13goramaru:34": " * paścād eva ca śaṅkhasāraṇavidhau kāryaṃ mahāsāraṇaṃ sammūrchā vitatākṛtiḥ pratidinaṃ velātrayaṃ dīyatām // 10.6",
    "GR13goramaru:35": " * ākuñcyāgajakāmarūpam acalaṃ bandhatvajātaṃ tanau nātyūrdhve caturaṅgulāgravidite sthāne hṛdā prāṇite // 10.7",
    "GR13goramaru:36": " * dantair bandhurite ca vātayugale praśleṣaṇāśleṣaṇāt nābhigranthivimokṣapātasahaje mārge manaḥsiddhayaḥ // 10.8",
    "GR13goramaru:37": " * dūrākāravisarpite ca pavane nābheś ca mārgasthite bandheṣu triṣu satsu so 'pi śithile madhyaprabodhe sati // 10.9",
    "GR13goramaru:38": " * kṣipraṃ ca dhriyate dvipīṭhamaruto 'py ūrdhvakramākarṣaṇe saṃyukto gaticittaśoṣaṇam ataḥ prāpye 'nile tiṣṭhati // 10.10",
    "GR13goramaru:39": " * mūle mūlordhvacakre vṛṣaṇakulatale vahnimātaṅgakūle kampakṣobhabhramāḍhye dhvanitaparicayaṃ gharmapātordhvaroma // 10.11",
    "GR13goramaru:40": " * bhūmityāgaṃ kavitvaṃ parapuraviśanaṃ vaśyam ākarṣaṇaṃ ca hy evaṃ vā cetanāptā prabhavati nikhilā khecaratvapratiṣṭhā // 10.12",
    "GR13goramaru:41": " * dve brahmaṇī veditavye śabdabrahma paraṃ ca tat // 10.13",
    "GR13goramaru:42": " * hṛdaye parame dhāmni madhye tu ravicandramāḥ // 10.14",
    "GR13goramaru:43": " * nādaṃ tu taṃ gṛhītvā ca caitanyaṃ tatra yojayet // 10.15",
    "GR13goramaru:44": " * dve brahmaṇī veditavye śabdabrahma paraṃ ca tat // 10.16",
    "GR13goramaru:45": " * śabdabrahmaṇi niṣṇātaḥ paraṃ brahmādhigacchati // 10.17",
    "GR13goramaru:46": " * anyat sarvaṃ parityajya śabdabrahma sadābhyaset // 10.18",
    "GR13goramaru:47": " * svasaṃvedyam asaṃvedyaṃ śabdabrahma dvidhā sthitam // 10.19",
    "GR13goramaru:48": " * cinoti prathamaḥ śabdaś ciñcinoti dvitīyakaḥ // 10.20",
    "GR13goramaru:49": " * vivaraś ca tṛtīyaḥ syāc chaṅkhaśabdaś caturthakaḥ // 10.21",
    "GR13goramaru:50": " * pañcamo meghanirghoṣaḥ ṣaṣṭham etad udīraṇam // 10.22",
    "GR13goramaru:51": " * saptamaṃ kāṃsyatālākhyaṃ meghaśabdas tathāṣṭamam // 10.23",
    "GR13goramaru:52": " * navamo 'py agnidāhaś ca daśamo dundubhisvanaḥ // 10.24",
    "GR13goramaru:53": " * anāhataninādo 'yaṃ pavanāntavinirgataḥ // 10.25",
    "GR13goramaru:54": " * dhvanitena vinā yas tu nādaś caivam apaṇḍitaḥ // 10.26",
    "GR13goramaru:55": " * cinoti rasam uddhṛtya ciñcinoti bhagāśritam // 10.27",
    "GR13goramaru:56": " * virasāṃśena saṃprāptaṃ meghaśabdena cāviśet // 10.28",
    "GR13goramaru:57": " * majjāṃ patati nirghoṣaḥ saṃsthitodadhibhīṣaṇaḥ // 10.29",
    "GR13goramaru:58": " * kāṃsyatāle nabhaḥśabdaḥ prāṇameghadhvaniḥ kramāt // 10.30",
    "GR13goramaru:59": " * jīvaś caivāgnidāhaḥ syān mokṣaḥ samaraso bhavet // 10.31",
    "GR13goramaru:60": " * viśuddham ittham ātmānaṃ paśyeta cātmanātmani // 10.32",
    "GR13goramaru:61": " * prathame janavātsalyaṃ dvitīye roganāśanam // 10.33",
    "GR13goramaru:62": " * tṛtīyena kavitvaṃ ca dūrākarṣaṃ caturthake // 10.34",
    "GR13goramaru:63": " * pañcame vāci kāmitvaṃ ṣaṣṭhe bhūmiṃ parityajet // 10.35",
    "GR13goramaru:64": " * saptame dūram ālokya cāṣṭame vajravad bhavet // 10.36",
    "GR13goramaru:65": " * navame sphurate kāyo daśame sāmarasyakam // 10.37",
    "GR13goramaru:66": " * pṛthvīmadhye bhavet pṛthvī cāpām āpas tathaiva ca // 10.38",
    "GR13goramaru:67": " * tejomadhye bhavet tejo vāyur vāyau pralīyate // 10.39",
    "GR13goramaru:68": " * ākāśo līyate sarvaḥ satattvaḥ piṇḍasaṃgrahaḥ // 10.40",
    "GR13goramaru:69": " * anāhato divārātrau dhvanate tu dhanaṃjayaḥ // 10.41",
    "GR13goramaru:70": " * tatrārūḍho yadā yogī prāpnuyāt paramaṃ padam // 10.42]",
    "GR13goramaru:71": " ayaṃ prakṛtibhedaḥ pṛthvī āpaḥ tejaḥ vāyuḥ ākāśaś ca iti śarīre pañcaguṇāḥ mahābhūtāni bhavanti tatraiva tāni pañcavidhāni bhavanti // 11",
    "GR13goramaru:72": " asthi māṃsaṃ tvak nāḍī romāṇi iti pañcaguṇā pṛthivī // 12",
    "GR13goramaru:73": " lālāmūtrāsruniḥsvedaprasvedāḥ iti pañcaguṇā āpaḥ // 13",
    "GR13goramaru:74": " kṣudhā tṛṣṇā nidrā ālasyaṃ kāntiś ca iti pañcaguṇaṃ tejaḥ // 14",
    "GR13goramaru:75": " dhāvanaṃ valganam ākuñcanaṃ prasāraṇaṃ nirodhaś ceti pañcaguṇo vāyuḥ // 15",
    "GR13goramaru:76": " rāgo dveṣo lajjā bhayaṃ mohaś ceti pañcaguṇa ākāśaḥ iti pañcaguṇālaṅkṛtāni pañcatattvāni // 16",
    "GR13goramaru:77": " śabdaḥ sparśaḥ rasaḥ rūpaṃ gandhaś ceti pañca bhūtaguṇāḥ // 17",
    "GR13goramaru:78": " śṛṅgārādinavanāṭyarasāḥ iti hāsyādibhāvāḥ śṛṅgārādīnām // 18",
    "GR13goramaru:79": " kaṭukatiktakaṣāyāmlamadhuralavaṇāś ceti ṣaṭ āsvādāḥ // 19",
    "GR13goramaru:80": " śubham aśubhaṃ ceti karmadvayam // 20",
    "GR13goramaru:81": " prāṇāpānasamānodānavyānā nāgakūrmakṛkaradevadattadhanaṃjayāś ceti daśa vātāḥ // 21",
    "GR13goramaru:82": " iḍāpiṅgalāsuṣumnāgāndhārīhastijihvāyaśasvinīpūṣālambusākuhūśaṅkhinīprabhṛtayaḥ dvāsaptatir nāḍīsahasrāṇi // 22",
    "GR13goramaru:83": " utpattisthitipralayāś ceti mārgatrayam // 23",
    "GR13goramaru:84": " asthisaṃcayaṃ ṣaṣṭyadhikaṃ śatatrayam asty asya prāṇena saṃbandhaḥ // 24",
    "GR13goramaru:85": " kāmakrodhalobhamohamadamānāhaṅkārāś ceti sapta bandhanāni // 25",
    "GR13goramaru:86": " vivekabodhasaṃtoṣaharṣapulakakṣamopaśamadhyānajñānotsavarāgavairāgyānandakampamūrchāvikāramanovāsanādīni prakṛtisvarūpāṇi // 26",
    "GR13goramaru:87": " romṇāṃ koṭitrayaṃ sārdham // 27",
    "GR13goramaru:88": " vātapittaśleṣmāṇa iti prakṛtitrayam // 28",
    "GR13goramaru:89": " vātaḥ prāṇaprakṛtiḥ pittaṃ hutāśanodbhūtaṃ śleṣmā nirodhāt bhavati // 29",
    "GR13goramaru:90": " tvak asṛk māṃsaṃ medaḥ asthi majjā śukraṃ prāṇo jīvaḥ śaktiḥ iti daśa dhātavaḥ // 30",
    "GR13goramaru:91": " prāṇarandhradvayaṃ locanarandhradvayaṃ karṇarandhradvayaṃ mukharandhradvayam utsargarandhradvayam iti daśa dvārāṇi // 31",
    "GR13goramaru:92": " atha daśamadvāraṃ dvividhaṃ śukramārgam amṛtaṃ kālamārgaś ceti brahmadaṇḍamūle raviśaśimadhye",
    "GR13goramaru:93": " bhagākāram asti tasmād āgatabrahmadaṇḍāśritaṃ paścimaliṅgam asti paścimaśabdena sthānam",
    "GR13goramaru:94": " asti tasya madhye liṅgākāram asti // 32",
    "GR13goramaru:95": " puruṣāṇāṃ retomārgaḥ strīṇāṃ rajomārgaḥ sahaiva tena brahmadaṇḍarekhāśritapuṣpasamaye sarvavyāpakanāḍīsamūhāgataṃ kāminīrajaḥ sravati // 33",
    "GR13goramaru:96": " tatraiva kāmaviṣaharanirañjanānāṃ saṃyogaṃ bījapātāt ānandāgamaḥ pralayakālaviṣakālayoḥ kartā nirañjanaś ca iti // 34",
    "GR13goramaru:97": " śaktitrayavinirbhinne citte bījanirañjanāt // 35",
    "GR13goramaru:98": " vajrapūjāpadānandaṃ yaḥ karoti sa manmathaḥ // 36",
    "GR13goramaru:99": " citte tṛpte manomuktir ūrdhvamārgāśrite 'nale // 37",
    "GR13goramaru:100": " udānacalitaṃ reto mṛtyurekhāviṣaṃ viduḥ // 38",
    "GR13goramaru:101": " cittamadhye bhaved yas tu bālāgraśatadhāśraye // 39",
    "GR13goramaru:102": " nānābhāvavinirmuktaḥ sa ca prokto nirañjanaḥ // 40",
    "GR13goramaru:103": " nirañjanāśritā śaktiḥ sūkṣmaśaktyā tayāśritam // 41",
    "GR13goramaru:104": " manasy āśrayatāmeti jñeyaṃ śaktitrayaṃ tu tat // 42",
    "GR13goramaru:105": " śaktitrayodbhavaṃ bījaṃ bījāt kāmo viṣaṃ tataḥ // 43",
    "GR13goramaru:106": " kāmaḥ sṛṣṭitayā prokto viṣaṃ mṛtyupadaṃ bhavet // 44",
    "GR13goramaru:107": " kiṃ bahunā kāmaviṣaharanirañjanānāṃ brahmadaṇḍamūlāṅkure nivāsaḥ ebhir yad amukho mokṣaḥ bhasmībhūtasya dehasya punar āgamanakāryaṃ nāsti //",
    "GR13goramaru:108": " aho mūrkhatā lokasya kecid vadanti śubhāśubhakarmavicchedanaṃ mokṣaḥ // 46",
    "GR13goramaru:109": " kecid vadanti vedapāṭhāśrito mokṣaḥ // 47",
    "GR13goramaru:110": " kecid vadanti nirālambanalakṣaṇo mokṣaḥ // 48",
    "GR13goramaru:111": " kecid vadanti dhyānakalākaraṇasambaddhaprayogasambhavena rūpabindunādacaitanyapiṇḍākāśalakṣaṇo mokṣaḥ // 49",
    "GR13goramaru:112": " kecid vadanti pūjāpūjakamadyamāṃsādisurataprasaṅgasānandalakṣaṇo mokṣaḥ // 50",
    "GR13goramaru:113": " kecid vadanti // 51",
    "GR13goramaru:114": " mūlakandollāsitakuṇḍalinīsaṃcāralakṣaṇo mokṣaḥ // 52",
    "GR13goramaru:115": " kecid vadanti susamadṛṣṭinipātalakṣaṇo mokṣaḥ ity evaṃvidhabhāvanāśritalakṣaṇo mokṣo na bhavati // 53",
    "GR13goramaru:116": " atha mokṣapadaṃ kathyate yatra sahajasamādhikrameṇa manasā manaḥ samālokyate sa eva mokṣaḥ // 54",
    "GR13goramaru:117": " kāmaviṣaharasthānaṃ mānasodbhavaḥ manomadhye kāraṇaṃ kāraṇāt utpattisthitipralayāḥ pravartante // 55",
    "GR13goramaru:118": " uktaṃ ca bhagavatā maheśvareṇa // 56",
    "GR13goramaru:119": " jīvanmuktipade devi cittaṃ bījanirañjanam // 57",
    "GR13goramaru:120": " mṛtyumārgasthito yogī jñātvā karma samabhyaset // 58",
    "GR13goramaru:121": " iti jīvanmuktipadam anena mārgeṇa sthiratvaṃ bhavati // 59",
    "GR13goramaru:122": " athādhāraṇakarmoditaśaṅkhinībhedavyavasthāvyākhyā gudameḍhrāntare trikoṇatridhāvartabhagamaṇḍalam",
    "GR13goramaru:123": " ucyate tatra ādhāragranthaya ekadvitrayaś ceti ekadvitrayāṇāṃ madhye granthīnām upāntare",
    "GR13goramaru:124": " catuṣpatraṃ padmam adhomukhaṃ tiṣṭhati tatra karṇikāmadhye mṛṇālasūtraparimāṇā śaṅkhāvartā",
    "GR13goramaru:125": " tatra pravālāṅkurasannibhā dvitrināḍībhūtā kuṇḍalinī śaktiḥ caitanyabījamukhaṃ gatvā suptā // 60",
    "GR13goramaru:126": " tatra tripathamadhye tu sūkṣmībhūtā vyavasthitā // 61",
    "GR13goramaru:127": " ūrṇātantunibhākārā gatā sā nābhimaṇḍalam // 62",
    "GR13goramaru:128": " caturaṅgulamānenāpy aṣṭadhā kuṭilākṛtiḥ // 63",
    "GR13goramaru:129": " sphuritā nābhimadhye tu śākhāśākham anekadhā // 64",
    "GR13goramaru:130": " daśanāḍyāśritaṃ cakraṃ nābhimadhye prakīrtitam /",
    "GR13goramaru:131": " iḍā ca piṅgalā caiva suṣumnā ca tṛtīyakā // 65",
    "GR13goramaru:132": " ūrdhvamārgasthitā hy etā bṛhacchākhāvalambitāḥ // 66",
    "GR13goramaru:133": " jayanty alambusā caikā bṛhacchākhāvalambinī // 67",
    "GR13goramaru:134": " praṇītā sā hy anekais tu brahmāvartena saṃsthitā // 68",
    "GR13goramaru:135": " brahmadaṇḍacakreṇāsau kapālakarparaṃ yāvat tasmin kapālakarpare candramaṇḍalāntargataṃ",
    "GR13goramaru:136": " kapālaliṅgaṃ lampikāsthānordhve 'mṛtadhārām abhisravati mastakamadhye garbhe tiṣṭhati",
    "GR13goramaru:137": " tad evāmṛtaṃ rājadantamaye śaṅkhinī brahmadaṇḍatale damayitvā sravati // 69",
    "GR13goramaru:138": " ekaṃ mukharandhraṃ rājadantāntare etad eva śaṅkhinīmukhaṃ daśamadvāram ity ucyate // 70",
    "GR13goramaru:139": " yatra ca mūlabhagamaṇḍalānte kuṇḍalinī śaktir vinirgatā tatra vāmabhāgodbhavasomanāḍikā",
    "GR13goramaru:140": " dakṣiṇabhāgodbhavasūryanāḍikā candro vāmāṅgavyāpakaḥ sūryo dakṣiṇāṅgavyāpakaḥ candro",
    "GR13goramaru:141": " vāmāṅge vāmanāsāpuṭaṃ sūryo dakṣiṇāṅge dakṣiṇanāsāpuṭam ity evaṃ sūryacandrau vyavasthitau // 71",
    "GR13goramaru:142": " yatra mūlakande pavanodayaḥ manasa udayaḥ tapanodayaḥ jīvodayaḥ śabdodayaḥ mātṛkākṣarodayaś ceti // 72",
    "GR13goramaru:143": " manomadhye nidrāviṣayam icchākāryo nirañjanaḥ paramātmā // 73",
    "GR13goramaru:144": " mūlakandodyato vāyuḥ somasūryapathodbhavaḥ // 74",
    "GR13goramaru:145": " śaktyādhārasthito yāti brahmadaṇḍakabhedakaḥ // 75",
    "GR13goramaru:146": " mūlakande tu yā śaktiḥ kuṇḍalākārarūpiṇī // 76",
    "GR13goramaru:147": " udgamāvartavāto 'yaṃ prāṇa ity ucyate budhaiḥ // 77",
    "GR13goramaru:148": " kandadaṇḍena coddaṇḍair bhrāmitā yā bhujaṅginī // 78",
    "GR13goramaru:149": " mūrchitā sā śivaṃ vetti prāṇair evaṃ vyavasthitā // 79",
    "GR13goramaru:150": " janmāvasthānād adho liṅgaḥ sa cādhārakandajātimadhyasthito guhya ūrdhve bhavati tasyordhve",
    "GR13goramaru:151": " liṅgasthānaṃ svādhiṣṭhānaṃ nābhimaṇḍale maṇipūrakasyordhvabhāge 'nalakaḥ tenoddaṇḍakādyaṃ",
    "GR13goramaru:152": " samāgacchati adhaḥpradeśe maṇipūrakasya dakṣiṇapaścimavarti amedhyasthānam madhye",
    "GR13goramaru:153": " nābheḥ kandaḥ tatra padmākṛtiḥ tatra śarīranāḍīnām ādhāraḥ kathyate hṛdaye pṛthivītattvaṃ",
    "GR13goramaru:154": " pītavarṇaṃ madhye kadambagolakākṛti tatra cittaviśrāntisthānaṃ tad eva analacakram",
    "GR13goramaru:155": " kaṇṭhe codakapravāhapūrṇam ātmatattvaṃ tad viśuddhisthānam tālumadhye dīpaśikhākāraḥ",
    "GR13goramaru:156": " sadoddyotaḥ tat tejastattvam kapālakandarāṅkure vāyutattvam nāsāgre ākāśatattvam tasyordhve",
    "GR13goramaru:157": " ājñāsthānam ājñāsthānāntare granthiṣoḍaśāntare amṛtā ṣoḍaśī kalā tadantare vālāgraśatadhāśrayā",
    "GR13goramaru:158": " ante tasyordhve kalānte binduḥ bindubhedād anantaraṃ śṛṃgāṭakākṛtir mastakasyoddeśas",
    "GR13goramaru:159": " tasmin cittalayasthānam cittasya śarīrabandhanādvayopetas trailokyavihāraḥ tasyāśritā",
    "GR13goramaru:160": " jñānaśaktiḥ evaṃ śaktitrayālaṃkṛtaś ciddarpaṇapratibimbaḥ samo vividhabhāvakalākalitaḥ",
    "GR13goramaru:161": " saṃsāraceṣṭāvalokanakuśalaḥ suptāvasthāyāṃ rūpī jalacandravat dṛśyate yaḥ sa paramātmā",
    "GR13goramaru:162": " sarvavyāpī maheśvaraḥ caturdaśavidhabhūtagrāmakartā ca iti so 'yaṃ paramātmā // 80"
}