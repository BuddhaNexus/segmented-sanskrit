{
  "GSP29udnyku5u:0": "śrīḥ //",
  "GSP29udnyku5u:1": "śrīmate śrīnivāsaparabrahmaṇe namaḥ //",
  "GSP29udnyku5u:2": "nyāyakusumāñjalau pañcamastabakaḥ //",
  "GSP29udnyku5u:3": "nanvīśvare pramāṇopapattau satyāṃ sarvametadevaṃ syāt /",
  "GSP29udnyku5u:4": "tadeva tu na paśyāma iti cet- nahyeṣa sthāṇoraparādhaḥ yadenamandho na paśyati /",
  "GSP29udnyku5u:5": "tathāhi- kāryā'yojanadhṛtyādeḥ padāt pratyayataḥ śruteḥ /",
  "GSP29udnyku5u:6": "vākyāt saṅkhyāviśeṣācca sādhyo viśvavidavyayaḥ //1 //",
  "GSP29udnyku5u:7": "[ku.5.602] kṣityādi kartṛpūrvakaṃ kāryatvāditi- na bādho 'syopajīvyatvāt pratibandho na durbalaiḥ /",
  "GSP29udnyku5u:8": "siddhyasiddhyorvirodho no nāsiddhiranibandhanā //2 //",
  "GSP29udnyku5u:9": "[ku.5.603] tathāhi- atra ye śarīraprasaṅgamudghāṭayanti, kasteṣāmāśayaḥ?",
  "GSP29udnyku5u:10": "kimīśvaraṃ pakṣayitvā kartṛtvāccharīritvam; tataḥ (atha)",
  "GSP29udnyku5u:11": "śarīravyāvṛtterakartṛtvam;",
  "GSP29udnyku5u:12": "atha kṣityādikameva pakṣayitvā kāryatvāccharīrikartṛkatvam;",
  "GSP29udnyku5u:13": "yadvā śarīrājanyatvādakāryatvam;",
  "GSP29udnyku5u:14": "tata eva vākartṛkatvam;",
  "GSP29udnyku5u:15": "paravyāptistambhanārthaṃ viparītavyāptyupadarśanamātraṃ veti?",
  "GSP29udnyku5u:16": "tatra prathamadvitīyayorāśrayāsiddhibādhāpasiddhāntapratijñāvirodhāḥ /",
  "GSP29udnyku5u:17": "tṛtīye tu vyāptau satyāṃ nedamaniṣṭam; asatyāntu na prasaṅgaḥ /",
  "GSP29udnyku5u:18": "caturthe bādhānekāntau (229) /",
  "GSP29udnyku5u:19": "pañcametvasamarthaviśeṣaṇatvam /",
  "GSP29udnyku5u:20": "ṣaṣṭhe 'pināgṛhyamāṇaviśeṣayā vyāptyā bādhaḥ /",
  "GSP29udnyku5u:21": "na cāgṛhyamāṇāviśeṣayā (230) vyāptyā gṛhyamāṇaviśeṣāyāḥ satpratipakṣatvam /",
  "GSP29udnyku5u:22": "asti ca kāryatvavyāpteḥ pakṣadharmatāparigraho viśeṣaḥ /",
  "GSP29udnyku5u:23": "kartāśarīrī, viparīto na karteti cānayostadvirahaḥ /",
  "GSP29udnyku5u:24": "[ku.5.604] nanu yad buddhimaddhetukaṃ taccharīhetukamiti niyame yaccharīrahetukaṃ na bhavati tad buddhimaddhetukamapi na bhavatīti viryayaniyamopi syāt /",
  "GSP29udnyku5u:25": "tathāca pakṣadharmatāpi labhyata iti cenna- gaganādeḥsapakṣabhāgasyāpi sambhavātkevalavyatirekitvānupapatteḥ /",
  "GSP29udnyku5u:26": "anvaye tu viśeṣaṇāsāmarthyāt /",
  "GSP29udnyku5u:27": "hetuvyāvṛttimātrameva hi tatra kartṛvyāvṛttivyāptam; na tu śarīrarūpahetuvyāvṛttirityuktam /",
  "GSP29udnyku5u:28": "vyāptaśca pakṣadharma upayujyate, na tvanyo 'tiprasaṅgāt /",
  "GSP29udnyku5u:29": "etena tadvyāpakarahitatvāditi sāmānyopasaṃhārasyāsiddhatvamuktaṃ veditavyam /",
  "GSP29udnyku5u:30": "nahi yadvyāvṛttiryadabhāve 'nvayavyatirekābhyāmupasaṃhartumaśakyā, tattasya vyāpakaṃ nāmeti /",
  "GSP29udnyku5u:31": "[ku.5.605] viśeṣavirodhastu viśeṣasiddhau sahopalambhena tadasiddhau mithodharmiparihārānupalambhena nirasto nāśaṅkāmapyadhirohatīti /",
  "GSP29udnyku5u:32": "[ku.5.606] syādetat- asti tāvat kāryasyāvāntaraviśeṣaḥ yataḥśarīrikartṛkatvamanumīyate /",
  "GSP29udnyku5u:33": "tathāca tatprayuktāmeva vyāptamupajīvetkāryatvasāmānyamiti syāt- na syāt- nahi viśeṣostīti sāmānyamaprayojakam /",
  "GSP29udnyku5u:34": "tathāsati saurabhakaṭutvanīlimādiviśeṣe (231) sati na dhūmasāmānyamagniṅgamayet /",
  "GSP29udnyku5u:35": "kiṃ nāma (232)",
  "GSP29udnyku5u:36": "sādhakasāmānye sādhyasāmānyamāśritya pravartamāne tadviśeṣaḥsādhyaviśeṣavyāptimāśrayet;",
  "GSP29udnyku5u:37": "natu viśeṣe sati sāmānyamakiñcitkaram,",
  "GSP29udnyku5u:38": "tasyāpi viśeṣāntarāpekṣayā(233)",
  "GSP29udnyku5u:39": "kiñcitkaratvaprasaṅgāt /",
  "GSP29udnyku5u:40": "[ku.5.607] saurabhādiviśeṣaṃ vihāyāpi dhūme vanhirdṛṣṭaḥ,",
  "GSP29udnyku5u:41": "na tu viśeṣaṃ vihāya kārye karteticenna- kāryaviśeṣaḥ kāraṇaviśeṣe vyavatiṣṭhate;",
  "GSP29udnyku5u:42": "na tu kāryakāraṇasāmānyayoḥ pratibandhamanyathākuryāditi /",
  "GSP29udnyku5u:43": "kiṃ na dṛṣṭaṃ kāryaṃ kāraṇamātre aṅkuro bīje tadviśeṣo dhānye tadviśeṣaḥśālau tadviśeṣaḥ kalame ityādi bahulaṃ loke?",
  "GSP29udnyku5u:44": "kva vā dṛṣṭamaṇudravyārabhyaṃ dravyam, nityarūpādyārabdhaṃ rūpādi?",
  "GSP29udnyku5u:45": "tathāpi sāmānyavyāpteravirodhātsiddhyatyeva /",
  "GSP29udnyku5u:46": "avaśyañcaitadevamaṅgīkartavyam; anyathā kāryatvasyākasmikatvaprasaṅgāt /",
  "GSP29udnyku5u:47": "[ku.5.608] syādetat- anvayayvatireki tāvadidaṃ kāryatvamiti paramārthaḥ /",
  "GSP29udnyku5u:48": "tatrākāśādervipakṣāt kiṃ kartṛvyāvṛtteḥ kāryatvavyāvṛttiḥ āhosvitkāraṇamātravyāvṛtteriti sandihyate- tadasat- karturapi kāraṇatvāt /",
  "GSP29udnyku5u:49": "kāraṇeṣu cānyatamavyatirekasyāpi kāryānutpattiṃ prati prayojakatvāt; anyathā kāraṇatvavyāghātāt,",
  "GSP29udnyku5u:50": "karaṇādiviśeṣavyatirekasandehaprasaṅgācca; kathaṃ hi niścīyate kimākāśāt kāraṇavyāvṛttyā",
  "GSP29udnyku5u:51": "kāryatvavyāvṛttiḥ uta karaṇavyāvṛttyā; evaṃ kimupādānavyāvṛttyā kimasamavāyivyāvṛttyā,",
  "GSP29udnyku5u:52": "kiṃ nimittavyāvṛttyeti?",
  "GSP29udnyku5u:53": "kāryatvāt karaṇamupādānamasamavāyi nimittaṃ vā buddhyādiṣu na siddhyet /",
  "GSP29udnyku5u:54": "kartuḥ kāraṇatve siddhe sarvametaducitam;",
  "GSP29udnyku5u:55": "tadeva tvasiddhamiti cet- kiṃ paṭādau kuvindādirakāraṇameva kartā?",
  "GSP29udnyku5u:56": "prastute vodāsīna eva sādhayitumupakrāntaḥ?",
  "GSP29udnyku5u:57": "tasmāt yatkiñcidetadapīti /",
  "GSP29udnyku5u:58": "[ku.5.609] nanu kartā kāraṇānāmadhiṣṭātā sākṣādvā śarītavat, sādhyaparamparayā vā daṇḍādivat?",
  "GSP29udnyku5u:59": "tatra na pūrvaḥ, paramāṇvādīnāṃ śarīratvaprasaṅgāt /",
  "GSP29udnyku5u:60": "na dvatīyaḥ, dvārābhāvāt /",
  "GSP29udnyku5u:61": "na hi kasyacitsākṣādadhiṣṭeyasyābhāve paramparayādhiṣṭānaṃ sambhavati /",
  "GSP29udnyku5u:62": "tadayaṃ pramāṇārthaḥ- paramāṇvādayaḥna sākṣāccetanādhiṣṭheyāḥ śarīretaratvāt,",
  "GSP29udnyku5u:63": "yatpunaḥ sākṣādadhiṣṭheyam,",
  "GSP29udnyku5u:64": "na tadevaṃ yathāsmaccharīramiti; nāpi paramparayādhiṣṭheyāḥ,",
  "GSP29udnyku5u:65": "svavyāpāre śarīrānapekṣatvāt svaceṣṭāyāmasmaccharīravat,",
  "GSP29udnyku5u:66": "vyatirekeṇa vā daṇḍādi udāharaṇam /",
  "GSP29udnyku5u:67": "evañca (evaṃ)",
  "GSP29udnyku5u:68": "kṣityādi na cetanādhiṣṭhitahetukaṃ śarīretarahetukatvādityatipīḍayā satpratipakṣatvam /",
  "GSP29udnyku5u:69": "apica paṭādau kuvindādeḥ kiṃ kārakādhiṣṭhānārthamapekṣā, teṣāmacetanānāṃ svato 'pravṛtteḥ?",
  "GSP29udnyku5u:70": "āho kārakatvena?",
  "GSP29udnyku5u:71": "na pūrvaḥ, teṣāṃ parameśvareṇaivādhiṣṭhānāt /",
  "GSP29udnyku5u:72": "na hyasya jñānamicchā prayatno vā vemādīnna vyāpnotīti sambhavati /",
  "GSP29udnyku5u:73": "na cādhiṣṭhitānāmadhiṣṭhātrantarāpekṣā tadarthameva, tathāsatyanavasthānādevāviśeṣāt /",
  "GSP29udnyku5u:74": "na dvitīyaḥ, adhiṣṭhātṛtvasyānaṅgatvaprasaṅge dṛṣṭāntasya sādhyavikalatvāpatteḥ /",
  "GSP29udnyku5u:75": "na ca hetutvenaiva tasyāpekṣāstviti vācyam- evaṃ tarhi yat kāryaṃ tatsahetukamiti vyāptiḥ,",
  "GSP29udnyku5u:76": "na tu sakartṛkamiti /",
  "GSP29udnyku5u:77": "tathāca tayai(tathai)va prayoge siddhasādhanāt /",
  "GSP29udnyku5u:78": "kiñcānityaprayatnapūrvakatvaprayuktāṃ vyāptimupajīvat kāryatvaṃ na buddhimatpūrvakatvena svabhāvapratibaddham /",
  "GSP29udnyku5u:79": "na hyanityaprayatno 'pi buddhyā śarīravat kāraṇatvenāpekṣyate, yena tannivṛttāvapyakāryā r(ya)",
  "GSP29udnyku5u:80": "buddhirna nivartata iti /",
  "GSP29udnyku5u:81": "[ku.5.610] tadetat prāgeva nirastaprāyaṃ nottarāntaramapekṣate /",
  "GSP29udnyku5u:82": "tathāhi- sākṣādadhiṣṭhātari sādhye paramāṇvādīnāṃ śarīratvaprasaṅga iti kimidaṃ śarīratvam, yat prasajyate?",
  "GSP29udnyku5u:83": "yadi sākṣātprayatnavadadhiṣṭheyatvam, tadiṣyata eva /",
  "GSP29udnyku5u:84": "na ca tato 'nyat prasañjakamapi /",
  "GSP29udnyku5u:85": "athendriyāśrayatvam?tanna, tadavacchinnajñānajananadvāreṇendriyāṇāmupayogāt /",
  "GSP29udnyku5u:86": "anavacchinne prayatne nāyaṃ vidhiḥ, nityatvāt /",
  "GSP29udnyku5u:87": "ata eva nārthāśrayatvam (234) /",
  "GSP29udnyku5u:88": "nahi nityajñānaṃ bhogarūpamabhogarūpaṃ vā, yatnamapekṣate; tasya kāraṇaviśeṣatvāt /",
  "GSP29udnyku5u:89": "na ca nityasarvajñasya bhogasambhāvanāpi,",
  "GSP29udnyku5u:90": "viśeṣādarśanābhāve mithyājñānānavakāśe doṣānutpattau dharmādharmayorasattvāt /",
  "GSP29udnyku5u:91": "tasmāt, sākṣātprayatnānadhiṣṭheyatvāt svavyāpāre tadanapekṣatvācceti dvayaṃ sādhyāviśiṣṭam /",
  "GSP29udnyku5u:92": "anindriyāśrayatvādabhogāyatanatvāt svavyāpāre tadanapekṣatvācceti trayamapyanyathāsiddham /",
  "GSP29udnyku5u:93": "abhogāyatanatvādanindriyāśrayo 'pi,",
  "GSP29udnyku5u:94": "bhoktṛkarmānupagrahādabhogāyatanamapi,",
  "GSP29udnyku5u:95": "sparśavadvegavaddravyāntara(235)",
  "GSP29udnyku5u:96": "nudyatvātta(236)",
  "GSP29udnyku5u:97": "danapekṣamapi syāt; acetanatvāccetanādhiṣṭhatamapi syāditi ko virodhaḥ?",
  "GSP29udnyku5u:98": "tathācasākṣātprayatnādhiṣṭhitetarajanyatvāditi sādhyasamaḥ /",
  "GSP29udnyku5u:99": "indriyāśrayetarajanyatvāt bhogāyatanetarajanyatvāditi dvayamapyanyathāsiddham /",
  "GSP29udnyku5u:100": "kāryajñānādyavapekṣatvāccharīretarajanyamapi syāt; acetanahetukatvāccetanādhiṣṭhituka(237)",
  "GSP29udnyku5u:101": "mapīti ko virodhaḥ? aprasiddhaviśeṣaṇaścapakṣaḥ /",
  "GSP29udnyku5u:102": "nahi cetanānadhiṣṭhatahetukatvaṃ kvacit pramāṇasiddham /",
  "GSP29udnyku5u:103": "na ca cetanādhiṣṭhitahetukatvaniṣedhaḥ sādhyaḥ, hetorasādhāraṇyaprasaṅgāt /",
  "GSP29udnyku5u:104": "gaganāderapi sapakṣādvyāvṛtteḥ /",
  "GSP29udnyku5u:105": "[ku.5.611] yatpunaruktaṃ kuvindādeḥ paṭādau kathamapekṣeti, tatra kārakatayeti kaḥsandehaḥ?",
  "GSP29udnyku5u:106": "kintu kārakatvameva tasya jñānacikīrṣāprayatnavataḥ, na svarūpavataḥ /",
  "GSP29udnyku5u:107": "tadevacādhiṣṭhātṛtvam /",
  "GSP29udnyku5u:108": "yattvadhiṣṭhite kimadhiṣṭhāneneti- tatkiṃ kuvinda udvāryate, īśvaro vā, anavasthā vā'pādyate?",
  "GSP29udnyku5u:109": "na prathamaḥ, anvayavyatirekasiddhatvāt /",
  "GSP29udnyku5u:110": "na dvatīyaḥ,",
  "GSP29udnyku5u:111": "paramāṇvadṛṣṭādhiṣṭhātṛtvasiddhau jñānādīnāṃ sarvaviṣayatve vemādyadhiṣṭhānasyāpi nyāyaprāptatvāt /",
  "GSP29udnyku5u:112": "na tu tadadhiṣṭhānārthameveśvarasiddhiḥ /",
  "GSP29udnyku5u:113": "na tṛtīyaḥ, tasmin pramāṇābhāvāt /",
  "GSP29udnyku5u:114": "tathāpyekādhiṣṭhitamaparaḥ kimarthamadhitiṣṭhatīti praśne kimuttaramiti cet- hetupraśno 'yam,",
  "GSP29udnyku5u:115": "prayojanapraśno vā?",
  "GSP29udnyku5u:116": "nādyaḥ, īśvarādhiṣṭhānasya nityatvāt /",
  "GSP29udnyku5u:117": "kuvindādyadhiṣṭhānasya svahetvadhīnatvāt /",
  "GSP29udnyku5u:118": "na dvitīyaḥ, kāryaniṣpādanena bhogasiddheḥ spaṣṭatvāt /",
  "GSP29udnyku5u:119": "ekādhiṣṭhānenaiva kāryaṃ syāditi cet- syādeva /",
  "GSP29udnyku5u:120": "tathāpi na sambhede 'nyataravaiyarthyam /",
  "GSP29udnyku5u:121": "parimāṇaṃ prati saṅkhyāparimāṇapracayavat pratyekaṃ",
  "GSP29udnyku5u:122": "sāmarthyopalabdhau sambhūyakāritvopapatteḥ /",
  "GSP29udnyku5u:123": "asti tatra vaijātyamiti cet- ihāpi kiñcidbhaviṣyatīti /",
  "GSP29udnyku5u:124": "na cākurvataḥ kulālādeḥ kāyasaṅkṣobhādisādhyo bhogaḥsiddhyediti tadarthamasya kartṛtvamīśvaro 'numanyate,",
  "GSP29udnyku5u:125": "tadarthamātratvādaiśvaryasyeti /",
  "GSP29udnyku5u:126": "[ku.5.612] yatvanityaprayatnetyādi- bhavedapyevaṃ yadyanityaprayatnanivṛttāveva buddhirapi nivarteta;",
  "GSP29udnyku5u:127": "na tvetadasti; (238)",
  "GSP29udnyku5u:128": "udāsīnasya prayatnābhāve 'pi buddhisadbhāvāt /",
  "GSP29udnyku5u:129": "hetubhūtā buddhirnivattate ithi cenna- udāsīnabuddherapi saṃskāraṃ prati hetutvāt /",
  "GSP29udnyku5u:130": "kārakaviṣayā buddhirnivartate iti cenna- udāsīnasyāpi kārakaboddhṛtvāt /",
  "GSP29udnyku5u:131": "na hi ghaṭādikamakurvantaścakrādikaṃ nekṣāmahe /",
  "GSP29udnyku5u:132": "hetubhūtā kārakabuddhirnivartate iti cenna- (cakrā(239)dibuddherapi saṃskāraṃ prati hetutvāt /",
  "GSP29udnyku5u:133": "kārakaphalahetubhūtā kārakabuddhirnivartata iti cenna-)",
  "GSP29udnyku5u:134": "ayatamānasyāpi duḥkhahetubhūtāyā api taddhetukaṇṭakasparśabuddherbhāvāt (240) /",
  "GSP29udnyku5u:135": "cikīrṣāhetubhūto 'nubhavo nivartata iti cenna- kenacinnimittenākurvato 'pi cikīrṣātaddhetubuddhisambhavātat /",
  "GSP29udnyku5u:136": "anapekṣakṛtihetucikīrṣākāraṇaṃ buddhirnivartate iti cet- na tarhi buddhimātram /",
  "GSP29udnyku5u:137": "tathācānityaprayatnahetukatvaprayuktaṃ viśiṣṭaprayatnacikīrṣāhetubuddhimatpūrvakatvamiti tannivṛttau tadeva nivartatām,",
  "GSP29udnyku5u:138": "na tu buddhimatpūrvakatvamātram /",
  "GSP29udnyku5u:139": "tatra tasyāprayojakatvāditi buddhimatpūrvakatva(miti)sādhyapakṣe parīhāraḥ /",
  "GSP29udnyku5u:140": "sakartṛkamiti prayatnapradhānapakṣe śaṅkaiva nāsti; tasyaiva tatrānupādhitvāt /",
  "GSP29udnyku5u:141": "[ku.5.613] etena- śarīrasambandhe buddhigatakāryatvavad buddhisambandhe prayatnagatakāryatvamupādhiriti- nirastam /",
  "GSP29udnyku5u:142": "yo hi buddhyā śarīravaccharīranivṛttyā buddhinivṛttivadvā prayatnena buddhiṃ buddhinivṛttyā prayatnanivṛttiṃ (vā?)",
  "GSP29udnyku5u:143": "sādhayet, sa evaṃ kadācidupālabhyaḥ /",
  "GSP29udnyku5u:144": "vayantvavagatahetubhāvaṃ kalitaśaktisakala(241)",
  "GSP29udnyku5u:145": "kārakaprayoktāraṃ kāryādevānumimānā naivamāskandanīyāḥ tatra (242) tasyānupādhitvāt /",
  "GSP29udnyku5u:146": "[ku.5.614] na ca prayatna ātmalābhārthameva matimapekṣate, viṣayalābhārthamapyapekṣaṇāt /",
  "GSP29udnyku5u:147": "tataḥ prayatnādbuddhiḥ tannivṛtteśca prayatnanivṛttiḥ siddhyeti vistṛtamanyatra /",
  "GSP29udnyku5u:148": "kāryabuddhinivṛttyā tu kārya eva prayatno nivartate, na nityaḥ /",
  "GSP29udnyku5u:149": "nitye ca prayatne nityaiva buddhiḥ pravartate, nānityā /",
  "GSP29udnyku5u:150": "na hi tayā tasya viṣayalābhasambhavaḥ /",
  "GSP29udnyku5u:151": "śarīrādeḥ prāk tadasambhave dehānutpattau (243) sarvadānutpatteḥ /",
  "GSP29udnyku5u:152": "śarīrājanyatvavaccānityaprayatnājanyatvamiti saṅkṣepaḥ /",
  "GSP29udnyku5u:153": "[ku.5.615] tarkābhāsatayānyeṣāṃ tarkāśuddhiradūṣaṇam /",
  "GSP29udnyku5u:154": "anukūlastu tarko 'tra kāryalopo vibhūṣaṇam //3 //",
  "GSP29udnyku5u:155": "kāraka(244)",
  "GSP29udnyku5u:156": "vyāpāravigam.e hi kāryānutpattiprasaṅgaḥ,",
  "GSP29udnyku5u:157": "cetanācetanavyāpārayorhetuphalabhāvāvadhāraṇāt,",
  "GSP29udnyku5u:158": "kāraṇāntarābhāva iva kartrabhāve kāryānutpattiprasaṅgaḥ,",
  "GSP29udnyku5u:159": "karturapikāraṇatvāt /",
  "GSP29udnyku5u:160": "[ku.5.616] yastvāha- pratyakṣānupalambhābhyāṃ tadutpattiniścayo dṛśyayoreva, na tvadṛśyayoḥ /",
  "GSP29udnyku5u:161": "pratyakṣasyānupalambhasya ca tāvanmātravidhiniṣedhasamarthatvāt dhūmāgnivat, kampamārutavacca /",
  "GSP29udnyku5u:162": "nahi dhūmaḥ kāryo 'nalasyeti udaryasyāpi, na hi śākhākampo mātariśvana iti stimitasyāpi syāt /",
  "GSP29udnyku5u:163": "kintu bhaumaspṛśyayoreva /",
  "GSP29udnyku5u:164": "tathehāpi śarīravata eva kāraṇatvamavagantumucitam,",
  "GSP29udnyku5u:165": "nānyasyeti- tadasat- pratyakṣānupalambhau hi dṛśyaviṣayāvupāyastadutpattiniścaye;",
  "GSP29udnyku5u:166": "na tu dṛśyataiva tatropeyā; kinnāma (245)",
  "GSP29udnyku5u:167": "dṛśyāśritaṃ sāmānyadvayam /",
  "GSP29udnyku5u:168": "tadālīḍhasya hi tadutpattiniścaye dṛśyamadṛśyaṃ vā sarvameva tajjātīyaṃ tadutpattimattayā niścitaṃ bhavati,",
  "GSP29udnyku5u:169": "yathā sparśarūparasagandhānāmuttarottaranimittatāyāṃ tava; asmākañcātīndriyasamavāyādisiddhau /",
  "GSP29udnyku5u:170": "nacedevam, udāhṛtayoḥ (246)",
  "GSP29udnyku5u:171": "eva dahanapavanayoḥ; ālokarūpavatostadutpattiniścaye, kathanālokanirastarūpayoḥ siddhiḥ?",
  "GSP29udnyku5u:172": "yat udaryastimitasādhāraṇī siddhiḥsyāditi- tadbhavedapyevam,",
  "GSP29udnyku5u:173": "yadi śarīrādikaṃ vinā kāryamiva,",
  "GSP29udnyku5u:174": "bhaumaṃ sparśavadvegavantañca vinā agnimātrāt pavanamātrādvā dhūmakampau syātām /",
  "GSP29udnyku5u:175": "na tvevam /",
  "GSP29udnyku5u:176": "na caivaṃ cetanavyabhicāro 'pi śakyābhidhāna ityalaṃ bālapralāpānāṃ samādhānaiḥ /",
  "GSP29udnyku5u:177": "[ku.5.617] tadutpatterasiddhāvapi tattadupādhividhūnanena svābhāvikatvasthitau- yadi kartāramatipatya kāryaṃ syāt,",
  "GSP29udnyku5u:178": "svabhāvamevātipatediti kāryavilopaprasaṅga iti /",
  "GSP29udnyku5u:179": "etacca sarvamātmatattvaviveke nipuṇataramupapāditamiti neha pratanyate /",
  "GSP29udnyku5u:180": "evañca siddhe pratibandhe na pratibandyādeḥ pratibandyādeḥ kṣudropadravasyāvakāśaḥ /",
  "GSP29udnyku5u:181": "pratibandhasiddhāviṣṭāpādanāt, tadasiddhau tata eva tatsiddheḥ aprasaṅgāditi /",
  "GSP29udnyku5u:182": "nanu tasya sarvadā sarvatrāviśeṣe kāryasya sarvadotpattiprasaṅga iti nirapekṣeśvarapakṣe doṣaḥ,",
  "GSP29udnyku5u:183": "sāpekṣe upekṣaṇīya evāstviti bālasya pradīpakalikākrīḍayaiva nagaradāhaḥ- tanna- sthemabhājo jagata evākāraṇatvaprasaṅgāt /",
  "GSP29udnyku5u:184": "omiti bruvataḥsaugatasya dattam (247) uttaraṃ prāk /",
  "GSP29udnyku5u:185": "[ku.5.618] “ārṣaṃ dharmopadeśañca vedaśāstrāvirodhinā /",
  "GSP29udnyku5u:186": "yastarkeṇānusandhatte sa dharmaṃ veda netaraḥ //",
  "GSP29udnyku5u:187": "(manu.12.106)",
  "GSP29udnyku5u:188": "tamimamarthamāgamaḥsaṃvadati,",
  "GSP29udnyku5u:189": "visaṃvadati tu pareṣāṃ vicāram- “viśvataścakṣuruta viśvatomukho viśvatobāhuruta viśvataspāt /",
  "GSP29udnyku5u:190": "saṃ bāhubhyāṃ dhamati saṃ patatrairdyāvābhūmī janayan deva ekaḥ” //",
  "GSP29udnyku5u:191": "atr.a prathamena sarvajñatvam, cakṣuṣā dṛṣṭerupalakṣaṇāt /",
  "GSP29udnyku5u:192": "dvitīyena sarvavaktṛtvam, mukhena vāgupalakṣaṇāt /",
  "GSP29udnyku5u:193": "tṛtīyena sarvasahakāritvam, bāhunā sahakāritvo(mattvo?)palakṣaṇāt /",
  "GSP29udnyku5u:194": "caturthena vyāpakatvam, padā vyāpterupalakṣaṇāt /",
  "GSP29udnyku5u:195": "pañcamena dharmādharmalakṣaṇapradhānakāraṇatvam; tau hi lokayātrāvahanād bāhū /",
  "GSP29udnyku5u:196": "ṣaṣṭhena paramāṇurūpapradhānādhiṣṭheyatvam; te hi gatiśīlatvātpatatravyapadeśāḥ, patantīti /",
  "GSP29udnyku5u:197": "sandhamati sañjanayanniti ca vyavahitopasargasambandhaḥ; tena saṃyojayati samutpādayannityarthaḥ /",
  "GSP29udnyku5u:198": "dyāvā ityūrdhvasaptalokopalakṣaṇaṃ bhūmītyadhastāt, eka ityanāditeti /",
  "GSP29udnyku5u:199": "smṛtirapi- “ahaṃ sarvasya prabhavo mattaḥsarvaṃ pravartate” (gītā.10.8) ityādiḥ /",
  "GSP29udnyku5u:200": "etena brahmādipratipādakā āgamā boddhavyāḥ /",
  "GSP29udnyku5u:201": "[ku.5.619] āyojanāt khalvapi- svātantrye jaḍatāhānirnādṛṣṭaṃ dṛṣṭaghātakam /",
  "GSP29udnyku5u:202": "hetvabhāve phalābhāvo viśeṣastu viśeṣavān //4 //",
  "GSP29udnyku5u:203": "paramāṇvādayo (248) hi cetanā'yojitāḥ pravartante acetanatvāt vāsyādivat /",
  "GSP29udnyku5u:204": "anyathā kāraṇaṃ vinā kāryānutpattiprasaṅgaḥ; acetanakriyāyāścetanādhiṣṭhānakāryatvāvadhāraṇāt /",
  "GSP29udnyku5u:205": "[ku.5.620] kriyāviśeṣaviśrānto 'yamarthaḥ, na tu tanmātragocaraḥ /",
  "GSP29udnyku5u:206": "ceṣṭā hi cetanādhiṣṭhānamapekṣata iti cet- atha keyaṃ ceṣṭā nāma?",
  "GSP29udnyku5u:207": "yadi prayatnavadātmasaṃyogāsamavāyikāraṇikā kriyā,",
  "GSP29udnyku5u:208": "prayatnamātrakāraṇiketi vā vivakṣitam- tanna- tasyaiva tatrānupādhitvāt /",
  "GSP29udnyku5u:209": "atha hitāhitaprāptiparihāraphalatvaṃ tattvam- tanna- viṣabhakṣaṇodbandhanādyavyāpanāt /",
  "GSP29udnyku5u:210": "iṣṭāniṣṭaprāptiparihāraphalatvamiti cet- kartāraṃ prati, anyaṃ vā?",
  "GSP29udnyku5u:211": "ubhayathāpi paramāṇvādikriyāsādhāraṇyādaviśeṣaḥ /",
  "GSP29udnyku5u:212": "bhrāntasamīhāyā atathābhūtāyā api cetanavyāpārāpekṣaṇācca /",
  "GSP29udnyku5u:213": "śarīrasamavāyikriyātvaṃ taditi cenna- mṛtaśarīrakriyāyā api cetanapūrvakatvaprasakteḥ /",
  "GSP29udnyku5u:214": "jīvata iti cenna- netraspandādeścetanādhiṣṭhānābhyupagamaprasaṅgāt /",
  "GSP29udnyku5u:215": "sparśavaddravyāntarāprayoge satīti cenna- jvalanapavanādau tathābhāvābhyupagamāpatteḥ /",
  "GSP29udnyku5u:216": "śarīrasya sparśavaddravyāntarāprayuktasyeti cenna- ceṣṭayaiva śarīrasyalakṣyamāṇatvāt /",
  "GSP29udnyku5u:217": "[ku.5.621] sāmānyaviśeṣaśceṣṭātvam,",
  "GSP29udnyku5u:218": "yata unnīyate prayatnapūrvikeyaṃ kriyeti cenna- kriyāmātreṇaiva tadunnayanāt /",
  "GSP29udnyku5u:219": "bhoktṛbuddhimatpūrvakatvaṃ yata iti cet- tarhi tadviśrāntatvameva tasya /",
  "GSP29udnyku5u:220": "nacaitāvataiva kriyāmātraṃ prayatnacetanamātrasya cetanādhiṣṭhānena vyāptirapasāryate /",
  "GSP29udnyku5u:221": "viśeṣasya viśeṣaṃ prati prayojakatayā sāmānyavyāptiṃ pratyavirodhakatvāt /",
  "GSP29udnyku5u:222": "anyathā sarvasāmānyavyāpterucchedādityuktam /",
  "GSP29udnyku5u:223": "etenāśarīratvādinā satpratipakṣatvamapāstam /",
  "GSP29udnyku5u:224": "[ku.5.622] atrāpyāgamasaṃvādaḥ- “yadā sa devo jāgarti tadedaṃ ceṣṭate jagat /",
  "GSP29udnyku5u:225": "yadā svapiti śāntātmā tadā sarvaṃ nimīlati” //",
  "GSP29udnyku5u:226": "“ajño janturanīśo 'yamātmanaḥsukhaduḥkhayoḥ /",
  "GSP29udnyku5u:227": "īśvaraprerito gacchet svargaṃ vā śvabhrameva vā” //",
  "GSP29udnyku5u:228": "“mayādhyakṣeṇ.a prakṛtiḥ sūyate sacarācaram /",
  "GSP29udnyku5u:229": "(gī.9-10) tapāmyahamahaṃ varṣaṃ nigṛṇhāmyutsṛjāmi ca” //",
  "GSP29udnyku5u:230": "(gī.9-19) ityādi /",
  "GSP29udnyku5u:231": "atra jāgarasvāpau sahakārilābhālābhau /",
  "GSP29udnyku5u:232": "īśvarapreraṇāyāmajñatvamaprayatamānatvañca hetū darśitau paramāṇvādisādhāraṇau /",
  "GSP29udnyku5u:233": "svargaśvabhre ca iṣṭāniṣṭopalakṣaṇe /",
  "GSP29udnyku5u:234": "etadeva sarvādhiṣṭhānamuttaratra vibhāvyate, mayetyādinā /",
  "GSP29udnyku5u:235": "na kevalaṃ preraṇāyāmahamadhiṣṭhātā, apitu pratirodhe 'pi /",
  "GSP29udnyku5u:236": "yo hi yatra prabhavati,",
  "GSP29udnyku5u:237": "sa tasya preraṇāvat dhāraṇe 'pi samarthaḥ,",
  "GSP29udnyku5u:238": "yathār'vācīraḥśarīraprāṇapreraṇadhāraṇayoriti darśitam, tapāmītyādinā /",
  "GSP29udnyku5u:239": "[ku.5.623] dhṛteḥ khalvapi /",
  "GSP29udnyku5u:240": "kṣityādi brahmāṇḍaparyantaṃ hi jagat sākṣāt paramparayā vā vidhārakaprayatnādhiṣṭhitaṃ gurutve satyapatanadharmakatvāt viyati vihaṅgamaśarīravat tatsaṃyuktadravyavacca /",
  "GSP29udnyku5u:241": "etenendrāgniyamādilokapālapratipādakā apyāgamā vyākhyātāḥ /",
  "GSP29udnyku5u:242": "sarvāveśanibandhanaśca sarvatādātmyavyavahāraḥ,",
  "GSP29udnyku5u:243": "ātmaivedaṃ sarvamiti; yathaika eva māyāvī,",
  "GSP29udnyku5u:244": "“aśvo varāho vyāghro vānaraḥ kinnaro bhikṣustāpaso vipra” ityādiḥ /",
  "GSP29udnyku5u:245": "adṛṣṭādeva tadupapatteranyathāsidhdhamidamiti cet- (na?)",
  "GSP29udnyku5u:246": "tadbhāvepi prayatnānvayavyatirekānuvidhānena tasyāpi sthitiṃ prati kāraṇatvāt /",
  "GSP29udnyku5u:247": "kāraṇaikadeśasya ca kāraṇāntaraṃ pratyanupādhitvāt /",
  "GSP29udnyku5u:248": "upādhitve vā sarveṣāmakāraṇatvaprasaṅgāt /",
  "GSP29udnyku5u:249": "śarīrasthitirevam, na tvanyasthitiriti cenna- prāṇendriyayoḥ sthiteravyāpanāt /",
  "GSP29udnyku5u:250": "prāṅnyāyenāpāstatvācca /",
  "GSP29udnyku5u:251": "[ku.5.624] atrāpyāgamaḥ, “etasya vā akṣarasya praśāsane gārgi dyāvāpṛthivyau vidhṛte tiṣṭhataḥ” /",
  "GSP29udnyku5u:252": "(bṛ.u.5-8-8) iti /",
  "GSP29udnyku5u:253": "praśāsanaṃ daṇḍabhūtaḥ prayatnaḥ /",
  "GSP29udnyku5u:254": "“uttamaḥ puruṣastvanyaḥ paramātmetyudāhṛtaḥ /",
  "GSP29udnyku5u:255": "yo lokatrayamāviśya vibhartyavyaya īśvaraḥ” /",
  "GSP29udnyku5u:256": "(gī.15-17) iti smṛtiḥ /",
  "GSP29udnyku5u:257": "atrottamatvamasaṃsāritvaṃ sarvajñatvādi ca /",
  "GSP29udnyku5u:258": "paramatvaṃ sarvopāsyatā /",
  "GSP29udnyku5u:259": "lokatrayamiti",
  "GSP29udnyku5u:260": "sarvopalakṣaṇam /",
  "GSP29udnyku5u:261": "āveśo jñānacikīrṣāprayatnavataḥsaṃyogaḥ /",
  "GSP29udnyku5u:262": "bharaṇaṃ dhāraṇam /",
  "GSP29udnyku5u:263": "avyayatvamāgantukaviśeṣaguṇaśūnyatvam /",
  "GSP29udnyku5u:264": "aiśvaryaṃ saṅkalpāpratighāta iti /",
  "GSP29udnyku5u:265": "etena kūrmādiviṣayā apyāgamā vyākhyātāḥ /",
  "GSP29udnyku5u:266": "[ku.5.625] saṃharaṇāt khalvapi /",
  "GSP29udnyku5u:267": "brahmāṇḍādi dvyaṇukaparyantaṃ jagat prayatnavadvināśyaṃ vināśyatvāt pāṭyamānapaṭavat /",
  "GSP29udnyku5u:268": "atrāpyāgamaḥ- “eṣa sarvāṇi bhūtāni svābhivyāpya mūrtibhiḥ /",
  "GSP29udnyku5u:269": "janmavṛddhikṣayairnityaṃ sambhrāmayati cakravat” //",
  "GSP29udnyku5u:270": "“sarvabhūtān.i kaunteya prakṛtiṃ yānti māmikām /",
  "GSP29udnyku5u:271": "kalpakṣaye punastāni kalpādau visṛjāmyaham” //",
  "GSP29udnyku5u:272": "(gī. 9-7) ityādiḥ /",
  "GSP29udnyku5u:273": "etena raudramaṃśaṃ pratipādayantopyāgamā vyākhyātāḥ /",
  "GSP29udnyku5u:274": "[ku.5.626] padāt khalvapi- kāryatvānnirūpādhitvamevaṃ dhṛtivināśayoḥ /",
  "GSP29udnyku5u:275": "vicchedena padasyāpi pratyayādeśca pūrvavat //5 //",
  "GSP29udnyku5u:276": "padaśabdenātr.a padyate gamyate vyavahārāṅgamartho 'neneti vṛddhavyavahāra evocyate /",
  "GSP29udnyku5u:277": "ato 'pīśvarasiddhiḥ /",
  "GSP29udnyku5u:278": "tathāhi - yadetat paṭādinirmāṇanaipuṇyaṃ kuvindādīnām,",
  "GSP29udnyku5u:279": "vāgvyavahāraśca vyaktavācām,",
  "GSP29udnyku5u:280": "lipitatkramavyavahāraśca bālānām,",
  "GSP29udnyku5u:281": "sa sarvaḥsvatantrapuruṣaviśrāntaḥ vyavahāratvāt nipuṇataraśilpinirmitāpūrvaghaṭaghaṭanānaipuṇyavat,",
  "GSP29udnyku5u:282": "caitramaitrādipadavat,",
  "GSP29udnyku5u:283": "patrākṣaravat,",
  "GSP29udnyku5u:284": "pāṇinīyavarṇanirdeśakramavacceti /",
  "GSP29udnyku5u:285": "[ku.5.627] ādimān vyavahāra evam, ayantvanīdiranyathāpi bhaviṣyatīticenna- tadasiddheḥ /",
  "GSP29udnyku5u:286": "ādimattāmeva sādhayitumayamārambhaḥ /",
  "GSP29udnyku5u:287": "na caivaṃ saṃsārasyānāditvabhaṅgaprasaṅgaḥ, tathāpi tasyāvirodhāt /",
  "GSP29udnyku5u:288": "na hi- caitrādivyavahāro 'yamādimāniti bhavasyāpyanāditā nāsti,",
  "GSP29udnyku5u:289": "tadanāditve vā na caitrādipadavyavahāropyādimāniti /",
  "GSP29udnyku5u:290": "astvarvāgdarśī kaścidevātra mūlamiti cenna- tenāśakyatvāt /",
  "GSP29udnyku5u:291": "kalpādāvādarśābhāsasyāpyasiddheḥ /",
  "GSP29udnyku5u:292": "sādhitau ca sargapralayau /",
  "GSP29udnyku5u:293": "nanu vyavahārayitṛvṛddhaḥśarīrī samadhigataḥ,naceśvarastathā /",
  "GSP29udnyku5u:294": "tatkathamevaṃ syāt- na- śarīrānvayavyatirekānuvidhāyini kārye tasyāpitadvattvāt /",
  "GSP29udnyku5u:295": "gṛṇhāti hi īśvaropi kāryavaśāccharīramantarāntarā; darśayati ca vibhūtimiti /",
  "GSP29udnyku5u:296": "atrāpyāgamaḥ- pitāhamasya jagato mātā dhātā pitāmahaḥ //",
  "GSP29udnyku5u:297": "(gī.9-17) tathā- yadi hyayaṃ na varteyaṃ (ya?) jātu karmaṇyatandritaḥ /",
  "GSP29udnyku5u:298": "mama vartmānuvartante manuṣyāḥ pārtha sarvaśaḥ //",
  "GSP29udnyku5u:299": "utsīdeyurime lokā na kuryāṃ karma cedaham /",
  "GSP29udnyku5u:300": "iti /",
  "GSP29udnyku5u:301": "(gī.3-23,24) etena,“namaḥ kulālebhyaḥ karmārebhya” ityādi yajūṃṣi boddhavyāni /",
  "GSP29udnyku5u:302": "[ku.5.628] pratyayo 'pi (yādapi?) /",
  "GSP29udnyku5u:303": "pratyayaśabdenātra samāśvāsaviṣayaprāmāṇyamucyate /",
  "GSP29udnyku5u:304": "tathāca prayogaḥ-(249) āgamasampradāyo 'yaṃ kāraṇaguṇapūrvakaḥ pramāṇatvāt pratyakṣādivat /",
  "GSP29udnyku5u:305": "nahi prāmāṇyapratyayaṃ vinā kvacit samāśvāsaḥ /",
  "GSP29udnyku5u:306": "nacāsiddhasya prāmāṇyasya pratītiḥ /",
  "GSP29udnyku5u:307": "na ca svataḥ pramāṇyamityāveditam /",
  "GSP29udnyku5u:308": "na ca nedaṃ pramāṇam, mahājanaparigrahādityuktam /",
  "GSP29udnyku5u:309": "na cāsarvajño dharmādharmayoḥsvātantryeṇa prabhavati /",
  "GSP29udnyku5u:310": "nacāsarvajñasya guṇavatteti niḥśaṅkametat /",
  "GSP29udnyku5u:311": "[ku.5.629] śruteḥ khalvapi /",
  "GSP29udnyku5u:312": "tathāhi- sarvajñapraṇītā (250) vedāḥ vedatvāt /",
  "GSP29udnyku5u:313": "yat punarna sarvajñapraṇītam, nāsau vedo yathetaravākyam /",
  "GSP29udnyku5u:314": "nanu kimidaṃ vedatvaṃ nāma? vākyatvasyādṛṣṭaviṣayavākyatvasya ca viruddhatvāt /",
  "GSP29udnyku5u:315": "adṛṣṭaviṣayapramāṇavākyatvasya cāsiddheḥ,",
  "GSP29udnyku5u:316": "manvādi vākye gatatvena virodhācceticenna- anupalabhyamānamūlāntaratve sati mahājanaparigṛhītavākyatvasya tattvāt /",
  "GSP29udnyku5u:317": "na hyaramadādīnāṃ pratyakṣādi mūlam /",
  "GSP29udnyku5u:318": "nāpi bhramavipralipse, mahājanaparigrahādityuktam /",
  "GSP29udnyku5u:319": "nāpi paramparaiva mūlam, mahāpralaye vicchedādityuktam /",
  "GSP29udnyku5u:320": "[ku.5.630] anvayato vā /",
  "GSP29udnyku5u:321": "vedavākyāni pauruṣeyāṇi vākyatvādasmadādivākyavat /",
  "GSP29udnyku5u:322": "asmaryamāṇakartṛkatvānnaivamiti cenna- asiddheḥ /",
  "GSP29udnyku5u:323": "“anantarañca vaktrebhyo vedāstasya viniḥsṛtāḥ” /",
  "GSP29udnyku5u:324": "“pratimanvantarañcaiṣā śrutiranyā vidhīyate” /",
  "GSP29udnyku5u:325": "“vedāntakṛdvedavideva cāham” iti smṛteḥ /",
  "GSP29udnyku5u:326": "“tasmādyajñāt sarvahutaḥ ṛcaḥsāmāni jajñire” ityādiśrutipāṭhaka(251)smṛteśca /",
  "GSP29udnyku5u:327": "arthavādamātramidamiticenna- kartasmaraṇasya sarvatrāvidhyarthatvāt /",
  "GSP29udnyku5u:328": "tathācāsmaraṇe kālidāsāderasmaraṇāt /",
  "GSP29udnyku5u:329": "evañca kumārasambhavāderakartṛkatvaprasaṅgaḥ; anaikāntikatvaṃ vā hetoḥ /",
  "GSP29udnyku5u:330": "[ku.5.631] pramāṇāntarāgocarārthatvāsatsatpratipakṣatvamiti cenna- praṇetāraṃ pratyasiddheḥ;",
  "GSP29udnyku5u:331": "anyaṃ pratyanaikāntikatvāt /",
  "GSP29udnyku5u:332": "ākasmikasmitabījasukhānusmṛteḥ kāraṇa(252)",
  "GSP29udnyku5u:333": "viśeṣasyānyaṃ prati pramāṇāntarāgocarasyāpi tenaiva vaktrā pratipādyamānatvāt /",
  "GSP29udnyku5u:334": "[ku.5.632] vaktaiva prakṛte na sambhavati, hetvabhāve phalābhāvāt /",
  "GSP29udnyku5u:335": "cakṣurādīnāṃ tatrāsāmarthyāt asmadādīndriyavat /",
  "GSP29udnyku5u:336": "manaso bahirasvātantryāt- na- cetanasya jñānasyendriyasya manaso vā pakṣīkaraṇe āśrayāsiddheḥ prāgeva prapañcanāt /",
  "GSP29udnyku5u:337": "nityanirākaraṇe cāsāmarthyāt /",
  "GSP29udnyku5u:338": "paramāṇvādayo na kasyacit pratyakṣāḥ tatsāmagrīrahitatvāditi cenna- draṣṭāraṃ pratyasiddheḥ;",
  "GSP29udnyku5u:339": "anyaṃ prati siddhasādhanāt /",
  "GSP29udnyku5u:340": "[ku.5.633] tathāpi vākyatvaṃ na pramāṇam; aprayojakatvāt;",
  "GSP29udnyku5u:341": "pramāṇāntaragocarārthatvaprayuktaṃ tatra pauruṣeyatvam,",
  "GSP29udnyku5u:342": "na tu vākyatvaprayuktam- na- sugatādyāgamānāmapauruṣeyatvaprasaṅgāt /",
  "GSP29udnyku5u:343": "pramāṇavākyasya sata iti cenna- praṇetṛpramāṇāntaragocarārthatvasya sādhyānupravośāt;",
  "GSP29udnyku5u:344": "svatantrapuruṣapraṇītatvaṃ hi pauruṣeyatvam;",
  "GSP29udnyku5u:345": "arthapratītyekaviṣayau hi vivakṣāprayatnau svātantryam /",
  "GSP29udnyku5u:346": "manvādivākyasyāpauruṣeyatvaprasaṅgācca; tadarthasya śabdetarapramāṇāgocaratvāt /",
  "GSP29udnyku5u:347": "prayujyamānavākyetaragocarārthatvamātramiti cenna- tasya vede 'pi satvāt;",
  "GSP29udnyku5u:348": "ekasyāpyarthasya śākhābhedena bahubhirvākyaiḥ pratipādanāt /",
  "GSP29udnyku5u:349": "astvevam, na tu teṣā mithomūlamūlibhāva iti cenna- uktottaratvāt /",
  "GSP29udnyku5u:350": "[ku.5.634] saṅkhyāviśeṣātkhalvapi /",
  "GSP29udnyku5u:351": "dvyaṇukatryaṇuke tāvat paramāṇavatī dravyatvāt /",
  "GSP29udnyku5u:352": "tacca parimāṇaṃ kāryaṃ kāryaguṇatvāt /",
  "GSP29udnyku5u:353": "na ca tasya paramāṇuparimāṇaṃ dvyaṇukaparimāṇaṃ vā kāraṇam; nityaparimāṇatvāt; aṇuparimāṇatvācca /",
  "GSP29udnyku5u:354": "anyathā anāśrayakāryotpattiprasaṅgāt,",
  "GSP29udnyku5u:355": "dvyaṇukasya mahattvaprasaṅgācca; tryaṇukavadaṇvārabhyatvāviśeṣāt,",
  "GSP29udnyku5u:356": "tatra kāraṇabahutvena mahattve aṇuparimāṇasyānārambhakatvasthiteḥ /",
  "GSP29udnyku5u:357": "aṇutvameva mahadārambhe viśeṣa ityapi na yuktam;",
  "GSP29udnyku5u:358": "mahato mahadanārambhaprasaṅgāt;",
  "GSP29udnyku5u:359": "aṇutvamahattvayorviruddhatayā ekajātīyakāryānārambhakatvaprasaṅgāt /",
  "GSP29udnyku5u:360": "bahubhirapiparamāṇubhirdvābhyāmapi dvyaṇukābhyāmārambhaprasaṅgācca /",
  "GSP29udnyku5u:361": "evaṃ sati ko doṣa iti cet- paramāṇukāryasya mahattvaprasaṅgaḥ; kāraṇabahutvasya taddhetutvāt /",
  "GSP29udnyku5u:362": "anyathā dvābhyāṃ tribhiścaturbhirityaniyamenāpyaṇvārambhe tadvaiyarthyaprasaṅgāt /",
  "GSP29udnyku5u:363": "aṇuna eva tāratamyābhyupagamastu saṅkhyāmavadhīrya na syāt /",
  "GSP29udnyku5u:364": "astu mahadārambha eva tribhiriti cenna- mahataḥ kāryasya kāryadravyārambhatvaniyamāt /",
  "GSP29udnyku5u:365": "tathāpi vā tāratamye saṅkhyaiva prayojiketi /",
  "GSP29udnyku5u:366": "na ca pracayo 'pekṣaṇīyaḥ, avayavasaṃyogasyābhāvāt /",
  "GSP29udnyku5u:367": "tasmāt parimāṇapracayau mahata evārambhakāviti sthitiḥ /",
  "GSP29udnyku5u:368": "[ku.5.635] ato 'nekasaṅkhyā pariśiṣyate /",
  "GSP29udnyku5u:369": "sā apekṣābuddhijanyā anekasaṅkhyātvāt /",
  "GSP29udnyku5u:370": "na cāsmadādīnāmapekṣābuddhiḥ paramāṇuṣu sambhavati /",
  "GSP29udnyku5u:371": "tad yasyāsau sa sarvajñaḥ /",
  "GSP29udnyku5u:372": "anyathā apekṣābuddherabhāvāt saṅkhyānutpattau tadgataparimāṇānutpāde 'parimitasya dravyasyānārambhakatvāttryaṇukānutpattau viśvānutpattiprasaṅgaḥ /",
  "GSP29udnyku5u:373": "asmādādīnāmevā'numānikyapekṣābuddhirastviti cenna- itaretarāśrayaprasaṅgāt /",
  "GSP29udnyku5u:374": "jāte hi sthūlakārye tena paramāṇvādyanumānam, tasmin sati dvyaṇukādikrameṇa sthūlotpattiḥ /",
  "GSP29udnyku5u:375": "astvadṛṣṭādeva parimāṇam,",
  "GSP29udnyku5u:376": "kṛtamapekṣābuddhyeti cenna- astu tata eva sarvam,",
  "GSP29udnyku5u:377": "kiṃ dṛṣṭakāraṇenetyāderasamādheyatvaprasaṅgāditi /",
  "GSP29udnyku5u:378": "[ku.5.636] athavā kāryetyādikamanyathā vyakhyāyate /",
  "GSP29udnyku5u:379": "uddeśa (253) eva tātparyaṃ vyākhyā viśvadṛśaḥsatī /",
  "GSP29udnyku5u:380": "īśvarādipadaṃ sārthaṃ lokavṛttānusārataḥ //6 //",
  "GSP29udnyku5u:381": "āmnāyasya hi bhāvyārthasya kārye puruṣapravṛttinivṛttī /",
  "GSP29udnyku5u:382": "bhūtārthasya tu yadyapi nāhatya pravartakatvaṃ nivartakatvaṃ vā,",
  "GSP29udnyku5u:383": "tathāpi tātparyatastatraiva prāmāṇyam /",
  "GSP29udnyku5u:384": "tathāhi- vidhiśaktirevāvasīdantī stutyādibhiruttabhyate /",
  "GSP29udnyku5u:385": "praśaste hi sarvaḥ pravartate, ninditācca nivartate iti sthitiḥ /",
  "GSP29udnyku5u:386": "[ku.5.637] tatra padaśaktistāvadabhidhā; tadbalāyātaḥ padārthaḥ /",
  "GSP29udnyku5u:387": "ākāṅkṣādimattve sati cānvayaśaktiḥ padānāṃ padārthānāṃ vā vākyam; tadbalāyāto vākyārthaḥ /",
  "GSP29udnyku5u:388": "tātparyārthastu cintyate /",
  "GSP29udnyku5u:389": "tadeva paraṃ sādhyaṃ pratipādyaṃ prayojanamuddeśyaṃ vā yasya, tadidaṃ tatparam /",
  "GSP29udnyku5u:390": "tasya bhāvastattvam /",
  "GSP29udnyku5u:391": "tad yadviṣayam, sa tātparyārtha iti syāt /",
  "GSP29udnyku5u:392": "[ku.5.638] tatra na prathamaḥ, pramāṇenārthasya karmaṇo 'sādhyatvāt /",
  "GSP29udnyku5u:393": "phalasya ca tatpratipattito 'nyasyābhāvāt /",
  "GSP29udnyku5u:394": "praśastaninditasvārthapratipādanadvāreṇa pravṛttinivṛttirūpaṃ sādhyaṃ paramucyate iti cenna- gaṅgāyāṃ ghoṣa ityatra tīrasyāpravṛttinivṛttirūpasyāsādhyasyāpi paratvāt /",
  "GSP29udnyku5u:395": "tīraviṣaye pravṛttinivṛttī sādhye iti tīrasyāpi paratvamiti cenna- svarūpākhyānamātreṇāpi paryavasānāt /",
  "GSP29udnyku5u:396": "[ku.5.639] na dvitīyaḥ,padavākyayoḥ padārthatatsaṃsargau vihāya pratipādyāntarābhāvāt /",
  "GSP29udnyku5u:397": "padaśaktisaṃsargaśaktī vinā svārthāvinābhāvena pratipādyaṃ paramucyate ityapi na sāmapratam- na hi yad yacchabdārthāvinābhūtaṃ tatra tatra tātparyaṃ śabdasya; ati prasaṅgāt /",
  "GSP29udnyku5u:398": "tadā hi gaṅgāyāṃ jalamityādyapi tīraparaṃ syāt; avinābhāvasya tādavasthyāt /",
  "GSP29udnyku5u:399": "mukhye bādhake sati tattathā syāditi cet- na- tasminnasatyapi bhāvāt /",
  "GSP29udnyku5u:400": "tad yathā- “gaccha gacchasi cet kānta panthānaḥsantu te śivāḥ /",
  "GSP29udnyku5u:401": "mamāpi janma tatraiva bhūyād yatra gato bhavān” iti mukhyārthābādhane 'pi vāraṇe tātparyam /",
  "GSP29udnyku5u:402": "na ca paraṃ vyāpakameva, avyāpake 'pi tātparyadarśanāt /",
  "GSP29udnyku5u:403": "tad yathā, mañcāḥ krośantīti puruṣe tātparyam /",
  "GSP29udnyku5u:404": "na ca mañcapuruṣayoravinābhāvaḥ, nāpi puruṣakrośanayoḥ /",
  "GSP29udnyku5u:405": "[ku.5.640] nāpi tṛtīyaḥ /",
  "GSP29udnyku5u:406": "taddhi pratipādyāpekṣitam, pratipādakāpekṣitaṃ vā syāt /",
  "GSP29udnyku5u:407": "nādyaḥ; śabdaprāmāṇyasyātadadhīnatvāt /",
  "GSP29udnyku5u:408": "tathātve vātiprasaṅgāt /",
  "GSP29udnyku5u:409": "yasya yadapekṣitam,",
  "GSP29udnyku5u:410": "taṃ prati tasya paratvaprasaṅgāt /",
  "GSP29udnyku5u:411": "tadarthasādhyatvenāpekṣāniyama iti cenna- kāryajñāpyabhedena sādhyasya bahuvidhatve bhinnatātparyatayā vākyabhedaprasaṅgāt /",
  "GSP29udnyku5u:412": "dhūmasya hi pradeśaśyāmalatāmaśakanivṛttyādyanekaṃ kāryam; ārdendhanadahanādyanekaṃ jñāpyam /",
  "GSP29udnyku5u:413": "tathāceha pradeśe dhūmodgama ityabhihite tātparyataḥ ko vākyārtho bhavet;",
  "GSP29udnyku5u:414": "cetanāpekṣāyāniyantumaśakyatvāt /",
  "GSP29udnyku5u:415": "nāpi pratipādakopekṣitam, vede tadabhāvāt /",
  "GSP29udnyku5u:416": "[ku.5.641] caturthastu syāt /",
  "GSP29udnyku5u:417": "yaduddeśena yaḥśabdaḥ pravṛttaḥ sa tatparaḥ /",
  "GSP29udnyku5u:418": "tathaiva lokavyutpatteḥ /",
  "GSP29udnyku5u:419": "tathāhi- praśaṃsāvākyamupādānamuddiśya loke prayujyate /",
  "GSP29udnyku5u:420": "tadupādānaparam /",
  "GSP29udnyku5u:421": "nindāvākyaṃ hānamuddiśya prayujyate tat hānaparam /",
  "GSP29udnyku5u:422": "evamanyatrāpi svayamūhanīyam /",
  "GSP29udnyku5u:423": "tasmāllokānusāreṇa vede 'pyevaṃ svīkāraṇīyam; anyathā arthavādānāṃ sarvathaivānarthakyaprasaṅgāt /",
  "GSP29udnyku5u:424": "sa coddeśo vyavasāyo 'dhikāro 'bhiprāyo bhāva āśaya ityanarthāntaramiti tadādhārapraṇetṛpuruṣadhaureyasiddhiḥ /",
  "GSP29udnyku5u:425": "tathā ca prayogaḥ- vaidikāni praśaṃsāvākyāni upādānābhiprāyapūrvakāṇi praśaṃsāvākyatvāt pariṇatisurasamāmraphalamityādilokavākyavaditi /",
  "GSP29udnyku5u:426": "evaṃ nindāvākyāni hānābhiprāyapūrvakāṇi nindāvākyatvāt pariṇativirasaṃ panasaphalamityādivākyavat /",
  "GSP29udnyku5u:427": "anyathā nirarthakatvaprasaṅgaśca vipakṣe bādhakamuktam /",
  "GSP29udnyku5u:428": "[ku.5.642] apica no cedevam, śrutārthāpattirapi hīyeta /",
  "GSP29udnyku5u:429": "siddho hyarthaḥ pramāṇaviṣayaḥ, na tu tenaiva kartavyaḥ /",
  "GSP29udnyku5u:430": "na ca pīno devadatto divā na bhuṅkte ityatra rātrau bhuṅkta iti vākyaśeṣo 'sti;",
  "GSP29udnyku5u:431": "anupalambhabādhitatvāt;",
  "GSP29udnyku5u:432": "utpattyabhivyaktisāmagrītālvādi vyāpāravirahāt;",
  "GSP29udnyku5u:433": "ayogyasyāśaṅkitumapyaśakyatvāt /",
  "GSP29udnyku5u:434": "tasmādabhiprāyastha eva pariśiṣyate, gatyantarābhāvāt /",
  "GSP29udnyku5u:435": "sa cedvede nāsti, nāsti śrutārthāpattiriti tadvyutpādanānarthakyaprasaṅgaḥ /",
  "GSP29udnyku5u:436": "tasmāt kāryāttātparyādapyunnīyate, asti praṇeteti /",
  "GSP29udnyku5u:437": "[ku.5.643] ayojanāt khalvapi /",
  "GSP29udnyku5u:438": "nahi vedādavyakhyātāt kaścidarthamadhigacchati /",
  "GSP29udnyku5u:439": "na caikadeśadarśino vyākhyānamādaraṇīyam;",
  "GSP29udnyku5u:440": "“paurvāparyāparāmṛṣṭaḥ śabdo 'nyāṃ kurute matim” iti nyāyenānāśvāsāt /",
  "GSP29udnyku5u:441": "tricaturapadakādapi vākyādekadeśaśrāviṇo 'nyathārthapratyayaḥ syāt,",
  "GSP29udnyku5u:442": "kimutātīndriyādantarāntarāvākyasambhedaduradhigamāt /",
  "GSP29udnyku5u:443": "tataḥsakalavedavedārthadarśī kaścidevābhyupeyaḥ, anyathāndhaparamparāprasaṅgāt /",
  "GSP29udnyku5u:444": "sa ca śrutādhītāvadhṛtasmṛtasāṅgopāṅgavedārthastadviparīto vā na sarvajñādanyaḥ sambhavati /",
  "GSP29udnyku5u:445": "kohyapratyakṣīkṛtaviśvatadanuṣṭhānaḥ, etāvānevāyamāmnāya iti niścinuyāt /",
  "GSP29udnyku5u:446": "kaścārvāgdṛk niḥśeṣāḥ śratīrgranthator'thatovādhīyīta, adhyāpayedvā /",
  "GSP29udnyku5u:447": "atrāpi prayogaḥ- vedāḥ kadācit sarvavedārthavidvyākhyātāḥ, anuṣṭhātṛ(254)",
  "GSP29udnyku5u:448": "maticalane 'pi niścalārthānuṣṭhānatvāt /",
  "GSP29udnyku5u:449": "yadevaṃ tatsarvaṃ tadarthavidvyākhyātam, yathā manvādisaṃhiteti /",
  "GSP29udnyku5u:450": "anyathātvanāśvāsenāvyavasthānādananuṣṭhānamavyavasthā vā bhavedanādeśikatvāt (255) /",
  "GSP29udnyku5u:451": "anuṣṭhātāra evādeṣṭāra iti cenna- teṣāmaniyatabodhatvāt /",
  "GSP29udnyku5u:452": "vedavadvedārthānuṣṭhānamapyanādīti cenna- taddhi svatantraṃ vā vedārthabodhatantraṃ vā /",
  "GSP29udnyku5u:453": "ādye nirmūlatvaprasaṅgaḥ /",
  "GSP29udnyku5u:454": "dvitīye tvaniyamāpattiḥ /",
  "GSP29udnyku5u:455": "nahyasarvajñāviśeṣe pūrveṣāṃ tadavabodhaḥ pramāṇam, na tvidānīntanānāmiti niyāmakamasti /",
  "GSP29udnyku5u:456": "[ku.5.644] padāt khalvupi /",
  "GSP29udnyku5u:457": "śrūyate hi praṇaveśvareśānādipadam /",
  "GSP29udnyku5u:458": "tacca sārthakam /",
  "GSP29udnyku5u:459": "avigānena śrutismṛtītihāseṣu prayujyamānatvāt ghaṭādipadavaditi sānāsyataḥ siddheḥ,",
  "GSP29udnyku5u:460": "ko 'syārthaḥ iti vyutpatsorvimarśe sati nirṇayaḥ,",
  "GSP29udnyku5u:461": "svargādipadavat,",
  "GSP29udnyku5u:462": "“uttamaḥ puruṣastvanyaḥ paramātmetyudāhṛtaḥ /",
  "GSP29udnyku5u:463": "yo lokatrayamāviśya bibharttyavyaya īśvaraḥ” ityarthavādāt, yavavarāhādivadvākyaśeṣādvā /",
  "GSP29udnyku5u:464": "tad yathā īśvarapraṇidhānamupakramya śrūyate- sarvajñatā tṛptiranādibodhaḥ svatantratā nityamaluptaśaktiḥ /",
  "GSP29udnyku5u:465": "anantaśaktiśca vibhorvidhijñāḥ ṣaḍāhuraṅgāni maheśvarasya” iti /",
  "GSP29udnyku5u:466": "evambhūtor'thaḥ pramāṇabādhita iti cenna- prāgeva pratiṣedhāt /",
  "GSP29udnyku5u:467": "tathāpi na tatra pramāṇamastīti cet- svarge astīti kā śraddhā?",
  "GSP29udnyku5u:468": "nahyuktaviśeṣaṇe sukhe kiñcit pramāṇamastyasmadādīnām /",
  "GSP29udnyku5u:469": "yājñikapravṛttyanyathānupapatyā tathaiva tadityavadhāryate iti cenna- itaretarāśrayaprasaṅgāt /",
  "GSP29udnyku5u:470": "avadhṛte hi svargarūpe tatra pravṛttiḥ pravṛttyanyathānupapattyā ca tadavadhāraṇamiti /",
  "GSP29udnyku5u:471": "pūrvavṛddhapravṛttyā tadavadhāraṇe 'yamadoṣa iti cenna- andhaparamparāprasaṅgāt /",
  "GSP29udnyku5u:472": "viśiṣṭādṛṣṭavaśāt kadācit kasyacidevaṃ vidhamapi sukhaṃ syāditi nāsti virodhaḥ;",
  "GSP29udnyku5u:473": "tanniṣedhe pramāṇābhāvāditi cet- tulyamitaratrāpi /",
  "GSP29udnyku5u:474": "atrāpi prayogaḥ- yaḥśabdo yatra vṛddhairasati vṛttyantare pyujyate sa tasya vācakaḥ,",
  "GSP29udnyku5u:475": "yathā svargaśabdaḥ sukhaviśeṣe prayujyamānastasya vācakaḥ /",
  "GSP29udnyku5u:476": "prayujyate cāyaṃ jagatkartarīti /",
  "GSP29udnyku5u:477": "anyathā nirarthakatvaprasaṅge sārthakapadakadambasamabhivyāhārānupapattiriti /",
  "GSP29udnyku5u:478": "etena rudropendramahendrādidevatāviśeṣavācakā",
  "GSP29udnyku5u:479": "vyākhyātāḥ /",
  "GSP29udnyku5u:480": "apica asmatpadaṃ lokavadvede 'pi prayujyate /",
  "GSP29udnyku5u:481": "tasya ca loke nācetaneṣvanyatamadarthaḥ, tatra sarvathaivāprayogāt /",
  "GSP29udnyku5u:482": "nāpyātmamātramarthaḥ; parātmanyapi prayogaprasaṅgāt /",
  "GSP29udnyku5u:483": "apitu yastaṃ svātantryeṇoccārayati, tamevāha; tathaivānvayavyatirekābhyāmavasāyāt /",
  "GSP29udnyku5u:484": "tato lokavyutpattimanatikramya vede 'pyanena svaprayoktaiva vaktavyaḥ /",
  "GSP29udnyku5u:485": "anyathāprayogaprasaṅgāt /",
  "GSP29udnyku5u:486": "na ca yo yadoccārayati vaidikamahaṃ śabdam, sa eva tadā tasyārtha iti yuktam /",
  "GSP29udnyku5u:487": "tathāsati māmupāsītetyādau sa evopāsyaḥsyāt /",
  "GSP29udnyku5u:488": "ahaṃ sarvasyaprabhavo mattaḥ sarvaṃ pravartate,",
  "GSP29udnyku5u:489": "ityupādhyāyaśiṣyaparamparaivātmanyaiśvaryaṃ samadhigacchet /",
  "GSP29udnyku5u:490": "tathācopāsanāṃ pratyunmattakeliḥsyāt /",
  "GSP29udnyku5u:491": "lokavyavahāraścocchidyeta /",
  "GSP29udnyku5u:492": "tasmannānuvaktāsya vācyaḥ,",
  "GSP29udnyku5u:493": "api tu vaktaiveti sthite prayujyate vede asmacchabdaḥ svaprayoktṛvacanaḥ asmacchabdatvāllokavaditi /",
  "GSP29udnyku5u:494": "evamanye 'pi yaḥ kaḥ sa ityādi śabdā draṣṭavyāḥ,",
  "GSP29udnyku5u:495": "teṣāṃ buddhyupakramapraśnaparāmarśādyupahitamaryādatvāt; tasya ca vaktṛdharmatvāt /",
  "GSP29udnyku5u:496": "buddhyapakramo hi prakṛtatvam, jijñāsā'viṣkaraṇañca praśnaḥ, pratisandhānañca parāmarśa iti /",
  "GSP29udnyku5u:497": "evañca saṃśayādivācaka apyunneyāḥ /",
  "GSP29udnyku5u:498": "na ca jijñāsāsaṃśayādayaḥ sarvajñe pratiṣiddhā iti yuktam /",
  "GSP29udnyku5u:499": "śiṣyapratibodhanāyāhāryatvenāvirodhāt /",
  "GSP29udnyku5u:500": "ko dharmaḥ kathaṃ lakṣaṇaka ityādibhāṣyavaditi /",
  "GSP29udnyku5u:501": "etena dhigaho bata hantetyādayo nipātā vyākhyātāḥ /",
  "GSP29udnyku5u:502": "[ku.5.645] pratyayādapi /",
  "GSP29udnyku5u:503": "liṅgādipratyayā hi puruṣadhaureyaniyogārthā bhavantastaṃ prati pādayanti /",
  "GSP29udnyku5u:504": "tathāhi- pravṛttiḥ kṛtirevātra, sā cecchato, yataśca sā /",
  "GSP29udnyku5u:505": "tajjñānam, viṣayastasya vidhistajjñāpako 'thavā //7 //",
  "GSP29udnyku5u:506": "[ku.5.646] pravṛttiḥ khalu vidhikāryā satī na tāvatkāyaparispandamātram,",
  "GSP29udnyku5u:507": "ātmā jñātavya ityādyavyāpanāt /",
  "GSP29udnyku5u:508": "nāpīcchāmātram tata eva phalasiddhau karmānārambhaprasaṅgāt /",
  "GSP29udnyku5u:509": "tataḥ prayatnaḥ pariśiṣyate /",
  "GSP29udnyku5u:510": "ātmajñānabhūtadayādāvapi tasyāḥ (sya?) bhāvāt /",
  "GSP29udnyku5u:511": "taduktam, “pravṛttirāramabhaḥ” iti /",
  "GSP29udnyku5u:512": "[ku.5.647] seyaṃ pravṛttiryataḥsattāmātrāvasthitād, nāsau vidhiḥ; tatra śāstravaiyarthyāt /",
  "GSP29udnyku5u:513": "apratītādeva kutaścit pravṛttisiddhau tatpratyāyanārthaṃ tadabhyarthanābhāvāt /",
  "GSP29udnyku5u:514": "na ca pravṛttihetujananārthaṃ tadupayogaḥ;",
  "GSP29udnyku5u:515": "pravṛttihetoricchāyā jñānayonitvāt jñānamanutpādyatadutpādanasyāśakyatvāt tasya ca nirālambanasyānutpatteḥ;",
  "GSP29udnyku5u:516": "apravartakatvācca, niyāmakābhāvāt /",
  "GSP29udnyku5u:517": "tasmād yasya jñānaṃ prayatnajananīmicchāṃ prasūte,",
  "GSP29udnyku5u:518": "sorthaviśeṣastajjñāpako vār'thaviśeṣo vidhiḥ preraṇā pravartanā niyuktirniyoga upadeśa ityanarthāntaramiti sthite vicāryate- sa hi kartṛdharmo vā syāt,",
  "GSP29udnyku5u:519": "karmadharmo vā,",
  "GSP29udnyku5u:520": "karaṇadharmo vā niyoktṛdharmo veti /",
  "GSP29udnyku5u:521": "na prathamaḥ-[ku.5.648] iṣṭahāneraniṣṭāpterapravṛttervirodhataḥ /",
  "GSP29udnyku5u:522": "asattvāt pratyayatyāgāt kartṛdharmo na saṅkarāt //8 //",
  "GSP29udnyku5u:523": "sa hi na spanda eva; ātmānamanupaśyedityādyavyāpteḥ; grāmaṃ gacchatītyādāvativyāpteśca /",
  "GSP29udnyku5u:524": "nāpi tatkāraṇaṃ prayatnaḥ; tasya sarvākhyātasādhāraṇatvāt /",
  "GSP29udnyku5u:525": "[ku.5.649] nanu na sarvatra prayatna eva pratyayārthaḥ;",
  "GSP29udnyku5u:526": "karotītyādau prakṛtyarthātirekiṇastasyābhāvāt /",
  "GSP29udnyku5u:527": "saṅkhyāmātrābhidhānena pratyayasya caritārthatvāt /",
  "GSP29udnyku5u:528": "tato liṅgādivācca eva prayatna iti- na- kuryādityatrāpi tulyatvāt /",
  "GSP29udnyku5u:529": "prayatnamātrasya prakṛtyarthatve 'pi tasya parā(256)",
  "GSP29udnyku5u:530": "ṅgatāpannasya pratyayārthatvānna tulyatvamiti cet- na- tathāpi tulyatvāt /",
  "GSP29udnyku5u:531": "na caikasya tadvācakatve 'nyasya tadviparyaya āpadyeta /",
  "GSP29udnyku5u:532": "eko dvau bahava eṣiṣatītyādau vyabhicārāt /",
  "GSP29udnyku5u:533": "tatra dvitīyasṅkhyecchādikalpane karoti prayatate ityādāvapi tathā syāt /",
  "GSP29udnyku5u:534": "pratyekamanyatrasāmarthyāvadhṛtau sambhede tathā kalpanāyāstulyatvāt /",
  "GSP29udnyku5u:535": "ratho gacchatītyādau tadasambhave kā gatiriti cet- tantavaḥ paṭaṃ kurvantītyatra yā /",
  "GSP29udnyku5u:536": "lokopacāro 'yamaparyanuyojya iti cettulyam /",
  "GSP29udnyku5u:537": "liṅaḥ kāryatve vṛddhavyavahārādvyutpattau sarvaṃ samañjasam /",
  "GSP29udnyku5u:538": "ākhyātamātrasya tu na tatheti cet- na- vivaraṇāderapi vyutpatteḥ /",
  "GSP29udnyku5u:539": "asti ca tadiha /",
  "GSP29udnyku5u:540": "kiṃ karoti? pacati, pākaṃ karotītyartha ityādidarśanāt /",
  "GSP29udnyku5u:541": "[ku.5.650] tathāpi phalānukūlatāpannadhātvarthamātrābhidhāne tadatiriktaprayatnābhidhānakalpanāyāṃ kalpanāgauravaṃ syāt /",
  "GSP29udnyku5u:542": "ato vivaraṇamapi tāvanmātraparamiti cet /",
  "GSP29udnyku5u:543": "bhavedapyevam, yadi pākeneti vivṛṇuyāt /",
  "GSP29udnyku5u:544": "na tvetadasti /",
  "GSP29udnyku5u:545": "dhātvarthasyaiva pākamiti sādhyatvena nirdeśāt /",
  "GSP29udnyku5u:546": "tatastaṃ pratyeva kiñcidanukūlatāpannaṃ pratyayenābhidhānīyamiti yuktam /",
  "GSP29udnyku5u:547": "[ku.5.651] tathāpi tena prayatnenaiva bhavitavyam,",
  "GSP29udnyku5u:548": "na tvanyeneti kuta iti cet- niyamena tathā vivaraṇāt /",
  "GSP29udnyku5u:549": "bādhakaṃ vinā tasyānyathākartumaśakyatvāt /",
  "GSP29udnyku5u:550": "anyathātiprasaṅgāt /",
  "GSP29udnyku5u:551": "syādetat- yasya kasyacit- phalaṃ pratyanukūlatāpattimātrameva karotyarthaḥ, na tu prayatna eva /",
  "GSP29udnyku5u:552": "so 'pi hyanenaivopādhinā pratyayena vaktavyaḥ,",
  "GSP29udnyku5u:553": "na tu yatnatvamātreṇa; prayatnapadenāviśeṣaprasaṅgāt /",
  "GSP29udnyku5u:554": "tadvaraṃ tāvanmātramevāstu lāghavāya /",
  "GSP29udnyku5u:555": "anyathā tvanukūlatvaprayatnatve dvāvupādhī kalpanīyau; acetaneṣu sarvatra gauṇārthāstiṅo 'sati",
  "GSP29udnyku5u:556": "bādhake kalpanīyā iti cet- atrocyate-[ku.5.652] kṛtākṛtavibhāgena kartṛrūpavyavasthayā /",
  "GSP29udnyku5u:557": "yatna eva kṛtiḥ pūrvā (257) parasmin saiva bhavanā //9 //",
  "GSP29udnyku5u:558": "yatnapūrvakatva.ṃ hi pratisandhāya ghaṭādau kṛta iti vyavahārāt /",
  "GSP29udnyku5u:559": "hetusattvapratisandhāne 'pi yatnapūrvakatvapratisandhānavidhurāṇāmaṅkurādau tadavyavahārāt karotyartho yatna eva tāvadavasīyate /",
  "GSP29udnyku5u:560": "anyathā hi yatkiñcidanukūlapūrvakatvāviśeṣāt “ghaṭādayaḥ kṛtāḥ,",
  "GSP29udnyku5u:561": "na kṛtāstvaṅkurādaya” iti kuto vyavahāraniyamaḥ /",
  "GSP29udnyku5u:562": "tena ca sarvamākhyātapadaṃ vivriyate iti sarvatra sa evārtha iti nirṇayaḥ /",
  "GSP29udnyku5u:563": "tathāca samudite pravṛttaṃ padaṃ tadekadeśe 'pi prayujyate,",
  "GSP29udnyku5u:564": "viśuddhimātraṃ puraskṛtya brāhmaṇe śrotriyapadavat /",
  "GSP29udnyku5u:565": "anyathāpi madhyamottamapuruṣagāminaḥ pratyayāḥ,",
  "GSP29udnyku5u:566": "prathame puruṣe jānāti icchati prayatate adhyavasyati śete saṃśete ityādayaśca gauṇārthā evācetaneṣu /",
  "GSP29udnyku5u:567": "na ca vṛttyantareṇāpi prayogasambhave śaktikalpanā yuktā; anyāyaścānekārthatvamiti sthiteḥ /",
  "GSP29udnyku5u:568": "ata evānubhavo 'pi, yāvaduktaṃ bhavati pākānukūlavartamānaprayatnavān, tāvaduktaṃ bhavati pacatīti /",
  "GSP29udnyku5u:569": "evaṃ tathābhūtātivṛttaprayatno 'pākṣīditi /",
  "GSP29udnyku5u:570": "evaṃ tathābhūtabhāviprayatnaḥ pakṣyatīti /",
  "GSP29udnyku5u:571": "na tu pacatīti pākānukūlayatkiñcidvāniti /",
  "GSP29udnyku5u:572": "anyathātithāvapi paraśramaśayāne pacatīti pratyayaprasaṅgāt /",
  "GSP29udnyku5u:573": "[ku.5.653] apica kartṛvyāpāra eva kṛñarthaḥ /",
  "GSP29udnyku5u:574": "cetanaśca kartā; anyathā tadvyavasthānupapatteḥ /",
  "GSP29udnyku5u:575": "na hyabhidhīyamānavyāpāravattvaṃ kartṛtvam, anabhidhānadaśāyāṃ kurvato 'pyakartṛtvaprasaṅgāt /",
  "GSP29udnyku5u:576": "nāpyākhyātapratyayābhidhānayogyavyāpāraśālitvaṃ kartṛtvam, yogyatāyā evānirūpaṇāt /",
  "GSP29udnyku5u:577": "phalānuguṇamātrasya sarvakārakavyāpārasādhāraṇatvāt /",
  "GSP29udnyku5u:578": "nāpi vivakṣāto niyamaḥ, avivakṣādaśāyāmaniyamaprasaṅgāt /",
  "GSP29udnyku5u:579": "svavyāpāre nedamaniṣṭamiti cet- evaṃ tarhi,",
  "GSP29udnyku5u:580": "“svavyāpāre ca kartṛtvaṃ sarvatraivāsti kārake” iti nyāyena karaṇādivilopaprasaṅgaḥ /",
  "GSP29udnyku5u:581": "na svavyāpārāpekṣayā karaṇādivyavahāraḥ; kintu pradhānakriyāpekṣayā /",
  "GSP29udnyku5u:582": "asti hi kāñcit kriyāmuddiśya pravartamānānāṃ kārakāṇāmavāntaravyāpārayogaḥ,",
  "GSP29udnyku5u:583": "natvavāntaravyāpārārthameva teṣāṃ pravṛttiriti cet- tarhi tadapekṣayaiva kartṛkarmādivyavahāraviśeṣaniyame kiṃ kāraṇamiti cintyatām /",
  "GSP29udnyku5u:584": "svātantryāditi cet- nanu tadeva kimanyat prayatnādisamavāyāditi vivicyābhidhīyatāmiti /",
  "GSP29udnyku5u:585": "tasmāt sarvatra samānavyāpāra evākhyātārthaḥ /",
  "GSP29udnyku5u:586": "[ku.5.654] tathāpi phalānuguṇataivāstu pratyayasya pravṛttinimittam;",
  "GSP29udnyku5u:587": "prayatnastvākṣepato lapsyate iti cenna- bhāvanaiva hi yatnātmā sarvatrākhyātagocaraḥ /",
  "GSP29udnyku5u:588": "tayā vivaraṇadhrauvyādākṣepānupapattitaḥ //10 //",
  "GSP29udnyku5u:589": "kena hi tadākṣipyeta /",
  "GSP29udnyku5u:590": "natāvadanukūlatvamātreṇa; tasya prayatnatvenāvyāpanāt /",
  "GSP29udnyku5u:591": "na hi yatnatvaikārthasamavāyyevānukūlatvam /",
  "GSP29udnyku5u:592": "ata eva na saṅkhyayā; tasyāḥ saṅkhyeyamātraparyavasāyitvāt /",
  "GSP29udnyku5u:593": "kartreti cet- na- dravyamātrasyākartṛtvāt /",
  "GSP29udnyku5u:594": "vyāpāravataścābhidhāne vyāpārābhidhānasyāvaśyābhyupagamanīyatvāt /",
  "GSP29udnyku5u:595": "nāpi dhātvarthena tadākṣepaḥ; vidyate ityādau tadasambhavāt /",
  "GSP29udnyku5u:596": "na hyatri dhātvartho bhāvanāpekṣī; sattayā nityatvāt /",
  "GSP29udnyku5u:597": "tatra na bhaviṣyatīti cet- na- pūrvāparībhūtabhāvanānubhavasyāviśeṣāt /",
  "GSP29udnyku5u:598": "bhāvanoparāgeṇa hyatathābhūto 'pyarthastathā bhāsate iti /",
  "GSP29udnyku5u:599": "na ca padāntaralabdhayā bhāvanayānukūlatāyāḥ pratyayārthasyānvayaḥ; tadasambhavāt /",
  "GSP29udnyku5u:600": "na khalu prakṛtyaiva sābhidhīyate /",
  "GSP29udnyku5u:601": "dhātūnāṃ kriyāphalamātrābhidhāyitvāt /",
  "GSP29udnyku5u:602": "anyathā pāka ityādāvapi bhāvanānubhavaprasaṅgāt /",
  "GSP29udnyku5u:603": "nāpi caitra ityādinā padāntareṇa; prakṛtipratyayayorubhayorapyakārakārthatvāt /",
  "GSP29udnyku5u:604": "odanamityādeḥ kārakapadatvāt tasya ca kriyopahitatvāttenābhidhānamākṣepo vā /",
  "GSP29udnyku5u:605": "kathamanyathā odanamityukte kiṃ bhuṅkte pacati veti viśeṣākāṅkṣeti cet- na- pacatītyukte kimodanaṃ temanaṃ veti viśeṣākāṅkṣādarśanāt /",
  "GSP29udnyku5u:606": "sā cākṣepābhidhānayoranyataramantareṇa na syāt /",
  "GSP29udnyku5u:607": "tasyāṃ daśāyāṃ na cedākṣepaḥ, nūnamabhidhānameveti /",
  "GSP29udnyku5u:608": "[ku.5.655] syādetat- abhidhīyatāṃ tarhi kartāpi /",
  "GSP29udnyku5u:609": "tadanabhidhāne hi saṅkhyeyamātramākṣipya saṅkhyā kathaṃ kartāramanviyāt, na tu karmādikamapi /",
  "GSP29udnyku5u:610": "śākasūpau pacati śākasūpaudanān pacatītyādau virodhanirastā saṅkhyā caitra iti kartāramaviruddhamanugacchatīti cet- caitra odanaṃ pacatītyatrakā gatiḥ /",
  "GSP29udnyku5u:611": "ekatra nirṇītaḥ śāstrārtho 'paratrāpi tathā,",
  "GSP29udnyku5u:612": "yavavarāhādivaditi cenna- pacyate ityādāvapi tathābhāvaprasaṅgāt /",
  "GSP29udnyku5u:613": "caitrābhyāṃ caitrairiti virodhanirastā sūpa ityaviruddhaṃ karma samanukrāmatīti cet /",
  "GSP29udnyku5u:614": "caitramaitrābhyāṃ pākasūpau pacyete ityatra kā gatiḥ /",
  "GSP29udnyku5u:615": "anyatra nirṇītenārthena vyavahāra iti cenna- pacatītyādāvapi tathābhāvaprasaṅgāt /",
  "GSP29udnyku5u:616": "tatra pūrvaka eva nirṇayaḥ, pacyate ityatratvapara iti cenna- viśeṣābhāvāt /",
  "GSP29udnyku5u:617": "ātmanepadaparasmaipadābhyāṃ viśeṣa iti cenna- pacyate pacate pakṣyate ityādau viplavaprasaṅgāditi /",
  "GSP29udnyku5u:618": "[ku.5.656] dṛśyate ca samānapratyayābhihitenānvayaḥsaṅkhyāyāḥ /",
  "GSP29udnyku5u:619": "tad yathā, bhūyate supyate ityādau /",
  "GSP29udnyku5u:620": "na",
  "GSP29udnyku5u:621": "hi tatra kartrā karmaṇā vānyenaiva vā kenacidanvayaḥ, kintu bhāvenaiva /",
  "GSP29udnyku5u:622": "ananvaye tadabhidhāyino 'narthakatvaprasaṅgāt /",
  "GSP29udnyku5u:623": "ākṣiptenacānvaye tatrāpi kartrevānvayāpatteḥ /",
  "GSP29udnyku5u:624": "ko hisupyate svapitītyanayoḥ kartrākṣepaṃ prati viśeṣaḥ /",
  "GSP29udnyku5u:625": "syādetat- (a.1-3-13) bhāvakarmaṇorityādyanuśāsanabalāttāvat bhāvakarmaṇī pratyayavācye /",
  "GSP29udnyku5u:626": "tatastadabhihitā saṅkhyā tābhyāmanvīyate /",
  "GSP29udnyku5u:627": "yastu pratyayo na tatrotpannaḥ, tadabhihitā saṅkhyā, “mukhyaṃ vā pūrvacodanāllokavat'(mī.12,2,23)",
  "GSP29udnyku5u:628": "iti nyāyena kartāramevāśrayate iti niyamaḥ- na- viparyyayaprasaṅgāt /",
  "GSP29udnyku5u:629": "“śeṣāt kartari parasmaipadam” (a.1-3-78)",
  "GSP29udnyku5u:630": ", “kartari śap” (a.3-1-68)",
  "GSP29udnyku5u:631": "ityanuśāsanabalādbhāvakartārau pratyayavācyau,",
  "GSP29udnyku5u:632": "tatastadabhihitā saṅkhyāpi tābhyāmanvīyate;",
  "GSP29udnyku5u:633": "yastu pratyayo na tatrotpannastadabhihitā saṅkhyā tenaiva nyāyena karmaiva samāśrayediti niyamopapatteḥ tasmānmatikardamamapahāya yathānuśāsanameva gṛhyate iti prāptam /",
  "GSP29udnyku5u:634": "evaṃ prāpte 'bhidhīyate- [ku.5.657] ākṣepalabhye saṅkhyeye nābhidhānasya kalpanā /",
  "GSP29udnyku5u:635": "saṅkhyeyamātralābhe 'pi sākāṅkṣeṇa vyavasthitiḥ //11 //",
  "GSP29udnyku5u:636": "saṅkhyāp.i tāvadiyaṃ bhāvanānugāminī; yaṃ yaṃ bhāvanānveti,",
  "GSP29udnyku5u:637": "taṃ taṃ saṅkhyāpīti sthiteḥ; ekapratyayavācyatvaniyamāt /",
  "GSP29udnyku5u:638": "bhāvanāca śuddhaṃ prātipadikārthamātramākāṅkṣati /",
  "GSP29udnyku5u:639": "na hi vyāpāravantaṃ vyāpāra āśrayate, ātmāśrayāt (258) /",
  "GSP29udnyku5u:640": "samavāyaṃ prati tadanupayogāt /",
  "GSP29udnyku5u:641": "vijātīyavyāpāravato 'kartṛtvācca /",
  "GSP29udnyku5u:642": "na ca dvitīyādyāḥ prātipadikavibhaktayaḥ /",
  "GSP29udnyku5u:643": "tataḥ prathamānirdiṣṭenaiva bhāvanānvīyate iti tasyānvayayogyatāniyamāt saṅkhyāpi tadanugāminī tenaivānvīyate iti nāti prasaṅgaḥ nañarthavat /",
  "GSP29udnyku5u:644": "yathā hi caitro na brāhmaṇo na (259)",
  "GSP29udnyku5u:645": "gauro na spandate na kuṇḍalītyādau viśeṣaṇaviśeṣyasamabhivyāhāraviśeṣe 'pi nañā tadanabhidhānāviśeṣe 'pi nañarthasya viśeṣaṇāṃśairevānvayaḥ na viśeṣyāṃśena /",
  "GSP29udnyku5u:646": "nanu bādhāttatra tathā /",
  "GSP29udnyku5u:647": "na hi viśeṣyeṇa tadanvaye viśeṣaṇopādānamarthavadbhavet, tanniṣedhenaiva viśeṣaṇaniṣedhopalabdheḥ /",
  "GSP29udnyku5u:648": "ubhaniṣedhe cāvṛttau vākyabhedāt; anāvṛttau nirākāṅkṣatvāditi cet- tulyatvāt /",
  "GSP29udnyku5u:649": "samānapratyayopāttabhāvanākṣiptānvayopapattau bādhakaṃ vinā sannihitatyāgena vyavahitaparigrahasya gurutvāt /",
  "GSP29udnyku5u:650": "bhāvanāyāśca sāmānyākṣepe 'pi sākāṅkṣaparityāge nirākāṅkṣānvayānupapatteḥ /",
  "GSP29udnyku5u:651": "nahyanyatarākāṅkṣā anvayahetuḥ apitūbhayākāṅkṣā /",
  "GSP29udnyku5u:652": "prātipadikārtho hi phalenānvayamalabhamānaḥ kriyāsambandhamapekṣate,",
  "GSP29udnyku5u:653": "bhāvanāpi vyāpārabhūtā satī vyāpāriṇamityubhayākāṅkṣā anvayahetuḥ /",
  "GSP29udnyku5u:654": "kaṭaṃ kaṭenetyādi tu kārakatayaiva phalasamanvitaṃ na vyāpārāntaramapekṣate iti nirākāṅkṣamiti /",
  "GSP29udnyku5u:655": "ata evāsyate supyate ityādau nākṣiptenānvayaḥ /",
  "GSP29udnyku5u:656": "nahi caitreṇeti tṛtīyāntaśabdasya bhāvanāyāmākāṅkṣāsti /",
  "GSP29udnyku5u:657": "bhāvyākāṅkṣāstīti cet- na- phalena śayanādidhātvarthenānvayāt /",
  "GSP29udnyku5u:658": "phalasambandhinaścātra kartranatirekāt /",
  "GSP29udnyku5u:659": "na hi śayanādayo dhātvarthāḥ kartratirekisambaddhāḥ /",
  "GSP29udnyku5u:660": "na ca phalatatsambandhivyatirekeṇānyo bhāvyo nāma,yamapekṣeta /",
  "GSP29udnyku5u:661": "[ku.5.658] syādetat- kimiti na prayujyate kaṭaḥ karoti caitramityādi,",
  "GSP29udnyku5u:662": "abhihitānabhihitavyavasthābhāvāditi cet- na cetramiti prathamāntasyāsādhutvāt /",
  "GSP29udnyku5u:663": "dvitīyāntasya tu karmavacanatvena tatsambandhād(260)bhāvyānapekṣiṇī bhāvanā bhāvakamātramapekṣeta /",
  "GSP29udnyku5u:664": "na ca kaṭasya caitraṃ pratibhāvakatvam, viryayāt /",
  "GSP29udnyku5u:665": "anāptena tu vivakṣāyāṃ prayujyata eva /",
  "GSP29udnyku5u:666": "prayujyatāṃ tarhi kaṭaḥ karoti caitra ityādi- na- nityasandigdhatvena vākyārthāsamarpakatvāt /",
  "GSP29udnyku5u:667": "tatastadupapattaye viśeṣasyavyañjanīyatvāt /",
  "GSP29udnyku5u:668": "vyajyatāṃ tarhi tṛtīyayā caitreṇeti,",
  "GSP29udnyku5u:669": "evaṃ devadattaḥ kriyate kaṭamiti vyajyatāṃ dvitīyayeti cet- na- aprayogāt /",
  "GSP29udnyku5u:670": "nahyanāptenāpyevaṃ prāyāṇi prayujyante /",
  "GSP29udnyku5u:671": "lakṣaṇāvirodhena kuta etadeveti cet- lokasyāparyanuyojyatvāt /",
  "GSP29udnyku5u:672": "na hi gārgikayeti padaṃ sādhviti ślāghābhidhāyipadasannidhimanapekṣya prayujyate /",
  "GSP29udnyku5u:673": "tasya tadupādhinaiva vihitatvāditi cet- etadeva kutaḥ?",
  "GSP29udnyku5u:674": "loke tathaiva prayogadarśanāditi cet- tulyam /",
  "GSP29udnyku5u:675": "karotītyādi karmavibhaktisamabhivyāhāreṇaiva prayujyate,",
  "GSP29udnyku5u:676": "kriyate iti kartṛvibhaktisamabhavyāhāreṇaiveti kimatra kriyatām /",
  "GSP29udnyku5u:677": "[ku.5.659] imameva viśeṣamurarīkṛtyānabhihitādhikārānuśāsanena hyetāvān parāmarśaḥsarveṣāṃ hṛdi padamādadhātītyabhidhānānabhidhānavibhāga eva vyutpādanadaśāyāṃ peśala iti /",
  "GSP29udnyku5u:678": "[ku.5.660] syādetat- bhavatu sarvākhyātasādhāraṇī bhāvanā; kālaviśeṣasambandhinī sā laḍādyarthaḥ,",
  "GSP29udnyku5u:679": "kālatrayāparāmṛṣṭā liṅārtha iti cet- na yatnapadena samānārthatvaprasaṅgāt /",
  "GSP29udnyku5u:680": "viṣayoparāgānuparāgābhyāṃ viśeṣa iti cenna- yāgayatna ityanena paryāyatāpatteḥ /",
  "GSP29udnyku5u:681": "kartṛsaṅkhyābhidhānānabhidhānābhyāṃ viśeṣa iti cenna- yāgayatnavānityanena sāmyāpatteḥ /",
  "GSP29udnyku5u:682": "iṣṭa evāyamartha iti cenna- ito vatsaraśatenāpyapravṛtteḥ /",
  "GSP29udnyku5u:683": "phalasamabhivyāhārābhāvānna pravarttate iti cenna- svargakāmo yāgayatnavānityato 'pyapravṛtteḥ /",
  "GSP29udnyku5u:684": "tat kasya hetoḥ? na hi yatno yatnasya",
  "GSP29udnyku5u:685": "heturyatnapratītirvā yatnasya kāraṇam; api tvicchā /",
  "GSP29udnyku5u:686": "[ku.5.661] na ca sāpi pratītā yatnajananī- yena saiva vidhyartha ityanugamyatām- apitu sattayā /",
  "GSP29udnyku5u:687": "na ca liṅaḥ śrutikāle sā satī /",
  "GSP29udnyku5u:688": "na ca liṅeva tāṃ janayati; arthaviśeṣamapratyāyayantyāstasyāḥ ( 261)",
  "GSP29udnyku5u:689": "tajjanakatve vyutpattigrahaṇavaiyarthyāt /",
  "GSP29udnyku5u:690": "anupalabdhaliṅāñcecchānutpattiprasaṅgāditi /",
  "GSP29udnyku5u:691": "etena- vṛddhavyavahārādvyutpattirbhavantī bālasyātmani pravṛttiheturyo 'vagatastamevāśrayet,",
  "GSP29udnyku5u:692": "svayañca kuryāmiti saṅkalpādevāyaṃ pravṛttaḥ,",
  "GSP29udnyku5u:693": "tataḥsa eva liṅārtha iti nirastam /",
  "GSP29udnyku5u:694": "kuryāmiti prayatno vā syādicchā vā? nādyaḥ,svātmani vṛttivirodhāt /",
  "GSP29udnyku5u:695": "na dvitīyaḥ; sā hi sattayaiva prayatnotpādinī /",
  "GSP29udnyku5u:696": "na ca liṅaḥ śrutikāle sā satītyuktam /",
  "GSP29udnyku5u:697": "phalecchā tu nisargavāhitayā satyapi na prayatnaṃ prati hetuḥ; anyaviṣayatvāt /",
  "GSP29udnyku5u:698": "tadarthañca śāstravaiyarthyāt /",
  "GSP29udnyku5u:699": "tasyāḥ kāraṇāntarata eva siddhestatpratītyarthamapi śāstrānapekṣaṇāt /",
  "GSP29udnyku5u:700": "tasyāḥ manovedyatvāt /",
  "GSP29udnyku5u:701": "aprāpte (262) ca śāstramarthavat; prāpte ca śāstrānavakāśāt //",
  "GSP29udnyku5u:702": "tadabhidhāne ca svargakāma iti kartṛviśeṣaṇapaunaruktyāt /",
  "GSP29udnyku5u:703": "tadā hi yajetetyasyaiva yāgakartā svargakāma ityarthaḥsyāt /",
  "GSP29udnyku5u:704": "[ku.5.662] yadica phalaviṣayaiva sādhanaviṣayaṃ prayatnaṃ janayet,",
  "GSP29udnyku5u:705": "anyatrāpi prasuvīta niyāmakābhāvāt /",
  "GSP29udnyku5u:706": "hetuphalabhāva eva niyāmaka iti cenna- ajñātasya tasya niyāmakatve liṅaṃ vināpi svargecchāto yāge pravṛttiprasaṅgāt /",
  "GSP29udnyku5u:707": "jñātasya tu tatsādhanatvasya niyāmakatve tadicchaiva tatra pravartayatuḥ yo yatkāmayate sa tatsādhanamapi kāmayata eveti niyamāt /",
  "GSP29udnyku5u:708": "na ca sā tadānīṃ satī /",
  "GSP29udnyku5u:709": "na ca tajjñānameva prayatnajanakam,",
  "GSP29udnyku5u:710": "tacca liṅā kriyate iti yuktam; svargakāmo yāgacikīrṣāvānityato 'pi pravṛttiprasaṅgāt /",
  "GSP29udnyku5u:711": "liṅo vecchāṃ pratītyānicchannapi sarvaḥ pravarteta /",
  "GSP29udnyku5u:712": "svasambandhitayā tadavagamastathā na tu sāmānyata iti cenna- prathamapuruṣeṇa tadanabhidhāne tasyāvidhyarthatvaprasaṅgāt /",
  "GSP29udnyku5u:713": "odanakāmastvaṃ pākacikīrṣāvānityato 'pi pravṛttyāpatteśca (tteḥ)",
  "GSP29udnyku5u:714": "apica saṅkalpajñānādyadi prayatno jāyeta, tathāpi saṅkalpasya kuto janma kimarthañca?",
  "GSP29udnyku5u:715": "saṅkalpajñānādeva,",
  "GSP29udnyku5u:716": "prayatnārthañceti cet- nanvicchāviśeṣaḥ saṅkalpaḥ,",
  "GSP29udnyku5u:717": "sa tāvatsukhe svabhāvataḥ,",
  "GSP29udnyku5u:718": "tatsādhane caupādhikaḥ,",
  "GSP29udnyku5u:719": "saṅkalpaviṣayastu katham?",
  "GSP29udnyku5u:720": "tatsādhanatvādeveti cet- tarhi tatsādhanatvājñānāt, na tu saṅkalpasvarūpajñānādbhavitumarhatīti /",
  "GSP29udnyku5u:721": "anyatheṣṭasādhanatājñānamapyanarthakamāpadyeta /",
  "GSP29udnyku5u:722": "tasmāt, saṅkalpaḥ pravartaka ityabhyupeyate, kintu sattāmātreṇa, na tu jñāta iti nāsau vidhiḥ /",
  "GSP29udnyku5u:723": "jñānañca viṣayopahāreṇaiva vyavahārayatīti tadviṣaya evāvaśiṣyate /",
  "GSP29udnyku5u:724": "iti kartṛdharmavyudāsaḥ /",
  "GSP29udnyku5u:725": "[ku.5.663] astu tarhi karmadharmaḥ netyucyate /",
  "GSP29udnyku5u:726": "atiprasaṅgānna phalaṃ nāpūrvaṃ tatvahānitaḥ /",
  "GSP29udnyku5u:727": "tadalābhānna kāryañca na kriyāpyapravṛttitaḥ //12//",
  "GSP29udnyku5u:728": "/",
  "GSP29udnyku5u:729": ". karma hi phalaṃ vā syāt, tatkāraṇamapūrvaṃ vā, tatkāraṇaṃ kriyā vā?",
  "GSP29udnyku5u:730": "na prathamaḥ, phalecchāyāḥ pravṛttiṃ pratyahetutvāt; atiprasaṅgādityuktatvāt /",
  "GSP29udnyku5u:731": "na dvitīyaḥ, avyutpatteḥ /",
  "GSP29udnyku5u:732": "liṅo hi pravṛttinimittamapūrvatvaṃ vā syāt, kāryatvaṃ vā syāt ubhayaṃ vā /",
  "GSP29udnyku5u:733": "na prathamaḥ /",
  "GSP29udnyku5u:734": "śabdapravṛttinimittasyāpūrvatvasya pramāṇāntarādavagatāvapūrvatvavyāghātāt /",
  "GSP29udnyku5u:735": "anavagatāvavyutpatteḥ /",
  "GSP29udnyku5u:736": "sambandhano 'navagame sambandhasya pratyetumaśakyatvāt /",
  "GSP29udnyku5u:737": "tata evāvagatāvitaretarāśrayadoṣāt /",
  "GSP29udnyku5u:738": "na ca gandhavatvenopanītāyāṃ pṛthivyāṃ pṛthivīśabdavat (263)",
  "GSP29udnyku5u:739": "adūraviprakarṣeṇa kāryatvenopanītenāpūrvatvena nimittenāpūrve pravartate liṅiti yuktam /",
  "GSP29udnyku5u:740": "tatrobhayorapi pratīyamānatvena sandehe kalpanāgauravapuraskāreṇa pṛthivītva eva saṅgativiśrānterupapatteḥ /",
  "GSP29udnyku5u:741": "na tvatrāpūrvatvapratītiḥ /",
  "GSP29udnyku5u:742": "[ku.5.664] syādetat- kāryatvamupalakṣaṇīkṛtya tāvadeṣā liṅ pravṛttā /",
  "GSP29udnyku5u:743": "tadupalakṣitaśca yāgo vā yatno vānyo vā śabdetarapramāṇagocaro nādhikāriviśeṣaṇasvargasādhanasamarthaḥ /",
  "GSP29udnyku5u:744": "na cākāmyaphale kāmī niyoktuṃ śakyate /",
  "GSP29udnyku5u:745": "tato 'nyadevālaukikaṃ kiñcidanenopalakṣyate,",
  "GSP29udnyku5u:746": "yo liṅādipravṛttigocara iti kimanupapannimiti cet- na- (264)",
  "GSP29udnyku5u:747": "upalakṣaṇaṃ hi smaraṇamanumānaṃ vā /",
  "GSP29udnyku5u:748": "ubhayamapyanavagatasambandhenāśakyam /",
  "GSP29udnyku5u:749": "na hi saṃskāravanmanovadadṛṣṭavadvā kāryatvamapūrvatvamupalakṣayati,jñānāpekṣaṇāt /",
  "GSP29udnyku5u:750": "tato hastīva hastipakam, dhūma iva dhūmadhvajam, tatsambandhajñānādupalakṣayet, natvanyathā /",
  "GSP29udnyku5u:751": "tathāca nyāyasampādanāpyaraṇyeruditam /",
  "GSP29udnyku5u:752": "na hi yuktisahasrairapi avidite saṅgatigraho 'viditasaṅgatirvā śabdaḥ pravartate iti /",
  "GSP29udnyku5u:753": "etena bhedāgrahāt kriyākārye vyutpattiriti nirastam,",
  "GSP29udnyku5u:754": "na hyajñāte bhedāgraho vyavahārāṅgam, atiprasaṅgāt /",
  "GSP29udnyku5u:755": "kiñcāpūrvatve pravṛttinimitte kalpyamāne laukikī liṅanarthikā prasajyeta /",
  "GSP29udnyku5u:756": "tatropalakṣaṇīyābhāvāt /",
  "GSP29udnyku5u:757": "tatra (265)",
  "GSP29udnyku5u:758": "kāryatvameva pravṛttinimittamiti yadi, prakṛte 'pi tathaivāstu kḷptatvāta sambhavācceti /",
  "GSP29udnyku5u:759": "[ku.5.665] astu tarhi tadeva pravṛttinimittam,",
  "GSP29udnyku5u:760": "tarkasampādanayātvapūrvavyaktilābha iti cenna- nityaniṣedhāpūrvayoralābhaprasaṅgāt /",
  "GSP29udnyku5u:761": "nacāsmin pakṣe ekatra nirṇītena śāstrārthenānyatra",
  "GSP29udnyku5u:762": "tathaiva vyavahāra iti sambhavati,",
  "GSP29udnyku5u:763": "kāryatvasyaiva pravṛttinimittatvena nirṇītatvāt, natvapūrvatvasya /",
  "GSP29udnyku5u:764": "nyāyasampādanāyāśca tatrāsambhavāt /",
  "GSP29udnyku5u:765": "phalānuguṇyena hi vyaktiviśeṣo labhyate /",
  "GSP29udnyku5u:766": "na ca tattatra śrūyate /",
  "GSP29udnyku5u:767": "na cāśrutamapi kalpayituṃ śakyate /",
  "GSP29udnyku5u:768": "bījābhāvāt /",
  "GSP29udnyku5u:769": "taddhi vidhyanyathānupapatyā kalpyeta, kāryyatvapratyayānyathānupapatyā vā lokavat /",
  "GSP29udnyku5u:770": "na prathamaḥ; bhavatāṃ darśane tasyopeyarūpatvāt /",
  "GSP29udnyku5u:771": "yataḥ śrutasvargaphalatve 'pi sādhyavivṛddhirucyate /",
  "GSP29udnyku5u:772": "na dvitīyaḥ; śabdabalena tatpratyaye tadanapekṣaṇāt /",
  "GSP29udnyku5u:773": "loke hi tatpratyaya iṣṭābhyupāyatādhīnaḥ, na tu vede ityabhyupagamāt /",
  "GSP29udnyku5u:774": "anyatheṣṭābhyupāyataiva prathamaṃ vedādavagantavyā;",
  "GSP29udnyku5u:775": "pramāṇāntarābhāvāt;",
  "GSP29udnyku5u:776": "tataḥ kāryyatetyānumāniko vidhiḥsyāt, na śābdaḥ /",
  "GSP29udnyku5u:777": "ānumānikaṃ phalamastu,",
  "GSP29udnyku5u:778": "yatkartavyaṃ tadiṣṭābhyupāya iti vyāpterityapi na yuktam; sukhena vyabhicārāt /",
  "GSP29udnyku5u:779": "anyatve satīti cenna- duḥkhābhāvena vyabhicārāt /",
  "GSP29udnyku5u:780": "phalaṃ vihāyeti cet- tadeva kimuktaṃ syāt /",
  "GSP29udnyku5u:781": "iṣṭaṃ svabhāvata iti cet- tarhi tato 'nyadaniṣṭaṃ syāt, tacca kartavyamiti vyāghātaḥ /",
  "GSP29udnyku5u:782": "tatsādhanamiti cet- tatsādhanatve satīti sādhyāviśiṣṭaṃ viśeṣaṇam /",
  "GSP29udnyku5u:783": "“svabhāvato nedamiṣṭaṃ kartavyañca,",
  "GSP29udnyku5u:784": "tato nūnamiṣṭasādhanamiti sādhanārtha iti cenna- svabhāvato nedamiṣṭamityasiddheḥ /",
  "GSP29udnyku5u:785": "ananyoddeśapravṛttakṛtivyāptatvāt /",
  "GSP29udnyku5u:786": "anyathā tadasiddheḥ (266) /",
  "GSP29udnyku5u:787": "tato vyāghātādanyatarāpāya iti /",
  "GSP29udnyku5u:788": "[ku.5.666] astu nityaniṣedhāpūrvayoralābhaḥ,",
  "GSP29udnyku5u:789": "kiṃ naśchinnamiti cet- kiṃ naśchinnam,",
  "GSP29udnyku5u:790": "yadā kāmādhikāre 'pi tadalābhaḥ /",
  "GSP29udnyku5u:791": "nahi liṅā kāryaṃ svargasādhanamuktam /",
  "GSP29udnyku5u:792": "nāpi svargakāmapadasamabhivyāhārānyathānupapatyā tallabdham,",
  "GSP29udnyku5u:793": "brāhmaṇatvādivadadhikāryavacchedamātreṇaivopapatteḥ /",
  "GSP29udnyku5u:794": "nacedamanumānam- yasya yadicchāto yatkartavyam, tattasyeṣṭasādhanamiti /",
  "GSP29udnyku5u:795": "anyecchayā svābhāvikakartavyatvāsiddheḥ /",
  "GSP29udnyku5u:796": "tadicchayaiva tatkartavyatāyāḥsukhenānaikāntikatvāt /",
  "GSP29udnyku5u:797": "aupādhikakartavyatāyāśceṣṭasādhanatvamapratītyapratyetumaśakyatvāt /",
  "GSP29udnyku5u:798": "kimanayā viśeṣacintayā /",
  "GSP29udnyku5u:799": "pratīyate tāvacchabdādanyadicchato 'nyatkāryamiti /",
  "GSP29udnyku5u:800": "etāvataivānumānamiti cet-",
  "GSP29udnyku5u:801": "nanvanvitamabhidhānīyam, yogyañcānvīyate /",
  "GSP29udnyku5u:802": "anyadicchataścānyat kartavyamanvayāyogyam, tatkathamabhidhīyatām /",
  "GSP29udnyku5u:803": "tata eva tatsādhanatvasiddhiriti cet-",
  "GSP29udnyku5u:804": "evaṃ tarhīṣṭasādhanataikārthasamavāyikartavyatvābhidhānādanumānānavakāśaḥ /",
  "GSP29udnyku5u:805": "nacānvitābhidhāne /",
  "GSP29udnyku5u:806": "āpi(?) tatsādhanatvasiddhiḥ; adhikāryavacchedamātreṇāpyanvayayogyatopapatteḥ /",
  "GSP29udnyku5u:807": "[ku.5.667] na ca kāryatvamapūrve sambhavati /",
  "GSP29udnyku5u:808": "taddhi kṛtivyāpyatā cet- vrīhyādiṣveva; siddhatvāt /",
  "GSP29udnyku5u:809": "kṛtiphalatvaṃ cet- yāgasyaiva; tatastasyaivāhatyotpatteḥ /",
  "GSP29udnyku5u:810": "kṛtyuddeśyatā cet- svargasyaiva; nisargasundaratvāt /",
  "GSP29udnyku5u:811": "na tvapūrvasya; tadviparītatvāt /",
  "GSP29udnyku5u:812": "stanapānādivadaupādhikīti cet- sāpi yāgasyaiva /",
  "GSP29udnyku5u:813": "svargasya sādhyatvasthitau yāgasyaiva sādhanatvenānvayāt /",
  "GSP29udnyku5u:814": "kālavyavadhānānnaitannirvahatīti cet- yathā nirvahati, śrutānurodhena tathā kalpyatām (267) /",
  "GSP29udnyku5u:815": "“vyāpāradvārā kathañcit syāt /",
  "GSP29udnyku5u:816": "na tu bhinnakālayorvyāpāravyāpāribhāvaḥ /",
  "GSP29udnyku5u:817": "kāraṇatvañca vyāpāreṇa yujyate /",
  "GSP29udnyku5u:818": "avyavadhānena pūrvakālaniyamśca tattvam /",
  "GSP29udnyku5u:819": "anyathātiprasaṅgā'diti cet- na- pūrvabhāvaniyamamātrasya kāraṇatvāt /",
  "GSP29udnyku5u:820": "kāryānuguṇāvāntarakāryasyaiva vyāpāratvāt /",
  "GSP29udnyku5u:821": "kṛṣicikitsādau bahulaṃ tathā vyavahārāt /",
  "GSP29udnyku5u:822": "lākṣaṇiko 'sāviti cenna- mukhyārthatve virodhābhāvāt /",
  "GSP29udnyku5u:823": "astu tarhi putreṇa hate brahmaṇi ciradhvastasya pitustamavāntaravyāpārīkṛtya kartṛtvam /",
  "GSP29udnyku5u:824": "tathāca lokayātrāviplava iti cet- na- satyapi sute kadācittadakaraṇāt tasminnasatyapi kadācitkāraṇādanirvāhakatayā tasya vyāpāratvāyogāt /",
  "GSP29udnyku5u:825": "yaṃ janayitvaiva hi yaṃ prati yasya pūrvabhāvanirvāhaḥ sa eva taṃ prati tasya vyāpāro nāparaḥ /",
  "GSP29udnyku5u:826": "yathānubhavasya smaraṇaṃ prati saṃskāraḥ /",
  "GSP29udnyku5u:827": "tasya hyanvayavyatirekānuvidhāne siddhe tadanyathānupapatyā saṃskāraḥ kalpyate,",
  "GSP29udnyku5u:828": "na tvanyathā- tathehāpi /",
  "GSP29udnyku5u:829": "na cedevam, tavāpi brahmabhiduraśaravimokasamasamayahatasya hantṛtvaṃ na syāt /",
  "GSP29udnyku5u:830": "syācca svaniveśanaśayānasya tatpituriti /",
  "GSP29udnyku5u:831": "etenobhayaṃ neti nirastam //",
  "GSP29udnyku5u:832": "[ku.5.668] astu tarhi kriyādharma eva kāryatvaṃ vidhiḥ /",
  "GSP29udnyku5u:833": "sarvohi kartavyametaditi pratyeti /",
  "GSP29udnyku5u:834": "tataḥ kuryāmiti saṅkalpya pravartate iti cet- na- kartavyaṃ mayeti kṛtyadhyavasāyārtho vā syāt,",
  "GSP29udnyku5u:835": "kartavyaṃ mayetyucitārtho vā syāta?",
  "GSP29udnyku5u:836": "tatra prathamaḥsaṅkalpānna bhidyate /",
  "GSP29udnyku5u:837": "vyavahitakāryasaṅkalpo hi kartavyo mayeti, sannihitakāryasaṅkalpastu kuryāmiti /",
  "GSP29udnyku5u:838": "sa ca na liṅārthaḥ; sattāmātreṇa pravartanādityuktam /",
  "GSP29udnyku5u:839": "tadetat kartavyatāyāṃ jātāyāṃ pravartate iti vastusthitau bhrāntairjñātāyāmiti gṛhītam /",
  "GSP29udnyku5u:840": "aucityantu kriyādharmaḥ prāgabhāvavattvam, tasmin sati śakyatvaṃ vā, tasmin sati",
  "GSP29udnyku5u:841": "kartāraṃ pratyupakārakatvaṃ vā? prathame kutaścidapi na nivarteta /",
  "GSP29udnyku5u:842": "dvitīye duḥkhe 'pi tathāvidhe pravarteta /",
  "GSP29udnyku5u:843": "tṛtīye tu vakṣyate /",
  "GSP29udnyku5u:844": "[ku.5.669] astu tarhi karaṇadharmaḥ- na- karaṇaṃ hi śabdaḥ,",
  "GSP29udnyku5u:845": "taddharmo 'bhidhā vā syāt; tadartho bhāvanādiḥ (268)",
  "GSP29udnyku5u:846": "vā, taddharma iṣṭasādhanatā vā /",
  "GSP29udnyku5u:847": "na prathamaḥ- asattvādapravṛtteśca nābhidhāpi garīyasī /",
  "GSP29udnyku5u:848": "bādhakasya samānatvāt pariśeṣo 'pi durlabhaḥ //13 //",
  "GSP29udnyku5u:849": "saṅgatipratisandhānādhikāyā.ṃ tasyāṃ pramāṇābhāvāt /",
  "GSP29udnyku5u:850": "anyasamavetasyāpūrvavadanyavyāpāratvenāpyupapatteḥ /",
  "GSP29udnyku5u:851": "viṣayatayāpi (viṣayatāyāmapi) ca svavyāpāraṃ pratiliṅgavaddhetubhāvāvirodhāta /",
  "GSP29udnyku5u:852": "adhikattve 'pi tato 'pravṛtteḥ /",
  "GSP29udnyku5u:853": "bālānāṃ tadabhāve 'pi tadbhāvāt /",
  "GSP29udnyku5u:854": "śabdāntareṇa tacchrāviṇāmapyapravṛtteḥ /",
  "GSP29udnyku5u:855": "na ca vilakṣaṇaiva sā liṅo viṣayaḥ /",
  "GSP29udnyku5u:856": "tadvailakṣyaṇyaṃ pratītiṃ (pratipattim) prati cet, arthaviśeṣo 'pi syāt /",
  "GSP29udnyku5u:857": "pravṛttimātraṃ prati cet, abhidhāsamavetaṃ taditi kutaḥ? tatsannidhānāditi cennaḥ aniyamāt /",
  "GSP29udnyku5u:858": "anyasya sarvasya niṣedhāditi cenna- pravṛttihetuttvaniṣedhasya tulyatvāt /",
  "GSP29udnyku5u:859": "tatsannidhiniṣeṣasya cāśakyatvāt /",
  "GSP29udnyku5u:860": "śabdaikavedyatve cāvyutpatteḥ /",
  "GSP29udnyku5u:861": "“pravṛttyanyathānupapattisiddhe vyutpatti'rityapi vārtam- nahi pravṛttihetuḥ kaścidastīti pravartate /",
  "GSP29udnyku5u:862": "[ku.5.670] iṣṭasādhanatā tu syāt /",
  "GSP29udnyku5u:863": "sarvo hi mayā kriyamāṇametanmama samīhitaṃ sādhayiṣyatīti pratisandhatte,",
  "GSP29udnyku5u:864": "tata icchati kuryāmiti,",
  "GSP29udnyku5u:865": "tataḥ karotīti sarvānubhavasiddham /",
  "GSP29udnyku5u:866": "tadayaṃ vyutpitsuryajjñānāt prayatnajananīmicchāmavāptavān,",
  "GSP29udnyku5u:867": "tajjñānameva liṅśrāviṇaḥ pravṛttikāraṇamanuminoti /",
  "GSP29udnyku5u:868": "tataśca kartavyataikārthasamavāyinī iṣṭasādhanatāliṅārtha ityavadhārayati /",
  "GSP29udnyku5u:869": "na ca vācyam evañcet varaṃ kartavyataivāstu,",
  "GSP29udnyku5u:870": "avaśyābhyupagamanīyatvāt; kṛtamiṣṭasādhanatayeti- yathā hi neṣṭasādhanatāmātraṃ pratītya pravartate,",
  "GSP29udnyku5u:871": "asādhyeṣu vyabhicārāt- tathā prayatnaviṣayasamavāyinīmiṣṭasādhanatāmadhigamyādhikārī pravartate ityanubhavaḥ /",
  "GSP29udnyku5u:872": "tatra viṣayo dhātunā,",
  "GSP29udnyku5u:873": "bhāvanā'khyātamātreṇa,",
  "GSP29udnyku5u:874": "śeṣantu tadviśeṣeṇa liṅā ityevamiṣṭābhyupāyatāyāmadhigatāyāmanvayabalāt (269)",
  "GSP29udnyku5u:875": "tadviṣayasyeṣṭasādhanatvāvagatiriti kartavyataikārthasamavāyinīṣṭābhyupāyatāta liṅāḥ pravṛttinimittamityuktam /",
  "GSP29udnyku5u:876": "[ku.5.671] karaṇasyeṣṭasādhanatābhidhāne jyotiṣṭomeneti tṛtīyayā na bhavitavyamiti tu deśyamavaiyākaraṇasyāvadhīraṇīyameva /",
  "GSP29udnyku5u:877": "tatsaṅkhyābhidhānaṃ hi tadabhidhānamākhyātena /",
  "GSP29udnyku5u:878": "na ca tat prakṛte /",
  "GSP29udnyku5u:879": "na ca yāgeṣṭasādhanatābhidhānaṃ liṅā; kintvanvayabalāttalābha ityuktam /",
  "GSP29udnyku5u:880": "[ku.5.672] yattu siddhā(ddho)",
  "GSP29udnyku5u:881": "padeśādapi pratīyate iṣṭasādhanatā;",
  "GSP29udnyku5u:882": "na cātaḥ saṅkalpātmā pravṛttirastīti deśyam- tatra samutkaṭaphalābhilāṣasya samarthasya tatsādhanatāvahame 'pi na (270)",
  "GSP29udnyku5u:883": "pravṛttiriti kaḥ pratīyāt /",
  "GSP29udnyku5u:884": "sarvapakṣasamānañcaitat samānaparīhārañceti kiṃ tena /",
  "GSP29udnyku5u:885": "[ku.5.673] atrābhidhīyate- astu prayatnaviṣayasamavāyinīṣṭasādhanatā pravṛttihetuḥ;",
  "GSP29udnyku5u:886": "tathāpi nāsau liṅārthaḥ sandehāt /",
  "GSP29udnyku5u:887": "sā hi kiṃ sākṣādeva liṅā'vagamyate,",
  "GSP29udnyku5u:888": "stanapānādāvanumānādiva bālena; kiṃ vā tatpratipāditāt kutaścidarthādanumīyate,",
  "GSP29udnyku5u:889": "ceṣṭāviśeṣānumitādivābhiprayaviśeṣāt samayābhijñeneti sandihyate /",
  "GSP29udnyku5u:890": "evañca sati sā nābhidhīyate ityeva nirṇayaḥ- hetutvādanumānācca madhyamādau viyogataḥ /",
  "GSP29udnyku5u:891": "anyatra kḷptasāmarthyānniṣedhānupapattitaḥ //14 //",
  "GSP29udnyku5u:892": "[ku.5.674] tathāhi- agnikāmo dāruṇī mathnīyāditi śrutvā kuta ityukte vaktāro vadanti,",
  "GSP29udnyku5u:893": "yatastanmanthanādagnirarasya sidhyatīti /",
  "GSP29udnyku5u:894": "(taratimṛtyuṃ?)",
  "GSP29udnyku5u:895": "tarati brahmahatyāṃ yo 'śvamedhena yajate ityādāviṣṭābhyupāyatāyāmevāvagatāyāmanumimate tāntrikāḥ yat,",
  "GSP29udnyku5u:896": "“aśvamedhena yajeta mṛtyubrahmahatyātaraṇakāma” ityādividhim;",
  "GSP29udnyku5u:897": "nindayā ca niṣedham;",
  "GSP29udnyku5u:898": "tadyathā- “andhaṃ tamaḥ praviśanti ye ke cātmahano janāḥ” ityataḥ nātmānaṃ hanyāditi /",
  "GSP29udnyku5u:899": "kuryyāḥ kuryyāmityatra vidhivihitaiva liṅ neṣṭābhyupāyatāmāha; kintu vaktṛsaṅkalpam /",
  "GSP29udnyku5u:900": "nahīṣṭābhyupāyo mamāyamiti kuryāmitipadārthaḥ,",
  "GSP29udnyku5u:901": "kintutatpratipatteranantaraṃ yo 'sya saṅkalpaḥ kuryāmiti, sa eva /",
  "GSP29udnyku5u:902": "sarvatra cānyatra vakturevecchābhidhīyate liṅetyavadhṛtam /",
  "GSP29udnyku5u:903": "tathāhyājñādhyeṣaṇānujñāsampraśnaprārthanāśaṃsā liṅinānyaccakāsti /",
  "GSP29udnyku5u:904": "yāṃ vakturicchāmananuvidadhānastatkṣobhādbibheti, sā ājñā /",
  "GSP29udnyku5u:905": "yā tu śrotuḥ pūjāsaṃmānavyañjikā, sā adhyeṣaṇā /",
  "GSP29udnyku5u:906": "vāraṇābhāvavyañjikā anujñā /",
  "GSP29udnyku5u:907": "abhidhānaprayojanā sampraśnaḥ /",
  "GSP29udnyku5u:908": "lobhecchā prārthanā /",
  "GSP29udnyku5u:909": "śubhāśaṃsanamāśīriti /",
  "GSP29udnyku5u:910": "[ku.5.675] na ca vidhivikalpeṣu niṣedha upapadyate /",
  "GSP29udnyku5u:911": "tathāhi- yadābhidhā vidhiḥ,",
  "GSP29udnyku5u:912": "tadā,",
  "GSP29udnyku5u:913": "na hanyāt- hananabhāvanā nābhidhīyata iti vākyārtho vyāghātānnirastaḥ /",
  "GSP29udnyku5u:914": "yadā kālatrayāparāmṛṣṭā bhāvanā, tadā neti sambandhe 'tyantābhāvo mithyā /",
  "GSP29udnyku5u:915": "yadā kāryam, tadā, na hanyāt- na hananaṃ kāryamityanubhavaviruddham; kriyata eva yataḥ /",
  "GSP29udnyku5u:916": "na hananena kāryam-",
  "GSP29udnyku5u:917": "hananakāraṇakaṃ kāryaṃ nāstītyartha ityapi nāsti /",
  "GSP29udnyku5u:918": "duḥkhanivṛttisukhāptyoranyatarasya tatra sadbhāvāt /",
  "GSP29udnyku5u:919": "[ku.5.676] hananakāraṇakamadṛṣṭaṃ (mapūrvam)",
  "GSP29udnyku5u:920": "nāstītyartha iti tu nirātaṅkaṃ dṛṣṭārthinaṃ pravartayedeveti sādhu śāstrārthaḥ /",
  "GSP29udnyku5u:921": "ahananenāpūrvaṃ bhāvayediti tvaśakyaṃ kāraṇasyānāditvena kāryasyāpi tathābhāvaprasaṅgāt,",
  "GSP29udnyku5u:922": "bhāvanāyāśca tadaviṣayatvāt /",
  "GSP29udnyku5u:923": "ahananasaṅkalpeneti yāvajjīvamavicchinnitatsaṅkalpaḥsyāt /",
  "GSP29udnyku5u:924": "sakṛtkṛtvaivavā nivṛttiḥ; paścāddhanyādevāvirodhāt /",
  "GSP29udnyku5u:925": "sampādito hyanena niyogārthaḥ /",
  "GSP29udnyku5u:926": "“yāvadyāvaddhananasaṅkalpavān tāvattāvadviparītasaṅkalpenāpūrvaṃ bhāvayediti vākyārthaḥ,",
  "GSP29udnyku5u:927": "tathābhūtasyādhikāritvā'dityapi vārtam- tadaśruteḥ /",
  "GSP29udnyku5u:928": "prasaktaṃ hi pratiṣidhyate,",
  "GSP29udnyku5u:929": "nāprasaktamiti cet- na vai kiñcidiha pratiṣidhyate;",
  "GSP29udnyku5u:930": "tadabhāvaḥ pratipādyate iti niṣedhārthaḥ;",
  "GSP29udnyku5u:931": "ahananasaṅkalpakaraṇakamapūrvaṃ (271) vākyārthaḥ /",
  "GSP29udnyku5u:932": "kiñca na hanyāditi ahananenāpūrvasya kartavyatāpratyayo jāto vedāt; jātaśca hananakriyāyāṃ rāgāt /",
  "GSP29udnyku5u:933": "niṣphalācca kāryādapekṣitaphalaṅgarīya iti nyāyena hanyādevetyaho vedavyākhyākauśalamāstikyābhimānino mīmāṃsakadurdurūṭasya (272) /",
  "GSP29udnyku5u:934": "[ku.5.677] iṣṭasādhanatāpakṣe 'pi, na hanyāt- na hananabhāvanā iṣṭābhyupāya iti vākyārthaḥ /",
  "GSP29udnyku5u:935": "tathācāniṣṭasādhantvaṃ kuto labhyate /",
  "GSP29udnyku5u:936": "na hīṣṭasādhanaṃ yanna bhavati tadavaśyamaniṣṭasādhanaṃ dṛṣṭam, upekṣaṇīyasyāpi bhāvāt /",
  "GSP29udnyku5u:937": "“yat rāgādiprasaktaṃ pratiṣidhyate tadavaśyamaniṣṭasādhanaṃ dṛṣṭam,",
  "GSP29udnyku5u:938": "yathāsaviṣamannaṃ na bhuñjīthā iti /",
  "GSP29udnyku5u:939": "tena vede 'pyanumāsyate” ityapi na sādhīyaḥ- pratiṣedhārthasyaiva cintyamānatvāt /",
  "GSP29udnyku5u:940": "na hi kartavyatvasyeṣṭasādhanatvasya bhāvanāyā vābhāvaḥ pratipādayituṃ śakyate;",
  "GSP29udnyku5u:941": "laukikānāṃ laukikapramāṇasiddhatvāt /",
  "GSP29udnyku5u:942": "tathāpi pratipādyate tāvaditi cenna- pāṣaṇḍāgamaniṣedhenānekāntāt /",
  "GSP29udnyku5u:943": "nāsau pramāṇamiti cenna- arthaviparyayapratipādanāviśeṣe 'syāpi tathābhāvāt /",
  "GSP29udnyku5u:944": "tātparyyataḥ prāmāṇyamiti cenna- vidhiniṣedhayorananyaparatvāt;",
  "GSP29udnyku5u:945": "na vidhau paraḥ śabdārtha iti vacanāt /",
  "GSP29udnyku5u:946": "tathāpi niṣedhe tathā bhaviṣyatīti cenna- avinābhāvataduddeśapravṛttyorabhāvāt /",
  "GSP29udnyku5u:947": "nāpyasurāvidyādivadasya naño virodhivacanatvam /",
  "GSP29udnyku5u:948": "kriyāsaṅgatatvāt; asamastatvācca /",
  "GSP29udnyku5u:949": "tasmāt-[ku.5.678] vidhirvakturabhiprāyaḥ pravṛttyādau liṅādibhiḥ /",
  "GSP29udnyku5u:950": "abhidheyo 'numeyā tu kartariṣṭābhyupāyatā //15 //",
  "GSP29udnyku5u:951": "tatr.a svayaṅkartṛkakriyecchābhidhānaṃ kuryāmiti /",
  "GSP29udnyku5u:952": "sambodhyakartṛkakriyecchābhidhānaṃ kuryā iti /",
  "GSP29udnyku5u:953": "śeṣakartṛkakriyecchābhidhānaṃ kurvīteti /",
  "GSP29udnyku5u:954": "tathācāgnikāmo dāruṇī mathnīyādityasya laukikavākyasyayamarthaḥsampadyate,",
  "GSP29udnyku5u:955": "agnikāmasya dārumathane pravṛttirmameṣṭeti /",
  "GSP29udnyku5u:956": "tataḥ śrotānuminoti, nūnaṃ kārumathanayatno 'gnerupāya iti /",
  "GSP29udnyku5u:957": "yadviṣayo hi prayatno yasyāpteneṣyate, sa tasyāpekṣitahetu; tathā tenāvagataśca; yathā (273)",
  "GSP29udnyku5u:958": "mamai (yai?)",
  "GSP29udnyku5u:959": "va putrāderbhojanaviṣayaḥ iti vyāpteḥ /",
  "GSP29udnyku5u:960": "viṣaṃ na bhakṣayedityasya tu viṣabhakṣaṇagocarā pravṛttirmama neṣṭetyarthaḥ /",
  "GSP29udnyku5u:961": "tato 'pi śrotānuminoti,",
  "GSP29udnyku5u:962": "nūnaṃ viṣabhakṣaṇabhāvanā aniṣṭasādhanam;",
  "GSP29udnyku5u:963": "yadviṣayo hi prayatnaḥ karturabhimatasādhakopyāptena neṣyate,",
  "GSP29udnyku5u:964": "sa tato 'dhikatarānarthahetuḥ,",
  "GSP29udnyku5u:965": "tathā tenāvagataśca; yathā mamai(yai?)",
  "GSP29udnyku5u:966": "va putrādeḥ krīḍā- kardamaviṣabhakṣaṇādiviṣaya iti vyāpteḥ /",
  "GSP29udnyku5u:967": "[ku.5.679] laukika eva vākye 'yaṃ prakāraḥ kadācidbuddhimadhirohati,",
  "GSP29udnyku5u:968": "na tu vedikeṣu,",
  "GSP29udnyku5u:969": "teṣu puruṣasya nirastatvāditi cenna- nirāsahetorabhāvāt /",
  "GSP29udnyku5u:970": "tadastitve 'pi pramāṇaṃ nāstīti cet- mā bhūdanyat;",
  "GSP29udnyku5u:971": "vidhireva tāvat garbha iva puṃyoge pramāṇaṃ śruti kumāryāḥ; kimatra kriyatām?",
  "GSP29udnyku5u:972": "liṅo vā laukikārthātikrame, ” ya eva laukikāsta eva vaidikāsta eva caiṣāmarthā” iti viplaveta /",
  "GSP29udnyku5u:973": "tathāca jabagaḍadaśādivadanarthakatvaprasaṅga iti bhava susthaḥ /",
  "GSP29udnyku5u:974": "syādetat /",
  "GSP29udnyku5u:975": "tathāpi vaktṝṇāmupādhyāyānāmevābhiprāyo vede vidhirastu /",
  "GSP29udnyku5u:976": "kṛtaṃ svatantreṇa vaktrā parameśvareṇeti cet- na- teṣāmanuvaktṛtayābhyāsābhiprāyamātreṇa pravṛtteḥ śukādivat tathāvidhābhiprāyābhāvāt /",
  "GSP29udnyku5u:977": "bhāve vā na rājaśāsanānuvādino 'bhiprāya ājñā,kiṃ nāma rājña eveti laukiko 'nubhavaḥ /",
  "GSP29udnyku5u:978": "[ku.5.680] śruteḥ khalvapi- kṛtsna eva hi vedo 'yaṃ parameśvaragocaraḥ /",
  "GSP29udnyku5u:979": "svārthadvāraivatātparyyaṃ tasya svargādivadvidhau //16 //",
  "GSP29udnyku5u:980": "n.a santyeva hi vedabhāgāḥ; yatra parameśvaro na gīyate /",
  "GSP29udnyku5u:981": "tathāhi- sraṣṭṛtvena puruṣasūkteṣu,",
  "GSP29udnyku5u:982": "vibhūtyā rudreṣu,",
  "GSP29udnyku5u:983": "śabdabrahmatvena maṇḍalabrāhmaṇeṣu,",
  "GSP29udnyku5u:984": "pravañcaṃ puraskṛtya niṣprapañcatayopaniṣatsu,",
  "GSP29udnyku5u:985": "yajñapuruṣatvena mantravidhiṣu,",
  "GSP29udnyku5u:986": "dehāvirbhāvairupākhyāneṣu,",
  "GSP29udnyku5u:987": "upāsyatvena ca sarvatreti /",
  "GSP29udnyku5u:988": "siddhārthatayā na te pramāṇamiti cenna- taddhetu(toḥ)",
  "GSP29udnyku5u:989": "kāraṇadoṣaśaṅkānirāsasya bhāvyabhūtārthasādhāraṇatvāt /",
  "GSP29udnyku5u:990": "[ku.5.681] anyatrāmīṣāṃ tātparyamiti cet- svārthapratipādanadvārā,śabdamātratayā (274)",
  "GSP29udnyku5u:991": "vā? prathame svārthe 'pi pramāṇyameṣitavyam,",
  "GSP29udnyku5u:992": "tasyārthasyānanyapramāṇakatvāt /",
  "GSP29udnyku5u:993": "ata eva tatra tasya smārakatvamityapi mithyā /",
  "GSP29udnyku5u:994": "tatpratipādakatve 'pi na tatra tātparyamiti cet- svārthāparityāge (gena?)",
  "GSP29udnyku5u:995": "jyotiḥśāstravadanyatrāpi tātparye ko doṣaḥ?",
  "GSP29udnyku5u:996": "anyathā svarganarakavrātyaśrotriyādisvarūpapratipādakānāmaprāmāṇye bahu viplaveta /",
  "GSP29udnyku5u:997": "tatrābādhanāttatheti cet- tulyam /",
  "GSP29udnyku5u:998": "na tādṛśo '(gar)thaḥ kvacit dṛṣṭa iti cet- svargādayo 'pi tathā /",
  "GSP29udnyku5u:999": "tanmithyātvetadarthināmapravṛttau vidhānānarthakyaprasaṅga iti cet- ihāpi tadupāsanāvidhānānarthakyaprasaṅgaḥ /",
  "GSP29udnyku5u:1000": "tanmithyātve hi sālokyasāyujyādiphalamithyātve kaḥ prekṣāvāṃstamupāsīteti tulyamiti /",
  "GSP29udnyku5u:1001": "[ku.5.682] vākyādapi /",
  "GSP29udnyku5u:1002": "saṃsargabheda(viśeṣa)pratipādakatvaṃ hyatra vākyatvamabhipretam /",
  "GSP29udnyku5u:1003": "tathāca yatpadakadambakaṃ yatsaṃsargabhedapratipādakam,",
  "GSP29udnyku5u:1004": "tat tadanapekṣasaṃsargajñānapūrvakaṃ yathā laukikam; tathā ca vaidikamiti prayogaḥ /",
  "GSP29udnyku5u:1005": "vipakṣe ca bādhakamuktam /",
  "GSP29udnyku5u:1006": "[ku.5.683] saṅkhyāviśeṣādapi- syāmabhūvaṃ bhaviṣyāmītyādisaṅkhyā ca vaktṛgā /",
  "GSP29udnyku5u:1007": "samākhyāpi na śākhānāmādyapravacanādṛte //17 //",
  "GSP29udnyku5u:1008": "kāryatayā hi prāk saṅkhyoktā, samprati tu pratipādyatayocyate /",
  "GSP29udnyku5u:1009": "tathāhi- uttamapuruṣābhihitā saṅkhyā vaktāramanvetīti suprasiddham /",
  "GSP29udnyku5u:1010": "asti ca tatprayogaḥ prāyaśo vede /",
  "GSP29udnyku5u:1011": "tatastadabhihitayā tayāpi sa evānugantavyaḥ /",
  "GSP29udnyku5u:1012": "anyathānanvayaprasaṅgāt /",
  "GSP29udnyku5u:1013": "athavā samākhyāviśeṣaḥ saṅkhyāviśeṣa ucyate /",
  "GSP29udnyku5u:1014": "kāṭhakaṃ kālāpakamityādayo hi samākhyāviśeṣāḥ śākhāviśeṣāṇāmanusmaryante /",
  "GSP29udnyku5u:1015": "te ca na pravacanamātranibandhanāḥ, pravaktṝṇāmanantatvāt /",
  "GSP29udnyku5u:1016": "nāpi prakṛṣṭavacananimittāḥ; upādhyāyebhyo 'pi prakarṣe pratyutānyathākaraṇadoṣāt /",
  "GSP29udnyku5u:1017": "tatpāṭhānukaraṇe ca prakarṣābhāvāt /",
  "GSP29udnyku5u:1018": "kati cānādau saṃsāre prakṛṣṭāḥ pravaktāra iti ko niyāmaka iti /",
  "GSP29udnyku5u:1019": "nāpyādyasya vaktuḥ samākhyeti yuktam; bhavadbhistadanabhyupagamāt /",
  "GSP29udnyku5u:1020": "abhyupagame vā sa evāsmākaṃ vedakāra iti,vṛthā vipratipattiḥ /",
  "GSP29udnyku5u:1021": "[ku.5.684] syādetat /",
  "GSP29udnyku5u:1022": "brāhmaṇatve satyavāntarajātibhedā eva kaṭhatvādayaḥ /",
  "GSP29udnyku5u:1023": "tadadhyeyā tadanuṣṭheyārthā ca śākhā tatsamākhyayā vpapadiśyate iti kimanupapannam- na- kṣatriyāderapi tatraivādhikārāt /",
  "GSP29udnyku5u:1024": "na ca yo brāhmaṇasya viśeṣaḥ, sa kṣatriyādau sambhavati /",
  "GSP29udnyku5u:1025": "na ca kṣatriyāderanyo veda ityasti /",
  "GSP29udnyku5u:1026": "na ca kaṭhāḥ kāṭhakamevādhīyate,",
  "GSP29udnyku5u:1027": "tadarthamevānutiṣṭhantīti niyamaḥ; śākhāsañcārasyāpi prāyaśo darśanāt /",
  "GSP29udnyku5u:1028": "prāgevaṃ (vāyaṃ)",
  "GSP29udnyku5u:1029": "niyama āsīt; idānīmayaṃ viplavate iti cet- viplava eva tarhi sarvadā,",
  "GSP29udnyku5u:1030": "kaṭhādyavāntarajātiviplavādityagatireveyam /",
  "GSP29udnyku5u:1031": "tasmādādyapravaktṛvacananimitta evāyaṃ samākhyāviśeṣasambandha ityeva sādhyiti //",
  "GSP29udnyku5u:1032": "śrīḥ //",
  "GSP29udnyku5u:1033": "[ku.5.685] sa evaṃ bhagavān śruto 'numitaśca kaiścit sākṣādapi dṛścate prameyatvādergha(tvāt gha)ṭavat /",
  "GSP29udnyku5u:1034": "nanu tatsāmagrīrahitaḥ kathaṃ draṣṭavyaḥ?",
  "GSP29udnyku5u:1035": "sā hi bahirindriyagarbhamanogarbhā vā tatra na sambhavati;",
  "GSP29udnyku5u:1036": "cakṣurāderniyataviṣayatvāt;",
  "GSP29udnyku5u:1037": "manaso bahirasvātantryāt /",
  "GSP29udnyku5u:1038": "taduktam, “hetvabhāve phalābhāvā'dityādi- na- kāryaikavyaṅgyāyāḥsāmagryā niṣeddhumaśakyatvāt /",
  "GSP29udnyku5u:1039": "[ku.5.686] apica dṛśyate tāvadbahirindriyoparame 'pi asannihitadeśakālārthasākṣātkāraḥ /",
  "GSP29udnyku5u:1040": "na ca smṛtirevāsau paṭīyasī,",
  "GSP29udnyku5u:1041": "“smarāmi” “smṛtam” veti svapnānusandhānābhāvāt; “paśyāmi,",
  "GSP29udnyku5u:1042": "” “dṛṣṭa” mityanuvyavasāyāt /",
  "GSP29udnyku5u:1043": "nacāropitaṃ tatrānubhavatvam, abādhanāt /",
  "GSP29udnyku5u:1044": "ananubhūtasyāpi svaśiracchedanāderavabhāsanācca /",
  "GSP29udnyku5u:1045": "smṛtiviparyāso 'sāviti cet- yadi smṛtiviṣaye viparyāsa ityarthaḥ, tadānumanyāmahe /",
  "GSP29udnyku5u:1046": "atha smṛtāvevānubhavatvaviparyāsaḥ iti; tadā prāgeva nirastaḥ /",
  "GSP29udnyku5u:1047": "na ca sambhavatyapi /",
  "GSP29udnyku5u:1048": "na hyanyenākāreṇādhyavasito 'nyena jñānāvacchedakatayādhyavasīyate /",
  "GSP29udnyku5u:1049": "tathāca sa ghaṭa ityutpannāyāṃ smṛtau bhrāmyatastaṃ ghaṭamanubhavāmīti syāt, na tvimaṃ ghaṭamiti /",
  "GSP29udnyku5u:1050": "na hyayaṃ ghaṭa iti smṛterākāraḥ /",
  "GSP29udnyku5u:1051": "tasmādanubhava evāsau svīkartavyaḥ /",
  "GSP29udnyku5u:1052": "[ku.5.687] asti ca svapnānubhavasyāpi kasyacit satyatvam, saṃvādāt /",
  "GSP29udnyku5u:1053": "tacca kākatālīyamapi na nirnimittam; sarvasvapnajñānānāmapi tathātvaprasaṅgāt /",
  "GSP29udnyku5u:1054": "hetuścātra dharma eva /",
  "GSP29udnyku5u:1055": "sa ca karmajavat yogajo 'pi yogavidheravaseyaḥ; karmayogavidhyostulyayogakṣematvāt /",
  "GSP29udnyku5u:1056": "tasmāt yogināmanubhavo dharmajatvāt pramā,",
  "GSP29udnyku5u:1057": "sākṣātkāritvāt pratyakṣaphalam; dharmānanugṛhītabhāvanāmātraprabhavastu na prameti vibhāga iti /",
  "GSP29udnyku5u:1058": "atastatsāmagrīviraho 'siddhaḥ /",
  "GSP29udnyku5u:1059": "[ku.5.688] tathāpi vipakṣe kiṃ bādhakamiti cet- “dve brahmaṇī veditavye” ityādi yogavidhivaiyarthyaprasaṅgaḥ,",
  "GSP29udnyku5u:1060": "aśakyānuṣṭhānopāyopadeśakatvāt /",
  "GSP29udnyku5u:1061": "na cāsākṣātkārijñānavidhānametat; arthajñānāvadhinādhyayanavidhinaiva tasya gatārthatvāditi /",
  "GSP29udnyku5u:1062": "etena paramāṇvādayo vyākhyātā iti /",
  "GSP29udnyku5u:1063": "[ku.5.689] tadenamevambhūtamadhikṛtya śrūyate- “na draṣṭurdṛṣṭerviparilopo vidyate” iti,",
  "GSP29udnyku5u:1064": "“ekamevādvitīya'miti,",
  "GSP29udnyku5u:1065": "“paśyatyacakṣuḥ sa śṛṇotyakarṇa” iti,",
  "GSP29udnyku5u:1066": "“dve brahmaṇī veditavye parañcāparameva ce'ti,",
  "GSP29udnyku5u:1067": "“yajñena yajñamayajanta",
  "GSP29udnyku5u:1068": "devā” iti, (yajño (275) vai devā iti) “yajño vai viṣṇu'ratyādi /",
  "GSP29udnyku5u:1069": "smaryate ca- (gī.)",
  "GSP29udnyku5u:1070": "“sarvadharmān parityajya māmekaṃ śaraṇaṃ vraja” iti,",
  "GSP29udnyku5u:1071": "“madarthaṃ karma kaunteya muktasaṅgaḥsamācara” iti,",
  "GSP29udnyku5u:1072": "“yajñārthāt karmaṇo 'nyatra loko 'yaṃ karmabandhana” iti,",
  "GSP29udnyku5u:1073": "“yajñāyācarataḥ karma samagraṃ pravilīyate” ityādi /",
  "GSP29udnyku5u:1074": "anuśiṣyate ca sāṅkhyapravacane īśvarapraṇidhānam /",
  "GSP29udnyku5u:1075": "tamimaṃ jyotiṣṭomādibhiriṣṭaiḥ,",
  "GSP29udnyku5u:1076": "prāsādādinā pūrtena,",
  "GSP29udnyku5u:1077": "śītātapasahanādinā tapasā,",
  "GSP29udnyku5u:1078": "ahiṃsādibhiryamaiḥ,",
  "GSP29udnyku5u:1079": "śaucasantoṣādibhirniyamaiḥ, āsana(276)",
  "GSP29udnyku5u:1080": "prāṇāyāmādinā yogena maharṣayo 'pi vividiṣanti /",
  "GSP29udnyku5u:1081": "tasmin jñāte sarvamidaṃ jñātaṃ bhavatītyevaṃ vijñāya śrutvaikatānastatparo bhavet /",
  "GSP29udnyku5u:1082": "yattedaṃ gīyate- “manmanā bhava madbhakto madyājī māṃ namaskuru /",
  "GSP29udnyku5u:1083": "māmevaiṣyasi yuktvaivamātmānaṃ matparāyaṇaḥ” /",
  "GSP29udnyku5u:1084": "“bhoktāraṃ yajñatapasāṃ sarvalokamaheśvaram /",
  "GSP29udnyku5u:1085": "suhṛdaṃ sarvabhūtānāṃ jñātvā māṃ śāntimṛcchati” iti /",
  "GSP29udnyku5u:1086": "[ku.5.690] ityevaṃ śrutinītisamplavajalairbhūyobhirākṣālite /",
  "GSP29udnyku5u:1087": "yeṣāṃ nāspadamādadhāsi hṛdaye te śaulasārāśayāḥ (277) //",
  "GSP29udnyku5u:1088": "kint.u prastutavipratīpavidhayo 'pyuccairbhavaccintakāḥ /",
  "GSP29udnyku5u:1089": "kāle kāruṇika! tvayaiva kṛpayā te bhāvanīyā (278) narāḥ //18 //",
  "GSP29udnyku5u:1090": "asmākaṃ tu nisargasundara! cirācceto nimagnaṃ tvayī tyaddhā'nandanidhe! tathāpi taralaṃ nādyāpi santṛpyate (279) //",
  "GSP29udnyku5u:1091": "tannātha! tvaritaṃ vidhehi karuṇāṃ yena tvadekāgratām /",
  "GSP29udnyku5u:1092": "yāte cetasi nāpnuvāma śataśo yāmyāḥ punaryātanāḥ //19 //",
  "GSP29udnyku5u:1093": "ityeṣa nītikusumāñjalirujjvalaśrīryadvāsayedapi ca dakṣiṇavāmakau (gau) dvau /",
  "GSP29udnyku5u:1094": "no vā tataḥ kimamareśagurorgurustu prīto 'stvanena padapīṭhasamarpitenar (paṇena?280) //20 //",
  "GSP29udnyku5u:1095": "iti nyāyācāryapadāṅkitaśrīmadudayanaviracitaṃ nyāyakusumāñjaliprakaraṇaṃ sampūrṇam // //",
  "GSP29udnyku5u:1096": "oṃ tatsat /",
  "GSP29udnyku5u:1097": "brahmārpaṇaṃ bhavatu /",
  "GSP29udnyku5u:1098": "śubhamastu /",
  "GSP29udnyku5u:1099": "śrīrastu //",
  "GSP29udnyku5u:1100": "i /"
}