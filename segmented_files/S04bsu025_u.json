{
  "S04bsu025_u:0": "Vaidya 174\u000e#)",
  "S04bsu025_u:1": "Nairātmyaparipṛcchā nāma mahāyānasūtram /\u000e#",
  "S04bsu025_u:2_0": "atha te tīrthikā upalambhadṛṣṭayaḥ savikalpāḥ savitarkā mahāyānikamupasṛtya sādarakṛtāñjalipuṭā",
  "S04bsu025_u:2_1": "nairātmyapraśnaṃ paripṛcchanti sma - nairātmakaṃ śarīramiti kulaputra sarvajñena nirdiśyate /",
  "S04bsu025_u:3": "yadi śarīraṃ nairātmakam,",
  "S04bsu025_u:4": "paramātmā na vidyate /",
  "S04bsu025_u:5": "tat kasmātsakāśādete hasitaruditakrīḍitakrodhamānerṣyāṃpaiśunyādayaḥ samutpadyante?",
  "S04bsu025_u:6": "tadasmākaṃ saṃdehaṃ mocayitumarhati bhagavān - kimasti śarīre paramātmā,",
  "S04bsu025_u:7": "kiṃ vā nāsti?",
  "S04bsu025_u:8": "mahāyānikāḥ prāhuḥ - mārṣāḥ,",
  "S04bsu025_u:9": "śarīre paramātmā astītyucyate,",
  "S04bsu025_u:10": "na hi nāstīti /",
  "S04bsu025_u:11": "dvayamatra nocyate /",
  "S04bsu025_u:12": "asti paramātmetyucyamāne mārṣā mithyāpralāpaḥ /",
  "S04bsu025_u:13": "yadyasti, tatkathaṃ mārṣāḥ keśanakhadantacarmaromasirāmāṃsāsthimedamajjāsnāyuplīhāntranālaśiraḥkaracaraṇāṅgasakalaśarīre sa bāhyābhyantare vicāryamāṇe na dṛśyate paramātmā?",
  "S04bsu025_u:14": "tīrthikāḥ prāhuḥ - na dṛśyate kulaputra paramātmā /",
  "S04bsu025_u:15": "māṃsacakṣuṣā vayaṃ na paśyāmaḥ /",
  "S04bsu025_u:16": "kadāciddivyacakṣuṣaḥ paśyanti /",
  "S04bsu025_u:17": "mahāyānikāḥ prāhuḥ - na mārṣā divyacakṣuṣo 'pi paśyanti /",
  "S04bsu025_u:18": "yasya na varṇo na rūpaṃ na saṃskāraḥ,",
  "S04bsu025_u:19": "tatkathaṃ dṛśyate?",
  "S04bsu025_u:20": "tīrthikāḥ prāhuḥ - kiṃ nāsti?",
  "S04bsu025_u:21": "mahāyānikāḥ prāhuḥ - nāstītyucyamāne mārṣā mithyāpralāpaḥ /",
  "S04bsu025_u:22": "yadi nāsti, tatkathamasya ete hasitaruditakrīḍitakrodhamānerṣyāpaiśunyādayaḥ saṃbhavanti?",
  "S04bsu025_u:23": "tena nāstīti vaktuṃ na pāryate /",
  "S04bsu025_u:24": "ubhāvetau dvau nocyete /",
  "S04bsu025_u:25": "tīrthikāḥ prāhuḥ - yadi kulaputra nocyate astīti vā nāstīti vā,",
  "S04bsu025_u:26": "tatkimatrālambanaṃ bhavatu?",
  "S04bsu025_u:27": "mahāyānikāḥ prāhuḥ - na mārṣāḥ kiṃcidālambanaṃ bhavati /",
  "S04bsu025_u:28": "tīrthikāḥ prāhuḥ - kiṃ śūnyamākāśamiva?",
  "S04bsu025_u:29": "mahāyānikāḥ prāhuḥ - evametanmārṣāḥ, evametat /",
  "S04bsu025_u:30": "śūnyamākāśamiva /",
  "S04bsu025_u:31": "tīrthikāḥ prāhuḥ - yadyevaṃ kulaputra,",
  "S04bsu025_u:32": "tadete hasitaruditakrīḍitakrodhamānerṣyāpaiśunyādayaḥ kathaṃ draṣṭavyāḥ?",
  "S04bsu025_u:33": "mahāyānikāḥ prāhuḥ - svapnamāyendrajālasadṛśā draṣṭavyāḥ /",
  "S04bsu025_u:34": "tīrthikāḥ prāhuḥ - kīdṛśī maya,",
  "S04bsu025_u:35": "kīdṛśaḥ svapnaḥ,",
  "S04bsu025_u:36": "kidṛśa indrajāla iti?",
  "S04bsu025_u:37": "mahāyānikāḥ prāhuḥ - upalakṣaṇamātraṃ mayā agrāhā,",
  "S04bsu025_u:38": "pratibhāsamātraṃ svapnaḥ prakṛtiśūnyatāsvarūpaḥ,",
  "S04bsu025_u:39": "indrajālaḥ kṛtrimaprayogaḥ /",
  "S04bsu025_u:40": "evaṃ mārṣāḥ sarve svapnamāyendrajālasadṛśā draṣṭavyāḥ /",
  "S04bsu025_u:41": "punaraparaṃ dvau bhedau vinirdiṣṭau yaduta saṃvṛtiḥ paramārthaśca /",
  "S04bsu025_u:42": "tatra saṃvṛtirnāma ayamātmā, ayaṃ (#",
  "S04bsu025_u:43": "Nparipṛ, Vaidya 175\u000e#) paraḥ /",
  "S04bsu025_u:44": "evaṃ jīvaḥ puruṣaḥ pudgalaḥ kārakaḥ vedakaḥ /",
  "S04bsu025_u:45": "dhanaputrakalatrādikalpanā yā,",
  "S04bsu025_u:46": "sā saṃvṛtirnāma /",
  "S04bsu025_u:47": "yatra nātmā na paraḥ,",
  "S04bsu025_u:48": "evaṃ na jīvo na pudgalaḥ na puruṣaḥ na kārakaḥ na vedakaḥ na dhanaṃ - - - - - sā madhyamā pratipattirdharmāṇām /",
  "S04bsu025_u:49": "tatredamucyate -",
  "S04bsu025_u:50": "saṃvṛtiḥ paramārthaśca dvau bhedau saṃprakāśitau /",
  "S04bsu025_u:51": "saṃvṛtirlaukiko dharmaḥ paramārthaśca lokottaraḥ // 1 //",
  "S04bsu025_u:52": "saṃvṛtidharmamāpannāḥ sattvāḥ kleśavaśānugāḥ /",
  "S04bsu025_u:53": "ciraṃ bhramanti saṃsāre paramārthamajānakāḥ // 2 //",
  "S04bsu025_u:54": "saṃvṛtirlaukiko dharmastaṃ kalpayantyapaṇḍitāḥ /",
  "S04bsu025_u:55": "abhūtaparikalpanādduḥkhānyanubhavanti te // 3 //",
  "S04bsu025_u:56": "muktimārgaṃ na paśyanti andhā bālāḥ pṛthagjanāḥ /",
  "S04bsu025_u:57": "utpadyante nirudhyante ajasraṃ gatipañcasu // 4 //",
  "S04bsu025_u:58": "bhramanti cakravanmūḍhā lokadharmasamāvṛtāḥ /",
  "S04bsu025_u:59": "paramārthaṃ na jānanti bhavo yatra nirudhyate /",
  "S04bsu025_u:60": "veṣṭitā bhavajālena saṃsaranti punaḥ punaḥ // 5 //",
  "S04bsu025_u:61": "yathā candraśca sūryaśca pratyāgacchati gacchati /",
  "S04bsu025_u:62": "bhavaṃ cyutiṃ tathā loke punarāyānti yānti ca // 6 //",
  "S04bsu025_u:63": "anityāḥ sarvasaṃskārā adhruvāḥ kṣaṇabhaṅgurāḥ /",
  "S04bsu025_u:64": "ataśca paramārthajño varjayetsaṃvṛteḥ padam // 7 //",
  "S04bsu025_u:65": "svargasthāne tu ye devā gandharvāpsarasādayaḥ /",
  "S04bsu025_u:66": "cyutirasti ca sarveṣāṃ tatsarvaṃ saṃvṛteḥ phalam // 8 //",
  "S04bsu025_u:67": "siddhā vidyādharā yakṣāḥ kinnarāśca mahoragāḥ /",
  "S04bsu025_u:68": "punaste narakaṃ yānti tatsarvaṃ saṃvṛteḥ phalam // 9 //",
  "S04bsu025_u:69": "śakratvaṃ cakravartitvaṃ saṃprāpya cottamaṃ padam /",
  "S04bsu025_u:70": "tiryagyonau punarjanma tatsarvaṃ saṃvṛteḥ phalam // 10 //",
  "S04bsu025_u:71": "ataḥ sarvamidaṃ tyaktvā divyaṃ svargamahāsukham /",
  "S04bsu025_u:72": "bhāvayetsatataṃ prājño bodhicittaṃ prabhāsvaram // 11 //",
  "S04bsu025_u:73": "niḥsvabhāvaṃ nirālambaṃ sarvaśūnyaṃ nirālayam /",
  "S04bsu025_u:74": "prapañcasamatikrāntaṃ bodhicittasya lakṣaṇam // 12 //",
  "S04bsu025_u:75": "na kāṭhinyaṃ na ca mṛdutvaṃ na coṣṇaṃ naiva śītalam /",
  "S04bsu025_u:76": "na saṃsparśaṃ na ca grāhyaṃ bodhicittasya lakṣaṇam // 13 //",
  "S04bsu025_u:77": "na dīrghaṃ nāpi vā hrasvaṃ na piṇḍaṃ na trikoṇakam /",
  "S04bsu025_u:78": "na kṛśaṃ nāpi na sthūlaṃ bodhicittasya lakṣaṇam // 14 // (#",
  "S04bsu025_u:79": "Nparipṛ, Vaidya 176\u000e#)",
  "S04bsu025_u:80": "na śveta nāpi raktaṃ ca na kṛṣṇaṃ na ca pītakam /",
  "S04bsu025_u:81": "avarṇaṃ ca nirākāraṃ bodhicittasya lakṣaṇam // 15 //",
  "S04bsu025_u:82": "nirvikāraṃ nirābhāsaṃ nirūhaṃ nirvibandhakam /",
  "S04bsu025_u:83": "arūpaṃ vyomasaṃkāśaṃ bodhicittasya lakṣaṇam // 16 //",
  "S04bsu025_u:84": "bhāvanāsamatikrāntaṃ tīrthikānāmagocaram /",
  "S04bsu025_u:85": "prajñāpāramitārūpaṃ bodhicittasya lakṣaṇam // 17 //",
  "S04bsu025_u:86": "anaupamyamanābhāsaṃ adṛśaṃ śāntameva ca /",
  "S04bsu025_u:87": "prakṛtiśuddhamadravyaṃ bodhicittasya lakṣaṇam // 18 //",
  "S04bsu025_u:88": "sarvaṃ ca tena sādṛśyaṃ niḥsāraṃ budbudopamam /",
  "S04bsu025_u:89": "aśāśvataṃ ca nairātmyaṃ māyāmarīcisaṃnibham // 19 //",
  "S04bsu025_u:90": "mṛptiṇḍavad ghaṭībhūtaṃ bahuprapañcapūritam /",
  "S04bsu025_u:91": "rāgadveṣādisaṃyuktaṃ svapnamāyā tu kevalam // 20 //",
  "S04bsu025_u:92": "abhrāntare yathā vidyut kṣaṇādapi na dṛśyate /",
  "S04bsu025_u:93": "prajñāpāramitādṛṣṭyā bhāvayetparamaṃ padam // 21 //",
  "S04bsu025_u:94": "krīḍitaṃ hasitaṃ nityaṃ jalpitaṃ ruditaṃ tathā /",
  "S04bsu025_u:95": "nṛtyaṃ gītaṃ tathā vādyaṃ sarvaṃ svapnopamaṃ hi tat // 22 //",
  "S04bsu025_u:96": "māyāsvapnopamaṃ sarvaṃ saṃskāraṃ sarvadehinām /",
  "S04bsu025_u:97": "svapnaṃ ca cittasaṃkalpaṃ cittaṃ ca gaganopamam // 23 //",
  "S04bsu025_u:98": "bhāvayedya imaṃ nityaṃ prajñāpāramitānayam /",
  "S04bsu025_u:99": "sa sa rvapāpanirmuktaḥ prāpnoti paramaṃ padam // 24 //",
  "S04bsu025_u:100": "iyaṃ sānuttarā bodhiḥ sarvabuddhaiḥ prakāśitā /",
  "S04bsu025_u:101": "bhāvanāṃ bhāvayitveha nirvāṇaṃ labhate śivam // 25 //",
  "S04bsu025_u:102": "yāvantaḥ saṃvṛterdoṣāstāvanto nirvṛterguṇāḥ /",
  "S04bsu025_u:103": "nirvṛtiḥ syādanutpattiḥ sarvadoṣairna lipyate // 26 //",
  "S04bsu025_u:104": "atha te tīrthikāstuṣṭā vikalparahitāstadā bhāvanāṃ samādhāya mahāyānayajñalābhino 'bhūvanniti //",
  "S04bsu025_u:105": "mahāyānanirdeśe nairātmyaparipṛcchā samāptā //"
}