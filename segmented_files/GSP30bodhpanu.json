{
    "GSP30bodhpanu:0": " anastamitabhārūpas tejasāṃ tamasām api /",
    "GSP30bodhpanu:1": " ya eko 'ntar yadantaś ca tejāṃsi ca tamāṃsi ca // 1 //",
    "GSP30bodhpanu:2": " sa eva sarvabhūtānāṃ svabhāvaḥ parameśvaraḥ /",
    "GSP30bodhpanu:3": " bhāvajātaṃ hi tasyaiva śaktir īśvaratāmayī // 2 //",
    "GSP30bodhpanu:4": " śaktiś ca śaktimadrūpād vyatirekam na vāñchati /",
    "GSP30bodhpanu:5": " tādātmyam anayor nityaṃ vahnidāhikayor iva // 3 //",
    "GSP30bodhpanu:6": " sa eva bhairavo devo jagadbharaṇalakṣaṇaḥ /",
    "GSP30bodhpanu:7": " svātmādṛṣe samagraṃ hi yacchaktyā pratibimbitam // 4 //",
    "GSP30bodhpanu:8": " tasyaivaiṣā parā devī svarūpāmarśanotsukā /",
    "GSP30bodhpanu:9": " pūrṇatvaṃ sarvabhaveṣu yasyā nālpaṃ na cādhikam // 5 //",
    "GSP30bodhpanu:10": " eṣa devo 'nayā devyā nityaṃ krīḍārasotsukaḥ /",
    "GSP30bodhpanu:11": " vicitrān sṛṣṭisaṃhārān vidhatte yugapad vibhuḥ // 6 //",
    "GSP30bodhpanu:12": " atidurghaṭakāritvam asyānuttaram eva yat /",
    "GSP30bodhpanu:13": " etad eva svatantratvam aisvaryaṃ bodharūpatā // 7 //",
    "GSP30bodhpanu:14": " paricchinnaprakāśatvaṃ jaḍasya kila lakṣaṇam /",
    "GSP30bodhpanu:15": " jaḍād vilakṣaṇo bodho yato na parimīyate // 8 //",
    "GSP30bodhpanu:16": " evam asya svatantrasya nijaśaktyupabhedinaḥ /",
    "GSP30bodhpanu:17": " svātmagāḥ sṛṣṭisaṃhārāḥ svarūpatvena saṃsthitāḥ // 9 //",
    "GSP30bodhpanu:18": " teṣu vaicitryam atyantam ūrdhvādhas tiryag eva yat /",
    "GSP30bodhpanu:19": " bhuvanāni tadaṃśāś ca sukhaduḥkhamatiś ca yā // 10 //",
    "GSP30bodhpanu:20": " yad etasyāparijñānaṃ tatsvātantryaṃ hi varṇitam /",
    "GSP30bodhpanu:21": " sa eva khalu saṃsāro mūḍānāṃ yo vibhīṣakaḥ // 11 //",
    "GSP30bodhpanu:22": " tatprasādarasād eva gurvāgamata eva vā /",
    "GSP30bodhpanu:23": " śāstrād vā parameśasya yasmāt kasmād upāgatam // 12 //",
    "GSP30bodhpanu:24": " yat tattvasya parijñānaṃ sa mokṣaḥ parameśataḥ /",
    "GSP30bodhpanu:25": " tat pūrṇatvaṃ prabuddhānāṃ jīvanmuktiś ca sā smṛtā // 13 //",
    "GSP30bodhpanu:26": " etau bandhavimokṣau ca parameśasvarūpataḥ /",
    "GSP30bodhpanu:27": " na bhidyete na bhedo hi tattvataḥ parameśvare // 14 //",
    "GSP30bodhpanu:28": " ittham icchākalājñānaśaktiśūlāmbujāśritaḥ /",
    "GSP30bodhpanu:29": " bhairavaḥ sarvabhāvānāṃ svabhāvaḥ pariśīlyate // 15 //",
    "GSP30bodhpanu:30": " sukumāramatīn śiṣyān prabodhayitum añjasā /",
    "GSP30bodhpanu:31": " ime 'bhinavaguptena ślokāḥ pañcadaśoditāḥ // @------------------------------------------------------------------------",
    "GSP30bodhpanu:32": " Gandharva-nagaram /",
    "GSP30bodhpanu:33": " DSO Sanskrit Archive"
}