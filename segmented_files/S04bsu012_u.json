{
  "S04bsu012_u:0_0": "[Vaidya_165]",
  "S04bsu012_u:0_1": "Bhaiṣajyaguruvaidūryaprabharājasūtram /",
  "S04bsu012_u:1_0": "oṃ namaḥ sarvajñāya / namo bhagavate bhaiṣajyaguruvaidūryaprabharājāya tathāgatāya //",
  "S04bsu012_u:2_0": "evaṃ mayā śrutam / ekasmin samaye bhagavān janapadacaryāṃ caramāṇo 'nupūrveṇa yena vaiśālī mahānagarī tenānuprāpto 'bhūt /",
  "S04bsu012_u:2_1": "tatra khalu bhagavān vaiśālyāṃ viharati sma vādyasvaravṛkṣamūle mahatā bhikṣusaṃghena sārdham aṣṭabhirbikṣusahasraiḥ ṣaṭtriṃśadbhiś ca bodhisattvasahasraiḥ sārdhaṃ rājāmātyabrāhmaṇagṛhapatisaṃhatyā devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ puraskṛto dharmaṃ deśayati sma /",
  "S04bsu012_u:2_2": "atha khalu mañjuśrīr dharmarājaputro buddhānubhāvenotthāyāsanād ekaṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat - deśayatu bhagavaṃs teṣāṃ tathāgatānāṃ nāmāni,",
  "S04bsu012_u:2_3": "teṣāṃ pūrvapraṇidhānavistaravibhaṅgam /",
  "S04bsu012_u:2_4": "vayaṃ śrutvā sarvakarmāvaraṇāni viśodhayema paścime kāle paścime samaye saddharmapratirūpake vartamāne sattvānām anugraham upādāya /",
  "S04bsu012_u:2_5": "atha bhagavān mañjuśriye kumārabhūtāya sādhukāram adāt - sādhu sādhu mañjuśrīḥ,",
  "S04bsu012_u:2_6": "mahākāruṇikas tvaṃ mañjuśrīḥ /",
  "S04bsu012_u:2_7": "tvam aprameyāṃ karuṇāṃ janayitvā samādhesase(?) nānākarmāvaraṇenāvṛtānāṃ sattvānām arthāya hitāya sukhāya devamanuṣyāṇāṃ ca hitārthāya /",
  "S04bsu012_u:2_8": "tena hi tvaṃ mañjuśrīḥ śṛṇu, sādhu ca suṣṭhu ca manasi kuru,",
  "S04bsu012_u:2_9": "bhāṣiṣye / evaṃ bhagavan, iti mañjuśrīḥ kumārabhūto bhagavataḥ pratyaśrauṣīt /",
  "S04bsu012_u:2_10": "bhagavāṃs tasyaitad avocat -",
  "S04bsu012_u:3_0": "asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇy atikramya vaidūryanirbhāsā nāma lokadhātuḥ /",
  "S04bsu012_u:3_1": "tatra bhaiṣajyaguruvaidūryaprabho nāma tathāgato 'rhan samyaksaṃbuddho viharati vidyācaraṇasaṃpannaḥ sugato lokavid anuttaraḥ puruṣadamyasārathiś ca śāstā devānāṃ manuṣyāṇāṃ ca buddho bhagavān/",
  "S04bsu012_u:3_2": "tasya khalu punar mañjuśrīḥ bhagavato bhaiṣajyaguruvaidūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānāny abhūvan /",
  "S04bsu012_u:3_3": "katamāni dvādaśa mahāpraṇidhānāni? prathamaṃ tasya mahāpraṇidhānam abhūt yadāham anāgate 'dhvani anuttarāṃ samyaksaṃbodhim abhisaṃbudhyeyam,",
  "S04bsu012_u:3_4": "tadā mama śarīraprabhayā aprameyāsaṃkhyeyāparimāṇā lokadhātavo bhrājeraṃs tapyeran viroceran /",
  "S04bsu012_u:3_5": "yathā cāhaṃ dvātriṃśadbhir mahāpuruṣalakṣaṇaiḥ samanvāgataḥ,",
  "S04bsu012_u:3_6": "aśītibhiś cānuvyañjanair alaṃkṛtadehaḥ,",
  "S04bsu012_u:3_7": "tathaiva sarvasattvā bhaveyuḥ /",
  "S04bsu012_u:3_8": "/ (dvitīyaṃ tasya mahāpraṇidhānam abhūt - yadāham anāgate 'dhvani anuttarāṃ samyaksaṃbodhim abhisaṃbudhyeyam,",
  "S04bsu012_u:3_9": "tadā bodhiprāptasya ca me kāyaḥ anarghavaidūryamaṇir iva antarbahiratyantapariśuddho vimalaprabhāsaṃpannaḥ syāt /",
  "S04bsu012_u:3_10": "vipulakāyas tadupamena śriyā tejasā ca pratyupasthitaḥ syāt /",
  "S04bsu012_u:3_11": "tasyāṃśujālāni raviśaśikarānatikrameyuḥ te ca ye kecit sattvā lokadhātau jātāś ca,",
  "S04bsu012_u:3_12": "ye cāpi puruṣāḥ, te tamisrāyāṃ ratrāvandhakāre nānādiśaṃ gaccheyuḥ /",
  "S04bsu012_u:3_13": "sarvadikṣu mama ābhayāṃ spṛṣṭāḥ kuśalāni ca) karmāṇi kurvīran /",
  "S04bsu012_u:3_14": "/ tṛtīyaṃ tasya mahāpraṇidhānam abhūt - (BhgSū,",
  "S04bsu012_u:3_15": "Vaidya 166) yadāham anāgate - - - - - - tadā bodhiprāptasya ca me ye sattvā aprameyaprajñopāyabalādhānena aparimāṇasya sattvadhātor akṣayāyopabhogāya paribhogāya syuḥ /",
  "S04bsu012_u:3_16": "kasyaci(t) sattvasya kenacid vaikalyaṃ na syāt /",
  "S04bsu012_u:3_17": "/ caturthaṃ tasya mahāpraṇidhānam abhūt - yadāham anāgate - - - tadā bodhiprāpto 'haṃ ye kumārgapratipannāḥ sattvāḥ śrāvakamārgapratipannāḥ pratyekabuddhamārgapratipannāś ca,",
  "S04bsu012_u:3_18": "te sattvā anuttare bodhimārge mahāyāne niyojayeran /",
  "S04bsu012_u:3_19": "/ pañcamaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye sattvā mama śāsane brahmacaryaṃ careyuḥ,",
  "S04bsu012_u:3_20": "te sarve akhaṇḍaśīlāḥ syuḥ susaṃvṛtāḥ /",
  "S04bsu012_u:3_21": "mā ca kasyaci(t) śīlavipannasya",
  "S04bsu012_u:3_22": "mama nāmadheyaṃ śrutvā kvacid durgatigamanaṃ syāt /",
  "S04bsu012_u:3_23": "/ ṣaṣṭhaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye sattvā hīnakāyā vikalendriyā durvarṇā jaḍaiḍamūkā laṃgāḥ kubjāḥ śvitrāḥ kuṇḍā andhā badhirā unmattā ye cānye śarīrasthavyādhayaḥ,",
  "S04bsu012_u:3_24": "te mama nāmadheyaṃ śrutvā sarve sakalendriyāḥ suparipūrṇagātrā bhaveyuḥ /",
  "S04bsu012_u:3_25": "/ saptamaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye nānāvyādhiparipīḍitāḥ sattvā atrāṇā aśaraṇā bhaiṣajyopakaraṇavirahitā anāthā daridrā duḥkhitāḥ,",
  "S04bsu012_u:3_26": "sace(t) teṣāṃ mama nāmadheyaṃ karṇapuṭe nipatet,",
  "S04bsu012_u:3_27": "teṣāṃ sarvavyādhayaḥ praśameyuḥ,",
  "S04bsu012_u:3_28": "nīrogāś ca nirupadravāś ca te syur yāva bodhiparyavasānam /",
  "S04bsu012_u:3_29": "/ aṣṭamaṃ tasya mahāpraṇidhānam abhūt - yadāham anāgate - - - tadā yaḥ kaścin mātṛgrāmo nānāśtrīdoṣaśataiḥ saṃkliṣṭaṃ strībhāvaṃ vijugupsitaṃ mātṛgrāmayoniṃ ca parimoktukāmo mama nāmadheyaṃ dhārayet,",
  "S04bsu012_u:3_30": "tasya mātṛgrāmasya na strībhāvo bhavet yāva bodhiparyavasānam /",
  "S04bsu012_u:3_31": "/ navamaṃ tasya mahāpraṇidhānam abhūt - yadāham anāgate - - - tadā bodhiprāpte 'haṃ sarvasattvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo vinivartya samyagdṛṣṭau niyojya ānupūrveṇa bodhisattvacārikāṃ saṃdarśayeyam /",
  "S04bsu012_u:3_32": "/ daśamaṃ tasya mahāpraṇidhānam abhūta - - yadāham anāgate - - - tadā bodhiprāptasya ca me ye kecit sattvā rājādhibhayabhītāḥ,",
  "S04bsu012_u:3_33": "ye vā bandhanabaddhāvaruddhāḥ vadhārhā anekamāyābhir upadrutā vimānitāś ca kāyikavācikacaitasikaduḥkhairabhyāhatāḥ,",
  "S04bsu012_u:3_34": "te mama nāmadheyasya śravaṇena madīyena puṇyānubhāvena ca sarvabhayopadravebhyaḥ parimucyeran /",
  "S04bsu012_u:3_35": "/ ekādaśamaṃ tasya mahāpraṇidhānam abhūta - yadāham anāgate - - - tadā bodhiprāptasya ca me ye sattvāḥ kṣudhāgninā prajvalitāḥ āhārapānaparyeṣṭyabhiyuktāḥ tannidānaṃ pāpaṃ kurvanti,",
  "S04bsu012_u:3_36": "sace(t) te mam nāmadheyaṃ dhārayeyuḥ,",
  "S04bsu012_u:3_37": "ahaṃ teṣāṃ varṇagandharasopetena āhāreṇa śarīraṃ saṃtarpayeyam /",
  "S04bsu012_u:3_38": "/ dvādaśamaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye kecit sattvā vasanavirahitā daridrāḥ śītoṣṇadaṃśamaśakrairupadrutā rātriṃdivaṃ",
  "S04bsu012_u:3_39": "duḥkham anubhavanti, sace(t) te mama nāmadheyeṃ dhārayeyuḥ,",
  "S04bsu012_u:3_40": "ahaṃ teṣāṃ ca vastraparibhogam upasaṃhareyam,",
  "S04bsu012_u:3_41": "nānāraṅgai raktāṃś ca kāmānupanāmayeyam,",
  "S04bsu012_u:3_42": "(BhgSū, Vaidya 167) vividhaiś ca ratnābharaṇagandhamālyavilepanavādyatūryatālāvacaraiḥ sarvasattvānāṃ sarvābhiprāyān paripūrayeyam /",
  "S04bsu012_u:3_43": "/ imāni dvādaśa mahāpraṇidhānāni mañjuśrīḥ bhagavān bhaiṣajyaguruvaidūryaprabhas tathāgato 'rhan samyaksaṃbuddhaḥ pūrvaṃ bodhicārikāṃ caran kṛtavān /",
  "S04bsu012_u:4_0": "tasya khalu punar mañjuśrīḥ bhagavato bhaiṣajyaguruvaidūryaprabhasya tathāgatasya yat praṇidhānaṃ yac ca buddhakṣetraguṇavyūhaṃ tan na śakyaṃ kalpena vā kalpāvaśeṣeṇa vā kṣapayitum /",
  "S04bsu012_u:4_1": "suviśuddhaṃ tad buddhakṣetraṃ vyapagataśilāśarkarakaṭhalyam apagatakāmadoṣam apagatāpāyaduḥkhaśabdam apagatamātṛgrāmam /",
  "S04bsu012_u:4_2": "vaidūryamayī ca sā mahāpṛthivī kuḍyaprākāraprāsādatoraṇagavākṣajālaniryūhasaptaratnamayī,",
  "S04bsu012_u:4_3": "yadṛśī sukhāvatī lokadhātus tādṛśī /",
  "S04bsu012_u:4_4": "tatra vaidūryanirbhāsāyāṃ lokadhātau dvau bodhisattvau mahāsattvau teṣām aprameyāṇām asaṃkhyeyānāṃ bodhisattvānāṃ mahāsattvānāṃ pramukhau,",
  "S04bsu012_u:4_5": "ekakaḥ sūryavairocano nāma, dvitīyaś candravairocanaḥ, yau tasya bhagavato bhaiṣajyaguruvaidūryaprabhasya tathāgatasya saddharmakośaṃ dhārayataḥ /",
  "S04bsu012_u:4_6": "tasmāt tarhi mañjuśrīḥ śrāddhena kulaputreṇa vā kuladuhitrā vā tatra buddhakṣetropapattaye praṇidhānaṃ karaṇīyam /",
  "S04bsu012_u:5_0": "punaraparaṃ bhagavān mañjuśriyaṃ kumārabhūtam āmantrayate sma - santi mañjuśrīḥ pṛthagjanāḥ sattvāḥ,",
  "S04bsu012_u:5_1": "ye na jānanti kuśalākuśalaṃ karma /",
  "S04bsu012_u:5_2": "te lobhābhibhūtā ajānanto dānaṃ dānasya ca mahāvipākam,",
  "S04bsu012_u:5_3": "bālāgramūrkhāḥ śraddhendriyavikalā dhanasaṃcayakṣaṇābhiyuktāḥ /",
  "S04bsu012_u:5_4": "na ca dānasaṃvibhāge teṣāṃ cittaṃ kramate /",
  "S04bsu012_u:5_5": "dānakāle upasthite svaśarīramaṃsacchedane iva vā manaso (duḥkhaṃ) bhavati /",
  "S04bsu012_u:5_6": "aneke ca sattvāḥ ye svayam eva na paribhuñjanti,",
  "S04bsu012_u:5_7": "prāgeva mātāpitṛbhāryāduhitṝṇāṃ dāsyanti,",
  "S04bsu012_u:5_8": "prāgeva dāsadāsīkarmakarāṇām,",
  "S04bsu012_u:5_9": "prāgevānyeṣāṃ yācakānām, te tādṛśāḥ sattvā itaś cyutvā pretaloke upapatsyante tiryagyonau vā /",
  "S04bsu012_u:5_10": "yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaidūryaprabhasya tathāgatasya nāmadheyam,",
  "S04bsu012_u:5_11": "tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma su(saṃ?)mukhībhaviṣyati /",
  "S04bsu012_u:5_12": "saha smaraṇamātreṇa ataś cyutvā punar api manuṣyaloke upapatsyante,",
  "S04bsu012_u:5_13": "jātismarāś ca bhaviṣyanti / te te durgatibhayabhītā na bhūyaḥ kāmaguṇebhir arthikā bhaviṣyanti,",
  "S04bsu012_u:5_14": "dānābhiratāś ca bhaviṣyanti dānasya ca varṇavādinaḥ /",
  "S04bsu012_u:5_15": "sarvam api parityāgenānupūrveṇa karacaraṇaśīrṣanayanaṃ ca māṃsaśoṇitaṃ (ca) yācakānām anupradāsyanti,",
  "S04bsu012_u:5_16": "prāgeva anyaṃ dhanaskandham /",
  "S04bsu012_u:6_0": "punar aparaṃ mañjuśrīḥ santi sattvāḥ ye tathāgatānuddiśya śikṣāpadāni dhārayanti,",
  "S04bsu012_u:6_1": "te śīlavipattim āpadyante, dṛṣṭivipattim ācāravipattiṃ vā kadācid āpadyante /",
  "S04bsu012_u:6_2": "śīlavipannā ye punaḥ śīlavanto bhavanti,",
  "S04bsu012_u:6_3": "śīlaṃ rakṣanti, na punar bahuśrutaṃ paryeṣyanti,",
  "S04bsu012_u:6_4": "na ca tathāgatabhāṣitānāṃ gambhīram artham ājānanti /",
  "S04bsu012_u:6_5": "ye ca punar buhuśrutāḥ, te ādhimānikā bhaviṣyanti mānastabdhāḥ,",
  "S04bsu012_u:6_6": "pareṣām īrṣyāparāyaṇāḥ saddharmam avamanyante pratikṣipanti /",
  "S04bsu012_u:6_7": "mārapakṣikās te tādṛḥā mohapuruṣāḥ svayaṃ kumārgapratipannāḥ /",
  "S04bsu012_u:6_8": "anyāni cānekāni sattvakoṭiniyutaḥatasahasrāṇi mahāprapāte prapātayanti /",
  "S04bsu012_u:6_9": "teṣām evaṃrūpāṇāṃ sattvānāṃ bhūyiṣṭhena narakavāsagatir bhaviṣyati /",
  "S04bsu012_u:6_10": "tatra (BhgSū, Vaidya 168) yais tasya bhagavato bhaiṣajyaguruvaidūryaprabhasya tathāgatasya nāmadheyaṃ ḥrutaṃ bhaviṣyanti,",
  "S04bsu012_u:6_11": "teṣāṃ tatra narake sthitānāṃ buddhānubhāvena tasya tathāgatasya nāmadheyaṃ sumukhībhaviṣyati /",
  "S04bsu012_u:6_12": "te tataḥ cyutvā punar api manuṣyaloke upapatsyante samyagdṛṣṭisaṃpannā vīryavantaḥ kalyāṇāḥayāḥ /",
  "S04bsu012_u:6_13": "te gṛhān utsṛjya tathāgataḥāsane pravrajitvā ānupūrveṇa bodhisattvacārikāṃ paripūrayiṣyanti /",
  "S04bsu012_u:7_0": "punar aparaṃ mañjuśrīḥ santi sattvāḥ ye ātmano varṇaṃ bhāṣante matsariṇaḥ,",
  "S04bsu012_u:7_1": "pareṣām avarṇam uccārayanti /",
  "S04bsu012_u:7_2": "ātmotkarṣakaparapaṃsakāḥ sattvāḥ parasparasatkṛtvāḥ tryapāyeṣu bahūni varṣasahasrāṇi duḥkham anubhaviṣyanti /",
  "S04bsu012_u:7_3": "te anekavarṣasahasrāṇām atyayena tataś cyutvā gavāśvoṣṭragardabhādiṣu tiryagyoniṣu upapadyante /",
  "S04bsu012_u:7_4": "kaśādaṇḍaprahāreṇa tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gacchanti /",
  "S04bsu012_u:7_5": "yadi kadācit manuṣyajanmapratilābhaṃ pratilapsyante,",
  "S04bsu012_u:7_6": "te nityakālaṃ nīcakuleṣu upapatsyante,",
  "S04bsu012_u:7_7": "dāsatve ca paravaśagatā bhaviṣyanti /",
  "S04bsu012_u:7_8": "yaiḥ pūrvaṃ manuṣyabhūtais tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04bsu012_u:7_9": "te tena kuśalamūlena sarvaduḥkhebhyaḥ parimokṣyante,",
  "S04bsu012_u:7_10": "tīkṣṇendriyāś ca bhaviṣyanti paṇḍitā vyaktā meghāvinaś ca /",
  "S04bsu012_u:7_11": "kuśalaparyeṣṭyabhiyuktā nityaṃ ca kalyāṇamitrasamavadhānaṃ lapsyante,",
  "S04bsu012_u:7_12": "mārapāśam ucchidya avidyāṇḍakośaṃ bhindanti,",
  "S04bsu012_u:7_13": "kleśanadīm ucchoṣayanti, jātijarāvyādhimaraṇabhayaśokaparidevaduḥkhadaurmanasyopāyāsebhyaḥ parimucyanti /",
  "S04bsu012_u:8_0": "punar aparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādān kārāpayanti /",
  "S04bsu012_u:8_1": "te parasparaṃ vigrahacittāḥ sattvā nānāvidhamakuśalam abhisaṃskurvanti kāyena vācā manasā,",
  "S04bsu012_u:8_2": "anyonyam ahitakāmā nityaṃ parasparam anarthāya parākrāmanti /",
  "S04bsu012_u:8_3": "te ca vanadevatām āvāhayanti vṛkṣadevatāṃ giridevatāṃ ca /",
  "S04bsu012_u:8_4": "śmaśāneṣu pṛthag bhūtān āvāhayanti /",
  "S04bsu012_u:8_5": "tiryagyonigatāṃś ca prāṇino jīvitād vyavaropayanti /",
  "S04bsu012_u:8_6": "māṃsarudhirabhakṣān yakṣarākṣasān pūjayanti /",
  "S04bsu012_u:8_7": "tasya śatror nāma vā śarīrapratimāṃ vā kṛtvā tatra ghoravidyāṃ sādhayanti kākhordavetālānuprayogeṇa jīvitāntarāyaṃ vā śarīravināśaṃ vā kartukāmāḥ /",
  "S04bsu012_u:8_8": "yaiḥ punas tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04bsu012_u:8_9": "teṣāṃ na śakyaṃ kenāntarāyaṃ kartum /",
  "S04bsu012_u:8_10": "sarve ca te parasparaṃ maitracittā hitacittā avyāpannacittāś ca viharanti svakasvakena parigraheṇa saṃtuṣṭāḥ /",
  "S04bsu012_u:9_0": "punaraparaṃ mañjuśrīḥ etāś catasraḥ parṣado bhikṣubhikṣuṇyupāsakopāsikāḥ,",
  "S04bsu012_u:9_1": "ye cānye śrāddhāḥ kulaputrā vā kuladuhitaro vā āryāṣṭāṅgaiḥ samanvāgatā upavāsam upavasanti,",
  "S04bsu012_u:9_2": "ekavārṣikaṃ vā traimāsikaṃ vā śikṣāpadaṃ dhārayiṣyanti,",
  "S04bsu012_u:9_3": "yeṣām evaṃpraṇidhānam evamabhiprāyam - anena vayaṃ kuśalamūlena paścimāyāṃ diśi sukhāvatyāṃ lokadhātau upapadyema yatrāmitāyus tathāgataḥ /",
  "S04bsu012_u:9_4": "yaiḥ punas tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04bsu012_u:9_5": "teṣāṃ maraṇakālasamaye aṣṭau bodhisattvā ṛddhyāgatā upadarśayanti,",
  "S04bsu012_u:9_6": "te tatra nānāraṅgeṣu padmeṣūpapādukāḥ prādurbhaviṣyanti /",
  "S04bsu012_u:9_7": "kecid punar devaloke upapadyante /",
  "S04bsu012_u:9_8": "teṣāṃ tatropapannānāṃ pūrvakaṃ (BhgSū,",
  "S04bsu012_u:9_9": "Vaidya 169) kuśalamūlaṃ na kṣīyate,",
  "S04bsu012_u:9_10": "na ca durgatigamanaṃ bhaviṣyati /",
  "S04bsu012_u:9_11": "te tataś cyutvā iha manuṣyaloke upapatsyante /",
  "S04bsu012_u:9_12": "rājāno bhaviṣyanti caturdvīpeśvarāś cakravartinaḥ /",
  "S04bsu012_u:9_13": "te anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti /",
  "S04bsu012_u:9_14": "apare punaḥ kṣatriyamahāśālakuleṣu brāhmaṇamahāśālakuleṣu prabhūtadhanadhānyakośakoṣṭhāgārasamṛddheṣu ca kuleṣu upapatsyante /",
  "S04bsu012_u:9_15": "te rūpasaṃpannāś ca bhaviṣyanti,",
  "S04bsu012_u:9_16": "eśvaryasaṃpannāś ca bhaviṣyanti,",
  "S04bsu012_u:9_17": "parivārasaṃpannāś ca bhaviṣyanti /",
  "S04bsu012_u:9_18": "yaś ca mātṛgrāmaḥ tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutvā ca udgrahīṣyati,",
  "S04bsu012_u:9_19": "tasya sa eva paścimaḥ strībhāvaḥ pratikāṅkṣitavyaḥ /",
  "S04bsu012_u:10_0": "atha khalu mañjuśrīḥ kumārabhūto bhagavantam etad avocat - ahaṃ bhagavan paścime kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato bhaiṣajyaguruvaidūryaprabhasya tathāgatasya nāmadheyaṃ śrāvayiṣyāmi,",
  "S04bsu012_u:10_1": "antaśaḥ svapnāntaram api buddhanāmakaṃ karṇapuṭeṣu upasaṃhārayiṣyāmi /",
  "S04bsu012_u:10_2": "ye idaṃ sūtraratnaṃ dhārayiṣyanti vācayiṣyanti deśayiṣyanti paryavāpsyanti,",
  "S04bsu012_u:10_3": "parebhyo vistareṇa saṃprakāśayiṣyanti,",
  "S04bsu012_u:10_4": "likhiṣyanti likhāpayiṣyanti, pustakagataṃ vā kṛtvā satkariṣyanti nānāpuṣpadhūpagandhamālyavilepanachatradhvajapatākābhiḥ,",
  "S04bsu012_u:10_5": "tat pañcaraṅgikavastraiḥ pariveṣṭya śucau pradeśe sthāpayitavyam /",
  "S04bsu012_u:10_6": "yatraiva idaṃ sūtrāntaṃ sthāpitaṃ bhavati,",
  "S04bsu012_u:10_7": "tatra catvāro mahārājānaḥ saparivārāḥ,",
  "S04bsu012_u:10_8": "anyāni ca anekāni ca devakoṭiniyutaśatasahasrāṇi upasaṃkramiṣyanti /",
  "S04bsu012_u:10_9": "tatredaṃ sūtraṃ pracariṣyati /",
  "S04bsu012_u:10_10": "te ca bhagavan idaṃ sūtraratnaṃ prakāśayiṣyanti /",
  "S04bsu012_u:10_11": "tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistaravibhāgaṃ ca tasya tathāgatasya nāmadheyaṃ dhārayiṣyanti,",
  "S04bsu012_u:10_12": "teṣāṃ nākālamaraṇaṃ bhaviṣyati /",
  "S04bsu012_u:10_13": "na teṣāṃ kenacit śakyamojo 'pahartum,",
  "S04bsu012_u:10_14": "hṛtaṃ vā ojaḥ punar api pratisaṃharati /",
  "S04bsu012_u:10_15": "bhagavān āha - etam etad mañjuśrīḥ,",
  "S04bsu012_u:10_16": "evam etat, yathā vadasi / yaś ca mañjuśrīḥ śrāddhaḥ kulaputro vā kuladuhitā vā tasya tathāgatasya pūjāṃ kartukāmaḥ,",
  "S04bsu012_u:10_17": "tena tasya tathāgatasya pratimā kārāpayitavyā,",
  "S04bsu012_u:10_18": "sapta rātriṃdivam āryāṣṭāṅgamārgasamanvāgatena upavāsam upavasitavyam /",
  "S04bsu012_u:10_19": "śucinā śucim āhāraṃ kṛtvā śucau pradeśe (nānāpuṣpāṇi saṃstārya nānāgandhapradhūpite nānāvastracchatradhvajapatākāsamalaṃkṛte tasmin pṛthivīpradeśe susnātagātreṇa śucivimalavasanadhāriṇā nirmalacittena akaluṣacittena avyāpādacittena sarvasattveṣu maitracittena (upekṣācittena) sarvasattvānām antike samacittena bhavitavyam /",
  "S04bsu012_u:10_20": "nānātūryasaṃgītipravāditena sā tathāgatapratimā pradakṣiṇīkartavyā tasya tathāgatasya pūrṇapraṇidhānāni manasi kartavyāni /",
  "S04bsu012_u:10_21": "idaṃ sūtraṃ pravartayitavyam /",
  "S04bsu012_u:10_22": "yaṃ cetayati, yaṃ prārthayati, taṃ sarvābhiprāyaṃ paripūrayati /",
  "S04bsu012_u:10_23": "yadi dirgham āyuḥ kāmayate, dirghāyuṣko bhavati / yadi bhogaṃ prārthayate, bhogasamṛddho bhavati / yadi aiśvaryam abhiprārthayate,",
  "S04bsu012_u:10_24": "bhavati, putraṃ pratilabhate / ye iha pāpakaṃ svapnaṃ paśyanti,",
  "S04bsu012_u:10_25": "yatra vāyasaḥ sthito bhavati durnimittaṃ vā,",
  "S04bsu012_u:10_26": "yatra amaṅgalaśataṃ vā sthitaṃ bhavati,",
  "S04bsu012_u:10_27": "tais tasya bhagavato bhaiṣajyaguruvaidūryaprabhasya tathāgatasya pūjā kartavyā /",
  "S04bsu012_u:10_28": "sarvaduḥsvapnadurnimittāmāṅgalyāś ca bhāvāḥ praśamiṣyanti /",
  "S04bsu012_u:10_29": "(BhgSū, Vaidya 170) yeṣām agryudakaviṣaśasrapratāpacaṇḍahastisiṃhavyāghraṛkṣatarakṣudvīpikāśīviṣavṛścikaśatapadadaṃśamaśakādibhayaṃ bhavati,",
  "S04bsu012_u:10_30": "tais tasya tathāgatasya pūjā kartavyā /",
  "S04bsu012_u:10_31": "te sarvabhayebhyaḥ parimokṣyante /",
  "S04bsu012_u:10_32": "yeṣāṃ corabhayaṃ taskarabhayam,",
  "S04bsu012_u:10_33": "tais tasya tathāgatasya pūjā kartavyā /",
  "S04bsu012_u:11_0": "punar aparaṃ mañjuśrīḥ ye śrāddhāḥ kulaputrā va kuladuhitaro vā ye yāvajjīvaṃ triśaraṇam upagṛhṇanti,",
  "S04bsu012_u:11_1": "ananyadevatāś ca bhavanti, ye pañca śikṣāpadāni dhārayanti,",
  "S04bsu012_u:11_2": "ye ca bodhisattvasaṃvaraṃ caturvaraśikṣāpadaśataṃ dhārayanti,",
  "S04bsu012_u:11_3": "ye punar apiraṃ niṣkrāntagṛhavāsā bhikṣavaḥ,",
  "S04bsu012_u:11_4": "pañcādhike dve śikṣāpadaśate dhārayanti,",
  "S04bsu012_u:11_5": "yā bhikṣuṇyaḥ pañcaśataśikṣāpadāni dhārayanti,",
  "S04bsu012_u:11_6": "ye ca yathāparigṛhītāc chikṣāsaṃvarād anyatarāc chikṣāpadāt bhraṣṭā bhavanti saced durgatibhayabhītāḥ,",
  "S04bsu012_u:11_7": "tasya bhagavato bhaiṣajyaguruvaidūryaprabhasya tathāgatasya nāmadheyaṃ dhārayeyuḥ,",
  "S04bsu012_u:11_8": "na bhūyas teṣāṃ tryapāyagamanaduḥkhaṃ pratikāṅkṣitavyam /",
  "S04bsu012_u:11_9": "yaś ca mātṛgrāmaḥ prasavanakāle tīvrāṃ duḥkhāṃ kharāṃ kaṭukāṃ vedanāṃ vedayati,",
  "S04bsu012_u:11_10": "yā tasya bhagavato bhaiṣajyaguruvaidūryaprabhasya tathāgatasya nāmadheyam anusmaret,",
  "S04bsu012_u:11_11": "pūjāṃ ca kuryāt, sā sukhaṃ ca prasūyate, sarvāṅgaparipūrṇaṃ putraṃ (ca) janayiṣyati abhirūpaḥ prāsādiko darśanīyas tīkṣṇendriyo buddhimān /",
  "S04bsu012_u:11_12": "sa ārogyasvalpābādho bhaviṣyati,",
  "S04bsu012_u:11_13": "na ca śakyate amanuṣyais tasya ojo 'pahartum /",
  "S04bsu012_u:12_0": "atha khalu bhagavān āyuṣmantam ānandam āmantrayate sma - śraddadhāsi tvam ānanda pattīyasi yad ahaṃ tasya bhagavato bhaiṣajyaguruvaidūryaprabhasya tathāgatasyārhataḥ samyaksaṃbuddhasya guṇān varṇayiṣyāmi? athavā te kāṅkṣā vā vimatir vā vicikitsā vā atra gambhīre buddhagocare? athāyuṣmān ānando bhagavantam etad avocat - na me bhadanta bhagavan atra kāṅkṣā vā vimatir vā vicikitsā vā tathāgatabhāṣiteṣu sūtrānteṣu /",
  "S04bsu012_u:12_1": "tat kasya hetoḥ? nāsti tathāgatānām apariśuddhakāyavāṅbhanaḥsamudācāratā /",
  "S04bsu012_u:12_2": "imau bhagavan candrasūryau evaṃ maharddhikau evaṃ mahānubhāvau pṛthivyāṃ prapatetām,",
  "S04bsu012_u:12_3": "sa sumerur vā parvatarājaḥ sthānāc calet,",
  "S04bsu012_u:12_4": "na tu buddhānāṃ vacanam anyathā bhavet /",
  "S04bsu012_u:12_5": "kiṃ tu bhadanta santi sattvāḥ śraddhendriyavikalāḥ /",
  "S04bsu012_u:12_6": "idaṃ buddhagocaraṃ śrutvāṃ evaṃ vakṣyanti katham etan nāmadheyasmaraṇamātreṇa tasya tathāgatasya tāvanto guṇānuśaṃsā bhavanti? te na śraddadhanti na pattīyanti,",
  "S04bsu012_u:12_7": "pratikṣipanti/ teṣāṃ dīrgharātram anarthāya na hitāya na sukhāya vinipātāy bhaviṣyati /",
  "S04bsu012_u:12_8": "bhagavān āha - asthānam ānanda anavakāśaḥ,",
  "S04bsu012_u:12_9": "yena tasya tathāgatasya nāmadheyaṃ śrutam,",
  "S04bsu012_u:12_10": "tasya sattvasya durgatyapāyagamanaṃ bhavet,",
  "S04bsu012_u:12_11": "nedaṃ sthānaṃ vidyate / duḥśraddhānīyaṃ ca ānanda buddhānāṃ buddhagocaram /",
  "S04bsu012_u:12_12": "yat tvam ānanda śraddadhāsi pattīyasi,",
  "S04bsu012_u:12_13": "tathāgatasyaiṣonubhāvo draṣṭavyaḥ /",
  "S04bsu012_u:12_14": "abhūmir atra sarvaśrāvakapratyekabuddhānāṃ sthāpayitvā ekajātipratibaddhān bodhisattvān mahāsattvān iti /",
  "S04bsu012_u:12_15": "durlabhaḥ ānanda manuṣyapratilābhaḥ,",
  "S04bsu012_u:12_16": "durlabhaṃ triratne śraddhāgauravam,",
  "S04bsu012_u:12_17": "sudurlabhaṃ tathāgatasya nāmadheyaśravaṇam /",
  "S04bsu012_u:12_18": "tasya bhagavatas tathāgatasya bhaiṣajyaguruvaidūryaprabhasya ānanda bodhisattvacaryām apramāṇam,",
  "S04bsu012_u:12_19": "upāyakauśalyam apy apramāṇam,",
  "S04bsu012_u:12_20": "apramāṇaṃ cāsya praṇidhānaviśeṣavistaram /",
  "S04bsu012_u:12_21": "ākāṅkṣamāṇo 'haṃ tasya tathāgatasya kalpaṃ vā (BhgSū,",
  "S04bsu012_u:12_22": "Vaidya 171) kalpāvaśeṣaṃ vā bodhisattvacārikāyāṃ vistaravibhaṅgaṃ nirdiśeyam /",
  "S04bsu012_u:12_23": "kṣīyeta ānanda alpam, na tv eva śakyaṃ tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistarāntam adhigantum /",
  "S04bsu012_u:13_0": "tena khalu punaḥ samayena tasyām eva parṣadi trāṇamukto nāma bodhisattvo mahāsattvaḥ saṃnipatito 'bhūt saṃniṣaṇṇaḥ /",
  "S04bsu012_u:13_1": "utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat - bhaviṣyanti bhadanta bhagavan sattvāḥ paścime kāle paścime samaye nānāvyādhiparipīḍitā dīrghavyādhinā (kṣīṇagātrāḥ) kṣuttarṣābhyāṃ śuṣkakaṇṭhoṣṭhā maraṇābhimukhā rorudyamānebhir mitrajñātisālohitaiḥ parivāritā andhakārāṃ diśaṃ paśyanto yamapuruṣair ākarṣyamāṇāś ca /",
  "S04bsu012_u:13_2": "tasya kalevare mañcaśayite vijñānaṃ yamasya dharmarājasyāgratām upanīyate /",
  "S04bsu012_u:13_3": "yac ca tasya sattvasya sahajānubaddham eva yat kiṃcit tena puruṣeṇa kuśalam akuśalaṃ vā kṛtaṃ bhavati,",
  "S04bsu012_u:13_4": "tat sarvaṃ sulikhitaṃ kṛtvā yamasya dharmarājasya upanāmyate /",
  "S04bsu012_u:13_5": "tadā yamo 'pi dharmarājas taṃ pṛcchati,",
  "S04bsu012_u:13_6": "gaṇayati yathākṛtaṃ cāsya kuśalam akuśalaṃ vā tathājñāmājñāpayati /",
  "S04bsu012_u:13_7": "tatra ye te mitrajñātisālohitāstasyāturasyārthāya taṃ bhagavantaṃ bhaiṣajyaguruvaidūryaprabhaṃ tathāgataṃ śaraṇaṃ gaccheyuḥ,",
  "S04bsu012_u:13_8": "tasya ca tathāgatasya pūjāṃ kuryuḥ,",
  "S04bsu012_u:13_9": "sthānam etad vidyate yat tasya tad vijñānaṃ punar api pratinivarteta,",
  "S04bsu012_u:13_10": "svapnāntaragata ivātmānaṃ saṃjānīte /",
  "S04bsu012_u:13_11": "yadi vā saptame divase yadi vā (ekaviṃśatime) divase yadi vā pañcatriṃśatime divase yadi vā ekonapañcāśatime divase tasya vijñānaṃ punar api nivarteta,",
  "S04bsu012_u:13_12": "smṛtim upalabheta / tasya kuśalam akuśalaṃ vā karmavipākaṃ svayam eva pratyakṣaṃ bhavati /",
  "S04bsu012_u:13_13": "jñātvā sa jīvitahetau na kadāpi pāpam akuśalaṃ karma kariṣyati /",
  "S04bsu012_u:13_14": "tasmāc chrāddhena kulaputreṇa vā kuladuhitā vā tasya bhagavato bhaiṣajyaguruvaidūryaprabhasya tathāgatasya pūjā kartavyā /",
  "S04bsu012_u:14_0": "athāyuṣmān ānandas trāṇamuktaṃ nāma bodhisattvam etad avocat - kathaṃ kulaputra tasya bhagavato bhaiṣajyaguruvaidūryaprabhasya pūjā kartavyā? trāṇamukto bodhisattva āha - ye bhadanta ānanda mahato vyādhitaḥ parimocitukāmāḥ,",
  "S04bsu012_u:14_1": "tais tasyāturasyārthāya sapta divasāni āryāṣṭāṅgasamanvāgatam upavāsam upavasitavyam,",
  "S04bsu012_u:14_2": "bhikṣusaṃghasya ca āhārapānaiḥ sarvopakaraṇair yathāśakti pūjopasthānaṃ kartavyam /",
  "S04bsu012_u:14_3": "bhagavato bhaiṣajyaguruvaidūryaprabhasya nāmadheyaṃ triṣkṛtvā rātryāṃ triṣkṛtvā divase manasi kartavyam /",
  "S04bsu012_u:14_4": "navacatvāriṃśadvāre idaṃ sūtram uccārayitavyam /",
  "S04bsu012_u:14_5": "ekonapañcāśad dīpāḥ prajvālayitavyāḥ /",
  "S04bsu012_u:14_6": "sapta pratimāḥ kartavyā / ekaikayā pratimayā sapta sapta dīpāḥ prajvālayitavyāḥ /",
  "S04bsu012_u:14_7": "ekaiko dīpaḥ śakaṭacakrapramāṇaḥ kartavyaḥ /",
  "S04bsu012_u:14_8": "yadi ekonacatvāriṃśatime divase āloko na kṣīyate,",
  "S04bsu012_u:14_9": "veditavyaṃ sarvasaṃpaditi / pañcaraṅgikāḥ patākāḥ ekonapañcāśadadhikāḥ kartavyāḥ /",
  "S04bsu012_u:15_0": "punar aparaṃ bhadanta ānanda yeṣāṃ rājñāṃ kṣatriyāṇāṃ mūrdhābhiṣiktānām upadravā vā upasargā vā pratyupasthitā bhaveyuḥ,",
  "S04bsu012_u:15_1": "vyādhipīḍā vā svacakrapīḍā vā paracakrapīḍā vā nakṣatrapīḍā (BhgSū,",
  "S04bsu012_u:15_2": "Vaidya 172) vā candragrahasūryagrahapīḍā vā akālavātavṛṣṭipīḍā vā avagrahapīḍā vā samutthitā,",
  "S04bsu012_u:15_3": "amāṅgalyā vā saṃkrāmakavyādhir vā vipad vā samupasthitā,",
  "S04bsu012_u:15_4": "tena rājñā kṣatriyeṇa mūrdhābhiṣiktena sarvasattveṣu maitracittena bhavitavyam,",
  "S04bsu012_u:15_5": "bandhanagatāś ca sattvā mocayitavyāḥ /",
  "S04bsu012_u:15_6": "tasya ca bhagavato bhaiṣajyaguruvaidūryaprabhasya tathāgatasya yathāpūrvoktapūjā karaṇīyā /",
  "S04bsu012_u:15_7": "tadā tasya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistareṇa tatra viṣaye kṣemaṃ bhaviṣyati subhikṣam /",
  "S04bsu012_u:15_8": "kālena vātavṛṣṭiśasyasaṃpado bhaviṣyanti,",
  "S04bsu012_u:15_9": "sarve ca viṣayanivāsinaḥ sattvā ārogāḥ sukhitāḥ pramodyabahulāḥ /",
  "S04bsu012_u:15_10": "na ca tatra viṣaye duṣṭayakṣarākṣasabhūtapiśācāḥ sattvānāṃ viheṭhayanti /",
  "S04bsu012_u:15_11": "sarvadurnimittāni ca na paśyanti /",
  "S04bsu012_u:15_12": "tasya ca rājñaḥ kṣatriyasya mūrdhābhiṣiktasya āyurvarṇabalārogyaiśvaryābhivṛddhir bhaviṣyati /",
  "S04bsu012_u:16_0": "athāyuṣmān ānandas trāṇamuktaṃ bodhisattvam evam avocat - kathaṃ kulaputra parikṣīṇāyuḥ punar evābhivivardhate? trāṇamukto bodhisattva āha - nanu tvayā bhadanta ānanda tathāgatasyāntikāc chrutam - santi akālamaraṇāni /",
  "S04bsu012_u:16_1": "teṣāṃ pratikṣepeṇa mantrauṣadhiprayogā upadiṣṭāḥ /",
  "S04bsu012_u:16_2": "santi sattvā vyādhitāḥ / na ca guruko vyādhiḥ bhaiṣajyopasthāpakavirahitaḥ /",
  "S04bsu012_u:16_3": "yadi vā vaidyā(bhaiṣajyaṃ) kurvanti /",
  "S04bsu012_u:16_4": "idaṃ prathamam akālamaraṇam /",
  "S04bsu012_u:16_5": "dvitīyam akālamaraṇaṃ yasya rājadaṇḍena kālakriyā /",
  "S04bsu012_u:16_6": "tṛtīyam akālamaraṇaṃ ye 'tīva pramattāḥ pramādavihāriṇaḥ,",
  "S04bsu012_u:16_7": "teṣāṃ manuṣyā ojo 'paharanti /",
  "S04bsu012_u:16_8": "caturtham akālamaraṇaṃ ye agnidāhena kālaṃ kurvanti /",
  "S04bsu012_u:16_9": "pañcamaṃ cākālamaraṇaṃ ye ca udakena mriyante /",
  "S04bsu012_u:16_10": "ṣaṣṭhakālamaraṇaṃ ye (siṃha)vyāghravyālacaṇḍamṛgamadhyagatā vāsaṃ kalpayanti mriyante ca /",
  "S04bsu012_u:16_11": "saptamama kālamaraṇaṃ ye giritaṭāt prapatanti /",
  "S04bsu012_u:16_12": "aṣṭamam akālamaraṇaṃ ye viṣakākhordavetālānuprayogeṇa mriyante /",
  "S04bsu012_u:16_13": "navamam akālamaraṇaṃ ye kṣuttṛṣopahatā āhārapānam alabhamānā ārtāḥ kālaṃ kurvanti /",
  "S04bsu012_u:16_14": "etāni saṃkṣepato 'kālamaraṇāni tathāgateṇa nirdiṣṭāni /",
  "S04bsu012_u:16_15": "anyāni ca aprameyāṇy akālamaraṇāni /",
  "S04bsu012_u:17_0": "atha khalu tatra parṣadi dvādaśa mahāyakṣasenāpatayaḥ saṃnipatitā abhūvan yaduta kiṃbhīro nāma mahāyakṣasenāpatiḥ,",
  "S04bsu012_u:17_1": "vajraś ca nāma mahāyakṣasenāpatiḥ,",
  "S04bsu012_u:17_2": "mekhilo nāma mahāyakṣasenāpatiḥ,",
  "S04bsu012_u:17_3": "antilo nāma mahāyakṣasenāpatiḥ,",
  "S04bsu012_u:17_4": "anilo nāma mahāyakṣasenāpatiḥ,",
  "S04bsu012_u:17_5": "saṇṭhilo nāma mahāyakṣasenāpatiḥ,",
  "S04bsu012_u:17_6": "indalo nāma mahāyakṣasenāpatiḥ,",
  "S04bsu012_u:17_7": "pāyilo nāma mahāyakṣasenāpatiḥ,",
  "S04bsu012_u:17_8": "mahālo nāma mahāyakṣasenāpatiḥ,",
  "S04bsu012_u:17_9": "cidālo nāma mahāyakṣasenāpatiḥ,",
  "S04bsu012_u:17_10": "caundhulo nāma mahāyakṣasenāpatiḥ,",
  "S04bsu012_u:17_11": "vikalo nāma mahāyakṣasenāpatiḥ /",
  "S04bsu012_u:17_12": "ete dvādaśa mahāyakṣasenāpatayaḥ ekaikānucaraparivāritā ekakaṇṭhena bhagavantam evam āhuḥ - śrutam asmābhiś ca bhagavatā buddhānubhāvena tasya bhagavato bhaiṣajyaguruvaidūryaprabhasya tathāgatasya nāmadheyam /",
  "S04bsu012_u:17_13": "na bhūyo 'smākaṃ durgatibhayam /",
  "S04bsu012_u:17_14": "te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ,",
  "S04bsu012_u:17_15": "dharmaṃ śaraṇaṃ gacchāmaḥ, saṃghaṃ śaraṇaṃ gacchāmaḥ / sarvasattvānām arthāya hitāya sukhāya autsukyaṃ kariṣyāmaḥ /",
  "S04bsu012_u:17_16": "yo viśeṣeṇa grāme vā (BhgSū, Vaidya 173) nagare vā janapade vā araṇyāyatene vā edaṃ sūtraṃ pracārayiṣyati,",
  "S04bsu012_u:17_17": "yo vā tasya bhagavato bhaiṣajyaguruvaidūryaprabhasya nāmadheyaṃ dhārayiṣyati,",
  "S04bsu012_u:17_18": "pūjopasthānaṃ kariṣyati, tāvat taṃ sattvaṃ rakṣiṣyāmaḥ,",
  "S04bsu012_u:17_19": "paripālayiṣyamaḥ, sarvāmāṅgalyāc ca parimocayiṣyāmaḥ,",
  "S04bsu012_u:17_20": "sarva eṣām āśāṃ paripūrayiṣyāmaḥ /",
  "S04bsu012_u:17_21": "atha khalu bhagavāṃs teṣāṃ yakṣasenāpatīnāṃ sādhukāram adāt - sādhu sādhu mahāyakṣasenāpatayaḥ,",
  "S04bsu012_u:17_22": "yad yūyaṃ tasya bhagavato bhaiṣajyaguruvaidūryaprabhasya tathāgatasya kṛtajñatām anusmaramāṇānāṃ sarvasattvānāṃ hitāya pratipannāḥ /",
  "S04bsu012_u:18_0": "athāyuṣmān ānando bhagavantam etad avocat - ko nāmāyaṃ bhagavan dharmaparyāyaḥ? kathaṃ cainaṃ dhārayāmi? bhagavān āha - tena hi ānanda dharmaparyāyam idaṃ bhaiṣajyaguruvaidūryaprabhasya tathāgatasya pūrvapraṇidhānaviśeṣavistaram iti dhāraya,",
  "S04bsu012_u:18_1": "dvādaśānāṃ mahāyakṣasenāpatīnāṃ praṇidhānam iti dhāraya /",
  "S04bsu012_u:19_0": "idam avocad bhagavān / āttamanā mañjuśrīḥ kumārabhūtaḥ,",
  "S04bsu012_u:19_1": "āyuṣmāṃś ca ānandaḥ, trāṇamukto bodhisattvaḥ, te ca bodhisattvāḥ, te ca mahāśrāvakāḥ, te ca rājāmātyabrāhmaṇagṛhapatayaḥ,",
  "S04bsu012_u:19_2": "sarvāvatī parṣat, sadevamānuṣāsuragandharvaś ca loko bhagavato bhāṣitam abhyanandan /",
  "S04bsu012_u:20_0": "āryabhaiṣajyaguruvaidūryaprabharājaṃ nāma mahāyānasūtram //"
}