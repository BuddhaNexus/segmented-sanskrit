{
    "T04bsa040_u:0": " Cittotpādasaṃvaravidhikramaḥ",
    "T04bsa040_u:1": " namo mañjuśriye kumārabhūtāya",
    "T04bsa040_u:2": " sarvadurgatito hīnaṃ sarvāvaraṇavarjitam /",
    "T04bsa040_u:3": " bodhicittaṃ namasyāmi sambuddhapadadāyakam // 1 //",
    "T04bsa040_u:4": " sambuddhaṃ cāpi saddharma bodhisattvagaṇānapi /",
    "T04bsa040_u:5": " likhāmi bodhisattvānāṃ yathāvad saṃvarakramam // 2 //",
    "T04bsa040_u:6": " tatra prathamaṃ sarvabuddha-bodhisattvavandanā-pūjādi-vidhipūrvakam,",
    "T04bsa040_u:7": " kalyāṇamitre śāstṛsaṃjñām utpādya evam adhyeṣitavyam- yathā pūrvatathāgatārhat-samyaksambuddhaiḥ",
    "T04bsa040_u:8": " mahābhūmisthitabodhisattvaiśca pūrvam anuttarasamyaksambodhau cittotpādaḥ kṛtaḥ tathā",
    "T04bsa040_u:9": " evaṃ nāmno mamāpi ācāryo 'nuttarasamyaksambodhau cittam utpādayed iti triḥ vadet /",
    "T04bsa040_u:10": " evam adhyeṣya triśaraṇagamanam- samanvāhara ācārya /",
    "T04bsa040_u:11": " ahamevaṃnāmā etatkālaprabhṛti yāvadbodhimaṇḍaṃ dvipadānāṃ śreṣṭhaṃ buddhaṃ bhagavantaṃ śaraṇaṃ gacchāmi /",
    "T04bsa040_u:12": " samanvāhara ācārya /",
    "T04bsa040_u:13": " ahamevaṃnāmā etatkālaprabhṛti yāvadbodhimaṇḍaṃ dharmāṇāmuttamaṃ śāntavirāgaṃ dharma śaraṇaṃ gacchāmi /",
    "T04bsa040_u:14": " samanvāhara ācārya /",
    "T04bsa040_u:15": " ahamevaṃnāmā etatkālaprabhṛti yāvadbodhimaṇḍaṃ gaṇānāmuttamaṃ āryabodhisattvāvaivartikabodhisattvasaṃghaṃ śaraṇaṃ gacchāmi iti triḥ vadet /",
    "T04bsa040_u:16": " evaṃ viśiṣṭaṃ śaraṇagamanaṃ kṛttvā bhagavantaṃ śākyamuniṃ,",
    "T04bsa040_u:17": " daśadiśāṃ sarvabuddhān bodhisattvāṃśca manasā ālambya praṇamanaṃ yathālabdhaṃ pūjādikaṃ ca kuryāt /",
    "T04bsa040_u:18": " ācāryam sammukhaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya utkuṭukāsano 'pi vā kṛtāñjaliḥ cittam utpādayet /",
    "T04bsa040_u:19": " daśadigavasthitāḥ sarve buddhabodhisattvāḥ/",
    "T04bsa040_u:20": " mām samanvāharata /",
    "T04bsa040_u:21": " ācārya/",
    "T04bsa040_u:22": " samanvāhara /",
    "T04bsa040_u:23": " ahamevaṃnāmā- asyāṃ jātāvanyāsu vā jātiṣvanavarāgre vā dāna-śīla-bhāvanāyaṃ kuśalamūlaṃ",
    "T04bsa040_u:24": " mayā kṛtaṃ syāt kāritaṃ kriyamāṇaṃ vā anumoditaṃ bhavet taiḥ kuśalamūlaiḥ yathā pūrvakaiḥ",
    "T04bsa040_u:25": " tathāgatārhatsamyaksambuddhaiḥ mahābhūmipraviṣṭaiḥ mahābodhisattvaiśca anuttarasaṃyaksambodhau",
    "T04bsa040_u:26": " cittamutpāditaṃ tathā evaṃnāmā ahamapi etatkālaprabhṛti yāvadbodhimaṇḍaṃ anuttarasamyakmahāsambodhau",
    "T04bsa040_u:27": " cittam utpādayeyam /",
    "T04bsa040_u:28": " atīrṇān sattvān tārayeyam /",
    "T04bsa040_u:29": " amuktasattvān mocayeyam /",
    "T04bsa040_u:30": " anāśvastān āśvāsayeyam /",
    "T04bsa040_u:31": " aparinirvṛtān parinirvāpayeyam /",
    "T04bsa040_u:32": " evaṃ triḥ vadet /",
    "T04bsa040_u:33": " tathaiva ācāryābhāve 'pi svayaṃ bodhicittotpādavidhiḥ- tathāgataśākyamuniṃ daśadiksarvatathāgatāṃśca",
    "T04bsa040_u:34": " manasā vicintya vandanā-pūjādividhiṃ ca kṛtvā adhyeṣaṇāsahitamācāryapadavirahitaśaraṇagamanādikramaṃ",
    "T04bsa040_u:35": " pūrvavad niṣpādayet /",
    "T04bsa040_u:36": " evaṃ utpannacittaḥ pudgalaḥ bodhicittavṛddhyartha antaśo divā trivāraṃ rātrau ca trivāraṃ-",
    "T04bsa040_u:37": " buddhaṃ ca dharmañca gaṇottamaṃ ca yāvaddhi bodhiṃ śaraṇaṃ gato 'smi /",
    "T04bsa040_u:38": " dānādikṛtyaiśca kṛtairmayaibhiḥ buddho bhaveyaṃ jagato hitāya // 3 //",
    "T04bsa040_u:39": " iti bodhicittamutpādayet /",
    "T04bsa040_u:40": " bodhicittavyāghātakebhyaścaturbhyo rdharmebhyo vyāvṛtto bhavet /",
    "T04bsa040_u:41": " katame catvāraḥ?",
    "T04bsa040_u:42": " gurudakṣiṇīyavisaṃvādanam,",
    "T04bsa040_u:43": " pareṣu akaukṛtyasthānīyeṣu kaukṛtyopādanam,",
    "T04bsa040_u:44": " utpannacittebhyo bodhisattvebhyo dveṣeṇa avarṇabhāṣaṇam,",
    "T04bsa040_u:45": " sarvasattveṣu māyāśāṭhyācaraṇañca /",
    "T04bsa040_u:46": " bodhicittāvyāghātakān caturdharmān śikṣeta /",
    "T04bsa040_u:47": " katamāṃścaturaḥ?",
    "T04bsa040_u:48": " jīvitasyāpi hetoḥ prajānan amṛṣāvādam,",
    "T04bsa040_u:49": " sarvasattveṣu adhyāśayaviśuddhyā sthitiḥ na māyāśāṭhyena,",
    "T04bsa040_u:50": " utpannacitteṣu bodhisattveṣu",
    "T04bsa040_u:51": " śāstṛsaṃjñāmutpādya daśasu dikṣu samyagguṇākhyānam,",
    "T04bsa040_u:52": " ye sattvāḥ kuśale sthāpitāḥ teṣām anuttarasamyaksambodhau sthāpanaṃ na tu śrāvakapratyekabuddhatveṣviti /",
    "T04bsa040_u:53": " viśeṣeṇābhijñāṃ śīghraṃ labdhukāmo bodhisattvaḥ ārya-avalokiteśvara-paripṛcchā-saptadharmaka-nāma-mahāyānasūtraṃ śikṣeta /",
    "T04bsa040_u:54": " bodhicittotpādānuśaṃsā tu “gaṇḍavyūhasūtrā“-dibhyo jñātavyā /",
    "T04bsa040_u:55": " tatra prathamaṃ vidhivad utpannabodhicittasya bodhisattvasya sarvabodhisattvaśīlaśikṣāṃ suśikṣitukāmanayā bodhisattvaṃ bodhisattvasaṃvarasthitaṃ,",
    "T04bsa040_u:56": " bodhisattvasaṃvaravidhijñaṃ bodhisattvasaṃvarapradānena śiṣyānugrahasamartha kalyāṇamitraṃ namaskṛtya taccaraṇe nipatya adhyeṣaṇā- “ācārya/",
    "T04bsa040_u:57": " tavāhaṃ bodhisattvaśīlasaṃvarasamādānamākāṃkṣāmyādātuṃ tadarhasyanuparodhena muhūrtamasmākamanukampayā dātuṃ śrotuñca“,",
    "T04bsa040_u:58": " “ityevaṃ trivāraṃ adhyeṣitavyam /",
    "T04bsa040_u:59": " “kulaputra/ tvaṃ śrṛṇu /",
    "T04bsa040_u:60": " tvam evaṃ sattvān anuttīrṇān uttārya,",
    "T04bsa040_u:61": " amuktān mocayitvā,",
    "T04bsa040_u:62": " anāśvatān āśvāsya,",
    "T04bsa040_u:63": " aparinirvṛttān parinirvāpya,",
    "T04bsa040_u:64": " buddhavaṃśānucchedam icchasi?",
    "T04bsa040_u:65": " tatastvaṃ cittotpādadārḍhya samādānadārḍhyañca kuru /",
    "T04bsa040_u:66": " “na tvanyaiḥ saha pratispardhāhetave /",
    "T04bsa040_u:67": " nānyairbalād grāhito 'si?",
    "T04bsa040_u:68": " evaṃ pṛcchet /",
    "T04bsa040_u:69": " tatpaścāt tathāgataśākyamuneḥ niṣiktāṃ pratimāṃ paṭacitram vā purato 'vasthāpya tathāgataśākyamunyādīn daśadiksarvalokadhātvavasthitān sarvabuddhabodhisattvān purato bhāvayet /",
    "T04bsa040_u:70": " yathāśakti bāhyapañcapūjayā pūjāṃ vandanaṃ ca kuryāt /",
    "T04bsa040_u:71": " tadanantaraṃ kalyāṇamitram uccāsanasthitaṃ śāstṛsaṃjñayā namaskṛtya dakṣiṇaṃ jānumaṇḍalaṃ",
    "T04bsa040_u:72": " pṛthivyāṃ pratiṣṭhāpya utkuṭukāsanena vāpi kṛtāñjaliḥ kalyāṇamitraṃ bodhisattvasaṃvaragrahaṇāya evam adhyeṣayet-",
    "T04bsa040_u:73": " “ācāryo bodhisattvaśīlasaṃvarasamādānaṃ me śīghraṃ dadātu” ityevaṃ trivāraṃ kalyāṇamitram adhyeṣeta /",
    "T04bsa040_u:74": " tataḥ kalyāṇamitra upaviṣṭa utthito vāpi saḥ bodhisattvasaṃvaragrāhakaṃ taṃ evaṃ paripṛcchet- “evaṃnāmā tvaṃ bodhisattvo 'si bodhau ca kṛtapraṇidhānaḥ",
    "T04bsa040_u:75": " evaṃ pṛṣṭe sati tena grāhakabodhisattvenāpi āmeti pratijñātavyam” /",
    "T04bsa040_u:76": " tataḥ 'akṣayāprameyānuttarapuṇyamahānidhibhūtaḥ sarvabuddhaguṇaratnākaro bodhisattvasaṃvaro 'cireṇa adhigamyata' iti cintayan cittaprasādāt saharṣa tūṣṇībhūya kṛtāñjalistiṣṭhet /",
    "T04bsa040_u:77": " atha sa kalyāṇamitraḥ trikālasarvabodhisattvasarvaśikṣāpadāni sarvañca śīlaṃsaṃvaraśīlaṃ ,",
    "T04bsa040_u:78": " kuśaladharmasaṅgrāhakaśīlaṃ,",
    "T04bsa040_u:79": " sattvārthakriyāśīlañca samāsataḥ śiṣyam ababodhya- “sarvabodhisattvaśikṣāpadāni tāni ca sarvabodhisattvaśīlāni kiṃ mattaḥ gṛhītukāmo 'si” evaṃ śiṣyaṃ pṛcchet /",
    "T04bsa040_u:80": " tasmin tathā “gṛhītukāmo 'smi” iti pratijñāte sati bodhisattvasaṃvaro dātavyaḥ /",
    "T04bsa040_u:81": " tvamevaṃnāmā bhadanta āyuṣmān kulaputro vā mat bodhisattva ityeva saṃjñakāt “sarvāṇi",
    "T04bsa040_u:82": " bodhisattvaśikṣāpadāni sarvañca bodhisattvaśīlaṃ saṃvaraśīlaṃ kuśaladharmasaṃgrāhakaśīlaṃ",
    "T04bsa040_u:83": " sattvārthakriyāśīlañca /",
    "T04bsa040_u:84": " yāni śikṣāpadāni yacchīlamatītānāṃ sarvabodhisattvānāmabhūt /",
    "T04bsa040_u:85": " yāni śikṣāpadāni yacchīlamanāgatānāṃ sarvabodhisattvānāṃ bhaviṣyati /",
    "T04bsa040_u:86": " yāni śikṣāpadāni yacchīlametarhi daśasu dikṣu pratyutpannānāṃ sarvabodhisattvānāṃ bhavati /",
    "T04bsa040_u:87": " yeṣu śikṣāpadeśu yacchīle 'tītāḥ sarvabodhisattvāḥ śikṣitavantaḥ /",
    "T04bsa040_u:88": " anāgatāḥ sarvabodhisattvāḥ śikṣiṣyante /",
    "T04bsa040_u:89": " pratyutpannāḥ sarvabodhisattvāḥ śikṣante /",
    "T04bsa040_u:90": " tena pratigṛhṇāmīti pratijñātavyam” /",
    "T04bsa040_u:91": " evam ācāryeṇa trivāraṃ “grahīṣyasi kiṃ” iti uktvā śiṣyeṇa “ām sugṛhīṣyāmi” iti trivāraṃ abhihite saṃvaraṃ samādadyāt /",
    "T04bsa040_u:92": " tataḥ sa kalyāṇamitraḥ śiṣyāya bodhisattvasaṃvaraṃ sattvā daśadiksarvabuddhabodhisattvebhyaḥ",
    "T04bsa040_u:93": " pañcāṅganamaskārapūrva kṛtāñjaliḥ evaṃ trivāraṃ vadet- “pratīgṛhītamanena evaṃnāmnā",
    "T04bsa040_u:94": " bodhisattvena mama evaṃnāmno bodhisattvasyāntikād yāvat trirapi bodhisattvaśīlasaṃvarasamādānam /",
    "T04bsa040_u:95": " so 'hamevaṃnāmātmānaṃ sākṣibhūtamasyaitannāmno bodhisattvasya paramāryāṇāṃ viparokṣāṇāmapi",
    "T04bsa040_u:96": " sarvatra sarvasattvāviparokṣabuddhīnāṃ daśasu dikṣvanantāparyanteṣu lokadhātuṣvārocayāmyasmin",
    "T04bsa040_u:97": " bodhisattvaśīlasaṃvarasamādānam” /",
    "T04bsa040_u:98": " iti trivāraṃ",
    "T04bsa040_u:99": " daśadiksabuddhabodhisattvebhya uktvā,",
    "T04bsa040_u:100": " namaskṛtya ca guruśiṣyau uttiṣṭhetām /“",
    "T04bsa040_u:101": " tata utthāya kalyāṇamitraḥ bodhisattvasaṃvaragrāhakaṃ bodhisattvam evaṃ brūyāt- “evaṃnāma bodhisattva/",
    "T04bsa040_u:102": " tvaṃ śṛṇu- iyaṃ hi dharmatā /",
    "T04bsa040_u:103": " yadā bodhisattvena bodhisattvasaṃvarasamādānakarmavācanā parisampādyate tadā daśadiksarvabuddhakṣetreṣu buddhabodhisattveṣu etādṛṅnimittāni prādurbhavanti /",
    "T04bsa040_u:104": " te buddhabodhisattvā evaṃ kasmiṃścid buddhakṣetre evaṃnāmā bodhisattva evaṃnāmno bodhisattvād bodhisattvasaṃvarasamādānaṃ gṛhṇāti iti saṃjānanti”",
    "T04bsa040_u:105": " ataḥ te bhagavanto buddhā te ca bodhisattvā dharmasnehāt putrān bhrātṛkāniva sandadhate /",
    "T04bsa040_u:106": " tathā sandhānāt puṇyajñānasambhāravṛddhirbhaviṣyatīti vaktavyam /",
    "T04bsa040_u:107": " atha tena kalyāṇamitreṇa sa bodhisattva evaṃ vaktvyaḥ /",
    "T04bsa040_u:108": " evaṃnāmabodhisattva /",
    "T04bsa040_u:109": " tvaṃ śṛṇu /",
    "T04bsa040_u:110": " bodhisattvasaṃvarasamādānamidaṃ aśraddadhānānām agre na vācyam /",
    "T04bsa040_u:111": " yato 'śraddhebhyo bodhisattvasaṃvarapradarśane aśraddadhānā sattvāste bodhisattvasaṃvaraṃ aśraddhayā parityajanti /",
    "T04bsa040_u:112": " ato yāvad bodhisattvo bodhisattvasaṃvarasthitaḥ puṇyarāśiyukto bhavati tāvad aśraddhayā sa tenaiva apuṇyarāśinā ca yukto bhavati /",
    "T04bsa040_u:113": " yato bodhisattvaḥ sattvān sarvaduḥkhebhyaḥ parirakṣati anyāṃśca pāpebhyo nivārayati /",
    "T04bsa040_u:114": " ataḥ sakuśalo bodhisattvo gopāyati /",
    "T04bsa040_u:115": " atha śikṣāpadapārājikasthānabhūtān saṃvaranāśahetūn darśayitvā duṣkṛtān kliṣṭākliṣṭān api darśayet /",
    "T04bsa040_u:116": " kalyāṇamitraḥ samāsato 'bodhisattvasaṃvaraviṃśakam' tathā bodhisattvabhūmeḥ śīlaparivarttañca bhāṣeta /",
    "T04bsa040_u:117": " bodhicittotpāda-bodhisattvasaṃvaravidhirmahācāryadīpaṅkaraśrījñāna-kṛtaḥ samāptaḥ //",
    "T04bsa040_u:118": " tenaiva bhāratīyopādhyāyena mahāsaṃśodhakalokacakṣuṣā bhikṣu-kuśalamatinā (dge vai blo gros) cānūditaḥ //",
    "T04bsa040_u:119": " punastenaiva paṇḍitena lokacakṣuṣā bhikṣu-jayaśīlena (chul khrims rgyal va)",
    "T04bsa040_u:120": " ca saṃśodhya nirṇītaḥ //"
}