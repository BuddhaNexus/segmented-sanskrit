{
  "SA11bsa003_u:0": "Śāntidevaviracitaḥ bodhicaryāvatāraḥ /",
  "SA11bsa003_u:1": "// om namo buddhāya //",
  "SA11bsa003_u:2": "1 Bodhicittānuśaṃso nāma prathamaḥ paricchedaḥ /",
  "SA11bsa003_u:3": "SBca_1.1 sugatān sasutān sadharmakāyān praṇipatyādarato 'khilāṃśca vandyān /",
  "SA11bsa003_u:4": "sugatātmajasaṃvarāvatāraṃ kathayiṣyāmi yathāgamaṃ samāsāt //",
  "SA11bsa003_u:5": "SBca_1.2 na hi kiṃcidapūrvamatra vācyaṃ na ca saṃgrathanakauśalaṃ mamāsti /",
  "SA11bsa003_u:6": "ata eva na me parārthacintā svamano vāsayituṃ kṛtaṃ mayedam //",
  "SA11bsa003_u:7": "SBca_1.3 mama tāvadanena yāti vṛddhiṃ kuśalaṃ bhāvayituṃ prasādavegaḥ /",
  "SA11bsa003_u:8": "atha matsamadhātureva paśyed aparo 'pyenamato 'pi sārthako 'yam //",
  "SA11bsa003_u:9": "SBca_1.4 kṣaṇasaṃpadiyaṃ sudurlabhā pratilabdhā puruṣārthasādhanī /",
  "SA11bsa003_u:10": "yadi nātra vicintyate hitaṃ punarapyeṣa samāgamaḥ kutaḥ //",
  "SA11bsa003_u:11": "SBca_1.5 rātrau yathā meghaghanāndhakāre vidyut kṣaṇaṃ darśayati prakāśam /",
  "SA11bsa003_u:12": "buddhānubhāvena tathā kadācil lokasya puṇyeṣu matiḥ kṣaṇaṃ syāt //",
  "SA11bsa003_u:13": "SBca_1.6 tasmācchubhaṃ durbalameva nityaṃ balaṃ tu pāpasya mahatsughoram /",
  "SA11bsa003_u:14": "tajjīyate 'nyena śubhena kena saṃbodhicittaṃ yadi nāma na syāt //",
  "SA11bsa003_u:15": "SBca_1.7 kalpānanalpān pravicintayadbhi rdṛṣṭaṃ munīndrairhitametadeva /",
  "SA11bsa003_u:16": "yataḥ sukhenaiva sukhaṃ pravṛddham utplāvayatyapramitāñjanaughān //",
  "SA11bsa003_u:17": "SBca_1.8 bhavaduḥkhaśatāni tartukāmairapi sattvavyasanāni hartukāmaiḥ /",
  "SA11bsa003_u:18": "bahusaukhyaśatāni bhoktukāmair na vimocyaṃ hi sadaiva bodhicittam //",
  "SA11bsa003_u:19": "SBca_1.9 bhavacārakabandhano varākaḥ sugatānāṃ suta ucyate kṣaṇena /",
  "SA11bsa003_u:20": "sanarāmaralokavandanīyo bhavati smodita eva bodhicitte //",
  "SA11bsa003_u:21": "SBca_1.10 aśucipratimāmimāṃ gṛhītvā jinaratnapratimāṃ karotyanarghām /",
  "SA11bsa003_u:22": "rasajātamatīva vedhanīyaṃ sudṛḍhaṃ gṛhṇata bodhicittasaṃjñam //",
  "SA11bsa003_u:23": "SBca_1.11 suparīkṣitamaprameyadhībhir bahumūlyaṃ jagadekasārthavāhaiḥ /",
  "SA11bsa003_u:24": "gatipattanavipravāsaśīlāḥ sudṛḍhaṃ gṛhṇata bodhicittaratnam //",
  "SA11bsa003_u:25": "SBca_1.12 kadalīva phalaṃ vihāya yāti kṣayamanyat kuśalaṃ hi sarvameva /",
  "SA11bsa003_u:26": "satataṃ phalati kṣayaṃ na yāti prasavatyeva tu bodhicittavṛkṣaḥ //",
  "SA11bsa003_u:27": "SBca_1.13 kṛtvāpi pāpāni sudāruṇāni yadāśrayāduttarati kṣaṇena /",
  "SA11bsa003_u:28": "śūrāśrayeṇeva mahābhayāni nāśrīyate tatkathamajñasattvaiḥ //",
  "SA11bsa003_u:29": "SBca_1.14 yugāntakālānalavanmahānti pāpāni yannirdahati kṣaṇena /",
  "SA11bsa003_u:30": "yasyānuśaṃsānamitānuvāca maitreyanāthaḥ sudhanāya dhīmān //",
  "SA11bsa003_u:31": "SBca_1.15 tadbodhicittaṃ dvividhaṃ vijñātavyaṃ samāsataḥ /",
  "SA11bsa003_u:32": "bodhipraṇidhicittaṃ ca bodhiprasthānameva ca //",
  "SA11bsa003_u:33": "SBca_1.16 gantukāmasya gantuśca yathā bhedaḥ pratīyate /",
  "SA11bsa003_u:34": "tathā bhedo 'nayorjñeyo yāthāsaṃkhyena paṇḍitaiḥ //",
  "SA11bsa003_u:35": "SBca_1.17 bodhipraṇidhicittasya saṃsāre 'pi phalaṃ mahat /",
  "SA11bsa003_u:36": "na tvavicchinnapuṇyatvaṃ yathā prasthānacetasaḥ //",
  "SA11bsa003_u:37": "SBca_1.18 yataḥ prabhṛtyaparyantasattvadhātupramokṣaṇe /",
  "SA11bsa003_u:38": "samādadāti taccittamanivartyena cetasā //",
  "SA11bsa003_u:39": "SBca_1.19 tataḥprabhṛti suptasya pramattasyāpyanekaśaḥ /",
  "SA11bsa003_u:40": "avicchinnāḥ puṇyadhārāḥ pravartante nabhaḥsamāḥ //",
  "SA11bsa003_u:41": "SBca_1.20 idaṃ subāhupṛcchāyāṃ sopapattikamuktavān /",
  "SA11bsa003_u:42": "hīnādhimuktisattvārthaṃ svayameva tathāgataḥ //",
  "SA11bsa003_u:43": "SBca_1.21 śiraḥśūlāni sattvānāṃ nāśayāmīti cintayan /",
  "SA11bsa003_u:44": "aprameyeṇa puṇyena gṛhyate sma hitāśayaḥ //",
  "SA11bsa003_u:45": "SBca_1.22 kimutāpratimaṃ śūlamekaikasya jihīrṣataḥ /",
  "SA11bsa003_u:46": "aprameyaguṇaṃ sattvamekaikaṃ ca cikīrṣataḥ //",
  "SA11bsa003_u:47": "SBca_1.23 kasya mātuḥ piturvāpi hitāśaṃseyamīdṛśī /",
  "SA11bsa003_u:48": "devatānāmṛṣīṇāṃ vā brahmaṇāṃ vā bhaviṣyati //",
  "SA11bsa003_u:49": "SBca_1.24 teṣāmeva ca sattvānāṃ svārthe 'pyeṣa manorathaḥ /",
  "SA11bsa003_u:50": "notpannapūrvaḥ svapne 'pi parārthe saṃbhavaḥ kutaḥ //",
  "SA11bsa003_u:51": "SBca_1.25 sattvaratnaviśeṣo 'yamapūrvo jāyate katham /",
  "SA11bsa003_u:52": "yatparārthāśayo 'nyeṣāṃ na svārthe 'pyupajāyate //",
  "SA11bsa003_u:53": "SBca_1.26 jagadānandabījasya jagadduḥkhauṣadhasya ca /",
  "SA11bsa003_u:54": "cittaratnasya yatpuṇyaṃ tatkathaṃ hi pramīyatām //",
  "SA11bsa003_u:55": "SBca_1.27 hitāśaṃsanamātreṇa buddhapūjā viśiṣyate /",
  "SA11bsa003_u:56": "kiṃ punaḥ sarvasattvānāṃ sarvasaukhyārthamudyamāt //",
  "SA11bsa003_u:57": "SBca_1.28 duḥkhamevābhidhāvanti duḥkhaniḥsaraṇāśayā /",
  "SA11bsa003_u:58": "sukhecchayaiva saṃmohāt svasukhaṃ ghnanti śatruvat //",
  "SA11bsa003_u:59": "SBca_1.29 yasteṣāṃ sukharaṅkāṇāṃ pīḍitānāmanekaśaḥ /",
  "SA11bsa003_u:60": "tṛptiṃ sarvasukhaiḥ kuryātsarvāḥ pīḍāśchinatti ca //",
  "SA11bsa003_u:61": "SBca_1.30 nāśayatyapi saṃmohaṃ sādhustena samaḥ kutaḥ /",
  "SA11bsa003_u:62": "kuto vā tādṛśaṃ mitraṃ puṇyaṃ vā tādṛśaṃ kutaḥ //",
  "SA11bsa003_u:63": "SBca_1.31 kṛte yaḥ pratikurvīta so 'pi tāvatpraśasyate /",
  "SA11bsa003_u:64": "avyāpāritasādhustu bodhisattvaḥ kimucyatām //",
  "SA11bsa003_u:65": "SBca_1.32 katipayajanasattradāyakaḥ kuśalakṛdityabhipūjyate janaiḥ /",
  "SA11bsa003_u:66": "kṣaṇamaśanakamātradānataḥ saparibhavaṃ divasārdhayāpanāt //",
  "SA11bsa003_u:67": "SBca_1.33 kimu niravadhisattvasaṃkhyayā niravadhikālamanuprayacchataḥ /",
  "SA11bsa003_u:68": "gaganajanaparikṣayākṣayaṃ sakalamanorathasaṃprapūraṇam //",
  "SA11bsa003_u:69": "SBca_1.34 iti sattrapatau jinasya putre kaluṣaṃ sve hṛdaye karoti yaśca /",
  "SA11bsa003_u:70": "kaluṣodayasaṃkhyayā sa kalpān narakeṣvāvasatīti nātha āha //",
  "SA11bsa003_u:71": "SBca_1.35 atha yasya manaḥ prasādameti prasavettasya tato 'dhikaṃ phalam /",
  "SA11bsa003_u:72": "mahatā hi balena pāpakaṃ jinaputreṣu śubhaṃ tvayatnataḥ //",
  "SA11bsa003_u:73": "SBca_1.36 teṣāṃ śarīrāṇi namaskaromi yatroditaṃ tadvaracittaratnam /",
  "SA11bsa003_u:74": "yatrāpakāro 'pi sukhānubandhī sukhākarāṃstān śaraṇaṃ prayāmi //",
  "SA11bsa003_u:75": "iti prajñākaramativiracitāyāṃ bodhicaryāvatārapañjikāyāṃ bodhicittānuśaṃsāvivaraṇaṃ nāma prathamaḥ paricchedaḥ //",
  "SA11bsa003_u:76": "_______________________________________________________________________",
  "SA11bsa003_u:77": "2 Pāpadeśanā nāma dvitīyaḥ paricchedaḥ /",
  "SA11bsa003_u:78": "SBca_2.1 taccittaratnagrahaṇāya samyak pūjāṃ karomyeṣa tathāgatānām /",
  "SA11bsa003_u:79": "saddharmaratnasya ca nirmalasya buddhātmajānāṃ ca guṇodadhīnām //",
  "SA11bsa003_u:80": "SBca_2.2 yāvanti puṣpāṇi phalāni caiva bhaiṣajyajātāni ca yāni santi /",
  "SA11bsa003_u:81": "ratnāni yāvanti ca santi loke jalāni ca svacchamanoramāṇi //",
  "SA11bsa003_u:82": "SBca_2.3 mahīdharā ratnamayāstathānye vanapradeśāśca vivekaramyāḥ /",
  "SA11bsa003_u:83": "latāḥ sapuṣpābharaṇojjvalāśca drumāśca ye satphalanamraśākhāḥ //",
  "SA11bsa003_u:84": "SBca_2.4 devādilokeṣu ca gandhadhūpāḥ kalpadrumā ratnamayāśca vṛkṣāḥ /",
  "SA11bsa003_u:85": "sarāṃsi cāmbhoruhabhūṣaṇāni haṃsasvanātyantamanoharāṇi //",
  "SA11bsa003_u:86": "SBca_2.5 akṛṣṭajātāni ca śasyajātāny anyāni vā pūjyavibhūṣaṇāni /",
  "SA11bsa003_u:87": "ākāśadhātuprasarāvadhīni sarvāṇyapīmānyaparigrahāṇi //",
  "SA11bsa003_u:88": "SBca_2.6 ādāya buddhyā munipuṃgavebhyo niryātayāmyeṣa saputrakebhyaḥ /",
  "SA11bsa003_u:89": "gṛhṇantu tanme varadakṣiṇīyā mahākṛpā māmanukampamānāḥ //",
  "SA11bsa003_u:90": "SBca_2.7 apuṇyavānasmi mahādaridraḥ pūjārthamanyanmama nāsti kiṃcit /",
  "SA11bsa003_u:91": "ato mamārthāya parārthacittā gṛhṇantu nāthā idamātmaśaktyā //",
  "SA11bsa003_u:92": "SBca_2.8 dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /",
  "SA11bsa003_u:93": "parigrahaṃ me kurutāgrasattvā yuṣmāsu dāsatvamupaimi bhaktyā //",
  "SA11bsa003_u:94": "SBca_2.9 parigraheṇāsmi bhavatkṛtena nirbhīrbhave sattvahitaṃ karomi /",
  "SA11bsa003_u:95": "pūrvaṃ ca pāpaṃ samatikramāmi nānyacca pāpaṃ prakaromi bhūyaḥ //",
  "SA11bsa003_u:96": "SBca_2.10 ratnojjvalastambhamanorameṣu muktāmayodbhāsivitānakeṣu /",
  "SA11bsa003_u:97": "svacchojjvalasphāṭikakuṭṭimeṣu sugandhiṣu snānagṛheṣu teṣu //",
  "SA11bsa003_u:98": "SBca_2.11 manojñagandhodakapuṣpapūrṇaiḥ kumbhairmahāratnamayairanekaiḥ /",
  "SA11bsa003_u:99": "snānaṃ karomyeṣa tathāgatānāṃ tadātmajānāṃ ca sagītivādyam //",
  "SA11bsa003_u:100": "SBca_2.12 pradhūpitairghautamalairatulyair vastraiśca teṣāṃ tanumunmṛṣāmi /",
  "SA11bsa003_u:101": "tataḥ suraktāni sudhūpitāni dadāmi tebhyo varacīvarāṇi //",
  "SA11bsa003_u:102": "SBca_2.13 divyairmṛduślakṣṇavicitraśobhair vastrairalaṃkāravaraiśca taistaiḥ /",
  "SA11bsa003_u:103": "samantabhadrājitamañjughoṣalokeśvarādīnapi maṇḍayāmi //",
  "SA11bsa003_u:104": "SBca_2.14 sarvatrisāhasravisārigandhair gandhottamaistānanulepayāmi /",
  "SA11bsa003_u:105": "sūttaptasūnmṛṣṭasudhautahemaprabhojjvalān sarvamunīndrakāyān //",
  "SA11bsa003_u:106": "SBca_2.15 māndāravendīvaramallikādyaiḥ sarvaiḥ sugandhaiḥ kusumairmanojñaiḥ /",
  "SA11bsa003_u:107": "abhyarcayābhyarcyatamān munīndrān sragbhiśca saṃsthānamanoramābhiḥ //",
  "SA11bsa003_u:108": "SBca_2.16 sphītasphuradgandhamanoramaiśca tān dhūpameghairupadhūpayāmi /",
  "SA11bsa003_u:109": "bhojyaiśca khādyairvividhaiśca peyais tebhyo nivedyaṃ ca nivedayāmi //",
  "SA11bsa003_u:110": "SBca_2.17 ratnapradīpāṃśca nivedayāmi suvarṇapadmeṣu niviṣṭapaṅktīn /",
  "SA11bsa003_u:111": "gandhopalipteṣu ca kuṭṭimeṣu kirāmi puṣpaprakarān manojñān //",
  "SA11bsa003_u:112": "SBca_2.18 pralambamuktāmaṇihāraśobhān ābhāsvarān diṅmukhamaṇḍanāṃstān /",
  "SA11bsa003_u:113": "vimānameghān stutigītaramyān maitrīmayebhyo 'pi nivedayāmi //",
  "SA11bsa003_u:114": "SBca_2.19 suvarṇadaṇḍaiḥ kamanīyarūpaiḥ saṃsaktamuktāni samucchritāni /",
  "SA11bsa003_u:115": "pradhārayāmyeṣa mahāmunīnāṃ ratnātapatrāṇyatiśobhanāni //",
  "SA11bsa003_u:116": "SBca_2.20 ataḥ paraṃ pratiṣṭhantāṃ pūjāmeghā manoramāḥ /",
  "SA11bsa003_u:117": "tūryasaṃgītimeghāśca sarvasattvapraharṣaṇāḥ //",
  "SA11bsa003_u:118": "SBca_2.21 sarvasaddharmaratneṣu caityeṣu pratimāsu ca /",
  "SA11bsa003_u:119": "puṣparatnādivarṣāśca pravartantāṃ nirantaram //",
  "SA11bsa003_u:120": "SBca_2.22 mañjughoṣaprabhṛtayaḥ pūjayanti yathā jinān /",
  "SA11bsa003_u:121": "tathā tathāgatānnāthān saputrān pūjayāmyaham //",
  "SA11bsa003_u:122": "SBca_2.23 svarāṅgasāgaraiḥ stotraiḥ staumi cāhaṃ guṇodadhīn /",
  "SA11bsa003_u:123": "stutisaṃgītimeghāśca saṃbhavantveṣvananyathā //",
  "SA11bsa003_u:124": "SBca_2.24 sarvakṣetrāṇusaṃkhyaiśca praṇāmaiḥ praṇamāmyaham /",
  "SA11bsa003_u:125": "sarvatryadhvagatān buddhān sahadharmagaṇottamān //",
  "SA11bsa003_u:126": "SBca_2.25 sarvacaityāni vande 'haṃ bodhisattvāśrayāṃstathā /",
  "SA11bsa003_u:127": "namaḥ karomyupādhyāyānabhivandyān yatīṃstathā //",
  "SA11bsa003_u:128": "SBca_2.26 buddhaṃ gacchāmi śaraṇaṃ yāvadā bodhimaṇḍataḥ /",
  "SA11bsa003_u:129": "dharmaṃ gacchāmi śaraṇaṃ bodhisattvagaṇaṃ tathā //",
  "SA11bsa003_u:130": "SBca_2.27 vijñāpayāmi saṃbuddhān sarvadikṣu vyavasthitān /",
  "SA11bsa003_u:131": "mahākāruṇikāṃścāpi bodhisattvān kṛtāñjaliḥ //",
  "SA11bsa003_u:132": "SBca_2.28 anādimati saṃsāre janmanyatraiva vā punaḥ /",
  "SA11bsa003_u:133": "yanmayā paśunā pāpaṃ kṛtaṃ kāritameva vā //",
  "SA11bsa003_u:134": "SBca_2.29 yaccānumoditaṃ kiṃcidātmaghātāya mohataḥ /",
  "SA11bsa003_u:135": "tadatyayaṃ deśayāmi paścāttāpena tāpitaḥ //",
  "SA11bsa003_u:136": "SBca_2.30 ratnatraye 'pakāro yo mātapitṛṣu vā mayā /",
  "SA11bsa003_u:137": "guruṣvanyeṣu vā kṣepāt kāyavāgbuddhibhiḥ kṛtaḥ //",
  "SA11bsa003_u:138": "SBca_2.31 anekadoṣaduṣṭena mayā pāpena nāyakāḥ /",
  "SA11bsa003_u:139": "yatkṛtaṃ dāruṇaṃ pāpaṃ tatsarvaṃ deśayāmyaham //",
  "SA11bsa003_u:140": "SBca_2.32 kathaṃ ca niḥsarāmyasmānnityodvego'smi nāyakāḥ /",
  "SA11bsa003_u:141": "mā bhūnme mṛtyuracirādakṣīṇe pāpasaṃcaye //",
  "SA11bsa003_u:142": "SBca_2.33 kathaṃ ca niḥsarāmyasmāt paritrāyata satvaram /",
  "SA11bsa003_u:143": "mā mamākṣīṇapāpasya maraṇaṃ śīghrameṣyati //",
  "SA11bsa003_u:144": "SBca_2.34 kṛtākṛtāparīkṣo 'yaṃ mṛtyurviśrambhaghātakaḥ /",
  "SA11bsa003_u:145": "svasthāsvasthairaviśvāsya ākasmikamahāśaniḥ //",
  "SA11bsa003_u:146": "SBca_2.35 priyāpriyanimittena pāpaṃ kṛtamanekadhā /",
  "SA11bsa003_u:147": "sarvamutsṛjya gantavyamiti na jñātamīdṛśam //",
  "SA11bsa003_u:148": "SBca_2.36 apriyā na bhaviṣyanti priyo me na bhaviṣyati /",
  "SA11bsa003_u:149": "ahaṃ ca na bhaviṣyāmi sarvaṃ ca na bhaviṣyati //",
  "SA11bsa003_u:150": "SBca_2.37 tattatsmaraṇatāṃ yāti yadyadvastvanubhūyate /",
  "SA11bsa003_u:151": "svapnānubhūtavatsarvaṃ gataṃ na punarīkṣyate //",
  "SA11bsa003_u:152": "SBca_2.38 ihaiva tiṣṭhatastāvadgatā naike priyāpriyāḥ /",
  "SA11bsa003_u:153": "tannimittaṃ tu yatpāpaṃ tatsthitaṃ ghoramagrataḥ //",
  "SA11bsa003_u:154": "SBca_2.39 evamāgantuko 'smīti na mayā pratyavekṣitam /",
  "SA11bsa003_u:155": "mohānunayavidveṣaiḥ kṛtaṃ pāpamanekadhā //",
  "SA11bsa003_u:156": "SBca_2.40 rātriṃdivamaviśrāmamāyuṣo vardhate vyayaḥ /",
  "SA11bsa003_u:157": "āyasya cāgamo nāsti na mariṣyāmi kiṃ nvaham //",
  "SA11bsa003_u:158": "SBca_2.41 iha śayyāgatenāpi bandhumadhye 'pi tiṣṭhatā /",
  "SA11bsa003_u:159": "mayaivekena soḍhavyā marmacchedādivedanā //",
  "SA11bsa003_u:160": "SBca_2.42 yamadūtairgṛhītasya kuto bandhuḥ kutaḥ suhṛt /",
  "SA11bsa003_u:161": "puṇyamekaṃ tadā trāṇaṃ mayā tacca na sevitam //",
  "SA11bsa003_u:162": "SBca_2.43 anityajīvitāsaṅgādidaṃ bhayamajānatā /",
  "SA11bsa003_u:163": "pramattena mayā nāthā bahu pāpamupārjitam //",
  "SA11bsa003_u:164": "SBca_2.44 aṅgacchedārthamapyadya nīyamāno viśuṣyati /",
  "SA11bsa003_u:165": "pipāsito dīnadṛṣṭiranyadevekṣate jagat //",
  "SA11bsa003_u:166": "SBca_2.45 kiṃ punarbhairavākārairyamadūtairadhiṣṭhitaḥ /",
  "SA11bsa003_u:167": "mahātrāsajvaragrastaḥ purīṣotsargaveṣṭitaḥ //",
  "SA11bsa003_u:168": "SBca_2.46 kātarairdṛṣṭipātaiśca trāṇānveṣī caturdiśam /",
  "SA11bsa003_u:169": "ko me mahābhayādasmātsādhustrāṇaṃ bhaviṣyati //",
  "SA11bsa003_u:170": "SBca_2.47 trāṇaśūnyā diśo dṛṣṭvā punaḥ saṃmohamāgataḥ /",
  "SA11bsa003_u:171": "tadāhaṃ kiṃ kariṣyāmi tasmin sthāne mahābhaye //",
  "SA11bsa003_u:172": "SBca_2.48 adyaiva śaraṇaṃ yāmi jagannāthān mahābalān /",
  "SA11bsa003_u:173": "jagadrakṣārthamudyuktān sarvatrāsaharān jinān //",
  "SA11bsa003_u:174": "SBca_2.49 taiścāpyadhigataṃ dharmaṃ saṃsārabhayanāśanam /",
  "SA11bsa003_u:175": "śaraṇaṃ yāmi bhāvena bodhisattvagaṇaṃ tathā //",
  "SA11bsa003_u:176": "SBca_2.50 samantabhadrāyātmānaṃ dadāmi bhayavihvalaḥ /",
  "SA11bsa003_u:177": "punaśca mañjughoṣāya dadāmyātmānamātmanā //",
  "SA11bsa003_u:178": "SBca_2.51 taṃ cāvalokitaṃ nāthaṃ kṛpāvyākulacāriṇam /",
  "SA11bsa003_u:179": "viraumyārtaravaṃ bhītaḥ sa māṃ rakṣatu pāpinam //",
  "SA11bsa003_u:180": "SBca_2.52 āryamākāśagarbhaṃ ca kṣitigarbhaṃ ca bhāvataḥ /",
  "SA11bsa003_u:181": "sarvān mahākṛpāṃścāpi trāṇānveṣī viraumyaham //",
  "SA11bsa003_u:182": "SBca_2.53 yaṃ dṛṣṭvaiva ca saṃtrastāḥ palāyante caturdiśam /",
  "SA11bsa003_u:183": "yamadūtādayo duṣṭāstaṃ namasyāmi vajriṇam //",
  "SA11bsa003_u:184": "SBca_2.54 atītya yuṣmadvacanaṃ sāṃprataṃ bhayadarśanāt /",
  "SA11bsa003_u:185": "śaraṇaṃ yāmi vo bhīto bhayaṃ nāśayata drutam //",
  "SA11bsa003_u:186": "SBca_2.55 itvaravyādhibhīto 'pi vaidyavākyaṃ na laṅghayet /",
  "SA11bsa003_u:187": "kimu vyādhiśatairgrastaścaturbhiścaturuttaraiḥ //",
  "SA11bsa003_u:188": "SBca_2.56 ekenāpi yataḥ sarve jambudvīpagatā narāḥ /",
  "SA11bsa003_u:189": "naśyanti yeṣāṃ bhaiṣajyaṃ sarvadikṣu na labhyate //",
  "SA11bsa003_u:190": "SBca_2.57 tatra sarvajñavaidyasya sarvaśalyāpahāriṇaḥ /",
  "SA11bsa003_u:191": "vākyamullaṅghayāmīti dhiṅ māmatyantamohitam //",
  "SA11bsa003_u:192": "SBca_2.58 atyapramattastiṣṭhāmi prapāteṣvitareṣvapi /",
  "SA11bsa003_u:193": "kimu yojanasāhasre prapāte dīrghakālike //",
  "SA11bsa003_u:194": "SBca_2.59 adyaiva maraṇaṃ naiti na yuktā me sukhāsikā /",
  "SA11bsa003_u:195": "avaśyameti sā velā na bhaviṣyāmyahaṃ yadā //",
  "SA11bsa003_u:196": "SBca_2.60 abhayaṃ kena me dattaṃ niḥsariṣyāmi vā katham /",
  "SA11bsa003_u:197": "avaśyaṃ na bhaviṣyāmi kasmānme susthitaṃ manaḥ //",
  "SA11bsa003_u:198": "SBca_2.61 pūrvānubhūtanaṣṭebhyaḥ kiṃ me sāramavasthitam /",
  "SA11bsa003_u:199": "yeṣu me 'bhiniviṣṭena gurūṇāṃ laṅghitaṃ vacaḥ //",
  "SA11bsa003_u:200": "SBca_2.62 jīvalokamimaṃ tyaktvā bandhūn paricitāṃstathā /",
  "SA11bsa003_u:201": "ekākī kvāpi yāsyāmi kiṃ me sarvaiḥ priyāpriyaiḥ //",
  "SA11bsa003_u:202": "SBca_2.63 iyameva tu me cintā yuktā rātriṃdivaṃ tadā /",
  "SA11bsa003_u:203": "aśubhānniyataṃ duḥkhaṃ niḥsareyaṃ tataḥ katham //",
  "SA11bsa003_u:204": "SBca_2.64 mayā bālena mūḍhena yatkiṃcitpāpamācitam /",
  "SA11bsa003_u:205": "prakṛtyā yacca sāvadyaṃ prajñaptyāvadyameva ca //",
  "SA11bsa003_u:206": "SBca_2.65 tatsarvaṃ deśayāmyeṣa nāthānāmagrataḥ sthitaḥ /",
  "SA11bsa003_u:207": "kṛtāñjalirduḥkhabhītaḥ praṇipatya punaḥ punaḥ //",
  "SA11bsa003_u:208": "SBca_2.66 atyayamatyayatvena pratigṛhṇantu nāyakāḥ /",
  "SA11bsa003_u:209": "na bhadrakamidaṃ nāthā na kartavyaṃ punarmayā //",
  "SA11bsa003_u:210": "iti prajñākaramativiracitāyāṃ bodhicaryāvatārapañjikāyāṃ pāpadeśanā nāma dvitīyaḥ paricchedaḥ //",
  "SA11bsa003_u:211": "_______________________________________________________________________",
  "SA11bsa003_u:212": "3 Bodhicittaparigraho nāma tṛtīyaḥ paricchedaḥ /",
  "SA11bsa003_u:213": "SBca_3.1 apāyaduḥkhaviśrāmaṃ sarvasattvaiḥ kṛtaṃ śubham /",
  "SA11bsa003_u:214": "anumode pramodena sukhaṃ tiṣṭhantu duḥkhitāḥ //",
  "SA11bsa003_u:215": "SBca_3.2 saṃsāraduḥkhanirmokṣamanumode śarīriṇām /",
  "SA11bsa003_u:216": "bodhisattvatvabuddhatvamanumode ca tāyinām //",
  "SA11bsa003_u:217": "SBca_3.3 cittotpādasamudrāṃśca sarvasattvasukhāvahān /",
  "SA11bsa003_u:218": "sarvasattvahitādhānānanumode ca śāsinām //",
  "SA11bsa003_u:219": "SBca_3.4 sarvāsu dikṣu saṃbuddhān prārthayāmi kṛtāñjaliḥ /",
  "SA11bsa003_u:220": "dharmapradīpaṃ kurvantu mohādduḥkhaprapātinām //",
  "SA11bsa003_u:221": "SBca_3.5 nirvātukāmāṃśca jinān yācayāmi kṛtāñjaliḥ /",
  "SA11bsa003_u:222": "kalpānanantāṃstiṣṭhantu mā bhūdandhamidaṃ jagat //",
  "SA11bsa003_u:223": "SBca_3.6 evaṃ sarvamidaṃ kṛtvā yanmayāsāditaṃ śubham /",
  "SA11bsa003_u:224": "tena syāṃ sarvasattvānāṃ sarvaduḥkhapraśāntikṛt //",
  "SA11bsa003_u:225": "SBca_3.7 glānānāmasmi bhaiṣajyaṃ bhaveyaṃ vaidya eva ca /",
  "SA11bsa003_u:226": "tadupasthāyakaścaiva yāvadrogāpunarbhavaḥ //",
  "SA11bsa003_u:227": "SBca_3.8 kṣutpipāsāvyathāṃ hanyāmannapānapravarṣaṇaiḥ /",
  "SA11bsa003_u:228": "durbhikṣāntarakalpeṣu bhaveyaṃ pānabhojanam //",
  "SA11bsa003_u:229": "SBca_3.9 daridrāṇāṃ ca sattvānāṃ nidhiḥ syāmahamakṣayaḥ /",
  "SA11bsa003_u:230": "nānopakaraṇākārairupatiṣṭheyamagrataḥ //",
  "SA11bsa003_u:231": "SBca_3.10 ātmabhāvāṃstathā bhogān sarvatryadhvagataṃ śubham /",
  "SA11bsa003_u:232": "nirapekṣastyajāmyeṣa sarvasattvārthasiddhaye //",
  "SA11bsa003_u:233": "SBca_3.11 sarvatyāgaśca nirvāṇaṃ nirvāṇārthi ca me manaḥ /",
  "SA11bsa003_u:234": "tyaktavyaṃ cenmayā sarvaṃ varaṃ sattveṣu dīyatām //",
  "SA11bsa003_u:235": "SBca_3.12 yaścāsukhīkṛtaścātmā mayāyaṃ sarvadehinām /",
  "SA11bsa003_u:236": "ghnantu nindantu vā nityamākirantu ca pāṃsubhiḥ //",
  "SA11bsa003_u:237": "SBca_3.13 krīḍantu mama kāyena hasantu vilasantu ca /",
  "SA11bsa003_u:238": "dattastebhyo mayā kāyaścintayā kiṃ mamānayā //",
  "SA11bsa003_u:239": "SBca_3.14 kārayantu ca karmāṇi yāni teṣāṃ sukhāvaham /",
  "SA11bsa003_u:240": "anarthaḥ kasyacinmā bhūnmāmālambya kadācana //",
  "SA11bsa003_u:241": "SBca_3.15 yeṣāṃ kruddhāprasannā vā māmālambya matirbhavet /",
  "SA11bsa003_u:242": "teṣāṃ sa eva hetuḥ syānnityaṃ sarvārthasiddhaye //",
  "SA11bsa003_u:243": "SBca_3.16 abhyākhyāsyanti māṃ ye ca ye cānye 'pyapakāriṇaḥ /",
  "SA11bsa003_u:244": "utprāsakāstathānye 'pi sarve syurbodhibhāginaḥ //",
  "SA11bsa003_u:245": "SBca_3.17 anāthānāmahaṃ nāthaḥ sārthavāhaśca yāyinām /",
  "SA11bsa003_u:246": "pārepsūnāṃ ca naubhūtaḥ setuḥ saṃkrama eva ca //",
  "SA11bsa003_u:247": "SBca_3.18 dīpārthināmahaṃ dīpaḥ śayyā śayyārthināmaham /",
  "SA11bsa003_u:248": "dāsārthināmahaṃ dāso bhaveyaṃ sarvadehinām //",
  "SA11bsa003_u:249": "SBca_3.19 cintāmaṇirbhadraghaṭaḥ siddhavidyā mahauṣadhiḥ /",
  "SA11bsa003_u:250": "bhaveyaṃ kalpavṛkṣaśca kāmadhenuśca dehinām //",
  "SA11bsa003_u:251": "SBca_3.20 pṛthivyādīni bhūtāni niḥśeṣākāśavāsinām /",
  "SA11bsa003_u:252": "sattvānāmaprameyāṇāṃ yathābhogānyanekadhā //",
  "SA11bsa003_u:253": "SBca_3.21 evamākāśaniṣṭhasya sattvadhātoranekadhā /",
  "SA11bsa003_u:254": "bhaveyamupajīvyo 'haṃ yāvatsarve na nirvṛtāḥ //",
  "SA11bsa003_u:255": "SBca_3.22 yathā gṛhītaṃ sugatairbodhicittaṃ purātanaiḥ /",
  "SA11bsa003_u:256": "te bodhisattvaśikṣāyāmānupūrvyā yathā sthitāḥ //",
  "SA11bsa003_u:257": "SBca_3.23 tadvadutpādayāmyeṣa bodhicittaṃ jagaddhite /",
  "SA11bsa003_u:258": "tadvadeva ca tāḥ śikṣāḥ śikṣiṣyāmi yathākramam //",
  "SA11bsa003_u:259": "SBca_3.24 evaṃ gṛhītvā matimān bodhicittaṃ prasādataḥ /",
  "SA11bsa003_u:260": "punaḥ pṛṣṭasya puṣṭyarthaṃ cittamevaṃ praharṣayet //",
  "SA11bsa003_u:261": "SBca_3.25 adya me saphalaṃ janma sulabdho mānuṣo bhavaḥ /",
  "SA11bsa003_u:262": "adya buddhakule jāto buddhaputro 'smi sāṃpratam //",
  "SA11bsa003_u:263": "SBca_3.26 tathādhunā mayā kāryaṃ svakulocitakāriṇām /",
  "SA11bsa003_u:264": "nirmalasya kulasyāsya kalaṅko na bhavedyathā //",
  "SA11bsa003_u:265": "SBca_3.27 andhaḥ saṃkārakūṭebhyo yathā ratnamavāpnuyāt /",
  "SA11bsa003_u:266": "tathā kathaṃcidapyetad bodhicittaṃ mamoditam //",
  "SA11bsa003_u:267": "SBca_3.28 jaganmṛtyuvināśāya jātametadrasāyanam /",
  "SA11bsa003_u:268": "jagaddāridryaśamanaṃ nidhānamidamakṣayam //",
  "SA11bsa003_u:269": "SBca_3.29 jagadvyādhipraśamanaṃ bhaiṣajyamidamuttamam /",
  "SA11bsa003_u:270": "bhavādhvabhramaṇaśrāntajagadviśrāmapādapaḥ //",
  "SA11bsa003_u:271": "SBca_3.30 durgatyuttaraṇe setuḥ sāmānyaḥ sarvayāyinām /",
  "SA11bsa003_u:272": "jagatkleśopaśamana uditaścittacandramāḥ //",
  "SA11bsa003_u:273": "SBca_3.31 jagadajñānatimiraprotsāraṇamahāraviḥ /",
  "SA11bsa003_u:274": "saddharmakṣīramathanānnavanītaṃ samutthitam //",
  "SA11bsa003_u:275": "SBca_3.32 sukhabhogabubhukṣitasya vā janasārthasya bhavādhvacāriṇaḥ /",
  "SA11bsa003_u:276": "sukhasatramidaṃ hyupasthitaṃ sakalābhyāgatasattvatarpaṇam //",
  "SA11bsa003_u:277": "SBca_3.33 jagadadya nimantritaṃ mayā sugatatvena sukhena cāntarā /",
  "SA11bsa003_u:278": "purataḥ khalu sarvatāyināmabhinandantu surāsurādayaḥ //",
  "SA11bsa003_u:279": "iti prajñākaramativiracitāyāṃ bodhicaryāvatārapañjikāyāṃ bodhicittaparigraho nāma tṛtīyaḥ paricchedaḥ //",
  "SA11bsa003_u:280": "_______________________________________________________________________",
  "SA11bsa003_u:281": "4 Bodhicittāpramādo nāma caturthaḥ paricchedaḥ /",
  "SA11bsa003_u:282": "SBca_4.1 evaṃ gṛhītvā sudṛḍhaṃ bodhicittaṃ jinātmajaḥ /",
  "SA11bsa003_u:283": "śikṣānatikrame yatnaṃ kuryānnityamatandritaḥ //",
  "SA11bsa003_u:284": "SBca_4.2 sahasā yatsamārabdhaṃ samyag yadavicāritam /",
  "SA11bsa003_u:285": "tatra kuryānna vetyevaṃ pratijñāyāpi yujyate //",
  "SA11bsa003_u:286": "SBca_4.3 vicāritaṃ tu yadbuddhairmahāprājñaiśca tatsutaiḥ /",
  "SA11bsa003_u:287": "mayāpi ca yathāśakti tatra kiṃ parilambyate //",
  "SA11bsa003_u:288": "SBca_4.4 yadi caivaṃ pratijñāya sādhayeyaṃ na karmaṇā /",
  "SA11bsa003_u:289": "etāṃ sarvāṃ visaṃvādya kā gatirme bhaviṣyati //",
  "SA11bsa003_u:290": "SBca_4.5 manasā cintayitvāpi yo na dadyātpunarnaraḥ /",
  "SA11bsa003_u:291": "sa preto bhavatītyuktamalpamātre 'pi vastuni //",
  "SA11bsa003_u:292": "SBca_4.6 kimutānuttaraṃ saukhyamuccairuddhuṣya bhāvataḥ /",
  "SA11bsa003_u:293": "jagatsarvaṃ visaṃvādya kā gatirme bhaviṣyati //",
  "SA11bsa003_u:294": "SBca_4.7 vetti sarvajña evaitāmacintyāṃ karmaṇo gatim /",
  "SA11bsa003_u:295": "yadbodhicittatyāge 'pi mocayatyevaṃ tāṃ narān //",
  "SA11bsa003_u:296": "SBca_4.8 bodhisattvasya tenaivaṃ sarvāpattirgarīyasī /",
  "SA11bsa003_u:297": "yasmādāpadyamāno 'sau sarvasattvārthahānikṛt //",
  "SA11bsa003_u:298": "SBca_4.9 yo 'pyanyaḥ kṣaṇamapyasya puṇyavighnaṃ kariṣyati /",
  "SA11bsa003_u:299": "tasya durgatiparyanto nāsti sattvārthaghātinaḥ //",
  "SA11bsa003_u:300": "SBca_4.10 ekasyāpi hi sattvasya hitaṃ hatvā hato bhavet /",
  "SA11bsa003_u:301": "aśeṣākāśaparyantavāsināṃ kimu dehinām //",
  "SA11bsa003_u:302": "SBca_4.11 evamāpattibalato bodhicittabalena ca /",
  "SA11bsa003_u:303": "dolāyamānaḥ saṃsāre bhūmiprāptau cirāyate //",
  "SA11bsa003_u:304": "SBca_4.12 tasmādyathāpratijñātaṃ sādhanīyaṃ mayādarāt /",
  "SA11bsa003_u:305": "nādya cetkriyate yatnastalenāsmi talaṃ gataḥ //",
  "SA11bsa003_u:306": "SBca_4.13 aprameyā gatā buddhāḥ sarvasattvagaveṣakāḥ /",
  "SA11bsa003_u:307": "naiṣāmahaṃ svadoṣeṇa cikitsāgocaraṃ gataḥ //",
  "SA11bsa003_u:308": "SBca_4.14 adyāpi cettathaiva syāṃ yathaivāhaṃ punaḥ punaḥ /",
  "SA11bsa003_u:309": "durgativyādhimaraṇacchedabhedādyavāpnuyām //",
  "SA11bsa003_u:310": "SBca_4.15 kadā tathāgatotpādaṃ śraddhāṃ mānuṣyameva ca /",
  "SA11bsa003_u:311": "kuśalābhyāsayogyatvamevaṃ lapsye 'tidurlabham //",
  "SA11bsa003_u:312": "SBca_4.16 ārogyaṃ divasaṃ cedaṃ sabhaktaṃ nirupadravam /",
  "SA11bsa003_u:313": "āyuḥkṣaṇaṃ visaṃvādi kāyopācitakopamaḥ //",
  "SA11bsa003_u:314": "SBca_4.17 na hīdṛśairmaccaritairmānuṣyaṃ labhyate punaḥ /",
  "SA11bsa003_u:315": "alabhyamāne mānuṣye pāpameva kutaḥ śubham //",
  "SA11bsa003_u:316": "SBca_4.18 yadā kuśalayogyo 'pi kuśalaṃ na karomyaham /",
  "SA11bsa003_u:317": "apāyaduḥkhaiḥ saṃmūḍhaḥ kiṃ kariṣyāmyahaṃ tadā //",
  "SA11bsa003_u:318": "SBca_4.19 akurvataśca kuśalaṃ pāpaṃ cāpyupacinvataḥ /",
  "SA11bsa003_u:319": "hataḥ sugatiśabdo 'pi kalpakoṭiśatairapi //",
  "SA11bsa003_u:320": "SBca_4.20 ata evāha bhagavān - mānuṣyamatidurlabham /",
  "SA11bsa003_u:321": "mahārṇavayugacchidrakūrmagrīvārpaṇopamam //",
  "SA11bsa003_u:322": "SBca_4.21 ekakṣaṇakṛtāt pāpādavīcau kalpamāsyate /",
  "SA11bsa003_u:323": "anādikālopacitāt pāpāt kā sugatau kathā //",
  "SA11bsa003_u:324": "SBca_4.22 na ca tanmātramevāsau vedayitvā vimucyate /",
  "SA11bsa003_u:325": "tasmāttadvedayanneva pāpamanyat prasūyate //",
  "SA11bsa003_u:326": "SBca_4.23 nātaḥ parā vañcanāsti na ca moho 'styataḥ paraḥ /",
  "SA11bsa003_u:327": "yadīdṛśaṃ kṣaṇaṃ prāpya nābhyastaṃ kuśalaṃ mayā //",
  "SA11bsa003_u:328": "SBca_4.24 yadi caivaṃ vimṛṣyāmi punaḥ sīdāmi mohitaḥ /",
  "SA11bsa003_u:329": "śociṣyāmi ciraṃ bhūyo yamadūtaiḥ pracoditaḥ //",
  "SA11bsa003_u:330": "SBca_4.25 ciraṃ dhakṣyati me kāyaṃ nārakāgniḥ suduḥsahaḥ /",
  "SA11bsa003_u:331": "paścāttāpānalaścittaṃ ciraṃ dhakṣyatyaśikṣitam //",
  "SA11bsa003_u:332": "SBca_4.26 kathaṃcidapi saṃprāpto hitabhūmiṃ sudurlabhām /",
  "SA11bsa003_u:333": "jānannapi ca nīye 'haṃ tāneva narakān punaḥ //",
  "SA11bsa003_u:334": "SBca_4.27 atra me cetanā nāsti mantrairiva vimohitaḥ /",
  "SA11bsa003_u:335": "na jāne kena muhyāmi ko 'trāntarmama tiṣṭhati //",
  "SA11bsa003_u:336": "SBca_4.28 hastapādādirahitāstṛṣṇādveṣādiśatravaḥ /",
  "SA11bsa003_u:337": "na śūrā na ca te prājñāḥ kathaṃ dāsīkṛto 'smi taiḥ //",
  "SA11bsa003_u:338": "SBca_4.29 maccittāvasthitā eva ghnanti māmeva susthitāḥ /",
  "SA11bsa003_u:339": "tatrāpyahaṃ na kupyāmi dhigasthānasahiṣṇutām //",
  "SA11bsa003_u:340": "SBca_4.30 sarve devā manuṣyāśca yadi syurmama śatravaḥ /",
  "SA11bsa003_u:341": "te 'pi nāvīcikaṃ vahniṃ samudānayituṃ kṣamāḥ //",
  "SA11bsa003_u:342": "SBca_4.31 merorapi yadāsaṅgānna bhasmāpyupalabhyate /",
  "SA11bsa003_u:343": "kṣaṇāt kṣipanti māṃ tatra balinaḥ kleśaśatravaḥ //",
  "SA11bsa003_u:344": "SBca_4.32 na hi sarvānyaśatrūṇāṃ dīrghamāyurapīdṛśam /",
  "SA11bsa003_u:345": "anādyantaṃ mahādīrghaṃ yanmama kleśavairiṇām //",
  "SA11bsa003_u:346": "SBca_4.33 sarve hitāya kalpante ānukūlyena sevitāḥ /",
  "SA11bsa003_u:347": "sevyamānāstvamī kleśāḥ sutarāṃ duḥkhakārakāḥ //",
  "SA11bsa003_u:348": "SBca_4.34 iti saṃtatadīrghavairiṣu vyasanaughaprasavaikahetuṣu /",
  "SA11bsa003_u:349": "hṛdaye nivasatsu nirbhayaṃ mama saṃsāraratiḥ kathaṃ bhavet //",
  "SA11bsa003_u:350": "SBca_4.35 bhavacārakapālakā ime narakādiṣvapi vadhyaghātakāḥ /",
  "SA11bsa003_u:351": "mativeśmani lobhapañjare yadi tiṣṭhanti kutaḥ sukhaṃ mama //",
  "SA11bsa003_u:352": "SBca_4.36 tasmānna tāvadahamatra dhuraṃ kṣipāmi yāvanna śatrava ime nihatāḥ samakṣam /",
  "SA11bsa003_u:353": "svalpe 'pi tāvadapakāriṇi baddharoṣā mānonnatāstamanihatya na yānti nidrām //",
  "SA11bsa003_u:354": "SBca_4.37 prakṛtimaraṇaduḥkhitāndhakārān / raṇaśirasi prasabhaṃ nihantumugrāḥ /",
  "SA11bsa003_u:355": "agaṇitaśaraśaktighātaduḥkhā na vimukhatāmupayāntyasādhayitvā //",
  "SA11bsa003_u:356": "SBca_4.38 kimuta satatasarvaduḥkhahetūn prakṛtiripūnupahantumudyatasya /",
  "SA11bsa003_u:357": "bhavati mama viṣādadainyamadya vyasanaśatairapi kena hetunā vai //",
  "SA11bsa003_u:358": "SBca_4.39 akāraṇenaiva ripukṣatāni gātreṣvalaṃkāravadudvahanti /",
  "SA11bsa003_u:359": "mahārthasiddhyai tu samudyatasya duḥkhāni kasmānmama bādhakāni //",
  "SA11bsa003_u:360": "SBca_4.40 svajīvikāmātranibaddhacittāḥ kaivartacaṇḍālakṛṣīvalādyāḥ /",
  "SA11bsa003_u:361": "śītātapādivyasanaṃ sahante jagaddhitārthaṃ na kathaṃ sahe 'ham //",
  "SA11bsa003_u:362": "SBca_4.41 daśadigvyomaparyantajagatkleśavimokṣaṇe /",
  "SA11bsa003_u:363": "pratijñāya madātmāpi na kleśebhyo vimocitaḥ //",
  "SA11bsa003_u:364": "SBca_4.42 ātmapramāṇamajñātvā bruvannunmattakastadā /",
  "SA11bsa003_u:365": "anivartī bhaviṣyāmi tasmātkleśavadhe sadā //",
  "SA11bsa003_u:366": "SBca_4.43 atra grahī bhaviṣyāmi baddhavairaśca vigrahī /",
  "SA11bsa003_u:367": "anyatra tadvidhātkleśāt kleśaghātānubandhinaḥ //",
  "SA11bsa003_u:368": "SBca_4.44 galantvantrāṇi me kāmaṃ śiraḥ patatu nāma me /",
  "SA11bsa003_u:369": "na tvevāvanatiṃ yāmi sarvathā kleśavairiṇām //",
  "SA11bsa003_u:370": "SBca_4.45 nirvāsitasyāpi tu nāma śatrordeśāntare sthānaparigrahaḥ syāt /",
  "SA11bsa003_u:371": "yataḥ punaḥ saṃbhṛtaśaktireti na kleśaśatrorgatirīdṛśī tu //",
  "SA11bsa003_u:372": "SBca_4.46 kvāsau yāyānmanmanaḥstho nirastaḥ sthitvā yasmin madvadhārthaṃ yateta /",
  "SA11bsa003_u:373": "nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ //",
  "SA11bsa003_u:374": "na kleśā viṣayeṣu nendriyagaṇe nāpyantarāle sthitā",
  "SA11bsa003_u:375": "nāto 'nyatra kuha sthitāḥ punaramī mathnanti kṛtsnaṃ jagat /",
  "SA11bsa003_u:376": "māyaiveyamato vimuñca hṛdayaṃ trāsaṃ bhajasvodyamaṃ",
  "SA11bsa003_u:377": "prajñārthaṃ kimakāṇḍa eva narakeṣvātmānamābādhase //",
  "SA11bsa003_u:378": "SBca_4.48 evaṃ viniścitya karomi yatnaṃ yathoktaśikṣāpratipattihetoḥ /",
  "SA11bsa003_u:379": "vaidyopadeśāccalataḥ kuto 'sti bhaiṣajyasādhyasya nirāmayatvam //",
  "SA11bsa003_u:380": "iti prajñākaramativiracitāyāṃ bodhicaryāvatārapañjikāyāṃ bodhicittāpramādaścaturthaḥ paricchedaḥ //",
  "SA11bsa003_u:381": "_______________________________________________________________________",
  "SA11bsa003_u:382": "5 Saṃprajanyarakṣaṇaṃ nāma pañcamaḥ paricchedaḥ /",
  "SA11bsa003_u:383": "SBca_5.1 śikṣāṃ rakṣitukāmena cittaṃ rakṣyaṃ prayatnataḥ /",
  "SA11bsa003_u:384": "na śikṣā rakṣituṃ śakyā calaṃ cittamarakṣatā //",
  "SA11bsa003_u:385": "SBca_5.2 adāntā mattamātaṅgā na kurvantīha tāṃ vyathām /",
  "SA11bsa003_u:386": "karoti yāmavīcyādau muktaścittamataṅgajaḥ //",
  "SA11bsa003_u:387": "SBca_5.3 baddhaśceccittamātaṅgaḥ smṛtirajjvā samantataḥ /",
  "SA11bsa003_u:388": "bhayamastaṃgataṃ sarvaṃ kṛtsnaṃ kalyāṇamāgatam //",
  "SA11bsa003_u:389": "SBca_5.4 vyāghrāḥ siṃhā gajā ṛkṣāḥ sarpāḥ sarve ca śatravaḥ /",
  "SA11bsa003_u:390": "sarve narakapālāśca ḍākinyo rākṣasāstathā //",
  "SA11bsa003_u:391": "SBca_5.5 sarve baddhā bhavantyete cittasyaikasya bandhanāt /",
  "SA11bsa003_u:392": "cittasyaikasya damanāt sarve dāntā bhavanti ca //",
  "SA11bsa003_u:393": "SBca_5.6 yasmādbhayāni sarvāṇi duḥkhānyapramitāni ca /",
  "SA11bsa003_u:394": "cittādeva bhavantīti kathitaṃ tattvavādinā //",
  "SA11bsa003_u:395": "SBca_5.7 śastrāṇi kena narake ghaṭitāni prayatnataḥ /",
  "SA11bsa003_u:396": "taptāyaḥkuṭṭimaṃ kena kuto jātāśca tāḥ striyaḥ //",
  "SA11bsa003_u:397": "SBca_5.8 pāpacittasamudbhūtaṃ tattatsarvaṃ jagau muniḥ /",
  "SA11bsa003_u:398": "tasmānna kaścit trailokye cittādanyo bhayānakaḥ //",
  "SA11bsa003_u:399": "SBca_5.9 adaridraṃ jagatkṛtvā dānapāramitā yadi /",
  "SA11bsa003_u:400": "jagaddaridramadyāpi sā kathaṃ pūrvatāyinām //",
  "SA11bsa003_u:401": "SBca_5.10 phalena saha sarvasvatyāgacittājjane 'khile /",
  "SA11bsa003_u:402": "dānapāramitā proktā tasmātsā cittameva tu //",
  "SA11bsa003_u:403": "SBca_5.11 matsyādayaḥ kva nīyantāṃ mārayeyaṃ yato na tān /",
  "SA11bsa003_u:404": "labdhe viraticitte tu śīlapāramitā matā //",
  "SA11bsa003_u:405": "SBca_5.12 kiyato mārayiṣyāmi durjanān gaganopamān /",
  "SA11bsa003_u:406": "mārite krodhacitte tu māritāḥ sarvaśatravaḥ //",
  "SA11bsa003_u:407": "SBca_5.13 bhūmiṃ chādayituṃ sarvāṃ kutaścarma bhaviṣyati /",
  "SA11bsa003_u:408": "upānaccarmamātreṇa channā bhavati medinī //",
  "SA11bsa003_u:409": "SBca_5.14 bāhyā bhāvā mayā tadvacchakyā vārayituṃ na hi /",
  "SA11bsa003_u:410": "svacittaṃ vārayiṣyāmi kiṃ mamānyairnivāritaiḥ //",
  "SA11bsa003_u:411": "SBca_5.15 sahāpi vākśarīrābhyāṃ mandavṛtterna tatphalam /",
  "SA11bsa003_u:412": "yatpaṭorekakasyāpi cittasya brahmatādikam //",
  "SA11bsa003_u:413": "SBca_5.16 japāstapāṃsi sarvāṇi dīrghakālakṛtānyapi /",
  "SA11bsa003_u:414": "anyacittena mandena vṛthaivetyāha sarvavit //",
  "SA11bsa003_u:415": "SBca_5.17 duḥkhaṃ hantuṃ sukhaṃ prāptuṃ te bhramanti mudhāmbare /",
  "SA11bsa003_u:416": "yairetaddharmasarvasvaṃ cittaṃ guhyaṃ na bhāvitam //",
  "SA11bsa003_u:417": "SBca_5.18 tasmātsvadhiṣṭhitaṃ cittaṃ mayā kāryaṃ surakṣitam /",
  "SA11bsa003_u:418": "cittarakṣāvrataṃ mukttvā bahubhiḥ kiṃ mama vrataiḥ //",
  "SA11bsa003_u:419": "SBca_5.19 yathā capalamadhyastho rakṣati vraṇamādarāt /",
  "SA11bsa003_u:420": "evaṃ durjanamadhyastho rakṣeccittavraṇaṃ sadā //",
  "SA11bsa003_u:421": "SBca_5.20 vraṇaduḥkhalavādbhīto rakṣāmi vraṇamādarāt /",
  "SA11bsa003_u:422": "saṃghātaparvatāghātādbhītaścittavraṇaṃ na kim //",
  "SA11bsa003_u:423": "SBca_5.21 anena hi vihāreṇa viharan durjaneṣvapi /",
  "SA11bsa003_u:424": "pramadājanamadhye 'pi yatirdhīro na khaṇḍyate //",
  "SA11bsa003_u:425": "SBca_5.22 lābhā naśyantu me kāmaṃ satkāraḥ kāyajīvitam /",
  "SA11bsa003_u:426": "naśyatvanyacca kuśalaṃ mā tu cittaṃ kadācana //",
  "SA11bsa003_u:427": "SBca_5.23 cittaṃ rakṣitukāmānāṃ mayaiṣa kriyate 'ñjaliḥ /",
  "SA11bsa003_u:428": "smṛtiṃ ca saṃprajanyaṃ ca sarvayatnena rakṣata //",
  "SA11bsa003_u:429": "SBca_5.24 vyādhyākulo naro yadvanna kṣamaḥ sarvakarmasu /",
  "SA11bsa003_u:430": "tathābhyāṃ vikalaṃ cittaṃ na kṣamaṃ sarvakarmasu //",
  "SA11bsa003_u:431": "SBca_5.25 asaṃprajanyacittasya śrutacintitabhāvitam /",
  "SA11bsa003_u:432": "sacchidrakumbhajalavanna smṛtāvavatiṣṭhate //",
  "SA11bsa003_u:433": "SBca_5.26 aneke śrutavanto 'pi śrāddhā yatnaparā api /",
  "SA11bsa003_u:434": "asaṃprajanyadoṣeṇa bhavantyāpattikaśmalāḥ //",
  "SA11bsa003_u:435": "SBca_5.27 asaṃprajanyacaureṇa smṛtimoṣānusāriṇā /",
  "SA11bsa003_u:436": "upacityāpi puṇyāni muṣitā yānti durgatim //",
  "SA11bsa003_u:437": "SBca_5.28 kleśataskarasaṃgho 'yamavatāragaveṣakaḥ /",
  "SA11bsa003_u:438": "prāpyāvatāraṃ muṣṇāti hanti sadgatijīvitam //",
  "SA11bsa003_u:439": "SBca_5.29 tasmātsmṛtirmanodvārānnāpaneyā kadācana /",
  "SA11bsa003_u:440": "gatāpi pratyupasthāpyā saṃsmṛtyāpāyikīṃ vyathām //",
  "SA11bsa003_u:441": "SBca_5.30 upādhyāyānuśāsanyā bhītyāpyādarakāriṇām /",
  "SA11bsa003_u:442": "dhanyānāṃ gurusaṃvāsātsukaraṃ jāyate smṛtiḥ //",
  "SA11bsa003_u:443": "SBca_5.31 buddhāśca bodhisattvāśca sarvatrāvyāhatekṣaṇāḥ /",
  "SA11bsa003_u:444": "sarvamevāgratasteṣāṃ teṣāmasmi puraḥ sthitaḥ //",
  "SA11bsa003_u:445": "SBca_5.32 iti dhyātvā tathā tiṣṭhet trapādarabhayānvitaḥ /",
  "SA11bsa003_u:446": "buddhānusmṛtirapyevaṃ bhavettasya muhurmuhuḥ //",
  "SA11bsa003_u:447": "SBca_5.33 saṃprajanyaṃ tadāyāti na ca yātyāgataṃ punaḥ /",
  "SA11bsa003_u:448": "smṛtiryadā manodvāre rakṣārthamavatiṣṭhate //",
  "SA11bsa003_u:449": "SBca_5.34 pūrvaṃ tāvadidaṃ cittaṃ sadopasthāpyamīdṛśam /",
  "SA11bsa003_u:450": "nirindriyeṇeva mayā sthātavyaṃ kāṣṭhavatsadā //",
  "SA11bsa003_u:451": "SBca_5.35 niṣphalā netravikṣepā na kartavyāḥ kadācana /",
  "SA11bsa003_u:452": "nidhyāyantīva satataṃ kāryā dṛṣṭiradhogatā //",
  "SA11bsa003_u:453": "SBca_5.36 dṛṣṭiviśrāmahetostu diśaḥ paśyetkadācana /",
  "SA11bsa003_u:454": "ābhāsamātraṃ dṛṣṭvā ca svāgatārthaṃ vilokayet //",
  "SA11bsa003_u:455": "SBca_5.37 mārgādau bhayabodhārthaṃ muhuḥ paśyeccaturdiśam /",
  "SA11bsa003_u:456": "diśo viśramya vīkṣeta parāvṛtyaiva pṛṣṭhataḥ //",
  "SA11bsa003_u:457": "SBca_5.38 saredapasaredvāpi puraḥ paścānnirūpya ca /",
  "SA11bsa003_u:458": "evaṃ sarvāsvavasthāsu kāryaṃ buddhvā samācaret //",
  "SA11bsa003_u:459": "SBca_5.39 kāyenaivamavastheyamityākṣipya kriyāṃ punaḥ /",
  "SA11bsa003_u:460": "kathaṃ kāyaḥ sthita iti draṣṭavyaṃ punarantarā //",
  "SA11bsa003_u:461": "SBca_5.40 nirūpyaḥ sarvayatnena cittamattadvipastathā /",
  "SA11bsa003_u:462": "dharmacintāmahāstambhe yathā baddho na mucyate //",
  "SA11bsa003_u:463": "SBca_5.41 kutra me vartata iti pratyavekṣyaṃ tathā manaḥ /",
  "SA11bsa003_u:464": "samādhānadhuraṃ naiva kṣaṇamapyutsṛjedyathā //",
  "SA11bsa003_u:465": "SBca_5.42 bhayotsavādisaṃbandhe yadyaśakto yathāsukham /",
  "SA11bsa003_u:466": "dānakāle tu śīlasya yasmāduktamupekṣaṇam //",
  "SA11bsa003_u:467": "SBca_5.43 yad buddhvā kartumārabdhaṃ tato 'nyanna vicintayet /",
  "SA11bsa003_u:468": "tadeva tāvanniṣpādyaṃ tadgatenāntarātmanā //",
  "SA11bsa003_u:469": "SBca_5.44 evaṃ hi sukṛtaṃ sarvamanyathā nobhayaṃ bhavet /",
  "SA11bsa003_u:470": "asaṃprajanyakleśo 'pi vṛddhiṃ caivaṃ gamiṣyati //",
  "SA11bsa003_u:471": "SBca_5.45 nānāvidhapralāpeṣu vartamāneṣvanekadhā /",
  "SA11bsa003_u:472": "kautūhaleṣu sarveṣu hanyādautsukyamāgatam //",
  "SA11bsa003_u:473": "SBca_5.46 mṛnmardanatṛṇacchedarekhādyaphalamāgatam /",
  "SA11bsa003_u:474": "smṛtvā tāthāgatīṃ śikṣāṃ bhītastatkṣaṇamutsṛjet //",
  "SA11bsa003_u:475": "SBca_5.47 yadā calitukāmaḥ syādvaktukāmo 'pi vā bhavet /",
  "SA11bsa003_u:476": "svacittaṃ pratyavekṣyādau kuryāddhairyeṇa yuktimat //",
  "SA11bsa003_u:477": "SBca_5.48 anunītaṃ pratihataṃ yadā paśyetsvakaṃ manaḥ /",
  "SA11bsa003_u:478": "na kartavyaṃ na vaktavyaṃ sthātavyaṃ kāṣṭhavattadā //",
  "SA11bsa003_u:479": "SBca_5.49 uddhataṃ sopahāsaṃ vā yadā mānamadānvitam /",
  "SA11bsa003_u:480": "sotprāsātiśayaṃ vakraṃ vañcakaṃ ca mano bhavet //",
  "SA11bsa003_u:481": "SBca_5.50 yadātmotkarṣaṇābhāsaṃ parapaṃsanameva vā /",
  "SA11bsa003_u:482": "sādhikṣepaṃ sasaṃrambhaṃ sthātavyaṃ kāṣṭhavattadā //",
  "SA11bsa003_u:483": "SBca_5.51 lābhasatkārakīrtyarthi parivārārthi vā punaḥ /",
  "SA11bsa003_u:484": "upasthānārthe me cittaṃ tasmāttiṣṭhāmi kāṣṭhavat //",
  "SA11bsa003_u:485": "SBca_5.52 parārtharūkṣaṃ svārthārthi pariṣatkāmameva vā /",
  "SA11bsa003_u:486": "vaktumicchati me cittaṃ tasmāttiṣṭhāmi kāṣṭhavat //",
  "SA11bsa003_u:487": "SBca_5.53 asahiṣṇvalasaṃ bhītaṃ pragalbhaṃ mukharaṃ tathā /",
  "SA11bsa003_u:488": "svapakṣābhiniviṣṭaṃ ca tasmāttiṣṭhāmi kāṣṭhavat //",
  "SA11bsa003_u:489": "SBca_5.54 evaṃ saṃkliṣṭamālokya niṣphalārambhi vā manaḥ /",
  "SA11bsa003_u:490": "nigṛhṇīyād dṛḍhaṃ śūraḥ pratipakṣeṇa tatsadā //",
  "SA11bsa003_u:491": "SBca_5.55 suniścitaṃ suprasannaṃ dhīraṃ sādaragauravam /",
  "SA11bsa003_u:492": "salajjaṃ sabhayaṃ śāntaṃ parārādhanatatparam //",
  "SA11bsa003_u:493": "SBca_5.56 parasparaviruddhābhirbālecchābhirakheditam /",
  "SA11bsa003_u:494": "kleśotpādādidaṃ hyetadeṣāmiti dayānvitam //",
  "SA11bsa003_u:495": "SBca_5.57 ātmasattvavaśaṃ nityamanavadyeṣu vastuṣu /",
  "SA11bsa003_u:496": "nirmāṇamiva nirmānaṃ dhārayāmyeṣa mānasam //",
  "SA11bsa003_u:497": "SBca_5.58 cirātprāptaṃ kṣaṇavaraṃ smṛtvā smṛtvā muhurmuhuḥ /",
  "SA11bsa003_u:498": "dhārayāmīdṛśaṃ cittamaprakampyaṃ sumeruvat //",
  "SA11bsa003_u:499": "SBca_5.59 gṛdhrairāmiṣasaṃgṛddhaiḥ kṛṣyamāṇa itastataḥ /",
  "SA11bsa003_u:500": "na karotyanyathā kāyaḥ kasmādatra pratikriyām //",
  "SA11bsa003_u:501": "SBca_5.60 rakṣasīmaṃ manaḥ kasmādātmīkṛtya samucchrayam /",
  "SA11bsa003_u:502": "tvattaścetpṛthagevāyaṃ tenātra tava ko vyayaḥ //",
  "SA11bsa003_u:503": "SBca_5.61 na svīkaroṣi he mūḍha kāṣṭhaputtalakaṃ śucim /",
  "SA11bsa003_u:504": "amedhyaghaṭitaṃ yantraṃ kasmādrakṣasi pūtikam //",
  "SA11bsa003_u:505": "SBca_5.62 imaṃ carmapuṭaṃ tāvatsvabuddhyaiva pṛthakkuru /",
  "SA11bsa003_u:506": "asthipañjarato māṃsaṃ prajñāśastreṇa mocaya //",
  "SA11bsa003_u:507": "SBca_5.63 asthīnyapi pṛthakkṛtvā paśya majjānamantataḥ /",
  "SA11bsa003_u:508": "kimatra sāramastīti svayameva vicāraya //",
  "SA11bsa003_u:509": "SBca_5.64 evamanviṣya yatnena na dṛṣṭaṃ sāramatra te /",
  "SA11bsa003_u:510": "adhunā vada kasmāttvaṃ kāyamadyāpi rakṣasi //",
  "SA11bsa003_u:511": "SBca_5.65 na khāditavyamaśuci tvayā peyaṃ na śoṇitam /",
  "SA11bsa003_u:512": "nāntrāṇi cūṣitavyāni kiṃ kāyena kariṣyasi //",
  "SA11bsa003_u:513": "SBca_5.66 yuktaṃ gṛdhraśṛgālāderāhārārthaṃ tu rakṣitum /",
  "SA11bsa003_u:514": "karmopakaraṇaṃ tvetanmanuṣyāṇāṃ śarīrakam //",
  "SA11bsa003_u:515": "SBca_5.67 evaṃ te rakṣataścāpi mṛtyurācchidya nirdayaḥ /",
  "SA11bsa003_u:516": "kāyaṃ dāsyati gṛdhrebhyastadā tvaṃ kiṃ kariṣyasi //",
  "SA11bsa003_u:517": "SBca_5.68 na sthāsyatīti bhṛtyāya na vastrādi pradīyate /",
  "SA11bsa003_u:518": "kāyo yāsyati khāditvā kasmāttvaṃ kuruṣe vyayam //",
  "SA11bsa003_u:519": "SBca_5.69 datvāsmai vetanaṃ tasmātsvārthaṃ kuru mano 'dhunā /",
  "SA11bsa003_u:520": "na hi vaitanikopāttaṃ sarvaṃ tasmai pradīyate //",
  "SA11bsa003_u:521": "SBca_5.70 kāye naubuddhimādhāya gatyāgamananiśrayāt /",
  "SA11bsa003_u:522": "yathākāmaṃgamaṃ kāyaṃ kuru sattvārthasiddhaye //",
  "SA11bsa003_u:523": "SBca_5.71 evaṃ vaśīkṛtasvātmā nityaṃ smitamukho bhavet /",
  "SA11bsa003_u:524": "tyajed bhṛkuṭisaṃkocaṃ pūrvābhāṣī jagatsuhṛt //",
  "SA11bsa003_u:525": "SBca_5.72 saśabdapātaṃ sahasā na pīṭhādīn vinikṣipet /",
  "SA11bsa003_u:526": "nāsphālayetkapāṭaṃ ca syānniḥśabdaruciḥ sadā //",
  "SA11bsa003_u:527": "SBca_5.73 bako biḍālaścauraśca niḥśabdo nibhṛtaścaran /",
  "SA11bsa003_u:528": "prāpnotyabhimataṃ kāryamevaṃ nityaṃ yatiścaret //",
  "SA11bsa003_u:529": "SBca_5.74 paracodanadakṣāṇāmanadhīṣṭopakāriṇām /",
  "SA11bsa003_u:530": "pratīcchecchirasā vākyaṃ sarvaśiṣyaḥ sadā bhavet //",
  "SA11bsa003_u:531": "SBca_5.75 subhāṣiteṣu sarveṣu sādhukāramudīrayet /",
  "SA11bsa003_u:532": "puṇyakāriṇamālokya stutibhiḥ saṃpraharṣayet //",
  "SA11bsa003_u:533": "SBca_5.76 parokṣaṃ ca guṇān brūyādanubrūyācca toṣataḥ /",
  "SA11bsa003_u:534": "svavarṇe bhāṣyamāṇe ca bhāvayettadguṇajñatām //",
  "SA11bsa003_u:535": "SBca_5.77 sarvārambhā hi tuṣṭyarthāḥ sā vittairapi durlabhā /",
  "SA11bsa003_u:536": "bhokṣye tuṣṭimukhaṃ tasmātparaśramakṛtairguṇaiḥ //",
  "SA11bsa003_u:537": "SBca_5.78 na cātra me vyayaḥ kaścitparatra ca mahatsukham /",
  "SA11bsa003_u:538": "aprītiduḥkhaṃ dveṣaistu mahadduḥkhaṃ paratra ca //",
  "SA11bsa003_u:539": "SBca_5.79 viśvastavinyastapadaṃ vispaṣṭārthaṃ manoramam /",
  "SA11bsa003_u:540": "śrutisaukhyaṃ kṛpāmūlaṃ mṛdumandasvaraṃ vadet //",
  "SA11bsa003_u:541": "SBca_5.80 ṛju paśyetsadā sattvāṃścakṣuṣā saṃpibanniva /",
  "SA11bsa003_u:542": "etāneva samāśritya buddhatvaṃ me bhaviṣyati //",
  "SA11bsa003_u:543": "SBca_5.81 sātatyābhiniveśotthaṃ pratipakṣotthameva ca /",
  "SA11bsa003_u:544": "guṇopakārikṣetre ca duḥkhite ca mahacchubham //",
  "SA11bsa003_u:545": "SBca_5.82 dakṣa utthānasaṃpannaḥ svayaṃkārī sadā bhavet /",
  "SA11bsa003_u:546": "nāvakāśaḥ pradātavyaḥ kasyacitsarvakarmasu //",
  "SA11bsa003_u:547": "SBca_5.83 uttarottarataḥ śreṣṭhā dānapāramitādayaḥ /",
  "SA11bsa003_u:548": "netarārthaṃ tyajecchreṣṭhāmanyatrācārasetutaḥ //",
  "SA11bsa003_u:549": "SBca_5.84 evaṃ buddhvā parārtheṣu bhavetsatatamutthitaḥ /",
  "SA11bsa003_u:550": "niṣiddhamapyanujñātaṃ kṛpālorarthadarśinaḥ //",
  "SA11bsa003_u:551": "SBca_5.85 vinipātagatānāthavratasthān saṃvibhajya ca /",
  "SA11bsa003_u:552": "bhuñjīta madhyamāṃ mātrāṃ tricīvarabahistyajet //",
  "SA11bsa003_u:553": "SBca_5.86 saddharmasevakaṃ kāyamitarārthaṃ na pīḍayet /",
  "SA11bsa003_u:554": "evameva hi sattvānāmāśāmāśu prapūrayet //",
  "SA11bsa003_u:555": "SBca_5.87 tyajenna jīvitaṃ tasmādaśuddhe karuṇāśaye /",
  "SA11bsa003_u:556": "tulyāśaye tu tattyājyamitthaṃ na parihīyate //",
  "SA11bsa003_u:557": "SBca_5.88 dharmaṃ nirgaurave svasthe na śiroveṣṭite vadet /",
  "SA11bsa003_u:558": "sacchatradaṇḍaśastre ca nāvaguṇṭhitamastake //",
  "SA11bsa003_u:559": "SBca_5.89 gambhīrodāramalpeṣu na strīṣu puruṣaṃ vinā /",
  "SA11bsa003_u:560": "hīnotkṛṣṭeṣu dharmeṣu samaṃ gauravamācaret //",
  "SA11bsa003_u:561": "SBca_5.90 nodāradharmapātraṃ ca hīne dharme niyojayet /",
  "SA11bsa003_u:562": "na cācāraṃ parityajya sūtramantraiḥ pralobhayet //",
  "SA11bsa003_u:563": "SBca_5.91 dantakāṣṭhasya kheṭasya visarjanamapāvṛtam /",
  "SA11bsa003_u:564": "neṣṭaṃ jale sthale bhogye mūtrādeścāpi garhitam //",
  "SA11bsa003_u:565": "SBca_5.92 mukhapūraṃ na bhuñjīta saśabdaṃ prasṛtānanam /",
  "SA11bsa003_u:566": "pralambapādaṃ nāsīta na bāhū mardayetsamam //",
  "SA11bsa003_u:567": "SBca_5.93 naikayānyastriyā kuryādyānaṃ śayanamāsanam /",
  "SA11bsa003_u:568": "lokāprasādakaṃ sarvaṃ dṛṣṭvā pṛṣṭvā ca varjayet //",
  "SA11bsa003_u:569": "SBca_5.94 nāṅgulyā kārayetkiṃciddakṣiṇena tu sādaram /",
  "SA11bsa003_u:570": "samastenaiva hastena mārgamapyevamādiśet //",
  "SA11bsa003_u:571": "SBca_5.95 na bāhūtkṣepakaṃ kaṃcicchabdayedalpasaṃbhrame /",
  "SA11bsa003_u:572": "acchaṭādi tu kartavyamanyathā syādasaṃvṛtaḥ //",
  "SA11bsa003_u:573": "SBca_5.96 nāthanirvāṇaśayyāvacchayītepsitayā diśā /",
  "SA11bsa003_u:574": "saṃprajānaṃllaghūtthānaḥ prāgavaśyaṃ niyogataḥ //",
  "SA11bsa003_u:575": "SBca_5.97 ācāro bodhisattvānāmaprameya uadāhṛtaḥ /",
  "SA11bsa003_u:576": "cittaśodhanamācāraṃ niyataṃ tāvadācaret //",
  "SA11bsa003_u:577": "SBca_5.98 rātriṃdivaṃ ca triskandhaṃ triṣkālaṃ ca pravartayet /",
  "SA11bsa003_u:578": "śeṣāpattiśamastena bodhicittajināśrayāt //",
  "SA11bsa003_u:579": "SBca_5.99 yā avasthāḥ prapadyeta svayaṃ paravaśo 'pi vā /",
  "SA11bsa003_u:580": "tāsvavasthāsu yāḥ śikṣāḥ śikṣettā eva yatnataḥ //",
  "SA11bsa003_u:581": "SBca_5.100 na hi tadvidyate kiṃcidyanna śikṣyaṃ jinātmajaiḥ /",
  "SA11bsa003_u:582": "na tadasti na yatpuṇyamevaṃ viharataḥ sataḥ //",
  "SA11bsa003_u:583": "SBca_5.101 pāraṃparyeṇa sākṣādvā sattvārthaṃ nānyadācaret /",
  "SA11bsa003_u:584": "sattvānāmeva cārthāya sarvaṃ bodhāya nāmayet //",
  "SA11bsa003_u:585": "SBca_5.102 sadā kalyāṇamitraṃ ca jīvitārthe 'pi na tyajet /",
  "SA11bsa003_u:586": "bodhisattvavratadharaṃ mahāyānārthakovidam //",
  "SA11bsa003_u:587": "SBca_5.103 śrīsaṃbhavavimokṣācca śikṣedyadguruvartanam /",
  "SA11bsa003_u:588": "etaccānyacca buddhoktaṃ jñeyaṃ sūtrāntavācanāt //",
  "SA11bsa003_u:589": "SBca_5.104 śikṣāḥ sūtreṣu dṛśyante tasmātsūtrāṇi vācayet /",
  "SA11bsa003_u:590": "ākāśagarbhasūtre ca mūlāpattīrnirūpayet //",
  "SA11bsa003_u:591": "SBca_5.105 śikṣāsamuccayo 'vaśyaṃ draṣṭavyaśca punaḥ punaḥ /",
  "SA11bsa003_u:592": "vistareṇa sadācāro yasmāttatra pradarśitaḥ //",
  "SA11bsa003_u:593": "SBca_5.106 saṃkṣepeṇāthavā tāvatpaśyetsūtrasamuccayam /",
  "SA11bsa003_u:594": "āryanāgārjunābaddhaṃ dvitīyaṃ ca prayatnataḥ //",
  "SA11bsa003_u:595": "SBca_5.107 yato nivāryate yatra yadeva ca niyujyate /",
  "SA11bsa003_u:596": "tallokacittarakṣārthaṃ śikṣāṃ dṛṣṭvā samācaret //",
  "SA11bsa003_u:597": "SBca_5.108 etadeva samāsena saṃprajanyasya lakṣaṇam /",
  "SA11bsa003_u:598": "yatkāyacittāvasthāyāḥ pratyavekṣā muhurmuhuḥ //",
  "SA11bsa003_u:599": "SBca_5.109 kāyenaiva paṭhiṣyāmi vākpāṭhena tu kiṃ bhavet /",
  "SA11bsa003_u:600": "cikitsāpāṭhamātreṇa rogiṇaḥ kiṃ bhaviṣyati //",
  "SA11bsa003_u:601": "iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma pañcamaḥ paricchedaḥ //",
  "SA11bsa003_u:602": "_______________________________________________________________________",
  "SA11bsa003_u:603": "6 kṣāntipāramitā nāma ṣaṣṭhaḥ paricchedaḥ /",
  "SA11bsa003_u:604": "SBca_6.1 sarvametatsucaritaṃ dānaṃ sugatapūjanam /",
  "SA11bsa003_u:605": "kṛtaṃ kalpasahasrairyatpratighaḥ pratihanti tat //",
  "SA11bsa003_u:606": "SBca_6.2 na ca dveṣasamaṃ pāpaṃ na ca kṣāntisamaṃ tapaḥ /",
  "SA11bsa003_u:607": "tasmātkṣāntiṃ prayatnena bhāvayedvividhairnayaiḥ //",
  "SA11bsa003_u:608": "SBca_6.3 manaḥ śamaṃ na gṛhṇāti na prītisukhamaśnute /",
  "SA11bsa003_u:609": "na nidrāṃ na dhṛtiṃ yāti dveṣaśalye hṛdi sthite //",
  "SA11bsa003_u:610": "SBca_6.4 pūjayatyarthamānairyān ye 'pi cainaṃ samāśritāḥ /",
  "SA11bsa003_u:611": "te 'pyenaṃ hantumicchanti svāminaṃ dveṣadurbhagam //",
  "SA11bsa003_u:612": "SBca_6.5 suhṛdo 'pyudvijante 'smād dadāti na ca sevyate /",
  "SA11bsa003_u:613": "saṃkṣepānnāsti tatkiṃcit krodhano yena susthitaḥ //",
  "SA11bsa003_u:614": "SBca_6.6 evamādīni duḥkhāni karotītyarisaṃjñayā /",
  "SA11bsa003_u:615": "yaḥ krodhaṃ hanti nirbandhāt sa sukhīha paratra ca //",
  "SA11bsa003_u:616": "SBca_6.7 aniṣṭakaraṇājjātamiṣṭasya ca vighātanāt /",
  "SA11bsa003_u:617": "daurmanasyāśanaṃ prāpya dveṣo dṛpto nihanti mām //",
  "SA11bsa003_u:618": "SBca_6.8 tasmādvighātayiṣyāmi tasyāśanamahaṃ ripoḥ /",
  "SA11bsa003_u:619": "yasmānna madvadhādanyatkṛtyamasyāsti vairiṇaḥ //",
  "SA11bsa003_u:620": "SBca_6.9 atyaniṣṭāgamenāpi na kṣobhyā muditā mayā /",
  "SA11bsa003_u:621": "daurmanasye 'pi nāstīṣṭaṃ kuśalaṃ tvavahīyate //",
  "SA11bsa003_u:622": "SBca_6.10 yadyastyeva pratīkāro daurmanasyena tatra kim /",
  "SA11bsa003_u:623": "atha nāsti pratīkāro daurmanasyena tatra kim //",
  "SA11bsa003_u:624": "SBca_6.11 duḥkhaṃ nyakkārapāruṣyamayaśaścetyanīpsitam /",
  "SA11bsa003_u:625": "priyāṇāmātmano vāpi śatroścaitadviparyayāt //",
  "SA11bsa003_u:626": "SBca_6.12 kathaṃcillabhyate saukhyaṃ duḥkhaṃ sthitamayatnataḥ /",
  "SA11bsa003_u:627": "duḥkhenaiva ca niḥsāraḥ cetastasmād dṛḍhībhava //",
  "SA11bsa003_u:628": "SBca_6.13 durgāputrakakarṇāṭā dāhacchedādivedanām /",
  "SA11bsa003_u:629": "vṛthā sahante muktyarthamahaṃ kasmāttu kātaraḥ //",
  "SA11bsa003_u:630": "SBca_6.14 na kiṃcidasti tadvastu yadabhyāsasya duṣkaram /",
  "SA11bsa003_u:631": "tasmānmṛduvyathābhyāsāt soḍhavyāpi mahāvyathā //",
  "SA11bsa003_u:632": "SBca_6.15 uddaṃśadaṃśamaśakakṣutpipāsādivedanām /",
  "SA11bsa003_u:633": "mahatkaṇḍvādiduḥkhaṃ ca kimanarthaṃ na paśyasi //",
  "SA11bsa003_u:634": "SBca_6.16 śītoṣṇavṛṣṭivātādhvavyādhibandhanatāḍanaiḥ /",
  "SA11bsa003_u:635": "saukumāryaṃ na kartavyamanyathā vardhate vyathā //",
  "SA11bsa003_u:636": "SBca_6.17 kecitsvaśoṇitaṃ dṛṣṭvā vikramante viśeṣataḥ /",
  "SA11bsa003_u:637": "paraśoṇitamapyeke dṛṣṭvā mūrcchāṃ vrajanti yat //",
  "SA11bsa003_u:638": "SBca_6.18 taccittasya dṛḍhatvena kātaratvena cāgatam /",
  "SA11bsa003_u:639": "duḥkhaduryodhanastasmādbhavedabhibhavedvyathām //",
  "SA11bsa003_u:640": "SBca_6.19 duḥkhe 'pi naiva cittasya prasādaṃ kṣobhayed budhaḥ /",
  "SA11bsa003_u:641": "saṃgrāmo hi saha kleśairyuddhe ca sulabhā vyathā //",
  "SA11bsa003_u:642": "SBca_6.20 urasārātighātān ye pratīcchanto jayantyarīn /",
  "SA11bsa003_u:643": "te te vijayinaḥ śūrāḥ śeṣāstu mṛtamārakāḥ //",
  "SA11bsa003_u:644": "SBca_6.21 guṇo 'paraśca duḥkhasya yatsaṃvegānmadacyutiḥ /",
  "SA11bsa003_u:645": "saṃsāriṣu ca kāruṇyaṃ pāpādbhītirjine spṛhā //",
  "SA11bsa003_u:646": "SBca_6.22 pittādiṣu na me kopo mahāduḥkhakareṣvapi /",
  "SA11bsa003_u:647": "sacetaneṣu kiṃ kopaḥ te 'pi pratyayakopitāḥ //",
  "SA11bsa003_u:648": "SBca_6.23 aniṣyamāṇamapyetacchūlamutpadyate yathā /",
  "SA11bsa003_u:649": "aniṣyamāṇo 'pi balātkrodha utpadyate tathā //",
  "SA11bsa003_u:650": "SBca_6.24 kupyāmīti na saṃcintya kupyati svecchayā janaḥ /",
  "SA11bsa003_u:651": "utpatsya ityabhipretya krodha utpadyate na ca //",
  "SA11bsa003_u:652": "SBca_6.25 ye kecidaparādhāśca pāpāni vividhāni ca /",
  "SA11bsa003_u:653": "sarvaṃ tatpratyayabalāt svatantraṃ tu na vidyate //",
  "SA11bsa003_u:654": "SBca_6.26 na ca pratyayasāmagryā janayāmīti cetanā /",
  "SA11bsa003_u:655": "na cāpi janitasyāsti janito 'smīti cetanā //",
  "SA11bsa003_u:656": "SBca_6.27 yatpradhānaṃ kilābhīṣṭaṃ yattadātmeti kalpitam /",
  "SA11bsa003_u:657": "tadeva hi bhavābhīti na saṃcintyopajāyate //",
  "SA11bsa003_u:658": "SBca_6.28 anutpannaṃ hi tannāsti ka icchedbhavituṃ tadā /",
  "SA11bsa003_u:659": "viṣayavyāpṛtatvācca niroddhumapi nehate //",
  "SA11bsa003_u:660": "SBca_6.29 nityo hyacetanaścātmā vyomavat sphuṭamakriyaḥ /",
  "SA11bsa003_u:661": "pratyayāntarasaṅge 'pi nirvikārasya kā kriyā //",
  "SA11bsa003_u:662": "SBca_6.30 yaḥ pūrvavat kriyākāle kriyāyāstena kiṃ kṛtam /",
  "SA11bsa003_u:663": "tasya kriyeti saṃbandhe katarattannibandhanam //",
  "SA11bsa003_u:664": "SBca_6.31 evaṃ paravaśaṃ sarvaṃ yadvaśaṃ so 'pi cāvaśaḥ /",
  "SA11bsa003_u:665": "nirmāṇavadaceṣṭeṣu bhāveṣvevaṃ kva kupyate //",
  "SA11bsa003_u:666": "SBca_6.32 vāraṇāpi na yuktaivaṃ kaḥ kiṃ vārayatīti cet /",
  "SA11bsa003_u:667": "yuktā pratītyatā yasmādduḥkhasyoparatirmatā //",
  "SA11bsa003_u:668": "SBca_6.33 tasmādamitraṃ mitraṃ vā dṛṣṭvāpyanyāyakāriṇam /",
  "SA11bsa003_u:669": "īdṛśāḥ pratyayā asyetyevaṃ matvā sukhī bhavet //",
  "SA11bsa003_u:670": "SBca_6.34 yadi tu svecchayā siddhiḥ sarveṣāmeva dehinām /",
  "SA11bsa003_u:671": "na bhavetkasyacidduḥkhaṃ na duḥkhaṃ kaścidicchati //",
  "SA11bsa003_u:672": "SBca_6.35 pramādādātmanātmānaṃ bādhante kaṇṭakādibhiḥ /",
  "SA11bsa003_u:673": "bhaktacchedādibhiḥ kopāddurāpastryādilipsayā //",
  "SA11bsa003_u:674": "SBca_6.36 udbandhanaprapātaiśca viṣāpathyādibhakṣaṇaiḥ /",
  "SA11bsa003_u:675": "nighnanti kecidātmānapuṇyācaraṇena ca //",
  "SA11bsa003_u:676": "SBca_6.37 yadaivaṃ kleśavaśyavād ghnantyātmānamapi priyam /",
  "SA11bsa003_u:677": "tadaiṣāṃ parakāyeṣu parihāraḥ kathaṃ bhavet //",
  "SA11bsa003_u:678": "SBca_6.38 kleśonmattīkṛteṣveṣu pravṛtteṣvātmaghātane /",
  "SA11bsa003_u:679": "na kevalaṃ dayā nāsti krodha utpadyate katham //",
  "SA11bsa003_u:680": "SBca_6.39 yadi svabhāvo bālānāṃ paropadravakāritā /",
  "SA11bsa003_u:681": "teṣu kopo na yukto me yathāgnau dahanātmake //",
  "SA11bsa003_u:682": "SBca_6.40 atha doṣo 'yamāgantuḥ sattvāḥ prakṛtipeśalāḥ /",
  "SA11bsa003_u:683": "tathāpyayuktastatkopaḥ kaṭudhūme yathāmbare //",
  "SA11bsa003_u:684": "SBca_6.41 mukhyaṃ daṇḍādikaṃ hitvā prerake yadi kupyate /",
  "SA11bsa003_u:685": "dveṣeṇa preritaḥ so 'pi dveṣe dveṣo 'stu me varam //",
  "SA11bsa003_u:686": "SBca_6.42 mayāpi pūrvaṃ sattvānāmīdṛśyeva vyathā kṛtā /",
  "SA11bsa003_u:687": "tasmānme yuktamevaitatsattvopadravakāriṇaḥ //",
  "SA11bsa003_u:688": "SBca_6.43 tacchastraṃ mama kāyaśca dvayaṃ duḥkhasya kāraṇam /",
  "SA11bsa003_u:689": "tena śastraṃ mayā kāyo gṛhītaḥ kutra kupyate //",
  "SA11bsa003_u:690": "SBca_6.44 gaṇḍo 'yaṃ pratimākāro gṛhīto ghaṭṭanāsahaḥ /",
  "SA11bsa003_u:691": "tṛṣṇāndhena mayā tatra vyathāyāṃ kutra kupyate //",
  "SA11bsa003_u:692": "SBca_6.45 duḥkhaṃ necchāmi duḥkhasya hetumicchāmi bāliśaḥ /",
  "SA11bsa003_u:693": "svāparādhāgate duḥkhe kasmādanyatra kupyate //",
  "SA11bsa003_u:694": "SBca_6.46 asipatravanaṃ yadvadyathā nārakapakṣiṇaḥ /",
  "SA11bsa003_u:695": "matkarmajanitā eva tathedaṃ kutra kupyate //",
  "SA11bsa003_u:696": "SBca_6.47 matkarmacoditā eva jātā mayyapakāriṇaḥ /",
  "SA11bsa003_u:697": "yena yāsyanti narakānmayaivāmī hatā nanu //",
  "SA11bsa003_u:698": "SBca_6.48 etānāśritya me pāpaṃ kṣīyate kṣamato bahu /",
  "SA11bsa003_u:699": "māmāśritya tu yāntyete narakān dīrghavedanān //",
  "SA11bsa003_u:700": "SBca_6.49 ahamevāpakāryeṣāṃ mamaite copakāriṇaḥ /",
  "SA11bsa003_u:701": "kasmādviparyayaṃ kṛtvā khalacetaḥ prakupyasi //",
  "SA11bsa003_u:702": "SBca_6.50 bhavenmamāśayaguṇo na yāmi narakān yadi /",
  "SA11bsa003_u:703": "eṣāmatra kimāyātaṃ yadyātmā rakṣito mayā //",
  "SA11bsa003_u:704": "SBca_6.51 atha pratyapakārī syāṃ tathāpyete na rakṣitāḥ /",
  "SA11bsa003_u:705": "hīyate cāpi me caryā tasmānnaṣṭāstapasvinaḥ //",
  "SA11bsa003_u:706": "SBca_6.52 mano hantumamūrtatvānna śakyaṃ kenacitkvacit /",
  "SA11bsa003_u:707": "śarīrābhiniveśāttu cittaṃ duḥkhena bādhyate //",
  "SA11bsa003_u:708": "SBca_6.53 nyakkāraḥ paruṣaṃ vākyamayaśaścetyayaṃ gaṇaḥ /",
  "SA11bsa003_u:709": "kāyaṃ na bādhate tena cetaḥ kasmātprakupyasi //",
  "SA11bsa003_u:710": "SBca_6.54 mayyaprasādo yo 'nyeṣāṃ sa māṃ kiṃ bhakṣayiṣyati /",
  "SA11bsa003_u:711": "iha janmāntare vāpi yenāsau me 'nabhīpsitaḥ //",
  "SA11bsa003_u:712": "SBca_6.55 lābhāntarāyakāritvād yadyasau me 'nabhīpsitaḥ /",
  "SA11bsa003_u:713": "naṅkṣyatīhaiva me lābhaḥ pāpaṃ tu sthāsyati dhruvam //",
  "SA11bsa003_u:714": "SBca_6.56 varamadyaiva me mṛtyurna mithyājīvitaṃ ciram /",
  "SA11bsa003_u:715": "yasmācciramapi sthitvā mṛtyuduḥkhaṃ tadeva me //",
  "SA11bsa003_u:716": "SBca_6.57 svapne varṣaśataṃ saukhyaṃ bhuktvā yaśca vibudhyate /",
  "SA11bsa003_u:717": "muhūrtamaparo yaśca sukhī bhūtvā vibudhyate //",
  "SA11bsa003_u:718": "SBca_6.58 nanu (nūnaṃ?) nivartate saukhyaṃ dvayorapi vibuddhayoḥ /",
  "SA11bsa003_u:719": "saivopamā mṛtyukāle cirajīvyalpajīvinoḥ //",
  "SA11bsa003_u:720": "SBca_6.59 labdhvāpi ca bahūṃllābhān ciraṃ bhuktvā sukhānyapi /",
  "SA11bsa003_u:721": "riktahastaśca nagnaśca yāsyāmi muṣito yathā //",
  "SA11bsa003_u:722": "SBca_6.60 pāpakṣayaṃ ca puṇyaṃ ca lābhājjīvan karomi cet /",
  "SA11bsa003_u:723": "puṇyakṣayaśca pāpaṃ ca lābhārthaṃ krudhyato nanu //",
  "SA11bsa003_u:724": "SBca_6.61 yadarthameva jīvāmi tadeva yadi naśyati /",
  "SA11bsa003_u:725": "kiṃ tena jīvitenāpi kevalāśubhakāriṇā //",
  "SA11bsa003_u:726": "SBca_6.62 avarṇavādini dveṣaḥ sattvānnāśayatīti cet /",
  "SA11bsa003_u:727": "parāyaśaskare 'pyevaṃ kopaste kiṃ na jāyate //",
  "SA11bsa003_u:728": "SBca_6.63 parāyattāprasādatvādaprasādiṣu te kṣamā /",
  "SA11bsa003_u:729": "kleśātpādaparāyatte kṣamā nāvarṇavādini //",
  "SA11bsa003_u:730": "SBca_6.64 pratimāstūpasaddharmanāśakākrośakeṣu ca /",
  "SA11bsa003_u:731": "na yujyate mama dveṣo buddhādīnāṃ na hi vyathā //",
  "SA11bsa003_u:732": "SBca_6.65 gurusālohitādīnāṃ priyāṇāṃ cāpakāriṣu /",
  "SA11bsa003_u:733": "pūrvavatpratyayotpādaṃ dṛṣṭvā kopaṃ nivārayet //",
  "SA11bsa003_u:734": "SBca_6.66 cetanācetanakṛtā dehināṃ niyatā vyathā /",
  "SA11bsa003_u:735": "sā vyathā cetane dṛṣṭā kṣamasvaināṃ vyathāmataḥ //",
  "SA11bsa003_u:736": "SBca_6.67 mohādeke 'parādhyanti kupyantyanye vimohitāḥ /",
  "SA11bsa003_u:737": "brūmaḥ kameṣu nirdoṣaṃ kaṃ vā brūmo 'parādhinam //",
  "SA11bsa003_u:738": "SBca_6.68 kasmādevaṃ kṛtaṃ pūrvaṃ yenaivaṃ bādhyase paraiḥ /",
  "SA11bsa003_u:739": "sarve karmaparāyattāḥ ko 'hamatrānyathākṛtau //",
  "SA11bsa003_u:740": "SBca_6.69 evaṃ buddhvā tu puṇyeṣu tathā yatnaṃ karomyaham /",
  "SA11bsa003_u:741": "yena sarve bhaviṣyanti maitracittāḥ parasparam //",
  "SA11bsa003_u:742": "SBca_6.70 dahyamāne gṛhe yadvadagnirgatvā gṛhāntaram /",
  "SA11bsa003_u:743": "tṛṇādau yatra sajyeta tadākṛṣyāpanīyate //",
  "SA11bsa003_u:744": "SBca_6.71 evaṃ cittaṃ yadāsaṅgāddahyate dveṣavahninā /",
  "SA11bsa003_u:745": "tatkṣaṇaṃ tatparityājyaṃ puṇyātmoddāhaśaṅkayā //",
  "SA11bsa003_u:746": "SBca_6.72 māraṇīyaḥ karaṃ chittvā muktaścetkimabhadrakam /",
  "SA11bsa003_u:747": "manuṣyaduḥkhairnarakānmuktaścetkimabhadrakam //",
  "SA11bsa003_u:748": "SBca_6.73 yadyetanmātramevādya duḥkhaṃ soḍhuṃ na pāryate /",
  "SA11bsa003_u:749": "tannārakavyathāhetuḥ krodhaḥ kasmānna vāryate //",
  "SA11bsa003_u:750": "SBca_6.74 kopārthamevamevāhaṃ narakeṣu sahasraśaḥ /",
  "SA11bsa003_u:751": "kārito 'smi na cātmārthaḥ parārtho vā kṛto mayā //",
  "SA11bsa003_u:752": "SBca_6.75 na cedaṃ tādṛśaṃ duḥkhaṃ mahārthaṃ ca kariṣyati /",
  "SA11bsa003_u:753": "jagadduḥkhahare duḥkhe prītirevātra yujyate //",
  "SA11bsa003_u:754": "SBca_6.76 yadi prītisukhaṃ prāptamanyaiḥ stutvā guṇorjitam /",
  "SA11bsa003_u:755": "manastvamapi taṃ stutvā kasmādevaṃ na hṛṣyasi //",
  "SA11bsa003_u:756": "SBca_6.77 idaṃ ca te hṛṣṭisukhaṃ niravadyaṃ sukhodayam /",
  "SA11bsa003_u:757": "na vāritaṃ ca guṇibhiḥ parāvarjanamuttamam //",
  "SA11bsa003_u:758": "SBca_6.78 tasyaiva sukhamityevaṃ tavedaṃ yadi na priyam /",
  "SA11bsa003_u:759": "bhṛtidānādiviraterdṛṣṭādṛṣṭaṃ hataṃ bhavet //",
  "SA11bsa003_u:760": "SBca_6.79 svaguṇe kīrtyamāne ca parasaukhyamapīcchasi /",
  "SA11bsa003_u:761": "kīrtyamāne paraguṇe svasaukhyamapi necchasi //",
  "SA11bsa003_u:762": "SBca_6.80 bodhicittaṃ samutpādya sarvasattvasukhecchayā /",
  "SA11bsa003_u:763": "svayaṃ labdhasukheṣvadya kasmātsattveṣu kupyasi //",
  "SA11bsa003_u:764": "SBca_6.81 trailokyapūjyaṃ buddhatvaṃ sattvānāṃ kila vāñchasi /",
  "SA11bsa003_u:765": "satkāramitvaraṃ dṛṣṭvā teṣāṃ kiṃ paridahyase //",
  "SA11bsa003_u:766": "SBca_6.82 puṣṇāti yastvayā poṣyaṃ tubhyameva dadāti saḥ /",
  "SA11bsa003_u:767": "kuṭumbajīvinaṃ labdhvā na hṛṣyasi prakupyasi //",
  "SA11bsa003_u:768": "SBca_6.86 sa kiṃ necchasi sattvānāṃ yasteṣāṃ bodhimicchati /",
  "SA11bsa003_u:769": "bodhicittaṃ kutastasya yo 'nyasaṃpadi kupyati //",
  "SA11bsa003_u:770": "SBca_6.84 yadi tena na tallabdhaṃ sthitaṃ dānapatergṛhe /",
  "SA11bsa003_u:771": "sarvathāpi na tatte 'sti dattādattena tena kim //",
  "SA11bsa003_u:772": "SBca_6.85 kiṃ vārayatu puṇyāni prasannān svaguṇānatha /",
  "SA11bsa003_u:773": "labhamāno na gṛhṇātu vada kena na kupyasi //",
  "SA11bsa003_u:774": "SBca_6.86 na kevalaṃ tvamātmānaṃ kṛtapāpaṃ na śocasi /",
  "SA11bsa003_u:775": "kṛtapuṇyaiḥ saha spardhāmaparaiḥ kartumicchasi //",
  "SA11bsa003_u:776": "SBca_6.87 jātaṃ cedapriyaṃ śatrostvattuṣṭyā kiṃ punarbhavet /",
  "SA11bsa003_u:777": "tvadāśaṃsanamātreṇa na cāheturbhaviṣyati //",
  "SA11bsa003_u:778": "SBca_6.88 atha tvadicchayā siddhaṃ tadduḥkhe kiṃ sukhaṃ tava /",
  "SA11bsa003_u:779": "athāpyartho bhavedevamanarthaḥ ko nvataḥ paraḥ //",
  "SA11bsa003_u:780": "SBca_6.89 etaddhi baḍiśaṃ ghoraṃ kleśabāḍiśikārpitam /",
  "SA11bsa003_u:781": "yato narakapālāstvāṃ krītvā pakṣyanti kumbhiṣu //",
  "SA11bsa003_u:782": "SBca_6.90 stutiryaśo 'tha satkāro na puṇyāya na cāyuṣe /",
  "SA11bsa003_u:783": "na balārthaṃ na cārogye na ca kāyasukhāya me //",
  "SA11bsa003_u:784": "SBca_6.91 etāvāṃśca bhavetsvārtho dhīmataḥ svārthavedinaḥ /",
  "SA11bsa003_u:785": "madyadyūtādi sevyaṃ syānmānasaṃ sukhamicchatā //",
  "SA11bsa003_u:786": "SBca_6.92 yaśorthaṃ hārayantyarthamātmānaṃ mārayantyapi /",
  "SA11bsa003_u:787": "kimakṣarāṇi bhakṣyāṇi mṛte kasya ca tatsukham //",
  "SA11bsa003_u:788": "SBca_6.93 yathā pāṃśugṛhe bhinne rodityārtaravaṃ śiśuḥ /",
  "SA11bsa003_u:789": "tathā stutiyaśohānau svacittaṃ pratibhāti me //",
  "SA11bsa003_u:790": "SBca_6.94 śabdastāvadacittatvāt sa māṃ stautītyasaṃbhavaḥ /",
  "SA11bsa003_u:791": "paraḥ kila mayi prīta ityetatprītikāraṇam //",
  "SA11bsa003_u:792": "SBca_6.95 anyatra mayi vā prītyā kiṃ hi me parakīyayā /",
  "SA11bsa003_u:793": "tasyaiva tatprītisukhaṃ bhāgo nālpo 'pi me tataḥ //",
  "SA11bsa003_u:794": "SBca_6.96 tatsukhena sukhitvaṃ cetsarvatraiva mamāstu tat /",
  "SA11bsa003_u:795": "kasmādanyaprasādena sukhiteṣu na me sukham //",
  "SA11bsa003_u:796": "SBca_6.97 tasmādahaṃ stuto 'smīti prītirātmani jāyate /",
  "SA11bsa003_u:797": "tatrāpyevamasaṃbandhāt kevalaṃ śiśuceṣṭitam //",
  "SA11bsa003_u:798": "SBca_6.98 stutyādayaśca me kṣemaṃ saṃvegaṃ nāśayantyamī /",
  "SA11bsa003_u:799": "guṇavatsu ca mātsaryaṃ saṃpatkopaṃ ca kurvate //",
  "SA11bsa003_u:800": "SBca_6.99 tasmātstutyādighātāya mama ye pratyupasthitāḥ /",
  "SA11bsa003_u:801": "apāyapātarakṣārthaṃ pravṛttā nanu te mama //",
  "SA11bsa003_u:802": "SBca_6.100 muktyarthinaścāyuktaṃ me lābhasatkārabandhanam /",
  "SA11bsa003_u:803": "ye mocayanti māṃ bandhāddveṣasteṣu kathaṃ mama //",
  "SA11bsa003_u:804": "SBca_6.101 duḥkhaṃ praveṣṭukāmasya ye kapāṭatvamāgatāḥ /",
  "SA11bsa003_u:805": "buddhādhiṣṭhānata iva dveṣasteṣu kathaṃ mama //",
  "SA11bsa003_u:806": "SBca_6.102 puṇyavighnaḥ kṛto 'nenetyatra kopo na yujyate /",
  "SA11bsa003_u:807": "kṣāntyā samaṃ tapo nāsti nanvetattadupasthitam //",
  "SA11bsa003_u:808": "SBca_6.103 athāhamātmadoṣeṇa na karomi kṣamāmiha /",
  "SA11bsa003_u:809": "mayaivātra kṛto vighnaḥ puṇyahetāvupasthite //",
  "SA11bsa003_u:810": "SBca_6.104 yo hi yena vinā nāsti yasmiṃśca sati vidyate /",
  "SA11bsa003_u:811": "sa eva kāraṇaṃ tasya sa kathaṃ vighna ucyate //",
  "SA11bsa003_u:812": "SBca_6.105 na hi kālopapannena dānavighnaḥ kṛto 'rthinā /",
  "SA11bsa003_u:813": "na ca pravrājake prāpte pravrajyāvighna ucyate //",
  "SA11bsa003_u:814": "SBca_6.106 sulabhā yācakā loke durlabhāstvapakāriṇaḥ /",
  "SA11bsa003_u:815": "yato me 'naparādhasya na kaścidaparādhyati //",
  "SA11bsa003_u:816": "SBca_6.107 aśramopārjitastasmādgṛhe nidhirivotthitaḥ /",
  "SA11bsa003_u:817": "bodhicaryāsahāyatvāt spṛhaṇīyo ripurmama //",
  "SA11bsa003_u:818": "SBca_6.108 mayā cānena copāttaṃ tasmādetat kṣamāphalam /",
  "SA11bsa003_u:819": "etasmai prathamaṃ deyametatpūrvā kṣamā yataḥ //",
  "SA11bsa003_u:820": "SBca_6.109 kṣamāsiddhyāśayo nāsya tena pūjyo na cedariḥ /",
  "SA11bsa003_u:821": "siddhiheturacitto 'pi saddharmaḥ pūjyate katham //",
  "SA11bsa003_u:822": "SBca_6.110 apakārāśayo 'syeti śatruryadi na pūjyate /",
  "SA11bsa003_u:823": "anyathā me kathaṃ kṣāntirbhiṣajīva hitodyate //",
  "SA11bsa003_u:824": "SBca_6.111 tadduṣṭāśayamevātaḥ pratītyotpadyate kṣamā /",
  "SA11bsa003_u:825": "sa evātaḥ kṣamāhetuḥ pūjyaḥ saddharmavanmayā //",
  "SA11bsa003_u:826": "SBca_6.112 sattvakṣetraṃ jinakṣetramityato muninoditam /",
  "SA11bsa003_u:827": "etānārādhya bahavaḥ saṃpatpāraṃ yato gatāḥ //",
  "SA11bsa003_u:828": "SBca_6.113 sattvebhyaśca jinebhyaśca buddhadharmāgame same /",
  "SA11bsa003_u:829": "jineṣu gauravaṃ yadvanna sattveṣviti kaḥ kramaḥ //",
  "SA11bsa003_u:830": "SBca_6.114 āśayasya ca māhātmyaṃ na svataḥ kiṃ tu kāryataḥ /",
  "SA11bsa003_u:831": "samaṃ ca tena māhātmyaṃ sattvānāṃ tena te samāḥ //",
  "SA11bsa003_u:832": "SBca_6.115 maitryāśayaśca yatpūjyaḥ sattvamāhātmyameva tat /",
  "SA11bsa003_u:833": "buddhaprasādādyatpuṇyaṃ buddhamāhātmyameva tat //",
  "SA11bsa003_u:834": "SBca_6.116 buddhadharmāgamāṃśena tasmātsattvā jinaiḥ samāḥ /",
  "SA11bsa003_u:835": "na tu buddhaiḥ samāḥ kecidanantāṃśairguṇārṇavaiḥ //",
  "SA11bsa003_u:836": "SBca_6.117 guṇasāraikarāśīnāṃ guṇo 'ṇurapi cetkvacit /",
  "SA11bsa003_u:837": "dṛśyate tasya pūjārthaṃ trailokyamapi na kṣamam //",
  "SA11bsa003_u:838": "SBca_6.118 buddhadharmodayāṃśastu śreṣṭhaḥ sattveṣu vidyate /",
  "SA11bsa003_u:839": "etadaṃśānurūpyeṇa sattvapūjā kṛtā bhavet //",
  "SA11bsa003_u:840": "SBca_6.119 kiṃ ca niśchadmabandhūnāmaprameyopakāriṇām /",
  "SA11bsa003_u:841": "sattvārādhanamutsṛjya niṣkṛtiḥ kā parā bhavet //",
  "SA11bsa003_u:842": "SBca_6.120 bhindanti dehaṃ praviśantyavīciṃ yeṣāṃ kṛte tatra kṛte kṛtaṃ syāt /",
  "SA11bsa003_u:843": "mahāpakāriṣvapi tena sarvaṃ kalyāṇamevācaraṇīyameṣu //",
  "SA11bsa003_u:844": "SBca_6.121 svayaṃ mama svāmina eva tāvad yadarthamātmanyapi nirvyapekṣāḥ /",
  "SA11bsa003_u:845": "ahaṃ kathaṃ svāmiṣu teṣu teṣu karomi mānaṃ na tu dāsabhāvam //",
  "SA11bsa003_u:846": "SBca_6.122 yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum /",
  "SA11bsa003_u:847": "tattoṣaṇātsarvamunīndratuṣṭis tatrāpakāre 'pakṛtaṃ munīnām //",
  "SA11bsa003_u:848": "SBca_6.123 ādīptakāyasya yathā samantān na sarvakāmairapi saumanasyam /",
  "SA11bsa003_u:849": "sattvavyathāyāmapi tadvadeva na prītyupāyo 'sti dayāmayānām //",
  "SA11bsa003_u:850": "SBca_6.124 tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /",
  "SA11bsa003_u:851": "tadadya pāpaṃ pratideśayāmi yatkheditāstanmunayaḥ kṣamantām //",
  "SA11bsa003_u:852": "SBca_6.125 ārādhanāyādya tathāgatānāṃ sarvātmanā dāsyamupaimi loke /",
  "SA11bsa003_u:853": "kurvantu me mūrghni padaṃ janaughā vighnantu vā tuṣyatu lokanāthaḥ //",
  "SA11bsa003_u:854": "SBca_6.126 ātmīkṛtaṃ sarvamidaṃ jagattaiḥ / kṛpātmabhirnaiva hi saṃśayo 'sti /",
  "SA11bsa003_u:855": "dṛśyanta ete nanu sattvarūpās ta eva nāthāḥ kimanādaro 'tra //",
  "SA11bsa003_u:856": "SBca_6.127 tathāgatārādhanametadeva svārthasya saṃsādhanametadeva /",
  "SA11bsa003_u:857": "lokasya duḥkhāpahametadeva tasmānmamāstu vratametadeva //",
  "SA11bsa003_u:858": "SBca_6.128 yathaiko rājapuruṣaḥ pramanthāti mahājanam /",
  "SA11bsa003_u:859": "vikartuṃ naiva śaknoti dīrghadarśī mahājanaḥ //",
  "SA11bsa003_u:860": "SBca_6.129 yasmānnaiva sa ekākī tasya rājabalaṃ balam /",
  "SA11bsa003_u:861": "tathā na durbalaṃ kaṃcidaparāddhaṃ vimānayet //",
  "SA11bsa003_u:862": "SBca_6.130 yasmānnarakapālāśca kṛpāvantaśca tadbalam /",
  "SA11bsa003_u:863": "tasmādārādhayetsattvān bhṛtyaścaṇḍanṛpaṃ yathā //",
  "SA11bsa003_u:864": "SBca_6.131 kupitaḥ kiṃ nṛpaḥ kuryādyena syānnarakavyathā /",
  "SA11bsa003_u:865": "yatsattvadaurmanasyena kṛtena hyanubhūyate //",
  "SA11bsa003_u:866": "SBca_6.132 tuṣṭaḥ kiṃ nṛpatirdadyādyadbuddhatvasamaṃ bhavet /",
  "SA11bsa003_u:867": "yatsattvasaumanasyena kṛtena hyanubhūyate //",
  "SA11bsa003_u:868": "SBca_6.133 āstāṃ bhaviṣyadbuddhatvaṃ sattvārādhanasaṃbhavam /",
  "SA11bsa003_u:869": "ihaiva saubhāgyayaśaḥsausthityaṃ kiṃ na paśyasi //",
  "SA11bsa003_u:870": "SBca_6.134 prāsādikatvamārogyaṃ prāmodyaṃ cirajīvitam /",
  "SA11bsa003_u:871": "cakravartisukhaṃ sphītaṃ kṣamī prāpnoti saṃsaran //",
  "SA11bsa003_u:872": "iti prajñākaramativiracitāyāṃ bodhicaryāvatārapañjikāyāṃ kṣāntipāramitā nāma ṣaṣṭhaḥ paricchedaḥ //",
  "SA11bsa003_u:873": "_______________________________________________________________________",
  "SA11bsa003_u:874": "7 Vīryapāramitā nāma saptamaḥ paricchedaḥ /",
  "SA11bsa003_u:875": "SBca_7.1 evaṃ kṣamo bhajedvīryaṃ vīrye bodhiryataḥ sthitā /",
  "SA11bsa003_u:876": "na hi vīryaṃ vinā puṇyaṃ yathā vāyuṃ vināgatiḥ //",
  "SA11bsa003_u:877": "SBca_7.2 kiṃ vīryaṃ kuśalotsāhastadvipakṣaḥ ka ucyate /",
  "SA11bsa003_u:878": "ālasyaṃ kutsitāsaktirviṣādātmāvamanyanā //",
  "SA11bsa003_u:879": "SBca_7.3 avyāpārasukhāsvādanidrāpāśrayatṛṣṇayā /",
  "SA11bsa003_u:880": "saṃsāraduḥkhānudvegādālasyamupajāyate //",
  "SA11bsa003_u:881": "SBca_7.4 kleśavāgurikāghrātaḥ praviṣṭo janmavāgurām /",
  "SA11bsa003_u:882": "kimadyāpi na jānāsi mṛtyorvadanamāgataḥ //",
  "SA11bsa003_u:883": "SBca_7.5 svayūthyānmāryamāṇāṃstvaṃ krameṇaiva na paśyasi /",
  "SA11bsa003_u:884": "tathāpi nidrāṃ yāsyeva caṇḍālamahiṣo yathā //",
  "SA11bsa003_u:885": "SBca_7.6 yamenodvīkṣyamāṇasya baddhamārgasya sarvataḥ /",
  "SA11bsa003_u:886": "kathaṃ te rocate bhoktuṃ kathaṃ nidrā kathaṃ ratiḥ //",
  "SA11bsa003_u:887": "SBca_7.7 yāvatsaṃbhṛtasaṃbhāraṃ maraṇaṃ śīghrameṣyati /",
  "SA11bsa003_u:888": "saṃtyajyāpi tadālasyamakāle kiṃ kariṣyasi //",
  "SA11bsa003_u:889": "SBca_7.8 idaṃ na prāptamārabdhamidamardhakṛtaṃ sthitam /",
  "SA11bsa003_u:890": "akasmānmṛtyurāyāto hā hato 'smīti cintayan //",
  "SA11bsa003_u:891": "SBca_7.9 śokavegasamucchūnasāśruraktekṣaṇānanān /",
  "SA11bsa003_u:892": "bandhūnnirāśān saṃpaśyan yamadūtamukhāni ca //",
  "SA11bsa003_u:893": "SBca_7.10 svapāpasmṛtisaṃtaptaḥ śṛṇvannādāṃśca nārakān /",
  "SA11bsa003_u:894": "trāsoccāraviliptāṅgo vihvalaḥ kiṃ kariṣyasi //",
  "SA11bsa003_u:895": "SBca_7.11 jīvamatsya ivāsmīti yuktaṃ bhayamihaiva te /",
  "SA11bsa003_u:896": "kiṃ punaḥ kṛtapāpasya tīvrānnarakaduḥkhataḥ //",
  "SA11bsa003_u:897": "SBca_7.12 spṛṣṭa uṣṇodakenāpi sukumāra pratapyase /",
  "SA11bsa003_u:898": "kṛtvā ca nārakaṃ karma kimevaṃ svasthamāsyate //",
  "SA11bsa003_u:899": "SBca_7.13 nirudyama phalākāṅkṣin sukumāra bahuvyatha /",
  "SA11bsa003_u:900": "mṛtyugrasto 'marākāra hā duḥkhita vihanyase //",
  "SA11bsa003_u:901": "SBca_7.14 mānuṣyaṃ nāvamāsādya tara duḥkhamahānadīm /",
  "SA11bsa003_u:902": "mūḍha kālo na nidrāyā iyaṃ naurdurlabhā punaḥ //",
  "SA11bsa003_u:903": "SBca_7.15 muktvā dharmaratiṃ śreṣṭhāmanantaratisaṃtatim /",
  "SA11bsa003_u:904": "ratirauddhatyahāsyādau duḥkhahetau kathaṃ tava //",
  "SA11bsa003_u:905": "SBca_7.16 aviṣādabalavyūhatātparyātmavidheyatā /",
  "SA11bsa003_u:906": "parātmasamatā caiva parātmaparivartanam //",
  "SA11bsa003_u:907": "SBca_7.17 naivāvasādaḥ kartavyaḥ kuto me bodhirityataḥ /",
  "SA11bsa003_u:908": "yasmāttathāgataḥ satyaṃ satyavādīdamuktavān //",
  "SA11bsa003_u:909": "SBca_7.18 te 'pyāsan daṃśamaśakā makṣikāḥ kṛmayastathā /",
  "SA11bsa003_u:910": "yairutsāhavaśāt prāptā durāpā bodhiruttamā //",
  "SA11bsa003_u:911": "SBca_7.19 kimutāhaṃ naro jātyā śakto jñātuṃ hitāhitam /",
  "SA11bsa003_u:912": "sarvajñanītyanutsargādbodhiṃ kiṃ nāpnuyāmaham //",
  "SA11bsa003_u:913": "SBca_7.20 athāpi hastapādādi dātavyamiti me bhayam /",
  "SA11bsa003_u:914": "gurulāghavamūḍhatvaṃ tanme syādavicārataḥ //",
  "SA11bsa003_u:915": "SBca_7.21 chettavyaścāsmi bhettavyo dāhyaḥ pāṭyo 'pyanekaśaḥ /",
  "SA11bsa003_u:916": "kalpakoṭīrasaṃkhyeyā na ca bodhirbhaviṣyati //",
  "SA11bsa003_u:917": "SBca_7.22 idaṃ tu me parimitaṃ duḥkhaṃ saṃbodhisādhanam /",
  "SA11bsa003_u:918": "naṣṭaśalyavyathāpohe tadutpādanaduḥkhavat //",
  "SA11bsa003_u:919": "SBca_7.23 sarve 'pi vaidyāḥ kurvanti kriyāduḥkhairarogatām /",
  "SA11bsa003_u:920": "tasmādbahūni duḥkhāni hantuṃ soḍhavyamalpakam //",
  "SA11bsa003_u:921": "SBca_7.24 kriyāmimāmapyucitāṃ varavaidyo na dattavān /",
  "SA11bsa003_u:922": "madhureṇopacāreṇa cikitsati mahāturān //",
  "SA11bsa003_u:923": "SBca_7.25 ādau śākādidāne 'pi niyojayati nāyakaḥ /",
  "SA11bsa003_u:924": "tatkaroti kramātpaścādyatsvamāṃsānyapi tyajet //",
  "SA11bsa003_u:925": "SBca_7.26 yadā śākeṣviva prajñā svamāṃse 'pyupajāyate /",
  "SA11bsa003_u:926": "māṃsāsthi tyajatastasya tadā kiṃ nāma duṣkaram //",
  "SA11bsa003_u:927": "SBca_7.27 na duḥkhī tyaktapāpatvātpaṇḍitatvānna durmanāḥ /",
  "SA11bsa003_u:928": "mithyākalpanayā citte pāpātkāye yato vyathā //",
  "SA11bsa003_u:929": "SBca_7.28 puṇyena kāyaḥ sukhitaḥ pāṇḍityena manaḥ sukhi /",
  "SA11bsa003_u:930": "tiṣṭhan parārthaṃ saṃsāre kṛpāluḥ kena khidyate //",
  "SA11bsa003_u:931": "SBca_7.29 kṣapayan pūrvapāpāni pratīcchan puṇyasāgarān /",
  "SA11bsa003_u:932": "bodhicittabalādeva śrāvakebhyo 'pi śīghragaḥ //",
  "SA11bsa003_u:933": "SBca_7.30 evaṃ sukhātsukhaṃ gacchan ko viṣīdetsacetanaḥ /",
  "SA11bsa003_u:934": "bodhicittarathaṃ prāpya sarvakhedaśramāpaham //",
  "SA11bsa003_u:935": "SBca_7.31 chandasthāmaratimuktibalaṃ sattvārthasiddhaye /",
  "SA11bsa003_u:936": "chandaṃ duḥkhabhayātkuryādanuśaṃsāṃśca bhāvayan //",
  "SA11bsa003_u:937": "SBca_7.32 evaṃ vipakṣamunmūlya yatetotsāhavṛddhaye /",
  "SA11bsa003_u:938": "chandamānaratityāgatātparyavaśitābalaiḥ //",
  "SA11bsa003_u:939": "SBca_7.33 aprameyā mayā doṣā hantavyāḥ svaparātmanoḥ /",
  "SA11bsa003_u:940": "ekaikasyāpi doṣasya yatra kalpārṇavaiḥ kṣayaḥ //",
  "SA11bsa003_u:941": "SBca_7.34 tatra doṣakṣayārambhe leśo 'pi mama nekṣyate /",
  "SA11bsa003_u:942": "aprameyavyathābhājye noraḥ sphuṭati me katham //",
  "SA11bsa003_u:943": "SBca_7.35 guṇā mayārjanīyāśca bahavaḥ svaparātmanoḥ /",
  "SA11bsa003_u:944": "tatraikaikaguṇābhyāso bhavetkalpārṇavairna vā //",
  "SA11bsa003_u:945": "SBca_7.36 guṇaleśe 'pi nābhyāso mama jātaḥ kadācana /",
  "SA11bsa003_u:946": "vṛthā nītaṃ mayā janma kathaṃcillabdhamadbhutam //",
  "SA11bsa003_u:947": "SBca_7.37 na prāptaṃ bhagavatpūjāmahotsavasukhaṃ mayā /",
  "SA11bsa003_u:948": "na kṛtā śāsane kārā daridrāśā na pūritā //",
  "SA11bsa003_u:949": "SBca_7.38 bhītebhyo nābhayaṃ dattamārtā na sukhinaḥ kṛtāḥ /",
  "SA11bsa003_u:950": "duḥkhāya kevalaṃ māturgato 'smi garbhaśalyatām //",
  "SA11bsa003_u:951": "SBca_7.39 dharmacchandaviyogena paurvikeṇa mamādhunā /",
  "SA11bsa003_u:952": "vipattirīdṛśī jātā ko dharme chandamutsṛjet //",
  "SA11bsa003_u:953": "SBca_7.40 kuśalānāṃ ca sarveṣāṃ chandaṃ mūlaṃ munirjagau /",
  "SA11bsa003_u:954": "tasyāpi mūlaṃ satataṃ vipākaphalabhāvanā //",
  "SA11bsa003_u:955": "SBca_7.41 duḥkhāni daurmanasyāni bhayāni vividhāni ca /",
  "SA11bsa003_u:956": "abhilāṣavighātāśca jāyante pāpakāriṇām //",
  "SA11bsa003_u:957": "SBca_7.42 manorathaḥ śubhakṛtāṃ yatra yatraiva gacchati /",
  "SA11bsa003_u:958": "tatra tatraiva tatpuṇyaiḥ phalārgheṇābhipūjyate //",
  "SA11bsa003_u:959": "SBca_7.43 pāpakārisukhecchā tu yatra yatraiva gacchati /",
  "SA11bsa003_u:960": "tatra tatraiva tatpāpairduḥkhaśastrairvihanyate //",
  "SA11bsa003_u:961": "vipulasugandhiśītalasaroruhagarbhagatā",
  "SA11bsa003_u:962": "madhurajinasvarāśanakṛtopacitadyutayaḥ /",
  "SA11bsa003_u:963": "munikarabodhitāmbujavinirgatasadvapuṣaḥ",
  "SA11bsa003_u:964": "sugatasutā bhavanti sugatasya puraḥ kuśalaiḥ //",
  "SA11bsa003_u:965": "yamapuruṣāpanītasakalacchavirārtaravo",
  "SA11bsa003_u:966": "hutavahatāpavidrutakatāmraniṣiktatanuḥ /",
  "SA11bsa003_u:967": "jvaladasiśaktighātaśataśātitamāṃsadalaḥ",
  "SA11bsa003_u:968": "patati sutaptalohadharaṇīṣvaśubhairbahuśaḥ //",
  "SA11bsa003_u:969": "SBca_7.46 tasmātkāryaḥ śubhacchando bhāvayitvaivamādarāt /",
  "SA11bsa003_u:970": "vajradhvajasthavidhinā mānaṃ tvārabhya bhāvayet //",
  "SA11bsa003_u:971": "SBca_7.47 pūrvaṃ nirūpya sāmagrīmārabhennārabheta vā /",
  "SA11bsa003_u:972": "anārambho varaṃ nāma na tvārabhya nivartanam //",
  "SA11bsa003_u:973": "SBca_7.48 janmāntare 'pi so 'bhyāsaḥ pāpādduḥkhaṃ ca vardhate /",
  "SA11bsa003_u:974": "anyacca kāryakālaṃ ca hīnaṃ tacca na sādhitam //",
  "SA11bsa003_u:975": "SBca_7.49 triṣu māno vidhātavyaḥ karmopakleśaśaktiṣu /",
  "SA11bsa003_u:976": "mayaivaikena kartavyamityeṣā karmamānitā //",
  "SA11bsa003_u:977": "SBca_7.50 kleśasvatantro loko 'yaṃ na kṣamaḥ svārthasādhane /",
  "SA11bsa003_u:978": "tasmānmayaiṣāṃ kartavyaṃ nāśakto 'haṃ yathā janaḥ //",
  "SA11bsa003_u:979": "SBca_7.51 nīcaṃ karma karotyanyaḥ kathaṃ mayyapi tiṣṭhati /",
  "SA11bsa003_u:980": "mānāccenna karomyetanmāno naśyatu me varam //",
  "SA11bsa003_u:981": "SBca_7.52 mṛtaṃ duṇḍubhamāsādya kāko 'pi garuḍāyate /",
  "SA11bsa003_u:982": "āpadābādhate 'lpāpi mano me yadi durbalam //",
  "SA11bsa003_u:983": "SBca_7.53 viṣādakṛtaniśceṣṭe āpadaḥ sukarā nanu /",
  "SA11bsa003_u:984": "vyutthitaśceṣṭamānastu mahatāmapi durjayaḥ //",
  "SA11bsa003_u:985": "SBca_7.54 tasmāddṛḍhena cittena karomyāpadamāpadaḥ /",
  "SA11bsa003_u:986": "trailokyavijigīṣutvaṃ hāsyamāpajjitasya me //",
  "SA11bsa003_u:987": "SBca_7.55 mayā hi sarvaṃ jetavyamahaṃ jeyo na kenacit /",
  "SA11bsa003_u:988": "mayaiṣa māno voḍhavyo jinasiṃhasuto hyaham //",
  "SA11bsa003_u:989": "SBca_7.56 ye sattvā mānavijitā varakāste na māninaḥ /",
  "SA11bsa003_u:990": "mānī śatruvaśaṃ naiti mānaśatruvaśāśca te //",
  "SA11bsa003_u:991": "SBca_7.57 mānena durgatiṃ nītā mānuṣye 'pi hatotsavāḥ /",
  "SA11bsa003_u:992": "parapiṇḍāśino dāsā mūrkhā durdarśanāḥ kṛśā //",
  "SA11bsa003_u:993": "SBca_7.58 sarvataḥ paribhūtāśca mānastabdhāstapasvinaḥ /",
  "SA11bsa003_u:994": "te 'pi cenmānināṃ madhye dīnāstu vada kīdṛśāḥ //",
  "SA11bsa003_u:995": "SBca_7.59 te mānino vijayinaśca ta eva śūrā ye mānaśatruvijayāya vahanti mānam /",
  "SA11bsa003_u:996": "ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti //",
  "SA11bsa003_u:997": "SBca_7.60 saṃkleśapakṣamadhyastho bhaveddṛptaḥ sahasraśaḥ /",
  "SA11bsa003_u:998": "dūryodhanaḥ kleśagaṇaiḥ siṃho mṛgagaṇairiva //",
  "SA11bsa003_u:999": "SBca_7.61 mahatsvapi hi kṛcchreṣu na rasaṃ cakṣurīkṣate /",
  "SA11bsa003_u:1000": "evaṃ kṛcchramapi prāpya na kleśavaśago bhavet //",
  "SA11bsa003_u:1001": "SBca_7.62 yadevāpadyate karma tatkarmavyasanī bhavet /",
  "SA11bsa003_u:1002": "tatkarmaśauṇḍo 'tṛptātmā krīḍāphalasukhepsuvat //",
  "SA11bsa003_u:1003": "SBca_7.63 sukhārthaṃ kriyate karma tathāpi syānna vā sukham /",
  "SA11bsa003_u:1004": "karmaiva tu sukhaṃ yasya niṣkarmā sa sukhī katham //",
  "SA11bsa003_u:1005": "SBca_7.64 kāmairna tṛptiḥ saṃsāre kṣuradhārāmadhūpamaiḥ /",
  "SA11bsa003_u:1006": "puṇyāmṛtaiḥ kathaṃ tṛptirvipākamadhuraiḥ śivaiḥ //",
  "SA11bsa003_u:1007": "SBca_7.65 tasmātkarmāvasāne 'pi nimajjettatra karmaṇi /",
  "SA11bsa003_u:1008": "yathā madhyāhnasaṃtapta ādau prāptasarāḥ karī //",
  "SA11bsa003_u:1009": "SBca_7.66 balanāśānubandhe tu punaḥ kartuṃ parityajet /",
  "SA11bsa003_u:1010": "susamāptaṃ ca tanmuñceduttarottaratṛṣṇayā //",
  "SA11bsa003_u:1011": "SBca_7.67 kleśaprahārān saṃrakṣet kleśāṃśca prahareddṛḍham /",
  "SA11bsa003_u:1012": "khaḍgayuddhamivāpannaḥ śikṣitenāriṇā saha //",
  "SA11bsa003_u:1013": "SBca_7.68 tatra khaḍgaṃ yathā bhraṣṭaṃ gṛhṇīyātsabhayastvaran /",
  "SA11bsa003_u:1014": "smṛtikhaḍgaṃ tathā bhraṣṭaṃ gṛhṇīyānnarakān smaran //",
  "SA11bsa003_u:1015": "SBca_7.69 viṣaṃ rūdhiramāsādya prasarpati yathā tanau /",
  "SA11bsa003_u:1016": "tathaiva cchidramāsādya doṣaścitte prasarpati //",
  "SA11bsa003_u:1017": "SBca_7.70 tailapātradharo yadvadasihastairadhiṣṭhitaḥ /",
  "SA11bsa003_u:1018": "skhalite maraṇatrāsāttatparaḥ syāttathā vratī //",
  "SA11bsa003_u:1019": "SBca_7.71 tasmādutsaṅgage sarpe yathottiṣṭhati satvaram /",
  "SA11bsa003_u:1020": "nidrālasyāgame tadvat pratikurvīta satvaram //",
  "SA11bsa003_u:1021": "SBca_7.72 ekaikasmiṃśchale suṣṭhu paritapya vicintayet /",
  "SA11bsa003_u:1022": "kathaṃ karomi yenedaṃ punarme na bhavediti //",
  "SA11bsa003_u:1023": "SBca_7.73 saṃsargaṃ karma vā prāptamicchedetena hetunā /",
  "SA11bsa003_u:1024": "kathaṃ nāmāsvavasthāsu smṛtyubhyāso bhavediti //",
  "SA11bsa003_u:1025": "SBca_7.74 laghuṃ kuryāttathātmānamapramādakathāṃ smaran /",
  "SA11bsa003_u:1026": "karmāgamādyathā pūrvaṃ sajjaḥ sarvatra vartate //",
  "SA11bsa003_u:1027": "SBca_7.75 yathaiva tūlakaṃ vāyorgamanāgamane vaśam /",
  "SA11bsa003_u:1028": "tathotsāhavaśaṃ yāyādṛddhiścaivaṃ samṛdhyati //",
  "SA11bsa003_u:1029": "iti prajñākaramativiracitāyāṃ bodhicaryāvatārapañjikāyāṃ vīryapāramitā nāma saptamaḥ paricchedaḥ //",
  "SA11bsa003_u:1030": "_______________________________________________________________________",
  "SA11bsa003_u:1031": "8 Dhyānapāramitā nāma aṣṭamaḥ paricchedaḥ /",
  "SA11bsa003_u:1032": "SBca_8.1 vardhayitvaivamutsāhaṃ samādhau sthāpayenmanaḥ /",
  "SA11bsa003_u:1033": "vikṣiptacittastu naraḥ kleśadaṃṣṭrāntare sthitaḥ //",
  "SA11bsa003_u:1034": "SBca_8.2 kāyacittavivekena vikṣepasya na saṃbhavaḥ /",
  "SA11bsa003_u:1035": "tasmāllokaṃ parityajya vitarkān parivarjayet //",
  "SA11bsa003_u:1036": "SBca_8.3 snehānna tyajyate loko lābhādiṣu ca tṛṣṇayā /",
  "SA11bsa003_u:1037": "tasmādetatparityāge vidvānevaṃ vibhāvayet //",
  "SA11bsa003_u:1038": "SBca_8.4 śamathena vipaśyanāsuyuktaḥ kurute kleśavināśamityavetya /",
  "SA11bsa003_u:1039": "śamathaḥ prathamaṃ gaveṣaṇīyaḥ sa ca loke nirapekṣayābhiratyā //",
  "SA11bsa003_u:1040": "SBca_8.5 kasyānityeṣvanityasya sneho bhavitumarhati /",
  "SA11bsa003_u:1041": "yena janmasahasrāṇi draṣṭavyo na punaḥ priyaḥ //",
  "SA11bsa003_u:1042": "SBca_8.6 apaśyannaratiṃ yāti samādhau na ca tiṣṭhati /",
  "SA11bsa003_u:1043": "na ca tṛpyati dṛṣṭvāpi pūrvavadbādhyate tṛṣā //",
  "SA11bsa003_u:1044": "SBca_8.7 na paśyati yathābhūtaṃ saṃvegādavahīyate /",
  "SA11bsa003_u:1045": "dahyate tena śokena priyasaṃgamakāṅkṣayā //",
  "SA11bsa003_u:1046": "SBca_8.8 taccintayā mudhā yāti hrasvamāyurmuhurmuhuḥ /",
  "SA11bsa003_u:1047": "aśāśvatena dharmeṇa dharmo bhraśyati śāśvataḥ //",
  "SA11bsa003_u:1048": "SBca_8.9 bālaiḥ sabhāgacarito niyataṃ yāti durgatim /",
  "SA11bsa003_u:1049": "neṣyate viṣabhāgaśca kiṃ prāptaṃ bālasaṃgamāt //",
  "SA11bsa003_u:1050": "SBca_8.10 kṣaṇādbhavanti suhṛdo bhavanti ripavaḥ kṣaṇāt /",
  "SA11bsa003_u:1051": "toṣasthāne prakupyanti durārādhāḥ pṛthagjanāḥ //",
  "SA11bsa003_u:1052": "SBca_8.11 hitamuktāḥ prakupyanti vārayanti ca māṃ hitāt /",
  "SA11bsa003_u:1053": "atha na śrūyate teṣāṃ kupitā yānti durgatim //",
  "SA11bsa003_u:1054": "SBca_8.12 īrṣyotkṛṣṭātsamāddvandvo hīnānmānaḥ stutermadaḥ /",
  "SA11bsa003_u:1055": "avarṇātpratighaśceti kadā bālāddhitaṃ bhavet //",
  "SA11bsa003_u:1056": "SBca_8.13 ātmotkarṣaḥ parāvarṇaḥ saṃsāraratisaṃkathā /",
  "SA11bsa003_u:1057": "ityādyavaśyamaśubhaṃ kiṃcidbālasya bālataḥ //",
  "SA11bsa003_u:1058": "SBca_8.14 evaṃ tasyāpi tatsaṅgāttenānarthasamāgamaḥ /",
  "SA11bsa003_u:1059": "ekākī vihariṣyāmi sukhamakliṣṭamānasaḥ //",
  "SA11bsa003_u:1060": "SBca_8.15 bālāddūraṃ palāyeta prāptamārādhayetpriyaiḥ /",
  "SA11bsa003_u:1061": "na saṃstavānubandhena kiṃ tūdāsīnasādhuvat //",
  "SA11bsa003_u:1062": "SBca_8.16 dharmārthamātramādāya bhṛṅgavat kusumānmadhu /",
  "SA11bsa003_u:1063": "apūrva iva sarvatra vihariṣyāmyasaṃstutaḥ //",
  "SA11bsa003_u:1064": "SBca_8.17 lābhī ca satkṛtaścāhamicchanti bahavaśca mām /",
  "SA11bsa003_u:1065": "iti martyasya saṃprāptānmaraṇājjāyate bhayam //",
  "SA11bsa003_u:1066": "SBca_8.18 yatra yatra ratiṃ yāti manaḥ sukhavimohitam /",
  "SA11bsa003_u:1067": "tattatsahasraguṇitaṃ duḥkhaṃ bhūtvopatiṣṭhati //",
  "SA11bsa003_u:1068": "SBca_8.19 tasmātprājño na tāmicchedicchāto jāyate bhayam /",
  "SA11bsa003_u:1069": "svayameva ca yātyetaddhairyaṃ kṛtvā pratīkṣatām //",
  "SA11bsa003_u:1070": "SBca_8.20 bahavo lābhino 'bhūvan bahavaśca yaśasvinaḥ /",
  "SA11bsa003_u:1071": "saha lābhayaśobhiste na jñātāḥ kva gatā iti //",
  "SA11bsa003_u:1072": "SBca_8.21 māmevānye jugupsanti kiṃ prahṛṣyāmyahaṃ stutaḥ /",
  "SA11bsa003_u:1073": "māmevānye praśaṃsanti kiṃ viṣīdāmi ninditaḥ //",
  "SA11bsa003_u:1074": "SBca_8.22 nānādhimuktikāḥ sattvā jinairapi na toṣitāḥ /",
  "SA11bsa003_u:1075": "kiṃ punarmādṛśairajñaistasmātkiṃ lokacintayā //",
  "SA11bsa003_u:1076": "SBca_8.23 nindantyalābhinaṃ sattvamavadhyāyanti lābhinam /",
  "SA11bsa003_u:1077": "prakṛtyā duḥkhasaṃvāsaiḥ kathaṃ tairjāyate ratiḥ //",
  "SA11bsa003_u:1078": "SBca_8.24 na bālaḥ kasyacinmitramiti coktaṃ tathāgataiḥ /",
  "SA11bsa003_u:1079": "na svārthena vinā prītiryasmādbālasya jāyate //",
  "SA11bsa003_u:1080": "SBca_8.25 svārthadvāreṇa yā prītirātmārthaṃ prītireva sā /",
  "SA11bsa003_u:1081": "dravyanāśe yathodvegaḥ sukhahānikṛto hi saḥ //",
  "SA11bsa003_u:1082": "SBca_8.26 nāvadhyāyanti taravo na cārādhyāḥ prayatnataḥ",
  "SA11bsa003_u:1083": "kadā taiḥ sukhasaṃvāsaiḥ saha vāso bhavenmama //",
  "SA11bsa003_u:1084": "SBca_8.27 śūnyadevakule sthitvā vṛkṣamūle guhāsu vā /",
  "SA11bsa003_u:1085": "kadānapekṣo yāsyāmi pṛṣṭhato 'navalokayan //",
  "SA11bsa003_u:1086": "SBca_8.28 amameṣu pradeśeṣu vistīrṇeṣu svabhāvataḥ /",
  "SA11bsa003_u:1087": "svacchandacāryanilayo vihariṣyāmyahaṃ kadā //",
  "SA11bsa003_u:1088": "SBca_8.29 mṛtpātramātravibhavaścaurāsaṃbhogacīvaraḥ /",
  "SA11bsa003_u:1089": "nirbhayo vihariṣyāmi kadā kāyamagopayan //",
  "SA11bsa003_u:1090": "SBca_8.30 kāyabhūmiṃ nijāṃ gatvā kaṅkālairaparaiḥ saha /",
  "SA11bsa003_u:1091": "svakāyaṃ tulayiṣyāmi kadā śatanadharmiṇam //",
  "SA11bsa003_u:1092": "SBca_8.31 ayameva hi kāyo me evaṃ pūtirbhaviṣyati /",
  "SA11bsa003_u:1093": "śṛgālā api yadgandhānnopasarpeyurantikam //",
  "SA11bsa003_u:1094": "SBca_8.32 asyaikasyāpi kāyasya sahajā asthikhaṇḍakāḥ /",
  "SA11bsa003_u:1095": "pṛthak pṛthaggamiṣyanti kimutānyaḥ priyo janaḥ //",
  "SA11bsa003_u:1096": "SBca_8.33 eka utpadyate janturmriyate caika eva hi /",
  "SA11bsa003_u:1097": "nānyasya tadvyathābhāgaḥ kiṃ priyairvighnakārakaiḥ //",
  "SA11bsa003_u:1098": "SBca_8.34 adhvānaṃ pratipannasya yathāvāsaparigrahaḥ /",
  "SA11bsa003_u:1099": "tathā bhavādhvagasyāpi janmāvāsaparigrahaḥ //",
  "SA11bsa003_u:1100": "SBca_8.35 caturbhiḥ puruṣairyāvatsa na nirdhāryate tataḥ /",
  "SA11bsa003_u:1101": "āśocyamāno lokena tāvadeva vanaṃ vrajet //",
  "SA11bsa003_u:1102": "SBca_8.36 asaṃstavāvirodhābhyāmeka eva śarīrakaḥ /",
  "SA11bsa003_u:1103": "purvameva mṛto loke mriyamāṇo na śocati //",
  "SA11bsa003_u:1104": "SBca_8.37 na cāntikacarāḥ kecicchocantaḥ kurvate vyathām /",
  "SA11bsa003_u:1105": "buddhādyanusmṛtiṃ cāsya vikṣipanti na kecana //",
  "SA11bsa003_u:1106": "SBca_8.38 tasmādekākitā ramyā nirāyāsā śivodayā /",
  "SA11bsa003_u:1107": "sarvavikṣepaśamanī sevitavyā mayā sadā //",
  "SA11bsa003_u:1108": "SBca_8.39 sarvānyacintānirmuktaḥ svacittaikāgramānasaḥ /",
  "SA11bsa003_u:1109": "samādhānāya cittasya prayatiṣye damāya ca //",
  "SA11bsa003_u:1110": "SBca_8.40 kāmā hyanarthajanakā iha loke paratra ca /",
  "SA11bsa003_u:1111": "iha bandhavadhocchedairnarakādau paratra ca //",
  "SA11bsa003_u:1112": "SBca_8.41 yadarthaṃ dūtadūtīnāṃ kṛtāñjaliranekadhā /",
  "SA11bsa003_u:1113": "na ca pāpamakīrtirvā yadarthaṃ gaṇitā purā //",
  "SA11bsa003_u:1114": "SBca_8.42 prakṣiptaśca bhaye 'pyātmā draviṇaṃ ca vyayīkṛtam /",
  "SA11bsa003_u:1115": "yānyeva ca pariṣvajya babhūvottamanirvṛtiḥ //",
  "SA11bsa003_u:1116": "SBca_8.43 tānyevāsthīni nānyāni svādhīnānyamamāni ca /",
  "SA11bsa003_u:1117": "prakāmaṃ saṃpariṣvajya kiṃ na gacchasi nirvṛtim //",
  "SA11bsa003_u:1118": "SBca_8.44 unnāmyamānaṃ yatnādyannīyamānamadho hriyā /",
  "SA11bsa003_u:1119": "purā dṛṣṭamadṛṣṭaṃ vā mukhaṃ jālikayāvṛtam //",
  "SA11bsa003_u:1120": "SBca_8.45 tanmukhaṃ tvatparikleśamasahadbhirivādhunā /",
  "SA11bsa003_u:1121": "gṛdhrairvyaktīkṛtaṃ paśya kimidānīṃ palāyase //",
  "SA11bsa003_u:1122": "SBca_8.46 paracakṣurnipātebhyo 'pyāsīdyatparirakṣitam /",
  "SA11bsa003_u:1123": "tadadya bhakṣitaṃ yāvat kimīrṣyālo na rakṣasi //",
  "SA11bsa003_u:1124": "SBca_8.47 māṃsocchrayamimaṃ dṛṣṭvā gṛdhrairanyaiśca bhakṣitam /",
  "SA11bsa003_u:1125": "āhāraḥ pūjyate 'nyeṣāṃ srakcandanavibhūṣaṇaiḥ //",
  "SA11bsa003_u:1126": "SBca_8.48 niścalādapi te trāsaḥ kaṅkālādevamīkṣitāt /",
  "SA11bsa003_u:1127": "vetāleneva kenāpi cālyamānādbhayaṃ na kim //",
  "SA11bsa003_u:1128": "SBca_8.49 ekasmādaśanādeṣāṃ lālāmedhyaṃ ca jāyate /",
  "SA11bsa003_u:1129": "tatrāmedhyamaniṣṭaṃ te lālāpānaṃ kathaṃ priyam //",
  "SA11bsa003_u:1130": "SBca_8.50 tūlagarbhairmṛdusparśai ramante nopadhānakaiḥ /",
  "SA11bsa003_u:1131": "durgandhaṃ na sravantīti kāmino 'medhyamohitāḥ //",
  "SA11bsa003_u:1132": "SBca_8.51 yatra cchanne 'pyayaṃ rāgastadacchannaṃ kimapriyam /",
  "SA11bsa003_u:1133": "na cetprayojanaṃ tena kasmācchannaṃ vimṛdyate //",
  "SA11bsa003_u:1134": "SBca_8.52 yadi te nāśucau rāgaḥ kasmādāliṅgase 'param /",
  "SA11bsa003_u:1135": "māṃsakardamasaṃliptaṃ snāyubaddhāsthipañjaram //",
  "SA11bsa003_u:1136": "SBca_8.53 svameva bahvamedhyaṃ te tenaiva dhṛtimācara /",
  "SA11bsa003_u:1137": "amedhyabhastrāmaparāṃ gūthaghasmara vismara //",
  "SA11bsa003_u:1138": "SBca_8.54 māṃsapriyo 'hamasyeti draṣṭuṃ spraṣṭuṃ ca vāñchasi /",
  "SA11bsa003_u:1139": "acetanaṃ svabhāvena māṃsaṃ tvaṃ kathamicchasi //",
  "SA11bsa003_u:1140": "SBca_8.55 yadicchasi na taccittaṃ draṣṭuṃ spraṣṭuṃ ca śakyate /",
  "SA11bsa003_u:1141": "yacca śakyaṃ na tadvetti kiṃ tadāliṅgase mudhā //",
  "SA11bsa003_u:1142": "SBca_8.56 nāmedhyamayamanyasya kāyaṃ vetsītyanadbhutam /",
  "SA11bsa003_u:1143": "svāmedhyamayameva tvaṃ taṃ nāvaiṣīti vismayaḥ //",
  "SA11bsa003_u:1144": "SBca_8.57 vighanārkāṃśuvikacaṃ muktvā taruṇapaṅkajam /",
  "SA11bsa003_u:1145": "amedhyaśauṇḍacittasya kā ratirgūthapañjare //",
  "SA11bsa003_u:1146": "SBca_8.58 mṛdādyamedhyaliptatvādyadi na spraṣṭumicchasi /",
  "SA11bsa003_u:1147": "yatastannirgataṃ kāyāttaṃ spraṣṭuṃ kathamicchasi //",
  "SA11bsa003_u:1148": "SBca_8.59 yadi te nāśucau rāgaḥ kasmādāliṅgase param /",
  "SA11bsa003_u:1149": "amedhyakṣetrasaṃbhūtaṃ tadbījaṃ tena vardhitam //",
  "SA11bsa003_u:1150": "SBca_8.60 amedhyabhavamalpatvānna vāñchasyaśuciṃ kṛmim /",
  "SA11bsa003_u:1151": "bahvamedhyamayaṃ kāyamamedhyajamapīcchasi //",
  "SA11bsa003_u:1152": "SBca_8.61 na kevalamamedhyatvamātmīyaṃ na jugupsasi /",
  "SA11bsa003_u:1153": "amedhyabhāṇḍānaparān gūthaghasmara vāñchasi //",
  "SA11bsa003_u:1154": "SBca_8.62 karpūrādiṣu hṛdyeṣu śālyannavyañjaneṣu vā /",
  "SA11bsa003_u:1155": "mukhakṣiptavisṛṣṭeṣu bhūmirapyaśucirmatā //",
  "SA11bsa003_u:1156": "SBca_8.63 yadi pratyakṣamapyetadamedhyaṃ nādhimucyase /",
  "SA11bsa003_u:1157": "śmaśāne patitān ghorān kāyān paśyāparānapi //",
  "SA11bsa003_u:1158": "SBca_8.64 carmaṇyutpāṭite yasmādbhayamutpadyate mahat /",
  "SA11bsa003_u:1159": "kathaṃ jñātvāpi tatraiva punarutpadyate ratiḥ //",
  "SA11bsa003_u:1160": "SBca_8.65 kāye nyasto 'pyasau gandhaścandanādeva nānyataḥ /",
  "SA11bsa003_u:1161": "anyadīyena gandhena kasmādanyatra rajyase //",
  "SA11bsa003_u:1162": "SBca_8.66 yadi svabhāvadaurgandhyādrāgo nātra śivaṃ nanu /",
  "SA11bsa003_u:1163": "kimanartharucirlokastaṃ gandhenānulimpati //",
  "SA11bsa003_u:1164": "SBca_8.67 kāyasyātra kimāyātaṃ sugandhi yadi candanam /",
  "SA11bsa003_u:1165": "anyadīyena gandhena kasmādanyatra rajyate //",
  "SA11bsa003_u:1166": "SBca_8.68 yadi keśanakhairdīrghairdantaiḥ samalapāṇḍuraiḥ /",
  "SA11bsa003_u:1167": "malapaṅkadharo nagnaḥ kāyaḥ prakṛtibhīṣaṇaḥ //",
  "SA11bsa003_u:1168": "SBca_8.69 sa kiṃ saṃskriyate yatnādātmaghātāya śastravat /",
  "SA11bsa003_u:1169": "ātmavyāmohanodyuktairunmattairākulā mahī //",
  "SA11bsa003_u:1170": "SBca_8.70 kaṅkālān katiciddṛṣṭvā śmaśāne kila te ghṛṇā /",
  "SA11bsa003_u:1171": "grāmaśmaśāne ramase calatkaṅkālasaṃkule //",
  "SA11bsa003_u:1172": "SBca_8.71 evaṃ cāmedhyamapyetadvinā mūlyaṃ na labhyate /",
  "SA11bsa003_u:1173": "tadarthamarjanāyāso narakādiṣu ca vyathā //",
  "SA11bsa003_u:1174": "SBca_8.72 śiśornārjanasāmarthyaṃ kenāsau yauvane sukhī /",
  "SA11bsa003_u:1175": "yātyarjanena tāruṇyaṃ vṛddhaḥ kāmaiḥ karoti kim //",
  "SA11bsa003_u:1176": "SBca_8.73 keciddināntavyāpāraiḥ pariśrāntāḥ kukāminaḥ /",
  "SA11bsa003_u:1177": "gṛhamāgatya sāyāhne śerate sma mṛtā iva //",
  "SA11bsa003_u:1178": "SBca_8.74 daṇḍayātrābhirapare pravāsakleśaduḥkhitāḥ /",
  "SA11bsa003_u:1179": "vatsararaipi nekṣante putradārāṃstadarthinaḥ //",
  "SA11bsa003_u:1180": "SBca_8.75 yadarthameva vikrīta ātmā kāmavimohitaiḥ /",
  "SA11bsa003_u:1181": "tanna prāptaṃ mudhaivāyurnītaṃ tu parakarmaṇā //",
  "SA11bsa003_u:1182": "SBca_8.76 vikrītasvātmabhāvānāṃ sadā preṣaṇakāriṇām /",
  "SA11bsa003_u:1183": "prasūyante striyo 'nyeṣāmaṭavīviṭapādiṣu //",
  "SA11bsa003_u:1184": "SBca_8.77 raṇaṃ jīvitasaṃdehaṃ viśanti kila jīvitum /",
  "SA11bsa003_u:1185": "mānārthaṃ dāsatāṃ yānti mūḍhāḥ kāmaviḍambitāḥ //",
  "SA11bsa003_u:1186": "SBca_8.78 chidyante kāminaḥ kecidanye śūlasamarpitāḥ /",
  "SA11bsa003_u:1187": "dṛśyante dahyamānāśca hanyamānāśca śaktibhiḥ //",
  "SA11bsa003_u:1188": "SBca_8.79 arjanarakṣaṇanāśaviṣādair arthamanarthamanantamavehi /",
  "SA11bsa003_u:1189": "vyagratayā dhanasaktamatīnāṃ nāvasaro bhavaduḥkhavimukteḥ //",
  "SA11bsa003_u:1190": "SBca_8.80 evamādīnavo bhūyānalpāsvādastu kāminām /",
  "SA11bsa003_u:1191": "śakaṭaṃ vahato yadvatpaśorghāsalavagrahaḥ //",
  "SA11bsa003_u:1192": "SBca_8.81 tasyāsvādalavasyārthe yaḥ paśorapyadurlabhaḥ /",
  "SA11bsa003_u:1193": "hatā daivahateneyaṃ kṣaṇasaṃpatsudurlabhā //",
  "SA11bsa003_u:1194": "SBca_8.82 avaśyaṃ ganturalpasya narakādiprapātinaḥ /",
  "SA11bsa003_u:1195": "kāyasyārthe kṛto yo 'yaṃ sarvakālaṃ pariśramaḥ //",
  "SA11bsa003_u:1196": "SBca_8.83 tataḥ koṭiśatenāpi śramabhāgena buddhatā /",
  "SA11bsa003_u:1197": "caryāduḥkhānmahadduḥkhaṃ sā ca bodhirna kāminām //",
  "SA11bsa003_u:1198": "SBca_8.84 na śastraṃ na viṣaṃ nāgnirna prapāto na vairiṇaḥ /",
  "SA11bsa003_u:1199": "kāmānāmupamāṃ yānti narakādivyathāsmṛteḥ //",
  "SA11bsa003_u:1200": "SBca_8.85 evamudvijya kāmebhyo viveke janayedratim /",
  "SA11bsa003_u:1201": "kalahāyāsaśūnyāsu śāntāsu vanabhūmiṣu //",
  "SA11bsa003_u:1202": "SBca_8.86 dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /",
  "SA11bsa003_u:1203": "niḥśabdasaumyavanamārutavījyamānaiḥ caṃkramyate parahitāya vicintyate ca //",
  "SA11bsa003_u:1204": "SBca_8.87 vihṛtya yatra kvacidiṣṭakālaṃ śūnyālaye vṛkṣatale guhāsu /",
  "SA11bsa003_u:1205": "parigraharakṣaṇakhedamuktaḥ caratyapekṣāvirato yatheṣṭam //",
  "SA11bsa003_u:1206": "SBca_8.88 svacchandacāryanilayaḥ pratibaddho na kasyacit /",
  "SA11bsa003_u:1207": "yatsaṃtoṣasukhaṃ bhuṅkte tadindrasyāpi durlabham //",
  "SA11bsa003_u:1208": "SBca_8.89 evamādibhirākārairvivekaguṇabhāvanāt /",
  "SA11bsa003_u:1209": "upaśāntavitarkaḥ san bodhicittaṃ tu bhāvayet //",
  "SA11bsa003_u:1210": "SBca_8.90 parātmasamatāmādau bhāvayedevamādarāt /",
  "SA11bsa003_u:1211": "samaduḥkhasukhāḥ sarve pālanīyā mayātmavat //",
  "SA11bsa003_u:1212": "SBca_8.91 hastādibhedena bahuprakāraḥ kāyo yathaikaḥ paripālanīyaḥ /",
  "SA11bsa003_u:1213": "tathā jagadbhinnamabhinnaduḥkhasukhātmakaṃ sarvamidaṃ tathaiva //",
  "SA11bsa003_u:1214": "SBca_8.92 yadyapyanyeṣu deheṣu madduḥkhaṃ na prabādhate /",
  "SA11bsa003_u:1215": "tathāpi tadduḥkhameva mamātmasnehaduḥsaham //",
  "SA11bsa003_u:1216": "SBca_8.93 tathā yadyapyasaṃvedyamanyadduḥkhaṃ mayātmanā /",
  "SA11bsa003_u:1217": "tathāpi tasya tadduḥkhamātmasnehena duḥsaham //",
  "SA11bsa003_u:1218": "SBca_8.94 mayānyaduḥkhaṃ hantavyaṃ duḥkhatvādātmaduḥkhavat /",
  "SA11bsa003_u:1219": "anugrāhyā mayānye 'pi sattvatvādātmasattvavat //",
  "SA11bsa003_u:1220": "SBca_8.95 yadā mama pareṣāṃ ca tulyameva sukhaṃ priyam /",
  "SA11bsa003_u:1221": "tadātmanaḥ ko viśeṣo yenātraiva sukhodyamaḥ //",
  "SA11bsa003_u:1222": "SBca_8.96 yadā mama pareṣāṃ ca bhayaṃ duḥkhaṃ ca na priyam /",
  "SA11bsa003_u:1223": "tadātmanaḥ ko viśeṣo yattaṃ rakṣāmi netaram //",
  "SA11bsa003_u:1224": "SBca_8.97 tadduḥkhena na me bādhetyato yadi na rakṣyate /",
  "SA11bsa003_u:1225": "nāgāmikāyaduḥkhānme bādhā tatkena rakṣyate //",
  "SA11bsa003_u:1226": "SBca_8.98 ahameva tadāpīti mithyeyaṃ parikalpanā /",
  "SA11bsa003_u:1227": "anya eva mṛto yasmādanya eva prajāyate //",
  "SA11bsa003_u:1228": "SBca_8.99 yadi tasyaiva yadduḥkhaṃ rakṣyaṃ tasyaiva tanmatam /",
  "SA11bsa003_u:1229": "pādaduḥkhaṃ na hastasya kasmāttattena rakṣyate //",
  "SA11bsa003_u:1230": "SBca_8.100 ayuktamapi cedetadahaṃkārātpravartate /",
  "SA11bsa003_u:1231": "tadayuktaṃ nivartyaṃ tatsvamanyacca yathābalam //",
  "SA11bsa003_u:1232": "SBca_8.101 saṃtānaḥ samudāyaśca paṅktisenādivanmṛṣā /",
  "SA11bsa003_u:1233": "yasya duḥkhaṃ sa nāstyasmātkasya tatsvaṃ bhaviṣyati //",
  "SA11bsa003_u:1234": "SBca_8.102 asvāmikāni duḥkhāni sarvāṇyevāviśeṣataḥ /",
  "SA11bsa003_u:1235": "duḥkhatvādeva vāryāṇi niyamastatra kiṃkṛtaḥ //",
  "SA11bsa003_u:1236": "SBca_8.103 duḥkhaṃ kasmānnivāryaṃ cetsarveṣāmavivādataḥ /",
  "SA11bsa003_u:1237": "vāryaṃ cetsarvamapyevaṃ na cedātmāpi sattvavat //",
  "SA11bsa003_u:1238": "SBca_8.104 kṛpayā bahu duḥkhaṃ cetkasmādutpadyate balāt /",
  "SA11bsa003_u:1239": "jagadduḥkhaṃ nirūpyedaṃ kṛpāduḥkhaṃ kathaṃ bahu //",
  "SA11bsa003_u:1240": "SBca_8.105 bahūnāmekaduḥkhena yadi duḥkhaṃ vigacchati /",
  "SA11bsa003_u:1241": "utpādyameva tadduḥkhaṃ sadayena parātmanoḥ //",
  "SA11bsa003_u:1242": "SBca_8.106 ataḥ supuṣpacandreṇa jānatāpi nṛpāpadam /",
  "SA11bsa003_u:1243": "ātmaduḥkhaṃ na nihataṃ bahūnāṃ duḥkhināṃ vyayāt //",
  "SA11bsa003_u:1244": "SBca_8.107 evaṃ bhāvitasaṃtānāḥ paraduḥkhasamapriyāḥ /",
  "SA11bsa003_u:1245": "avīcimavagāhante haṃsāḥ padmavanaṃ yathā //",
  "SA11bsa003_u:1246": "SBca_8.108 mucyamāneṣu sattveṣu ye te prāmodyasāgarāḥ /",
  "SA11bsa003_u:1247": "taireva nanu paryāptaṃ mokṣeṇārasikena kim //",
  "SA11bsa003_u:1248": "SBca_8.109 ataḥ parārthaṃ kṛtvāpi na mado na ca vismayaḥ /",
  "SA11bsa003_u:1249": "na vipākaphalākāṅkṣā parārthaikāntatṛṣṇayā //",
  "SA11bsa003_u:1250": "SBca_8.110 tasmādyathāntaśo 'varṇādātmānaṃ gopayāmyaham /",
  "SA11bsa003_u:1251": "rakṣācittaṃ dayācittaṃ karomyevaṃ pareṣvapi //",
  "SA11bsa003_u:1252": "SBca_8.111 abhyāsādanyadīyeṣu śukraśoṇitabinduṣu /",
  "SA11bsa003_u:1253": "bhavatyahamiti jñānamasatyapi hi vastuni //",
  "SA11bsa003_u:1254": "SBca_8.112 tathā kāyo 'nyadīyo 'pi kimātmeti na gṛhyate /",
  "SA11bsa003_u:1255": "paratvaṃ tu svakāyasya sthitameva na duṣkaram //",
  "SA11bsa003_u:1256": "SBca_8.113 jñātvā sadoṣamātmānaṃ parānapi guṇodadhīn /",
  "SA11bsa003_u:1257": "ātmabhāvaparityāgaṃ parādānaṃ ca bhāvayet //",
  "SA11bsa003_u:1258": "SBca_8.114 kāyasyāvayavatvena yathābhīṣṭāḥ karādayaḥ /",
  "SA11bsa003_u:1259": "jagato 'vayavatvena tathā kasmānna dehinaḥ //",
  "SA11bsa003_u:1260": "SBca_8.115 yathātmabuddhirabhyāsātsvakāye 'sminnirātmake /",
  "SA11bsa003_u:1261": "pareṣvapi tathātmatvaṃ kimabhyāsānna jāyate //",
  "SA11bsa003_u:1262": "SBca_8.116 evaṃ parārthaṃ kṛtvāpi na mado na ca vismayaḥ /",
  "SA11bsa003_u:1263": "ātmānaṃ bhojayitvaiva phalāśā na ca jāyate //",
  "SA11bsa003_u:1264": "SBca_8.117 tasmādyathārtiśokāderātmānaṃ goptumicchasi /",
  "SA11bsa003_u:1265": "rakṣācittaṃ dayācittaṃ jagatyabhyasyatāṃ tathā //",
  "SA11bsa003_u:1266": "SBca_8.118 adhyatiṣṭhadato nāthaḥ svanāmāpyavalokitaḥ /",
  "SA11bsa003_u:1267": "parṣacchāradyabhayamapyapanetuṃ janasya hi //",
  "SA11bsa003_u:1268": "SBca_8.119 duṣkarānna nivarteta yasmādabhyāsaśaktitaḥ /",
  "SA11bsa003_u:1269": "yasyaiva śravaṇātrāsastenaiva na vinā ratiḥ //",
  "SA11bsa003_u:1270": "SBca_8.120 ātmānaṃ cāparāṃścaiva yaḥ śīghraṃ trātumicchati /",
  "SA11bsa003_u:1271": "sa caretparamaṃ guhyaṃ parātmaparivartanam //",
  "SA11bsa003_u:1272": "SBca_8.121 yasminnātmanyatisnehādalpādapi bhayādbhayam /",
  "SA11bsa003_u:1273": "na dviṣetkastamātmānaṃ śatruvadho bhayāvahaḥ //",
  "SA11bsa003_u:1274": "SBca_8.122 yo māndyakṣutpipāsādipratīkāracikīrṣayā /",
  "SA11bsa003_u:1275": "pakṣimatsyamṛgān hanti paripanthaṃ ca tiṣṭhati //",
  "SA11bsa003_u:1276": "SBca_8.123 yo lābhasatkriyāhetoḥ pitarāvapi mārayet /",
  "SA11bsa003_u:1277": "ratnatrayasvamādadyādyenāvīcīndhano bhavet //",
  "SA11bsa003_u:1278": "SBca_8.124 kaḥ paṇḍitastamātmānamicchedrakṣetprapūjayet //",
  "SA11bsa003_u:1279": "na paśyecchatruvaccainaṃ kaścainaṃ pratimānayet //",
  "SA11bsa003_u:1280": "SBca_8.125 yadi dāsyāmi kiṃ bhokṣye ityātmārthe piśācatā /",
  "SA11bsa003_u:1281": "yadi bhokṣye kiṃ dadāmīti parārthe devarājatā //",
  "SA11bsa003_u:1282": "SBca_8.126 ātmārthaṃ pīḍayitvānyaṃ narakādiṣu pacyate /",
  "SA11bsa003_u:1283": "ātmānaṃ pīḍayitvā tu parārthaṃ sarvasaṃpadaḥ //",
  "SA11bsa003_u:1284": "SBca_8.127 durgatirnīcatā maurkhyaṃ yayaivātmonnatīcchayā /",
  "SA11bsa003_u:1285": "tāmevānyatra saṃkrāmya sugatiḥ satkṛtirmatiḥ //",
  "SA11bsa003_u:1286": "SBca_8.128 ātmārthaṃ paramājñapya dāsatvādyanubhūyate /",
  "SA11bsa003_u:1287": "parārthaṃ tvenamājñapya svāmitvādyanubhūyate //",
  "SA11bsa003_u:1288": "SBca_8.129 ye kecidduḥkhitā loke sarve te svasukhecchayā /",
  "SA11bsa003_u:1289": "ye kecitsukhitā loke sarve te 'nyasukhecchayā //",
  "SA11bsa003_u:1290": "SBca_8.130 bahunā vā kimuktena dṛśyatāmidamantaram /",
  "SA11bsa003_u:1291": "svārthārthinaśca bālasya muneścānyārthakāriṇaḥ //",
  "SA11bsa003_u:1292": "SBca_8.131 na nāma sādhyaṃ buddhatvaṃ saṃsāre 'pi kutaḥ sukham /",
  "SA11bsa003_u:1293": "svasukhasyānyaduḥkhena parivartamakurvataḥ //",
  "SA11bsa003_u:1294": "SBca_8.132 āstāṃ tāvatparo loke dṛṣṭo 'pyartho na sidhyati /",
  "SA11bsa003_u:1295": "bhṛtyasyākurvataḥ karma svāmino 'dadato bhṛtim //",
  "SA11bsa003_u:1296": "SBca_8.133 tyaktvānyonyasukhotpādaṃ dṛṣṭādṛṣṭasukhotsavam /",
  "SA11bsa003_u:1297": "anyonyaduḥkhanād ghoraṃ duḥkhaṃ gṛhṇanti mohitāḥ //",
  "SA11bsa003_u:1298": "SBca_8.134 upadravā ye ca bhavanti loke yāvanti duḥkhāni bhayāni caiva /",
  "SA11bsa003_u:1299": "sarvāṇi tānyātmaparigraheṇa tatkiṃ mamānena parigraheṇa //",
  "SA11bsa003_u:1300": "SBca_8.135 ātmānamaparityajya duḥkhaṃ tyaktuṃ na śakyate /",
  "SA11bsa003_u:1301": "yathāgnimaparityajya dāhaṃ tyaktuṃ na śakyate //",
  "SA11bsa003_u:1302": "SBca_8.136 tasmātsvaduḥkhaśāntyarthaṃ paraduḥkhaśamāya ca /",
  "SA11bsa003_u:1303": "dadāmyanyebhya ātmānaṃ parān gṛhṇāmi cātmavat //",
  "SA11bsa003_u:1304": "SBca_8.137 anyasaṃbaddhamasmīti niścayaṃ kuru he manaḥ /",
  "SA11bsa003_u:1305": "sarvasattvārthamutsṛjya nānyaccintyaṃ tvayādhunā //",
  "SA11bsa003_u:1306": "SBca_8.138 na yuktaṃ svārthadṛṣṭyādi tadīyaiścakṣurādibhiḥ /",
  "SA11bsa003_u:1307": "na yuktaṃ syandituṃ svārthamanyadīyaiḥ karādibhiḥ //",
  "SA11bsa003_u:1308": "SBca_8.139 tena sattvaparo bhūtvā kāye 'smin yadyadīkṣase /",
  "SA11bsa003_u:1309": "tattadevāpahatyāsmāt parebhyo hitamācara //",
  "SA11bsa003_u:1310": "SBca_8.140 hīnādiṣvātmatāṃ kṛtvā paratvamapi cātmani /",
  "SA11bsa003_u:1311": "bhāvayerṣyāṃ ca mānaṃ ca nirvikalpena cetasā //",
  "SA11bsa003_u:1312": "SBca_8.141 eṣa satkriyate nāhaṃ lābhī nāhamayaṃ yathā /",
  "SA11bsa003_u:1313": "stūyate 'hamahaṃ nindyo duḥkhito 'hamayaṃ sukhī //",
  "SA11bsa003_u:1314": "SBca_8.142 ahaṃ karomi karmāṇi tiṣṭhatyeṣa tu susthitaḥ /",
  "SA11bsa003_u:1315": "ayaṃ kila mahāṃlloke nīco 'haṃ kila nirguṇaḥ //",
  "SA11bsa003_u:1316": "SBca_8.143 kiṃ nirguṇena kartavyaṃ sarvasyātmā guṇānvitaḥ /",
  "SA11bsa003_u:1317": "santi te yeṣvahaṃ nīcaḥ santi te yeṣvahaṃ varaḥ //",
  "SA11bsa003_u:1318": "SBca_8.144 śīladṛṣṭivipattyādikleśaśaktyā na madvaśāt /",
  "SA11bsa003_u:1319": "cikitsyo 'haṃ yathāśakti pīḍāpyaṅgīkṛtā mayā //",
  "SA11bsa003_u:1320": "SBca_8.145 athāhamacikitsyo 'sya kasmānmāmavamanyase /",
  "SA11bsa003_u:1321": "kiṃ mamaitadguṇaiḥ kṛtyamātmā tu guṇavānayam //",
  "SA11bsa003_u:1322": "SBca_8.146 durgativyālabaktrasthenaivāsya karuṇā jane /",
  "SA11bsa003_u:1323": "aparaṃ guṇamānena paṇḍitān vijigīṣate //",
  "SA11bsa003_u:1324": "SBca_8.147 samamātmānamālokya yataḥ svādhikyavṛddhaye /",
  "SA11bsa003_u:1325": "kalahenāpi saṃsādhyaṃ lābhasatkāramātmanaḥ //",
  "SA11bsa003_u:1326": "SBca_8.148 api sarvatra me loke bhaveyuḥ prakaṭā guṇāḥ /",
  "SA11bsa003_u:1327": "api nāma guṇā ye 'sya na śroṣyantyapi kecana //",
  "SA11bsa003_u:1328": "SBca_8.149 chādyerannapi me doṣāḥ syānme pūjāsya no bhavet /",
  "SA11bsa003_u:1329": "sulabdhā adya me lābhāḥ pūjito 'hamayaṃ na tu //",
  "SA11bsa003_u:1330": "SBca_8.150 paśyāmo muditāstāvaccirādenaṃ khalīkṛtam /",
  "SA11bsa003_u:1331": "hāsyaṃ janasya sarvasya nindyamānamitastataḥ //",
  "SA11bsa003_u:1332": "SBca_8.151 asyāpi hi varākasya spardhā kila mayā saha /",
  "SA11bsa003_u:1333": "kimasya śrutametāvat prajñā rūpaṃ kulaṃ dhanam //",
  "SA11bsa003_u:1334": "SBca_8.152 evamātmaguṇān śrutvā kīrtyamānānitastataḥ /",
  "SA11bsa003_u:1335": "saṃjātapulako hṛṣṭaḥ paribhokṣye sukhotsavam //",
  "SA11bsa003_u:1336": "SBca_8.153 yadyapyasya bhavellābho grāhyo 'smābhirasau balāt /",
  "SA11bsa003_u:1337": "datvāsmai yāpanāmātramasmatkarma karoti cet //",
  "SA11bsa003_u:1338": "SBca_8.154 sukhācca cyāvanīyo 'yaṃ yojyo 'smadvyathayā sadā /",
  "SA11bsa003_u:1339": "anena śataśaḥ sarve saṃsāravyathitā vayam //",
  "SA11bsa003_u:1340": "SBca_8.155 aprameyā gatāḥ kalpāḥ svārthaṃ jijñāsatastava /",
  "SA11bsa003_u:1341": "śrameṇa mahatānena duḥkhameva tvayārjitam //",
  "SA11bsa003_u:1342": "SBca_8.156 madvijñaptyā tathātrāpi pravartasvāvicārataḥ /",
  "SA11bsa003_u:1343": "drakṣyasyetadguṇān paścādbhūtaṃ hi vacanaṃ muneḥ //",
  "SA11bsa003_u:1344": "SBca_8.157 abhaviṣyadidaṃ karma kṛtaṃ pūrvaṃ yadi tvayā /",
  "SA11bsa003_u:1345": "bauddhaṃ saṃpatsukhaṃ muktvā nābhaviṣyadiyaṃ daśā //",
  "SA11bsa003_u:1346": "SBca_8.158 tasmādyathānyadīyeṣu śukraśoṇitabinduṣu /",
  "SA11bsa003_u:1347": "cakartha tvamahaṃkāraṃ tathānyeṣvapi bhāvaya //",
  "SA11bsa003_u:1348": "SBca_8.159 anyadīyaścaro bhūtvā kāye 'smin yadyadīkṣase /",
  "SA11bsa003_u:1349": "tattadevāpahṛtyarthaṃ parebhyo hitamācara //",
  "SA11bsa003_u:1350": "SBca_8.160 ayaṃ susthaḥ paro duḥstho nīcairanyo 'yamuccakaiḥ /",
  "SA11bsa003_u:1351": "paraḥ karotyayaṃ neti kuruṣverṣyāṃ tvamātmani //",
  "SA11bsa003_u:1352": "SBca_8.161 sukhācca cyāvayātmānaṃ paraduḥkhe niyojaya /",
  "SA11bsa003_u:1353": "kadāyaṃ kiṃ karotīti chala(phala)masya nirūpaya //",
  "SA11bsa003_u:1354": "SBca_8.162 anyenāpi kṛtaṃ doṣaṃ pātayāsyaiva mastake /",
  "SA11bsa003_u:1355": "alpamapyasya doṣaṃ ca prakāśaya mahāmuneḥ //",
  "SA11bsa003_u:1356": "SBca_8.163 anyādhikayaśovādairyaśo 'sya malinīkuru /",
  "SA11bsa003_u:1357": "nikṛṣṭadāsavaccainaṃ sattvakāryeṣu vāhaya //",
  "SA11bsa003_u:1358": "SBca_8.164 nāgantukaguṇāṃśena stutyo doṣamayo hyayam /",
  "SA11bsa003_u:1359": "yathā kaścinna jānīyādguṇamasya tathā kuru //",
  "SA11bsa003_u:1360": "SBca_8.165 saṃkṣepādyadyadātmārthe pareṣvapakṛtaṃ tvayā /",
  "SA11bsa003_u:1361": "tattadātmani sattvārthe vyasanaṃ vinipātaya //",
  "SA11bsa003_u:1362": "SBca_8.166 naivotsāho 'sya dātavyo yenāyaṃ mukharo bhavet /",
  "SA11bsa003_u:1363": "sthāpyo navavadhūvṛttau hrīto bhīto 'tha saṃvṛtaḥ //",
  "SA11bsa003_u:1364": "SBca_8.167 evaṃ kuruṣva tiṣṭhaivaṃ na kartavyamidaṃ tvayā /",
  "SA11bsa003_u:1365": "evameva vaśaḥ kāryo nigrāhyastadatikrame //",
  "SA11bsa003_u:1366": "SBca_8.168 athaivamucyamāne 'pi citta nedaṃ kariṣyasi /",
  "SA11bsa003_u:1367": "tvāmeva nigrahīṣyāmi sarvadoṣāstvadāśritāḥ //",
  "SA11bsa003_u:1368": "SBca_8.169 kva yāsyasi mayā dṛṣṭaḥ sarvadarpānnihanmi te /",
  "SA11bsa003_u:1369": "anyo 'sau pūrvakaḥ kālastvayā yatrāsmi nāśitaḥ //",
  "SA11bsa003_u:1370": "SBca_8.170 adyāpyasti mama svārtha ityāśāṃ tyaja sāṃpratam /",
  "SA11bsa003_u:1371": "tvaṃ vikrīto mayānyeṣu bahukhedamacintayan //",
  "SA11bsa003_u:1372": "SBca_8.171 tvāṃ sattveṣu na dāsyāmi yadi nāma pramodataḥ /",
  "SA11bsa003_u:1373": "tvaṃ māṃ narakapāleṣu pradāsyasi na saṃśayaḥ //",
  "SA11bsa003_u:1374": "SBca_8.172 evaṃ cānekadhā datvā tvayāhaṃ vyathitaściram /",
  "SA11bsa003_u:1375": "nihanmi svārthaceṭaṃ tvāṃ tāni vairāṇyanusmaran //",
  "SA11bsa003_u:1376": "SBca_8.173 na kartavyātmani prītiryadyātmaprītirasti te /",
  "SA11bsa003_u:1377": "yadyātmā rakṣitavyo 'yaṃ rakṣitavyo na yujyate //",
  "SA11bsa003_u:1378": "SBca_8.174 yathā yathāsya kāyasya kriyate paripālanam /",
  "SA11bsa003_u:1379": "sukumārataro bhūtvā patatyeva tathā tathā //",
  "SA11bsa003_u:1380": "SBca_8.175 asyaivaṃ patitasyāpi sarvāpīyaṃ vasuṃdharā /",
  "SA11bsa003_u:1381": "nālaṃ pūrayituṃ vāñchāṃ tatko 'syecchāṃ kariṣyati //",
  "SA11bsa003_u:1382": "SBca_8.176 aśakyamicchataḥ kleśa āśābhaṅgaśca jāyate /",
  "SA11bsa003_u:1383": "nirāśo yastu sarvatra tasya saṃpadajīrṇikā //",
  "SA11bsa003_u:1384": "SBca_8.177 tasmānna prasaro deyaḥ kāyasyecchābhivṛddhaye /",
  "SA11bsa003_u:1385": "bhadrakaṃ nāma tadvastu yadiṣṭatvānna gṛhyate //",
  "SA11bsa003_u:1386": "SBca_8.178 bhasmaniṣṭhāvasāneyaṃ niśceṣṭānyena cālyate /",
  "SA11bsa003_u:1387": "aśucipratimā ghorā kasmādatra mamāgrahaḥ //",
  "SA11bsa003_u:1388": "SBca_8.179 kiṃ mamānena yantreṇa jīvinā vā mṛtena vā /",
  "SA11bsa003_u:1389": "loṣṭādeḥ ko viśeṣo 'sya hāhaṃkāraṃ na naśyasi //",
  "SA11bsa003_u:1390": "SBca_8.180 śarīrapakṣapātena vṛthā duḥkhamupārjyate /",
  "SA11bsa003_u:1391": "kimasya kāṣṭhatulyasya dveṣeṇānunayena vā //",
  "SA11bsa003_u:1392": "SBca_8.181 mayā vā pālitasyaivaṃ gṛdhrādyairbhakṣitasya vā /",
  "SA11bsa003_u:1393": "na ca sneho na ca dveṣastatra snehaṃ karomi kim //",
  "SA11bsa003_u:1394": "SBca_8.182 roṣo yasya khalīkārāttoṣo yasya ca pūjayā /",
  "SA11bsa003_u:1395": "sa eva cenna jānāti śramaḥ kasya kṛtena me //",
  "SA11bsa003_u:1396": "SBca_8.183 imaṃ ye kāyamicchanti te 'pi me suhṛdaḥ kila /",
  "SA11bsa003_u:1397": "sarve svakāyamicchanti te 'pi kasmānna me priyāḥ //",
  "SA11bsa003_u:1398": "SBca_8.184 tasmānmayānapekṣeṇa kāyastyakto jagaddhite /",
  "SA11bsa003_u:1399": "ato 'yaṃ bahudoṣo 'pi dhāryate karmabhāṇḍavat //",
  "SA11bsa003_u:1400": "SBca_8.185 tenālaṃ lokacaritaiḥ paṇḍitānanuyāmyaham /",
  "SA11bsa003_u:1401": "apramādakathāṃ smṛtvā styānamiddhaṃ nivārayan //",
  "SA11bsa003_u:1402": "SBca_8.186 tasmādāvaraṇaṃ hantuṃ samādhānaṃ karomyaham /",
  "SA11bsa003_u:1403": "vimārgāccittamākṛṣya svālambananirantaram //",
  "SA11bsa003_u:1404": "bodhicaryāvatāre dhyānapāramitā nāma aṣṭamaḥ paricchedaḥ //",
  "SA11bsa003_u:1405": "_______________________________________________________________________",
  "SA11bsa003_u:1406": "9 Prajñāpāramitā nāma navamaḥ paricchedaḥ /",
  "SA11bsa003_u:1407": "SBca_9.1 imaṃ parikaraṃ sarvaṃ prajñārthaṃ hi munirjagau /",
  "SA11bsa003_u:1408": "tasmādutpādayetprajñāṃ duḥkhanivṛttikāṅkṣayā //",
  "SA11bsa003_u:1409": "SBca_9.2 saṃvṛtiḥ paramārthaśca satyadvayamidaṃ matam /",
  "SA11bsa003_u:1410": "buddheragocarastattvaṃ buddhiḥ saṃvṛtirucyate //",
  "SA11bsa003_u:1411": "SBca_9.3 tatra loko dvidhā dṛṣṭo yogī prākṛtakastathā /",
  "SA11bsa003_u:1412": "tatra prākṛtako loko yogilokena bādhyate //",
  "SA11bsa003_u:1413": "SBca_9.4 bādhyante dhīviśeṣeṇa yogino 'pyuttarottaraiḥ /",
  "SA11bsa003_u:1414": "dṛṣṭāntenobhayeṣṭena kāryārthamavicārataḥ //",
  "SA11bsa003_u:1415": "SBca_9.5 lokena bhāvā dṛśyante kalpyante cāpi tattvataḥ /",
  "SA11bsa003_u:1416": "na tu māyāvadityatra vivādo yogilokayoḥ //",
  "SA11bsa003_u:1417": "SBca_9.6 pratyakṣamapi rūpādi prasiddhyā na pramāṇataḥ /",
  "SA11bsa003_u:1418": "aśucyādiṣu śucyādiprasiddhiriva sā mṛṣā //",
  "SA11bsa003_u:1419": "SBca_9.7 lokāvatāraṇārthaṃ ca bhāvā nāthena deśitāḥ /",
  "SA11bsa003_u:1420": "tattvataḥ kṣaṇikā naite saṃvṛtyā cedvirudhyate //",
  "SA11bsa003_u:1421": "SBca_9.8 na doṣo yogisaṃvṛtyā lokātte tattvadarśinaḥ /",
  "SA11bsa003_u:1422": "anyathā lokabādhā syādaśucistrīnirūpaṇe //",
  "SA11bsa003_u:1423": "SBca_9.9 māyopamājjinātpuṇyaṃ sadbhāve 'pi kathaṃ yathā /",
  "SA11bsa003_u:1424": "yadi māyopamaḥ sattvaḥ kiṃ punarjāyate mṛtaḥ //",
  "SA11bsa003_u:1425": "SBca_9.10 yāvatpratyayasāmagrī tāvanmāyāpi vartate /",
  "SA11bsa003_u:1426": "dīrghasaṃtānamātreṇa kathaṃ sattvo 'sti satyataḥ //",
  "SA11bsa003_u:1427": "SBca_9.11 māyāpuruṣaghātādau cittābhāvānna pāpakam /",
  "SA11bsa003_u:1428": "cittamāyāsamete tu pāpapuṇyasamudbhavaḥ //",
  "SA11bsa003_u:1429": "SBca_9.12 mantrādīnāmasāmarthyānna māyācittasaṃbhavaḥ /",
  "SA11bsa003_u:1430": "sāpi nānāvidhā māyā nānāpratyayasaṃbhavā /",
  "SA11bsa003_u:1431": "naikasya sarvasāmarthyaṃ pratyayasyāsti kutracit //",
  "SA11bsa003_u:1432": "SBca_9.13 nirvṛtaḥ paramārthena saṃvṛtyā yadi saṃsaret /",
  "SA11bsa003_u:1433": "buddho 'pi saṃsaredevaṃ tataḥ kiṃ bodhicaryayā //",
  "SA11bsa003_u:1434": "SBca_9.14 pratyayānāmanucchede māyāpyucchidyate na hi /",
  "SA11bsa003_u:1435": "pratyayānāṃ tu vicchedātsaṃvṛtyāpi na saṃbhavaḥ //",
  "SA11bsa003_u:1436": "SBca_9.15 pratyayānāṃ tu vicchedāt saṃvṛtyāpi na saṃbhavaḥ /",
  "SA11bsa003_u:1437": "yadā na bhrāntirapyasti māyā kenopalabhyate //",
  "SA11bsa003_u:1438": "SBca_9.16 yadā māyaiva te nāsti tadā kimupalabhyate /",
  "SA11bsa003_u:1439": "cittasyaiva sa ākāro yadyapyanyo 'sti tattvataḥ //",
  "SA11bsa003_u:1440": "SBca_9.17 cittameva yadā māyā tadā kiṃ kena dṛśyate /",
  "SA11bsa003_u:1441": "uktaṃ ca lokanāthena cittaṃ cittaṃ na paśyati //",
  "SA11bsa003_u:1442": "SBca_9.18 na cchinatti yathātmānamasidhārā tathā manaḥ /",
  "SA11bsa003_u:1443": "ātmabhāvaṃ yathā dīpaḥ saṃprakāśayatīti cet //",
  "SA11bsa003_u:1444": "SBca_9.19 naiva prakāśyate dīpo yasmānna tamasāvṛtaḥ /",
  "SA11bsa003_u:1445": "na hi sphaṭikavannīlaṃ nīlatve 'nyamapekṣate //",
  "SA11bsa003_u:1446": "SBca_9.20 tathā kiṃcitparāpekṣamanapekṣaṃ ca dṛśyate /",
  "SA11bsa003_u:1447": "anīlatve na tannīlaṃ nīlaheturyathekṣyate //",
  "SA11bsa003_u:1448": "SBca_9.21 nīlameva hi ko nīlaṃ kuryādātmānamātmanā /",
  "SA11bsa003_u:1449": "anīlatve na tannīlaṃ kuryādātmānamātmanā //",
  "SA11bsa003_u:1450": "SBca_9.22 dīpaḥ prakāśata iti jñātvā jñānena kathyate /",
  "SA11bsa003_u:1451": "buddhiḥ prakāśata iti jñātvedaṃ kena kathyate //",
  "SA11bsa003_u:1452": "SBca_9.23 prakāśā vāprakāśā vā yadā dṛṣṭā na kenacit /",
  "SA11bsa003_u:1453": "vandhyāduhitṛlīleva kathyamānāpi sā mudhā //",
  "SA11bsa003_u:1454": "SBca_9.24 yadi nāsti svasaṃvittirvijñānaṃ smaryate katham /",
  "SA11bsa003_u:1455": "anyānubhūte saṃbandhāt smṛtirākhuviṣaṃ yathā //",
  "SA11bsa003_u:1456": "SBca_9.25 pratyayāntarayuktasya darśanātsvaṃ prakāśate /",
  "SA11bsa003_u:1457": "siddhāñjanavidherdṛṣṭo ghaṭo naivāñjanaṃ bhavet //",
  "SA11bsa003_u:1458": "SBca_9.26 yathā dṛṣṭaṃ śrutaṃ jñātaṃ naiveha pratiṣidhyate /",
  "SA11bsa003_u:1459": "satyataḥ kalpanā tvatra duḥkhaheturnivāryate //",
  "SA11bsa003_u:1460": "SBca_9.27 cittādanyā na māyā cennāpyananyeti kalpyate /",
  "SA11bsa003_u:1461": "vastu cetsā kathaṃ nānyānanyā cennāsti vastutaḥ //",
  "SA11bsa003_u:1462": "SBca_9.28 asatyapi yathā māyā dṛśyā draṣṭṛ tathā manaḥ /",
  "SA11bsa003_u:1463": "vastvāśrayaścetsaṃsāraḥ so 'nyathākāśavadbhavet //",
  "SA11bsa003_u:1464": "SBca_9.29 vastvāśrayeṇābhāvasya kriyāvattvaṃ kathaṃ bhavet /",
  "SA11bsa003_u:1465": "asatsahāyamekaṃ hi cittamāpadyate tava //",
  "SA11bsa003_u:1466": "SBca_9.30 grāhyamuktaṃ yadā cittaṃ tadā sarve tathāgatāḥ /",
  "SA11bsa003_u:1467": "evaṃ ca ko guṇo labdhaścittamātre 'pi kalpite //",
  "SA11bsa003_u:1468": "SBca_9.31 māyopamatve 'pi jñāte kathaṃ kleśo nivartate /",
  "SA11bsa003_u:1469": "yadā māyāstriyāṃ rāgastatkarturapi jāyate //",
  "SA11bsa003_u:1470": "SBca_9.32 aprahīṇā hi tatkarturjñeyasaṃkleśavāsanā /",
  "SA11bsa003_u:1471": "taddṛṣṭikāle tasyāto durbalā śūnyavāsanā //",
  "SA11bsa003_u:1472": "SBca_9.33 śūnyatāvāsanādhānāddhīyate bhāvavāsanā /",
  "SA11bsa003_u:1473": "kiṃcinnāstīti cābhyāsātsāpi paścātprahīyate //",
  "SA11bsa003_u:1474": "SBca_9.34 yadā na labhyate bhāvo yo nāstīti prakalpyate /",
  "SA11bsa003_u:1475": "tadā nirāśrayo 'bhāvaḥ kathaṃ tiṣṭhenmateḥ puraḥ //",
  "SA11bsa003_u:1476": "SBca_9.35 yadā na bhāvo nābhāvo mateḥ saṃtiṣṭhate puraḥ /",
  "SA11bsa003_u:1477": "tadānyagatyabhāvena nirālambā praśāmyati //",
  "SA11bsa003_u:1478": "SBca_9.36 cintāmaṇiḥ kalpataruryathecchāparipūraṇaḥ /",
  "SA11bsa003_u:1479": "vineyapraṇidhānābhyāṃ jinabimbaṃ tathekṣyate //",
  "SA11bsa003_u:1480": "SBca_9.37 yathā gāruḍikaḥ stambhaṃ sādhayitvā vinaśyati /",
  "SA11bsa003_u:1481": "sa tasmiṃściranaṣṭe 'pi viṣādīnupaśāmayet //",
  "SA11bsa003_u:1482": "SBca_9.38 bodhicaryānurūpyeṇa jinastambho 'pi sādhitaḥ /",
  "SA11bsa003_u:1483": "karoti sarvakāryāṇi bodhisattve 'pi nirvṛte //",
  "SA11bsa003_u:1484": "SBca_9.39 acittake kṛtā pūjā kathaṃ phalavatī bhavet /",
  "SA11bsa003_u:1485": "tulyaiva paṭhyate yasmāttiṣṭhato nirvṛtasya ca //",
  "SA11bsa003_u:1486": "SBca_9.40 āgamācca phalaṃ tatra saṃvṛtyā tattvato 'pi vā /",
  "SA11bsa003_u:1487": "satyabuddhe kṛtā pūjā saphaleti kathaṃ yathā //",
  "SA11bsa003_u:1488": "SBca_9.41 satyadarśanato muktiḥ śūnyatādarśanena kim /",
  "SA11bsa003_u:1489": "na vinānena mārgeṇa bodhirityāgamo yataḥ //",
  "SA11bsa003_u:1490": "SBca_9.42 nanvasiddhaṃ mahāyānaṃ kathaṃ siddhastvadāgamaḥ /",
  "SA11bsa003_u:1491": "yasmādubhayasiddho 'sau na siddho 'sau tavāditaḥ //",
  "SA11bsa003_u:1492": "SBca_9.43 yatpratyayā ca tatrāsthā mahāyāne 'pi tāṃ kuru /",
  "SA11bsa003_u:1493": "anyobhayeṣṭasatyatve vedāderapi satyatā //",
  "SA11bsa003_u:1494": "SBca_9.44 savivādaṃ mahāyānamiti cedāgamaṃ tyaja /",
  "SA11bsa003_u:1495": "tīrthikaiḥ savivādatvātsvaiḥ paraiścāgamāntaram //",
  "SA11bsa003_u:1496": "SBca_9.45 śāsanaṃ bhikṣutāmūlaṃ bhikṣutaiva ca duḥsthitā /",
  "SA11bsa003_u:1497": "sāvalambanacittānāṃ nirvāṇamapi duḥsthitam //",
  "SA11bsa003_u:1498": "SBca_9.46 kleśaprahāṇānmuktiścettadanantaramastu sā /",
  "SA11bsa003_u:1499": "dṛṣṭaṃ ca teṣu sāmarthyaṃ niṣkleśasyāpi karmaṇaḥ //",
  "SA11bsa003_u:1500": "SBca_9.47 tṛṣṇā tāvadupādānaṃ nāsti cetsaṃpradhāryate /",
  "SA11bsa003_u:1501": "kimakliṣṭāpi tṛṣṇaiṣāṃ nāsti saṃmohavat satī //",
  "SA11bsa003_u:1502": "SBca_9.48 vedanāpratyayā tṛṣṇā vedanaiṣāṃ ca vidyate /",
  "SA11bsa003_u:1503": "sālambanena cittena sthātavyaṃ yatra tatra vā //",
  "SA11bsa003_u:1504": "SBca_9.49 vinā śūnyatayā cittaṃ baddhamutpadyate punaḥ /",
  "SA11bsa003_u:1505": "yathāsaṃjñisamāpattau bhāvayettena śūnyatām //",
  "SA11bsa003_u:1506": "SBca_9.50 yatsūtre'vataredvākyaṃ taccedbuddhoktamiṣyate /",
  "SA11bsa003_u:1507": "mahāyānaṃ bhavatsūtraiḥ prāyastulyaṃ na kiṃ matam //",
  "SA11bsa003_u:1508": "SBca_9.51 ekenāgamyamānena sakalaṃ yadi doṣavat /",
  "SA11bsa003_u:1509": "ekena sūtratulyena kiṃ na sarvaṃ jinoditam //",
  "SA11bsa003_u:1510": "SBca_9.52 mahākāśyapamukhyaiśca yadvākyaṃ nāvagāhyate /",
  "SA11bsa003_u:1511": "tattvayānavabuddhatvādagrāhyaṃ kaḥ kariṣyati //",
  "SA11bsa003_u:1512": "SBca_9.53 saktitrāsāttvanirmuktyā saṃsāre sidhyati sthitiḥ /",
  "SA11bsa003_u:1513": "mohena duḥkhināmarthe śūnyatāyā idaṃ phalam //",
  "SA11bsa003_u:1514": "SBca_9.54 tadevaṃ śūnyatāpakṣe dūṣaṇaṃ nopapadyate /",
  "SA11bsa003_u:1515": "tasmānnirvicikitsena bhāvanīyaiva śūnyatā //",
  "SA11bsa003_u:1516": "SBca_9.55 kleśajñeyāvṛtitamaḥpratipakṣo hi śūnyatā /",
  "SA11bsa003_u:1517": "śīghraṃ sarvajñatākāmo na bhāvayati tāṃ katham //",
  "SA11bsa003_u:1518": "SBca_9.56 yadduḥkhajananaṃ vastu trāsastasmātprajāyatām /",
  "SA11bsa003_u:1519": "śūnyatā duḥkhaśamanī tataḥ kiṃ jāyate bhayam //",
  "SA11bsa003_u:1520": "SBca_9.57 yatastato vāstu bhayaṃ yadyahaṃ nāma kiṃcana /",
  "SA11bsa003_u:1521": "ahameva ca kiṃciccedbhayaṃ kasya bhaviṣyati //",
  "SA11bsa003_u:1522": "SBca_9.58 dantakeśanakhā nāhaṃ nāsthi nāpyasmi śoṇitam /",
  "SA11bsa003_u:1523": "na siṃghāṇaṃ na ca śleṣmā na pūyaṃ lasikāpi vā //",
  "SA11bsa003_u:1524": "SBca_9.59 nāhaṃ vasā na ca svedo na medo 'strāṇi nāpyaham /",
  "SA11bsa003_u:1525": "na cāhamantranirguṇḍī gūthamūtramahaṃ na ca //",
  "SA11bsa003_u:1526": "SBca_9.60 nāhaṃ māṃsaṃ na ca snāyu noṣmā vāyurahaṃ na ca /",
  "SA11bsa003_u:1527": "na ca cchidrāṇyahaṃ nāpi ṣaḍ vijñānāni sarvathā //",
  "SA11bsa003_u:1528": "SBca_9.61 śabdajñānaṃ yadi tadā śabdo gṛhyeta sarvadā /",
  "SA11bsa003_u:1529": "jñeyaṃ vinā tu kiṃ vetti yena jñānaṃ nirucyate //",
  "SA11bsa003_u:1530": "SBca_9.62 ajānānaṃ yadi jñānaṃ kāṣṭhaṃ jñānaṃ prasajyate /",
  "SA11bsa003_u:1531": "tenāsaṃnihitajñeyaṃ jñānaṃ nāstīti niścayaḥ //",
  "SA11bsa003_u:1532": "SBca_9.63 tadeva rūpaṃ jānāti tadā kiṃ na śṛṇotyapi /",
  "SA11bsa003_u:1533": "śabdasyāsaṃnidhānāccettatastajjñānamapyasat //",
  "SA11bsa003_u:1534": "SBca_9.64 śabdagrahaṇarūpaṃ yattadrūpagrahaṇaṃ katham /",
  "SA11bsa003_u:1535": "ekaḥ pitā ca putraśca kalpyate na tu tattvataḥ //",
  "SA11bsa003_u:1536": "SBca_9.65 sattvaṃ rajastamo vāpi na putro na pitā yataḥ /",
  "SA11bsa003_u:1537": "śabdagrahaṇayuktastu svabhāvastasya nekṣyate //",
  "SA11bsa003_u:1538": "SBca_9.66 tadevānyena rūpeṇa naṭavatso 'pyaśāśvataḥ /",
  "SA11bsa003_u:1539": "sa evānyasvabhāvaścedapūrveyaṃ tadekatā //",
  "SA11bsa003_u:1540": "SBca_9.67 anyadrūpamasatyaṃ cennijaṃ tadrūpamucyatām /",
  "SA11bsa003_u:1541": "jñānatā cettataḥ sarvapuṃsāmaikyaṃ prasajyate //",
  "SA11bsa003_u:1542": "SBca_9.68 cetanācetane caikyaṃ tayoryenāstitā samā /",
  "SA11bsa003_u:1543": "viśeṣaśca yadā mithyā kaḥ sādṛśyāśrayastadā //",
  "SA11bsa003_u:1544": "SBca_9.69 acetanaśca naivāhamācaitanyātpaṭādivat /",
  "SA11bsa003_u:1545": "atha jñaścetanāyogādajño naṣṭaḥ prasajyate //",
  "SA11bsa003_u:1546": "SBca_9.70 athāvikṛta evātmā caitanyenāsya kiṃ kṛtam /",
  "SA11bsa003_u:1547": "ajñasya niṣkriyasyaivamākāśasyātmatā matā //",
  "SA11bsa003_u:1548": "SBca_9.71 na karmaphalasaṃbandho yuktaścedātmanā vinā /",
  "SA11bsa003_u:1549": "karma kṛtvā vinaṣṭe hi phalaṃ kasya bhaviṣyati //",
  "SA11bsa003_u:1550": "SBca_9.72 dvayorapyāvayoḥ siddhe bhinnādhāre kriyāphale /",
  "SA11bsa003_u:1551": "nirvyāpāraśca tatrātmetyatra vādo vṛthā nanu //",
  "SA11bsa003_u:1552": "SBca_9.73 hetumān phalayogīti dṛśyate naiṣa saṃbhavaḥ /",
  "SA11bsa003_u:1553": "saṃtānasyaikyamāśritya kartā bhokteti deśitam //",
  "SA11bsa003_u:1554": "SBca_9.74 atītānāgataṃ cittaṃ nāhaṃ taddhi na vidyate /",
  "SA11bsa003_u:1555": "athotpannamahaṃ cittaṃ naṣṭe 'sminnāstyahaṃ punaḥ //",
  "SA11bsa003_u:1556": "SBca_9.75 yathaiva kadalīstambho na kaścidbhāgaśaḥ kṛtaḥ /",
  "SA11bsa003_u:1557": "tathāhamapyasadbhūto mṛgyamāṇo vicārataḥ //",
  "SA11bsa003_u:1558": "SBca_9.76 yadi sattvo na vidyeta kasyopari kṛpeti cet /",
  "SA11bsa003_u:1559": "kāryārthamabhyupetena yo mohena prakalpitaḥ //",
  "SA11bsa003_u:1560": "SBca_9.77 kāryaṃ kasya na cetsattvaḥ satyamīhā tu mohataḥ /",
  "SA11bsa003_u:1561": "duḥkhavyupaśamārthaṃ tu kāryamoho na vāryate //",
  "SA11bsa003_u:1562": "SBca_9.78 duḥkhaheturahaṃkāra ātmamohāttu vardhate /",
  "SA11bsa003_u:1563": "tato 'pi na nivartyaścet varaṃ nairātmyabhāvanā //",
  "SA11bsa003_u:1564": "SBca_9.79 kāyo na pādau na jaṅghā norū kāyaḥ kaṭirna ca /",
  "SA11bsa003_u:1565": "nodaraṃ nāpyayaṃ pṛṣṭhaṃ noro bāhū na cāpi saḥ //",
  "SA11bsa003_u:1566": "SBca_9.80 na hastau nāpyayaṃ pārśvau na kakṣau nāṃsalakṣaṇaḥ /",
  "SA11bsa003_u:1567": "na grīvā na śiraḥ kāyaḥ kāyo 'tra kataraḥ punaḥ //",
  "SA11bsa003_u:1568": "SBca_9.81 yadi sarveṣu kāyo 'yamekadeśena vartate /",
  "SA11bsa003_u:1569": "aṃśā aṃśeṣu vartante sa ca kutra svayaṃ sthitaḥ //",
  "SA11bsa003_u:1570": "SBca_9.82 sarvātmanā cetsarvatra sthitaḥ kāyaḥ karādiṣu /",
  "SA11bsa003_u:1571": "kāyāstāvanta eva syuryāvantaste karādayaḥ //",
  "SA11bsa003_u:1572": "SBca_9.83 naivāntarna bahiḥ kāyaḥ kathaṃ kāyaḥ karādiṣu /",
  "SA11bsa003_u:1573": "karādibhyaḥ pṛthaṅ nāsti kathaṃ nu khalu vidyate //",
  "SA11bsa003_u:1574": "SBca_9.84 tannāsti kāyo mohāttu kāyabuddhiḥ karādiṣu /",
  "SA11bsa003_u:1575": "saṃniveśaviśeṣeṇa sthāṇau puruṣabuddhivat //",
  "SA11bsa003_u:1576": "SBca_9.85 yāvatpratyayasāmagrī tāvatkāyaḥ pumāniva /",
  "SA11bsa003_u:1577": "evaṃ karādau sā yāvattāvatkāyo 'tra dṛśyate //",
  "SA11bsa003_u:1578": "SBca_9.86 evamaṅgulipuñjatvātpādo 'pi kataro bhavet /",
  "SA11bsa003_u:1579": "so 'pi parvasamūhatvāt parvāpi svāṃśabhedataḥ //",
  "SA11bsa003_u:1580": "SBca_9.87 aṃśā apyaṇubhedena so 'pyaṇurdigvibhāgataḥ /",
  "SA11bsa003_u:1581": "digvibhāgo niraṃśatvādākāśaṃ tena nāstyaṇuḥ //",
  "SA11bsa003_u:1582": "SBca_9.88 evaṃ svapnopame rūpe ko rajyeta vicārakaḥ /",
  "SA11bsa003_u:1583": "kāyaścaivaṃ yadā nāsti tadā kā strī pumāṃśca kaḥ //",
  "SA11bsa003_u:1584": "SBca_9.89 yadyasti duḥkhaṃ tattvena prahṛṣṭān kiṃ na bādhate /",
  "SA11bsa003_u:1585": "śokādyārtāya mṛṣṭādi sukhaṃ cetkiṃ na rocate //",
  "SA11bsa003_u:1586": "SBca_9.90 balīyasābhibhūtatvādyadi tannānubhūyate /",
  "SA11bsa003_u:1587": "vedanātvaṃ kathaṃ tasya yasya nānubhavātmatā //",
  "SA11bsa003_u:1588": "SBca_9.91 asti sūkṣmatayā duḥkhaṃ sthaulyaṃ tasya hṛtaṃ nanu /",
  "SA11bsa003_u:1589": "tuṣṭimātrāparā cetsyāttasmāt sāpyasya sūkṣmatā //",
  "SA11bsa003_u:1590": "SBca_9.92 viruddhapratyayotpattau duḥkhasyānudayo yadi /",
  "SA11bsa003_u:1591": "kalpanābhiniveśo hi vedanetyāgataṃ nanu //",
  "SA11bsa003_u:1592": "SBca_9.93 ata eva vicāro 'yaṃ pratipakṣo 'sya bhāvyate /",
  "SA11bsa003_u:1593": "vikalpakṣetrasaṃbhūtadhyānāhārā hi yoginaḥ //",
  "SA11bsa003_u:1594": "SBca_9.94 sāntarāvindriyārthau cetsaṃsargaḥ kuta etayoḥ /",
  "SA11bsa003_u:1595": "nirantaratve 'pyekatvaṃ kasya kenāstu saṃgatiḥ //",
  "SA11bsa003_u:1596": "SBca_9.95 nāṇoraṇau praveśo 'sti nirākāśaḥ samaśca saḥ /",
  "SA11bsa003_u:1597": "apraveśe na miśratvamamiśratve na saṃgatiḥ //",
  "SA11bsa003_u:1598": "SBca_9.96 niraṃśasya ca saṃsargaḥ kathaṃ nāmopapadyate /",
  "SA11bsa003_u:1599": "saṃsarge ca niraṃśatvaṃ yadi dṛṣṭaṃ nidarśaya //",
  "SA11bsa003_u:1600": "SBca_9.97 vijñānasya tvamūrtasya saṃsargo naiva yujyate /",
  "SA11bsa003_u:1601": "samūhasyāpyavastutvādyathā pūrvaṃ vicāritam //",
  "SA11bsa003_u:1602": "SBca_9.98 tadevaṃ sparśanābhāve vedanāsaṃbhavaḥ kutaḥ /",
  "SA11bsa003_u:1603": "kimarthamayamāyāsaḥ bādhā kasya kuto bhavet //",
  "SA11bsa003_u:1604": "SBca_9.99 yadā na vedakaḥ kaścidvedanā ca na vidyate /",
  "SA11bsa003_u:1605": "tadāvasthāmimāṃ dṛṣṭvā tṛṣṇe kiṃ na vidīryase //",
  "SA11bsa003_u:1606": "SBca_9.100 dṛśyate spṛśyate cāpi svapnamāyopamātmanā /",
  "SA11bsa003_u:1607": "cittena sahajātatvādvedanā tena nekṣyate //",
  "SA11bsa003_u:1608": "SBca_9.101 pūrvaṃ paścācca jātena smaryate nānubhūyate /",
  "SA11bsa003_u:1609": "svātmānaṃ nānubhavati na cānyenānubhūyate //",
  "SA11bsa003_u:1610": "SBca_9.102 na cāsti vedakaḥ kaścidvedanāto na tattvataḥ /",
  "SA11bsa003_u:1611": "nirātmake kalāpe 'smin ka evaṃ bādhyate 'nayā //",
  "SA11bsa003_u:1612": "SBca_9.103 nendriyeṣu na rūpādau nāntarāle manaḥ sthitam /",
  "SA11bsa003_u:1613": "nāpyantarna bahiścittamanyatrāpi na labhyate //",
  "SA11bsa003_u:1614": "SBca_9.104 yanna kāye na cānyatra na miśraṃ na pṛthak kvacit /",
  "SA11bsa003_u:1615": "tanna kiṃcidataḥ sattvāḥ prakṛtyā parinirvṛtāḥ //",
  "SA11bsa003_u:1616": "SBca_9.105 jñeyātpūrvaṃ yadi jñānaṃ kimālambyāsya saṃbhavaḥ /",
  "SA11bsa003_u:1617": "jñeyena saha cejjñānaṃ kimālambyāsya saṃbhavaḥ //",
  "SA11bsa003_u:1618": "SBca_9.106 atha jñeyādbhavet paścāt tadā jñānaṃ kuto bhavet /",
  "SA11bsa003_u:1619": "evaṃ ca sarvadharmāṇāmutpattirnāvasīyate //",
  "SA11bsa003_u:1620": "SBca_9.107 yadyevaṃ saṃvṛtirnāsti tataḥ satyadvayaṃ kutaḥ /",
  "SA11bsa003_u:1621": "atha sāpyanyasaṃvṛtyā syātsattvo nirvṛtaḥ kutaḥ //",
  "SA11bsa003_u:1622": "SBca_9.108 paracittavikalpo 'sau svasaṃvṛtyā tu nāsti saḥ /",
  "SA11bsa003_u:1623": "sa paścānniyataḥ so 'sti na cennāstyeva saṃvṛtiḥ //",
  "SA11bsa003_u:1624": "SBca_9.109 kalpanā kalpitaṃ ceti dvayamanyonyaniśritam /",
  "SA11bsa003_u:1625": "yathāprasiddhamāśritya vicāraḥ sarva ucyate //",
  "SA11bsa003_u:1626": "SBca_9.110 vicāritena tu yadā vicāreṇa vicāryate /",
  "SA11bsa003_u:1627": "tadānavasthā tasyāpi vicārasya vicāraṇāt //",
  "SA11bsa003_u:1628": "SBca_9.111 vicārite vicārye tu vicārasyāsti nāśrayaḥ /",
  "SA11bsa003_u:1629": "nirāśritatvānnodeti tacca nirvāṇamucyate //",
  "SA11bsa003_u:1630": "SBca_9.112 yasya tvetaddūyaṃ satyaṃ sa evātyantaduḥsthitaḥ /",
  "SA11bsa003_u:1631": "yadi jñeyavaśādartho jñānāstitve tu kā gatiḥ //",
  "SA11bsa003_u:1632": "SBca_9.113 atha jñeyavaśājjñānaṃ jñeyāstitve tu kā gatiḥ /",
  "SA11bsa003_u:1633": "athānyonyavaśātsattvamabhāvaḥ syāddūyorapi //",
  "SA11bsa003_u:1634": "SBca_9.114 pitā cenna vinā putrātkutaḥ putrasya saṃbhavaḥ /",
  "SA11bsa003_u:1635": "putrābhāve pitā nāsti tathāsattvaṃ tayordvayoḥ //",
  "SA11bsa003_u:1636": "SBca_9.115 aṅkuro jāyate bījādbījaṃ tenaiva sūcyate /",
  "SA11bsa003_u:1637": "jñeyājjñānena jātena tatsattā kiṃ na gamyate //",
  "SA11bsa003_u:1638": "SBca_9.116 aṅkurādanyato jñānādbījamastīti gamyate /",
  "SA11bsa003_u:1639": "jñānāstitvaṃ kuto jñātaṃ jñeyaṃ yattena gamyate //",
  "SA11bsa003_u:1640": "SBca_9.117 lokaḥ pratyakṣatastāvatsarvaṃ hetumudīkṣate /",
  "SA11bsa003_u:1641": "padmanālādibhedo hi hetubhedena jāyate //",
  "SA11bsa003_u:1642": "SBca_9.118 kiṃkṛto hetubhedaścet pūrvahetuprabhedataḥ /",
  "SA11bsa003_u:1643": "kasmāccetphalado hetuḥ pūrvahetuprabhāvataḥ //",
  "SA11bsa003_u:1644": "SBca_9.119 īśvaro jagato hetuḥ vada kastāvadīśvaraḥ /",
  "SA11bsa003_u:1645": "bhūtāni cedbhavatvevaṃ nāmamātre 'pi kiṃ śramaḥ //",
  "SA11bsa003_u:1646": "SBca_9.120 api tvaneke 'nityāśca niśceṣṭā na ca devatāḥ /",
  "SA11bsa003_u:1647": "laṅghyāścāśucayaścaiva kṣmādayo na sa īśvaraḥ //",
  "SA11bsa003_u:1648": "SBca_9.121 nākāśamīśo 'ceṣṭatvāt nātmā pūrvaniṣedhataḥ /",
  "SA11bsa003_u:1649": "acintyasya ca kartṛtvamapyacintyaṃ kimucyate //",
  "SA11bsa003_u:1650": "SBca_9.122 tena kiṃ sraṣṭumiṣṭaṃ ca ātmā cet nanvasau dhruvaḥ /",
  "SA11bsa003_u:1651": "kṣmādisvabhāva īśaśca jñānaṃ jñeyādanādi ca //",
  "SA11bsa003_u:1652": "SBca_9.123 karmaṇaḥ sukhaduḥkhe ca vada kiṃ tena nirmitam /",
  "SA11bsa003_u:1653": "hetorādirna cedasti phalasyādiḥ kuto bhavet //",
  "SA11bsa003_u:1654": "SBca_9.124 kasmātsadā na kurute na hi so 'nyamapekṣate /",
  "SA11bsa003_u:1655": "tenākṛto 'nyo nāstyeva tenāsau kimapekṣatām //",
  "SA11bsa003_u:1656": "SBca_9.125 apekṣate cetsāmagrīṃ heturna punarīśvaraḥ /",
  "SA11bsa003_u:1657": "nākartumīśaḥ sāmagryāṃ[na kartuṃ tadabhāvataḥ] //",
  "SA11bsa003_u:1658": "SBca_9.126 karotyanicchannīśaścetparāyattaḥ prasajyate /",
  "SA11bsa003_u:1659": "icchannapīcchāyattaḥ syāt kurvataḥ kuta īśatā //",
  "SA11bsa003_u:1660": "SBca_9.127 ye 'pi nityānaṇūnāhuste 'pi pūrvaṃ nivāritāḥ /",
  "SA11bsa003_u:1661": "sāṃkhyāḥ pradhānamicchanti nityaṃ lokasya kāraṇam //",
  "SA11bsa003_u:1662": "SBca_9.128 sattvaṃ rajastamaśceti guṇā aviṣamasthitāḥ /",
  "SA11bsa003_u:1663": "pradhānamiti kathyante viṣamairjagaducyate //",
  "SA11bsa003_u:1664": "SBca_9.129 ekasya trisvabhāvatvamayuktaṃ tena nāsti tat /",
  "SA11bsa003_u:1665": "evaṃ guṇā na vidyante pratyekaṃ te 'pi hi tridhā //",
  "SA11bsa003_u:1666": "SBca_9.130 guṇābhāve ca śabdāderastitvamatidūrataḥ /",
  "SA11bsa003_u:1667": "acetane ca vastrādau sukhāderapyasaṃbhavaḥ //",
  "SA11bsa003_u:1668": "SBca_9.131 taddheturūpā bhāvāścennanu bhāvā vicāritāḥ /",
  "SA11bsa003_u:1669": "sukhādyeva ca te hetuḥ na ca tasmātpaṭādayaḥ //",
  "SA11bsa003_u:1670": "SBca_9.132 paṭādestu sukhādi syāttadabhāvātsukhādyasat /",
  "SA11bsa003_u:1671": "sukhādīnāṃ ca nityatvaṃ kadācinnopalabhyate //",
  "SA11bsa003_u:1672": "SBca_9.133 satyāmeva sukhavyaktau saṃvittiḥ kiṃ na gṛhyate /",
  "SA11bsa003_u:1673": "tadeva sūkṣmatāṃ yāti sthūlaṃ sūkṣmaṃ ca tatkatham //",
  "SA11bsa003_u:1674": "SBca_9.134 sthaulyaṃ tyaktvā bhavetsūkṣmamanitye sthaulyasūkṣmate /",
  "SA11bsa003_u:1675": "sarvasya vastunastadvatkiṃ nānityatvamiṣyate //",
  "SA11bsa003_u:1676": "SBca_9.135 na sthaulyaṃ cetsukhādanyat sukhasyānityatā sphuṭam /",
  "SA11bsa003_u:1677": "nāsadutpadyate kiṃcidasattvāditi cenmatam //",
  "SA11bsa003_u:1678": "SBca_9.136 vyaktasyāsata utpattirakāmasyāpi te sthitā /",
  "SA11bsa003_u:1679": "annādo 'medhyabhakṣaḥ syāt phalaṃ hetau yadi sthitam //",
  "SA11bsa003_u:1680": "SBca_9.137 paṭārgheṇaiva karpāsabījaṃ krītvā nivasyatām /",
  "SA11bsa003_u:1681": "mohāccennekṣate lokaḥ tattvajñasyāpi sā sthitiḥ //",
  "SA11bsa003_u:1682": "SBca_9.138 lokasyāpi ca tajjñānamasti kasmānna paśyati /",
  "SA11bsa003_u:1683": "lokāpramāṇatāyāṃ cet vyaktadarśanamapyasat //",
  "SA11bsa003_u:1684": "SBca_9.139 pramāṇamapramāṇaṃ cennanu tatpramitaṃ mṛṣā /",
  "SA11bsa003_u:1685": "tattvataḥ śūnyatā tasmādbhāvānāṃ nopapadyate //",
  "SA11bsa003_u:1686": "SBca_9.140 kalpitaṃ bhāvamaspṛṣṭvā tadabhāvo na gṛhyate /",
  "SA11bsa003_u:1687": "tasmādbhāvo mṛṣā yo hi tasyābhāvaḥ sphuṭaṃ mṛṣā //",
  "SA11bsa003_u:1688": "SBca_9.141 tasmātsvapne sute naṣṭe sa nāstīti vikalpanā /",
  "SA11bsa003_u:1689": "tadbhāvakalpanotpādaṃ vibadhnāti mṛṣā ca sā //",
  "SA11bsa003_u:1690": "SBca_9.142 tasmādevaṃ vicāreṇa nāsti kiṃcidahetutaḥ /",
  "SA11bsa003_u:1691": "na ca vyastasamasteṣu pratyayeṣu vyavasthitam //",
  "SA11bsa003_u:1692": "SBca_9.143 anyato nāpi cāyātaṃ na tiṣṭhati na gacchati /",
  "SA11bsa003_u:1693": "māyātaḥ ko viśeṣo 'sya yanmūḍhaiḥ satyataḥ kṛtam //",
  "SA11bsa003_u:1694": "SBca_9.144 māyayā nirmitaṃ yacca hetubhiryacca nirmitam /",
  "SA11bsa003_u:1695": "āyāti tatkutaḥ kutra yāti ceti nirūpyatām //",
  "SA11bsa003_u:1696": "SBca_9.145 yadanyasaṃnidhānena dṛṣṭaṃ na tadabhāvataḥ /",
  "SA11bsa003_u:1697": "pratibimbasame tasmin kṛtrime satyatā katham //",
  "SA11bsa003_u:1698": "SBca_9.146 vidyamānasya bhāvasya hetunā kiṃ prayojanam /",
  "SA11bsa003_u:1699": "athāpyavidyamāno 'sau hetunā kiṃ prayojanam //",
  "SA11bsa003_u:1700": "SBca_9.147 nābhāvasya vikāro 'sti hetukoṭiśatairapi /",
  "SA11bsa003_u:1701": "tadavastha kathaṃ bhāvaḥ ko vānyo bhāvatāṃ gataḥ //",
  "SA11bsa003_u:1702": "SBca_9.148 nābhāvakāle bhāvaścetkadā bhāvo bhaviṣyati /",
  "SA11bsa003_u:1703": "nājātena hi bhāvena so 'bhāvo 'pagamiṣyati //",
  "SA11bsa003_u:1704": "SBca_9.149 na cānapagate 'bhāve bhāvāvasarasaṃbhavaḥ /",
  "SA11bsa003_u:1705": "bhāvaścābhāvatāṃ naiti dvisvabhāvaprasaṅgataḥ //",
  "SA11bsa003_u:1706": "SBca_9.150 evaṃ na ca nirodho 'sti na ca bhāvo 'sti sarvadā /",
  "SA11bsa003_u:1707": "ajātamaniruddhaṃ ca tasmātsarvamidaṃ jagat //",
  "SA11bsa003_u:1708": "SBca_9.151 svapnopamāstu gatayo vicāre kadalīsamāḥ /",
  "SA11bsa003_u:1709": "nirvṛtānirvṛtānāṃ ca viśeṣo nāsti vastutaḥ //",
  "SA11bsa003_u:1710": "SBca_9.152 evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /",
  "SA11bsa003_u:1711": "satkṛtaḥ paribhūto vā kena kaḥ saṃbhaviṣyati //",
  "SA11bsa003_u:1712": "SBca_9.153 kutaḥ sukhaṃ vā duḥkhaṃ vā kiṃ priyaṃ vā kimapriyam /",
  "SA11bsa003_u:1713": "kā tṛṣṇā kutra sā tṛṣṇā mṛgyamāṇā svabhāvataḥ //",
  "SA11bsa003_u:1714": "SBca_9.154 vicāre jīvalokaḥ kaḥ ko nāmātra mariṣyati /",
  "SA11bsa003_u:1715": "ko bhaviṣyati ko bhūtaḥ ko bandhuḥ kasya kaḥ suhṛt //",
  "SA11bsa003_u:1716": "SBca_9.155 sarvamākāśasaṃkāśaṃ parigṛhṇantu madvidhāḥ /",
  "SA11bsa003_u:1717": "prakupyanti prahṛṣyanti kalahotsavahetubhiḥ //",
  "SA11bsa003_u:1718": "SBca_9.156 śokāyāsairviṣādaiśca mithaśchedanabhedanaiḥ /",
  "SA11bsa003_u:1719": "yāpayanti sukṛcchreṇa pāpairātmasukhecchavaḥ //",
  "SA11bsa003_u:1720": "SBca_9.157 mṛtāḥ patantyapāyeṣu dīrghatīvravyatheṣu ca /",
  "SA11bsa003_u:1721": "āgatyāgatya sugatiṃ bhūtvā bhūtvā sukhocitāḥ //",
  "SA11bsa003_u:1722": "SBca_9.158 bhave bahuprapātaśca tatra cātattvamīdṛśam /",
  "SA11bsa003_u:1723": "tatrānyonyavirodhaśca na bhavettattvamīdṛśam //",
  "SA11bsa003_u:1724": "SBca_9.159 tatra cānupamāstīvrā anantā duḥkhasāgarāḥ /",
  "SA11bsa003_u:1725": "tatraivamalpabalatā tatrāpyalpatvamāyuṣaḥ //",
  "SA11bsa003_u:1726": "SBca_9.160 tatrāpi jīvitārogyavyāpāreiḥ kṣutklamaśramaiḥ /",
  "SA11bsa003_u:1727": "nidrayopadravairbālasaṃsargairniṣphalaistathā //",
  "SA11bsa003_u:1728": "SBca_9.161 vṛthaivāyurvahatyāśu vivekastatra durlabhaḥ /",
  "SA11bsa003_u:1729": "tatrāpyabhyastavikṣepanivāraṇagatiḥ kutaḥ //",
  "SA11bsa003_u:1730": "SBca_9.162 tatrāpi māro yatate mahāpāyaprapātane /",
  "SA11bsa003_u:1731": "tatrāsanmārgabāhulyādvicikitsā ca durjayā //",
  "SA11bsa003_u:1732": "SBca_9.163 punaśca kṣaṇadaurlabhyaṃ buddhotpādo 'tidurlabhaḥ /",
  "SA11bsa003_u:1733": "kleśaugho durnivāraścetyaho duḥkhaparaṃparā //",
  "SA11bsa003_u:1734": "SBca_9.164 aho batātiśocyatvameṣāṃ duḥkhaughavartinām /",
  "SA11bsa003_u:1735": "ye nekṣante svadauḥsthityamevamapyatiduḥsthitāḥ //",
  "SA11bsa003_u:1736": "SBca_9.165 snātvā snātvā yathā kaścidviśedvahniṃ muhurmuhuḥ /",
  "SA11bsa003_u:1737": "svasausthityaṃ ca manyante evamapyatiduḥsthitāḥ //",
  "SA11bsa003_u:1738": "SBca_9.166 ajarāmaralīlānāmevaṃ viharatāṃ satām /",
  "SA11bsa003_u:1739": "āyāsyantyāpado ghorāḥ kṛtvā maraṇamagrataḥ //",
  "SA11bsa003_u:1740": "SBca_9.167 evaṃ duḥkhāgnitaptānāṃ śāntiṃ kuryāmahaṃ kadā /",
  "SA11bsa003_u:1741": "puṇyameghasamudbhūtaiḥ sukhopakaraṇaiḥ svakaiḥ //",
  "SA11bsa003_u:1742": "SBca_9.168 kadopalambhadṛṣṭibhyo deśayiṣyāmi śūnyatām /",
  "SA11bsa003_u:1743": "saṃvṛtyānupalambhena puṇyasaṃbhāramādarāt //",
  "SA11bsa003_u:1744": "iti prajñākaramativiracitāyāṃ bodhicaryāvatārapañjikāyāṃ prajñāpāramitāparicchedo navamaḥ //",
  "SA11bsa003_u:1745": "_______________________________________________________________________",
  "SA11bsa003_u:1746": "10 Pariṇāmanāparicchedo daśamaḥ /",
  "SA11bsa003_u:1747": "SBca_10.1 bodhicaryāvatāraṃ me yadvicintayataḥ śubham /",
  "SA11bsa003_u:1748": "tena sarve janāḥ santu bodhicaryāvibhūṣaṇāḥ //",
  "SA11bsa003_u:1749": "SBca_10.2 sarvāsu dikṣu yāvantaḥ kāyacittavyathāturāḥ /",
  "SA11bsa003_u:1750": "te prāpnuvantu matpuṇyaiḥ sukhaprāmodyasāgarān //",
  "SA11bsa003_u:1751": "SBca_10.3 āsaṃsāraṃ sukhajyānirmā bhūtteṣāṃ kadācana /",
  "SA11bsa003_u:1752": "bodhisattvasukhaṃ prāptaṃ bhavatvavirataṃ jagat //",
  "SA11bsa003_u:1753": "SBca_10.4 yāvanto narakāḥ kecidvidyante lokadhātuṣu /",
  "SA11bsa003_u:1754": "sukhāvatīsukhāmodyairmodantāṃ teṣu dehinaḥ //",
  "SA11bsa003_u:1755": "SBca_10.5 śītārtāḥ prāpnuvantūṣṇamuṣṇārtāḥ santu śītalāḥ /",
  "SA11bsa003_u:1756": "bodhisattvamahāmeghasaṃbhavairjalasāgaraiḥ //",
  "SA11bsa003_u:1757": "SBca_10.6 asipatravanaṃ teṣāṃ syānnandanavanadyuti /",
  "SA11bsa003_u:1758": "kūṭaśālmalivṛkṣāśca jāyantāṃ kalpapādapāḥ //",
  "SA11bsa003_u:1759": "SBca_10.7 kādambakāraṇḍavacakravākahaṃsādikolāhalaramyaśobhaiḥ /",
  "SA11bsa003_u:1760": "sarobhiruddāmasarojagandhair bhavantu hṛdyā narakapradeśāḥ //",
  "SA11bsa003_u:1761": "SBca_10.8 so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /",
  "SA11bsa003_u:1762": "bhavantu saṃghātamahīdharāśca pūjāvimānāḥ sugataprapūrṇāḥ //",
  "SA11bsa003_u:1763": "SBca_10.9 aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /",
  "SA11bsa003_u:1764": "tacchastrayuddhaṃ ca paraspareṇa krīḍārthamadyāstu ca puṣpayuddham //",
  "SA11bsa003_u:1765": "SBca_10.10 patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /",
  "SA11bsa003_u:1766": "mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ //",
  "SA11bsa003_u:1767": "trastāḥ paśyantvakasmādiha yamapuruṣāḥ kākagṛdhrāśca ghorā dhvāntaṃ",
  "SA11bsa003_u:1768": "dhvastaṃ samantātsukharatijananī kasya saumyā prabheyam /",
  "SA11bsa003_u:1769": "ityūrdhvaṃ prekṣamāṇā gaganatalagataṃ vajrapāṇiṃ jvalantaṃ",
  "SA11bsa003_u:1770": "dṛṣṭvā prāmodyavegādvyapagataduritā yāntu tenaiva sārdham //",
  "SA11bsa003_u:1771": "SBca_10.12 patati kamalavṛṣṭirgandhapānīyamiśrācchamiti (?)narakavahniṃ dṛśyate nāśayantī /",
  "SA11bsa003_u:1772": "kimidamiti sukhenāhlāditānāmakasmād bhavatu kamalapāṇerdarśanaṃ nārakāṇām //",
  "SA11bsa003_u:1773": "āyātāyāta śīghraṃ bhayamapanayata bhrātaro jīvitāḥ smaḥ",
  "SA11bsa003_u:1774": "saṃprāpto 'smākameṣa jvaladabhayakaraḥ ko 'pi cīrīkumāraḥ /",
  "SA11bsa003_u:1775": "sarvaṃ yasyānubhāvādvyasanamapagataṃ prītivegāḥ pravṛttāḥ",
  "SA11bsa003_u:1776": "jātaṃ saṃbodhicittaṃ sakalajanaparitrāṇamātā dayā ca //",
  "SA11bsa003_u:1777": "paśyantvenaṃ bhavantaḥ suraśatamukuṭairarcyamānāṅghripadmaṃ",
  "SA11bsa003_u:1778": "kārūṇyādārdradṛṣṭiṃ śirasi nipatitānekapuṣpaughavṛṣṭim /",
  "SA11bsa003_u:1779": "kūṭāgārairmanojñaiḥ stutimukharasurastrīsahasropagītai -",
  "SA11bsa003_u:1780": "rdṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām //",
  "SA11bsa003_u:1781": "SBca_10.15 iti matkuśalaiḥ samantabhadrapramukhānāvṛtabodhisattvameghān /",
  "SA11bsa003_u:1782": "sukhaśītasugandhavātavṛṣṭīn abhinandantu vilokya nārakāste //",
  "SA11bsa003_u:1783": "SBca_10.16 śāmyantu vedanāstīvrā nārakāṇāṃ bhayāni ca /",
  "SA11bsa003_u:1784": "durgatibhyo vimucyantāṃ sarvadurgativāsinaḥ //",
  "SA11bsa003_u:1785": "SBca_10.17 anyonyabhakṣaṇabhayaṃ tiraścāmapagacchatu /",
  "SA11bsa003_u:1786": "bhavantu sukhinaḥ pretā yathottarakurau narāḥ //",
  "SA11bsa003_u:1787": "SBca_10.18 saṃtarpyantāṃ pretāḥ snāpyantāṃ śītalā bhavantu sadā /",
  "SA11bsa003_u:1788": "āryāvalokiteśvarakaragalitakṣīradhārābhiḥ //",
  "SA11bsa003_u:1789": "SBca_10.19 andhāḥ paśyantu rūpāṇi śṛṇvantu badhirāḥ sadā /",
  "SA11bsa003_u:1790": "garbhiṇyaśca prasūyantāṃ māyādevīva nirvyathāḥ //",
  "SA11bsa003_u:1791": "SBca_10.20 vastrabhojanapānīyaṃ srakcandanavibhūṣaṇam /",
  "SA11bsa003_u:1792": "manobhilaṣitaṃ sarvaṃ labhantāṃ hitasaṃhitam //",
  "SA11bsa003_u:1793": "SBca_10.21 bhītāśca nirbhayāḥ santu śokārtāḥ prītilābhinaḥ /",
  "SA11bsa003_u:1794": "udvignāśca nirudvegā dhṛtimanto bhavantu ca //",
  "SA11bsa003_u:1795": "SBca_10.22 ārogyaṃ rogiṇāmastu mucyantāṃ sarvabandhanāt /",
  "SA11bsa003_u:1796": "durbalā balinaḥ santu snigdhacittāḥ parasparam //",
  "SA11bsa003_u:1797": "SBca_10.23 sarvā diśaḥ śivāḥ santu sarveṣāṃ pathivartinām /",
  "SA11bsa003_u:1798": "yena kāryeṇa gacchanti tadupāyena sidhyatu //",
  "SA11bsa003_u:1799": "SBca_10.24 nauyānayātrārūḍhāśca santu siddhamanorathāḥ /",
  "SA11bsa003_u:1800": "kṣemeṇa kūlamāsādya ramantāṃ saha bandhubhiḥ //",
  "SA11bsa003_u:1801": "SBca_10.25 kāntāronmārgapatitā labhantāṃ sārthasaṃgatim /",
  "SA11bsa003_u:1802": "aśrameṇa ca gacchantu cauravyāghrādinirbhayāḥ //",
  "SA11bsa003_u:1803": "SBca_10.26 suptamattapramattānāṃ vyādhyāraṇyādisaṃkaṭe /",
  "SA11bsa003_u:1804": "anāthābālavṛddhānāṃ rakṣāṃ kurvantu devatāḥ //",
  "SA11bsa003_u:1805": "SBca_10.27 sarvākṣaṇavinirmuktāḥ śraddhāprajñākṛpānvitāḥ /",
  "SA11bsa003_u:1806": "ākārācārasaṃpannāḥ santu jātismarāḥ sadā //",
  "SA11bsa003_u:1807": "SBca_10.28 bhavantvakṣayakośāśca yāvadgaganagañjavat /",
  "SA11bsa003_u:1808": "nirdvandvā nirupāyāsāḥ santu svādhīnavṛttayaḥ //",
  "SA11bsa003_u:1809": "SBca_10.29 alpaujasaśca ye sattvāste bhavantu mahaujasaḥ /",
  "SA11bsa003_u:1810": "bhavantu rūpasaṃpannā ye virūpāstapasvinaḥ //",
  "SA11bsa003_u:1811": "SBca_10.30 yāḥ kāścana striyo loke puruṣatvaṃ vrajantu tāḥ /",
  "SA11bsa003_u:1812": "prāpnuvantūccatāṃ nīcā hatamānā bhavantu ca //",
  "SA11bsa003_u:1813": "SBca_10.31 anena mama puṇyena sarvasattvā aśeṣataḥ /",
  "SA11bsa003_u:1814": "viramya sarvapāpebhyaḥ kurvantu kuśalaṃ sadā //",
  "SA11bsa003_u:1815": "SBca_10.32 bodhicittāvirahitā bodhicaryāparāyaṇāḥ /",
  "SA11bsa003_u:1816": "buddhaiḥ parigṛhītāśca mārakarmavivarjitāḥ //",
  "SA11bsa003_u:1817": "SBca_10.33 aprameyāyuṣaścaiva sarvasattvā bhavantu te /",
  "SA11bsa003_u:1818": "nityaṃ jīvantu sukhitā mṛtyuśabdo 'pi naśyatu //",
  "SA11bsa003_u:1819": "SBca_10.34 ramyāḥ kalpadrumodyānairdiśaḥ sarvā bhavantu ca /",
  "SA11bsa003_u:1820": "buddhabuddhātmajākīrṇā dharmadhvanimanoharaiḥ //",
  "SA11bsa003_u:1821": "SBca_10.35 śarkarādivyapetā ca samā pāṇitalopamā /",
  "SA11bsa003_u:1822": "mṛdvī ca vaiḍūryamayī bhūmiḥ sarvatra tiṣṭhatu //",
  "SA11bsa003_u:1823": "SBca_10.36 bodhisattvamahāparṣanmaṇḍalāni samantataḥ /",
  "SA11bsa003_u:1824": "niṣīdantu svaśobhābhirmaṇḍayantu mahītalam //",
  "SA11bsa003_u:1825": "SBca_10.37 pakṣibhyaḥ sarvavṛkṣebhyo raśmibhyo gaganādapi /",
  "SA11bsa003_u:1826": "dharmadhvaniraviśrāmaṃ śrūyatāṃ sarvadehibhiḥ //",
  "SA11bsa003_u:1827": "SBca_10.38 buddhabuddhasutairnityaṃ labhantāṃ te samāgamam /",
  "SA11bsa003_u:1828": "pūjāmeghairanantaiśca pūjayantu jagadgurum //",
  "SA11bsa003_u:1829": "SBca_10.39 devo varṣatu kālena sasyasaṃpattirastu ca /",
  "SA11bsa003_u:1830": "sphīto bhavatu lokaśca rājā bhavatu dhārmikaḥ //",
  "SA11bsa003_u:1831": "SBca_10.40 śaktā bhavantu cauṣadhyo mantrāḥ sidhyantu jāpinām /",
  "SA11bsa003_u:1832": "bhavantu karuṇāviṣṭā ḍākinīrākṣasādayaḥ //",
  "SA11bsa003_u:1833": "SBca_10.41 mā kaścidduḥkhitaḥ sattvo mā pāpī mā ca rogitaḥ /",
  "SA11bsa003_u:1834": "mā hīnaḥ paribhūto vā mā bhūtkaścicca durmanāḥ //",
  "SA11bsa003_u:1835": "SBca_10.42 pāṭhasvādhyāyakalilā vihārāḥ santu susthitāḥ /",
  "SA11bsa003_u:1836": "nityaṃ syātsaṃghasāmagrī saṃghakāryaṃ ca sidhyatu //",
  "SA11bsa003_u:1837": "SBca_10.43 vivekalābhinaḥ santuḥ śikṣākāmāśca bhikṣavaḥ /",
  "SA11bsa003_u:1838": "karmaṇyacittā dhyāyantu sarvavikṣepavarjitāḥ //",
  "SA11bsa003_u:1839": "SBca_10.44 lābhinyaḥ santu bhikṣuṇyaḥ kalahāyāsavarjitāḥ /",
  "SA11bsa003_u:1840": "bhavantvakhaṇḍaśīlāśca sarve pravrajitāstathā //",
  "SA11bsa003_u:1841": "SBca_10.45 duḥśīlāḥ santu saṃvignāḥ pāpakṣayaratāḥ sadā /",
  "SA11bsa003_u:1842": "sugaterlābhinaḥ santu tatra cākhaṇḍitavratāḥ //",
  "SA11bsa003_u:1843": "SBca_10.46 paṇḍitāḥ saṃskṛtāḥ santu lābhinaḥ paiṇḍapātikāḥ /",
  "SA11bsa003_u:1844": "bhavantu śuddhasaṃtānāḥ sarvadikkhyātakīrtayaḥ //",
  "SA11bsa003_u:1845": "SBca_10.47 abhuktvāpāyikaṃ duḥkhaṃ vinā duṣkaracaryayā /",
  "SA11bsa003_u:1846": "divyenaikena kāyena jagadbuddhatvamāpnuyāt //",
  "SA11bsa003_u:1847": "SBca_10.48 pūjyantāṃ sarvasaṃbuddhāḥ sarvasattvairanekadhā /",
  "SA11bsa003_u:1848": "acintyabauddhasaukhyena sukhinaḥ santu bhūyasā //",
  "SA11bsa003_u:1849": "SBca_10.49 sidhyantu bodhisattvānāṃ jagadarthaṃ manorathāḥ /",
  "SA11bsa003_u:1850": "yaccintayanti te nāthāstatsattvānāṃ samṛdhyatu //",
  "SA11bsa003_u:1851": "SBca_10.50 pratyekabuddhāḥ sukhino bhavantu śrāvakāstathā /",
  "SA11bsa003_u:1852": "devāsuranarairnityaṃ pūjyamānāḥ sagauravaiḥ //",
  "SA11bsa003_u:1853": "SBca_10.51 jātismaratvaṃ pravrajyāmahaṃ ca prāpnuyāṃ sadā /",
  "SA11bsa003_u:1854": "yāvatpramuditābhūmiṃ mañjughoṣaparigrahāt //",
  "SA11bsa003_u:1855": "SBca_10.52 yena tenāsanenāhaṃ yāpayeyaṃ balānvitaḥ /",
  "SA11bsa003_u:1856": "vivekavāsasāmagrīṃ prāpnuyāṃ sarvajātiṣu //",
  "SA11bsa003_u:1857": "SBca_10.53 yadā ca draṣṭukāmaḥ syāṃ praṣṭukāmaśca kiṃcana /",
  "SA11bsa003_u:1858": "tameva nāthaṃ paśyeyaṃ mañjunāthamavighnataḥ //",
  "SA11bsa003_u:1859": "SBca_10.54 daśadigvyomaparyantasarvasattvārthasādhane /",
  "SA11bsa003_u:1860": "yathā carati mañjuśrīḥ saiva caryā bhavenmama //",
  "SA11bsa003_u:1861": "SBca_10.55 ākāśasya sthitiryāvadyāvacca jagataḥ sthitiḥ /",
  "SA11bsa003_u:1862": "tāvanmama sthitirbhūyājjagadduḥkhāni nighnataḥ //",
  "SA11bsa003_u:1863": "SBca_10.56 yatkiṃcijjagato duḥkhaṃ tatsarvaṃ mayi pacyatām /",
  "SA11bsa003_u:1864": "bodhisattvaśubhaiḥ sarvairjagatsukhitamastu ca //",
  "SA11bsa003_u:1865": "SBca_10.57 jagadduḥkhaikabhaiṣajyaṃ sarvasaṃpatsukhākaram /",
  "SA11bsa003_u:1866": "lābhasatkārasahitaṃ ciraṃ tiṣṭhatu śāsanam //",
  "SA11bsa003_u:1867": "SBca_10.58 mañjughoṣaṃ namasyāmi yatprasādānmatiḥ śubhe /",
  "SA11bsa003_u:1868": "kalyāṇamitraṃ vande 'haṃ yatprasādācca vardhate //",
  "SA11bsa003_u:1869": "// bodhicaryāvatāre pariṇāmanāparicchedo daśamaḥ //",
  "SA11bsa003_u:1870": "// samāpto 'yaṃ bodhicaryāvatāraḥ / kṛtirācāryaśāntidevasya //"
}