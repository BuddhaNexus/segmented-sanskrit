{
    "T10cansisyu:0": " om namo ratnatrayāya //",
    "T10cansisyu:1": " pūrvāvadānacariteṣu suduṣkareṣu gīteṣu yasya surakiṃnarasundarībhiḥ /",
    "T10cansisyu:2": " adyāpi candrakiraṇairiva saṃkucanti mārāṅganāvadanapaṅkajakānanāni // Śl_1 //",
    "T10cansisyu:3": " saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya /",
    "T10cansisyu:4": " saṃpāditābhimatalokamanorathasya cintāmaṇeriva parārtharasaikavṛttiḥ // Śl_2 //",
    "T10cansisyu:5": " yaḥ sarvadā parasukhaikaraso babhūva duḥkhena duḥkhamagamatparamaṃ pareṣām /",
    "T10cansisyu:6": " atyarthamāhitamahākaruṇāguṇasya yasyātmaduḥkhasukhamantaritaṃ tadeva // Śl_3 //",
    "T10cansisyu:7": " vicchi x māvayasi yasya śiraḥ parārtha x x x sannayanapaṅkajatāmavāpa /",
    "T10cansisyu:8": " svārthaṃ puna x x x x x sitātapatrā pṛthvī babhūva niśiteva kṛpāṇadhārā // Śl_4 //",
    "T10cansisyu:9": " lokopakāranirataprakaṭodayena śulka x x x x x x guṇojjvalena /",
    "T10cansisyu:10": " doṣāndhakārabhidureṇa manorameṇa yenoditena śaśineva jagatprakāśam // Śl_5 //",
    "T10cansisyu:11": " cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ x x x /",
    "T10cansisyu:12": " yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi // Śl_6 //",
    "T10cansisyu:13": " dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa /",
    "T10cansisyu:14": " tāpāpa x x x x x x x x x x x x yadanekarasa x x x x x x x x x x x x x x // Śl_7 //",
    "T10cansisyu:15": " vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu /",
    "T10cansisyu:16": " tatsaṃsthitaṃ bhavati sarvajanopakāraṃ x x x x x x x x x x x x x x // Śl_8 //",
    "T10cansisyu:17": " tajjāgaraṃ maraṇajanmajarāpahāri ye nāpnuvanti na pibanti na dhārayanti /",
    "T10cansisyu:18": " te māhitā bahulamohamahāmadena x x x x x x x x x dhamādriyante // Śl_9 //",
    "T10cansisyu:19": " cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ /",
    "T10cansisyu:20": " tacchāsanaṃ samadhigamya yadutsṛjanti mohasya tadvilasitaṃ paramādbhutasya // Śl_10 //",
    "T10cansisyu:21": " śikṣā x x x viditeṣviva bodhisaudhasopānapaddhatipadeṣu padaṃ dadhānāḥ /",
    "T10cansisyu:22": " tuṅgāṃ prayānti padavīmanivartamānā bhūmiṃ nijāmavataranti vivartamānāḥ // Śl_11 //",
    "T10cansisyu:23": " janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti /",
    "T10cansisyu:24": " kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ // Śl_12 //",
    "T10cansisyu:25": " saṃsārabhūdharadarījaṭharaprapātādutthātumudyataparāḥ paramāndhakārāt /",
    "T10cansisyu:26": " muñcanti ye jinaguṇāvalimantarāle vegena te viṣamapātamadhaḥ patanti // Śl_13 //",
    "T10cansisyu:27": " ekākino 'pi manasā niyamaṃ prakalpya ye karmaṇā samuditena samunnayanti /",
    "T10cansisyu:28": " te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ // Śl_14 //",
    "T10cansisyu:29": " labdhvā guṇaughajananīṃ jananīmivāryāmatyantaśuddahṛdayāmanuvartamānāḥ /",
    "T10cansisyu:30": " tejasvinaḥ sukhamasūnapi saṃtyajanti satyasthitivyasanino na punaḥ pratijñām // Śl_15 //",
    "T10cansisyu:31": " tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ /",
    "T10cansisyu:32": " sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya // Śl_16 //",
    "T10cansisyu:33": " yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām /",
    "T10cansisyu:34": " saṃsārasāgaravivartananartaneṣu cetaḥspṛhā taralitā niyamena tasya // Śl_17 //",
    "T10cansisyu:35": " saṃsāracakramaniśaṃ parivartamānamāruhya yaḥ sukhamavaiti vivartamānaḥ /",
    "T10cansisyu:36": " so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti // Śl_18 //",
    "T10cansisyu:37": " atyugragandhamaśuciprakaroparuddhamatyantasaṃkaṭamupoḍhaghanāndhakāram /",
    "T10cansisyu:38": " āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ // Śl_19 //",
    "T10cansisyu:39": " kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit /",
    "T10cansisyu:40": " sadyastathāpi yadayaṃ na jahāti jīvaṃ duḥkhopabhogagatidurlabhi tattadeva // Śl_20 //",
    "T10cansisyu:41": " tatra sthitaṃ tamaśucau parivartamānamārdrolbaveṣṭitatanuṃ bahalogragandham /",
    "T10cansisyu:42": " pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ // Śl_21 //",
    "T10cansisyu:43": " sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ /",
    "T10cansisyu:44": " tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu // Śl_22 //",
    "T10cansisyu:45": " sa tato'pi patatyacetanaḥ patito naiva jahāti vikriyām /",
    "T10cansisyu:46": " ajarāmaramātmavigrahaṃ lalitaṃ manyata evaṃ bāliśaḥ // Śl_23 //",
    "T10cansisyu:47": " sa vihāya munīndrasevitaṃ supathaṃ yātyapathena mohitaḥ /",
    "T10cansisyu:48": " rabhasena parāṃ vicūrṇayan gajavajjātamado niraṅkuśaḥ // Śl_24 //",
    "T10cansisyu:49": " atha tasya balādanicchataḥ śirasi nyastapadā sunirdayam /",
    "T10cansisyu:50": " niśitaṃ palitāṅkuśaṃ jarā kariṇo hastipakīva yacchati // Śl_25 //",
    "T10cansisyu:51": " sa tathāpi vijihyaceṣṭitaḥ kuśalenāpi bhayādivojjhitaḥ /",
    "T10cansisyu:52": " sukṛtāni karoti mohitaḥ śaravatsvātmavadhāya puṣpitaḥ // Śl_26 //",
    "T10cansisyu:53": " atha taṃ prahasannivāntakaḥ palitaughairdarśanairivolbaṇaiḥ /",
    "T10cansisyu:54": " śirasi grasituṃ pravartate nirupāyapraśamo jarārujaḥ // Śl_27 //",
    "T10cansisyu:55": " vidalanti tato 'sya sanvayo matirutkrāmati hīyate gatiḥ /",
    "T10cansisyu:56": " kṣayameti vapuḥ pariślaṣaṃ niyataṃ vardhata eva jīvitāśā // Śl_28 //",
    "T10cansisyu:57": " kramaśaśca nimīlitendriyo hataśaktirviṣayeṣu lālasaḥ /",
    "T10cansisyu:58": " upagacchati yāmayaṃ daśāṃ narake sā yadi bhīma eva saḥ // Śl_29 //",
    "T10cansisyu:59": " kathamevamidaṃ mayā kṛtaṃ kathamevaṃ na kṛtaṃ hatā gatiḥ /",
    "T10cansisyu:60": " kathamevamayaṃ mayāstakaḥ śirasi nyastapado na lakṣitaḥ // Śl_30 //",
    "T10cansisyu:61": " iti x x x cittamādhibhiḥ kukṛtaiḥ śokamayairupadrutaḥ /",
    "T10cansisyu:62": " vyadhitena savāṣpavāriṇā karuṇaṃ bandhujanena vīkṣitaḥ // Śl_31 //",
    "T10cansisyu:63": " vinipīḍitamarmabandhanastimiraṃ ghorataraṃ viśanniva /",
    "T10cansisyu:64": " vijahāti nijaṃ kaḍevaraṃ dayitaṃ yatnapareṇa rakṣitam // Śl_32 //",
    "T10cansisyu:65": " sa virauti gṛhītamūrdhajo yamadūtairdṛḍhapāśasaṃyataḥ /",
    "T10cansisyu:66": " na śṛṇoti jano 'sya bhāṣitaṃ svakṛtākrandaravādivākulaḥ // Śl_33 //",
    "T10cansisyu:67": " prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu /",
    "T10cansisyu:68": " ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ // Śl_34 //",
    "T10cansisyu:69": " dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva /",
    "T10cansisyu:70": " keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti // Śl_35 //",
    "T10cansisyu:71": " velānilākulitaśīkaraśītasānumānīlacandanataruṃ malayaṃ prayāti /",
    "T10cansisyu:72": " so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti // Śl_36 //",
    "T10cansisyu:73": " yadyeti vārinidhimudvatabhīmalolakallolabhedajanitolvaṇaphenahāsam /",
    "T10cansisyu:74": " so 'pyasya taptaviṣadāruṇasaikatābhravibhrāntakarkaśamarunmarutāṃ prayāti // Śl_37 //",
    "T10cansisyu:75": " tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam /",
    "T10cansisyu:76": " vidyullatākanakarājipiśaṅgamaṅge nārācavarṣamabhivarṣati vārivahaḥ // Śl_38 //",
    "T10cansisyu:77": " tāpārditasya dahanaṃ tu hitānilo 'pi śītārditasya dahano 'pi karoti śītam /",
    "T10cansisyu:78": " atyugrakarmapariṇāmavimohitasya viśvaṃ tadāsya viparītamidaṃ vibhāti // Śl_39 //",
    "T10cansisyu:79": " śūcīmukhasya bahuyojanabhīmakukṣerārtasya vāripibato 'pi mahāsamudre /",
    "T10cansisyu:80": " aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti // Śl_40",
    "T10cansisyu:81": " cañcacchaṭānika x pīvarasārameyadaṃṣṭrāṅkurāgrakuliśakṣatacūrṇitāṅgaḥ /",
    "T10cansisyu:82": " kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu // Śl_41 //",
    "T10cansisyu:83": " dhāvañjavena niśitakṣurasaṃstareṣu vicchinnamūrtirasipattralatāvaneṣu /",
    "T10cansisyu:84": " kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe // Śl_42 //",
    "T10cansisyu:85": " tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti /",
    "T10cansisyu:86": " tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ // Śl_43 //",
    "T10cansisyu:87": " paryantanirgataśikhāśatavisphuliṅgamālākulajvalitamaṇḍanamaṇḍitābhiḥ /",
    "T10cansisyu:88": " premāntarapraṇayanirdayamaṅganābhirāliṅgyate krakacakarkaśavigrahābhiḥ // Śl_44 //",
    "T10cansisyu:89": " śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ /",
    "T10cansisyu:90": " āpātavātalavaśaityasamarpitāsuḥ saṃcūrṇyate punarasau śataśastathaiva // Śl_45 //",
    "T10cansisyu:91": " uttrāsito mukharakhaḍgaśivāsahasrairārohati drutapadaṃ punareva raudrān /",
    "T10cansisyu:92": " tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ // Śl_46 //",
    "T10cansisyu:93": " mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya /",
    "T10cansisyu:94": " utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ // Śl_47 //",
    "T10cansisyu:95": " teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ /",
    "T10cansisyu:96": " lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ // Śl_48 //",
    "T10cansisyu:97": " ādīptaśūlaśitaśalyavibhinnadehāstatraiva kecidavaroḍhumaśaknuvantaḥ /",
    "T10cansisyu:98": " ghorairyadā niśitaśastramukhairayobhirākṛṣyamāṇavisaradgalitāntrasūtrāḥ // Śl_49 //",
    "T10cansisyu:99": " kecitpatanti viṣameṣū girestaṭeṣu kecitparikvaṣitatailakaṭāhakukṣau /",
    "T10cansisyu:100": " uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ // Śl_50 //",
    "T10cansisyu:101": " eke punaḥ simisimāyitamūkṣmajantusaṃghātajarjaritasūnavipūtikāyāḥ /",
    "T10cansisyu:102": " saṃcālamātramapi hartumaśaknuvanto jīvanti karmamayapāśanibaddhajīvāḥ // Śl_51 //",
    "T10cansisyu:103": " asthīnyapi praṇayatā rahitopamena śītena jarjaritavepitapiṇḍitāṅgāḥ /",
    "T10cansisyu:104": " utpannabhinnapiṭakā śatajātajantujagdhakṣataśrutasamajjavaśālaśīkāḥ // Śl_52 //",
    "T10cansisyu:105": " saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ /",
    "T10cansisyu:106": " ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ // Śl_53 //",
    "T10cansisyu:107": " vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam /",
    "T10cansisyu:108": " sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam // Śl_54 //",
    "T10cansisyu:109": " caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi /",
    "T10cansisyu:110": " kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam // Śl_55 //",
    "T10cansisyu:111": " purāṇatṛṇajarjarajvalitaparśukā x x x x x x x x latālavo dhagiti vāntadīptārciṣaḥ /",
    "T10cansisyu:112": " sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ // Śl_56 //",
    "T10cansisyu:113": " nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ /",
    "T10cansisyu:114": " yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram // Śl_57 //",
    "T10cansisyu:115": " jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam /",
    "T10cansisyu:116": " pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ // Śl_58 //",
    "T10cansisyu:117": " ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ /",
    "T10cansisyu:118": " śuṣkendhanaprakaranirdayatāmupaiti śokāgnikoṣa iva gātracayeṣu teṣām // Śl_59 //",
    "T10cansisyu:119": " te jantavo girinadījalalolajīvā auṣṭhyaṃ tadeva narakeṣu ta eva cāgniḥ /",
    "T10cansisyu:120": " karmāṇi tatkhalu tathā pariṇāmayanti sarvaṃ yathā paramadāruṇamāvibhāti // Śl_60 //",
    "T10cansisyu:121": " ātmīyakarmavivaśākulaveṣṭitasya muktasya pāpanilayānnirayāṃ kathaṃcit /",
    "T10cansisyu:122": " lokeṣvanantagatibhedabhayākuleṣu mānuṣyakaṃ paramadurlabhameva jantoḥ // Śl_61 //",
    "T10cansisyu:123": " mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu /",
    "T10cansisyu:124": " jātiṃ labheta yadi tatra tadeva śīlamāsevate patati yena punaḥ prapātam // Śl_62 //",
    "T10cansisyu:125": " yatprāpya janmajaladherapi yānti pāramāropayanti śivamuttamabodhibījam /",
    "T10cansisyu:126": " cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti // Śl_63 //",
    "T10cansisyu:127": " atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt /",
    "T10cansisyu:128": " caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti // Śl_64 //",
    "T10cansisyu:129": " śvaḥ kāryametadidamadya paraṃ muhūrtādetatkṣaṇāditi janena vicintyamāne /",
    "T10cansisyu:130": " tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ // Śl_65 //",
    "T10cansisyu:131": " āyāti phullakusumaḥ kusumāgamo 'yameṣā śaśāṅkatilakā śaradāgateti /",
    "T10cansisyu:132": " sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam // Śl_66 //",
    "T10cansisyu:133": " āsannapīnaśaśimaṇḍalamaṇḍanāsu viśrāntavāriguruvāridamekhalāsu /",
    "T10cansisyu:134": " niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ // Śl_67 //",
    "T10cansisyu:135": " kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu /",
    "T10cansisyu:136": " yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu // Śl_68 //",
    "T10cansisyu:137": " divyāṅganāparimalāvilaye nibhinnasaṃtānakastavakahāsavitaṇvanīṣu /",
    "T10cansisyu:138": " kiṃ sā ratiḥ surasaritsu viviktaramyatīrāsu yā śucijalāsu vane nadīṣu // Śl_69 //",
    "T10cansisyu:139": " viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ /",
    "T10cansisyu:140": " sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān // Śl_70 //",
    "T10cansisyu:141": " māyāmarīcidakacandrataraṃgakalpāḥ kāmā jinena gaditā vibhavāḥ striyaśca /",
    "T10cansisyu:142": " svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ // Śl_71 //",
    "T10cansisyu:143": " āpātamātramadhurā viṣayā viṣaśca ghorā viṣākakaṭukā viṣayā viṣaśca /",
    "T10cansisyu:144": " mohāndhakāragahanā viṣayā viṣaśca durvāravegacapalā viṣayā viṣaśca // Śl_72 //",
    "T10cansisyu:145": " kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
    "T10cansisyu:146": " ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti // Śl_73 //",
    "T10cansisyu:147": " viṣasya viṣayāṇāṃ ca dūramatyantagocaram /",
    "T10cansisyu:148": " upayuktaṃ viṣaṃ hanti viṣayāḥ smaraṇādapi // Śl_74 //",
    "T10cansisyu:149": " saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam /",
    "T10cansisyu:150": " yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit // Śl_75 //",
    "T10cansisyu:151": " yadvadvṛṣo viṣamakūpataṭāntatrūḍho dūrvāpravālalavalālasamānasaḥ san /",
    "T10cansisyu:152": " śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ // Śl_76 //",
    "T10cansisyu:153": " mandākinījalarayākulitālakābhiḥ krīḍāvihāramanubhūya sahāpsarobhiḥ /",
    "T10cansisyu:154": " bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ // Śl_77 //",
    "T10cansisyu:155": " āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya /",
    "T10cansisyu:156": " bhūyo bhramanti niśitākulaśastrapātavicchinnagātramasipattravanasthalīṣu // Śl_78 //",
    "T10cansisyu:157": " sparśe sukhāsu padapātanatonnatāsu merornitambapadavīṣu ciraṃ vihṛtya /",
    "T10cansisyu:158": " uttaptasaikatakukūlakṛśānurāśiṃ saṃsīryamāṇacaraṇorubhujo bhramanti // Śl_79 //",
    "T10cansisyu:159": " gatvā divaṃ mukharabhāsurakiṅkanīkahārāvalīnikaradanturitairvimānaiḥ /",
    "T10cansisyu:160": " ghoraṃ sthirāśrayamameyamanantapāramandhaṃ tamaḥ punaradhaḥśirasā patanti // Śl_80 //",
    "T10cansisyu:161": " śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ /",
    "T10cansisyu:162": " karmānilākulagatiḥ kugatiḥ prayāti ko nāma tatra puruṣo na bhayaṃ bhajeta // Śl_81 //",
    "T10cansisyu:163": " pramlāyamānakusumāḥ śru x x x digdhā mlānāmbarāḥ karuṇadīkṣitabandhuvargāḥ /",
    "T10cansisyu:164": " duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ // Śl_82 //",
    "T10cansisyu:165": " duḥkhāgniprakaranirodhabhairave 'sminyaloke vahati janaḥ sukhābhimānam /",
    "T10cansisyu:166": " tanmatyorvadanamapāvṛtaṃ viśālaṃ tadbījaṃ punarapi janmapādapasya // Śl_83 //",
    "T10cansisyu:167": " taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam /",
    "T10cansisyu:168": " sattvānāṃ bhavajaladhau pariplutānāṃ matsyanāṃ baḍiśamivāntakena dattam // Śl_84 //",
    "T10cansisyu:169": " kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ /",
    "T10cansisyu:170": " krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva // Śl_85 //",
    "T10cansisyu:171": " tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit /",
    "T10cansisyu:172": " mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti // Śl_86 //",
    "T10cansisyu:173": " yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ /",
    "T10cansisyu:174": " yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram // Śl_87 //",
    "T10cansisyu:175": " yāvadyāvanniyatamaśubhā bhāvanā yāti vṛddhim /",
    "T10cansisyu:176": " tāvattāvattaralataratamiti mohāndhakāram // Śl_88 //",
    "T10cansisyu:177": " durgandhipūtivikṛtairaravindamindumindīvaraṃ ca tulayanti yadāṅganāṅgaiḥ /",
    "T10cansisyu:178": " tasyānṛtasya phalamugramidaṃ kavīnāṃ tāsveva garbhanilayaṃ padamī viśanti // Śl_89 //",
    "T10cansisyu:179": " kā saugatirjagati yā śataśo na yātā kiṃ tatsukhaṃ yadaśakṛnna purānubhūtam /",
    "T10cansisyu:180": " kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ // Śl_90 //",
    "T10cansisyu:181": " nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ /",
    "T10cansisyu:182": " vyomnāpi tanna padamasti na yatra yātaṃ duṣpūraṇastadapi vardhata eva rāgaḥ // Śl_91 //",
    "T10cansisyu:183": " duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt /",
    "T10cansisyu:184": " sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ // Śl_92 //",
    "T10cansisyu:185": " atyāyate jagati janmaparigrahe 'sminduḥkhe sukhe ca bahuśaḥ parivartamānaḥ /",
    "T10cansisyu:186": " nāsau jano jagati yo na babhūva bandhurdveṣoragastadapi tiṣṭhati bhīmabhogaḥ // Śl_93 //",
    "T10cansisyu:187": " yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ /",
    "T10cansisyu:188": " kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit // Śl_94 //",
    "T10cansisyu:189": " tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ /",
    "T10cansisyu:190": " saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ // Śl_95 //",
    "T10cansisyu:191": " aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ /",
    "T10cansisyu:192": " tanniṣphalapracuradurlalitaikabhājaḥ ko nāma dasyurapi hātumihotsaheta // Śl_96 //",
    "T10cansisyu:193": " yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ /",
    "T10cansisyu:194": " tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta // Śl_97 //",
    "T10cansisyu:195": " vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ /",
    "T10cansisyu:196": " kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ // Śl_98 //",
    "T10cansisyu:197": " na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau /",
    "T10cansisyu:198": " kathaṃcitsaṃprāpyaṃ x viṣayasukhaṃ bhogaparamairlabhante yā prītiṃ parahitasukhādhānaniratāḥ // Śl_99 //",
    "T10cansisyu:199": " svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ /",
    "T10cansisyu:200": " parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam // Śl_100 //",
    "T10cansisyu:201": " yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī /",
    "T10cansisyu:202": " na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ // Śl_101 //",
    "T10cansisyu:203": " avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam /",
    "T10cansisyu:204": " sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ // Śl_102 //",
    "T10cansisyu:205": " avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram /",
    "T10cansisyu:206": " parārthe x x x sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva // Śl_103 //",
    "T10cansisyu:207": " parahitakaraṇāya baddhakakṣāḥ sukhamasipattravane vasanti santaḥ /",
    "T10cansisyu:208": " na punaramarasundarīsahāyāḥ kṣaṇamapi nandanakānane ramante // Śl_104 //",
    "T10cansisyu:209": " aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ /",
    "T10cansisyu:210": " na tu gaganasarittaraṃgabhaṅgavyatikarasaṅgasukhaṃ svayaṃ bhajante // Śl_105 //",
    "T10cansisyu:211": " iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām /",
    "T10cansisyu:212": " asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām // Śl_106 //",
    "T10cansisyu:213": " sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām /",
    "T10cansisyu:214": " sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam // Śl_107 //",
    "T10cansisyu:215": " visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam /",
    "T10cansisyu:216": " vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ // Śl_108 //",
    "T10cansisyu:217": " vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ /",
    "T10cansisyu:218": " praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ // Śl_109 //",
    "T10cansisyu:219": " bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ /",
    "T10cansisyu:220": " praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ // Śl_110 //",
    "T10cansisyu:221": " prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ /",
    "T10cansisyu:222": " prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ // Śl_111 //",
    "T10cansisyu:223": " iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ /",
    "T10cansisyu:224": " satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ // Śl_112 //",
    "T10cansisyu:225": " karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ /",
    "T10cansisyu:226": " śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ // Śl_113 //",
    "T10cansisyu:227": " vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ /",
    "T10cansisyu:228": " jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ // Śl_114 //",
    "T10cansisyu:229": " bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ /",
    "T10cansisyu:230": " munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām // Śl_115 //",
    "T10cansisyu:231": " // iti śiṣyalekhanāma dharmakāvyaṃ samāptam //",
    "T10cansisyu:232": " / kṛtirācāryacandragomipādasya //"
}