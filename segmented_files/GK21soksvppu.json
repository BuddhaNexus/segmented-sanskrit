{
    "GK21soksvppu:0": " tathā ca kathayāmy etāṃ tadīyāṃ te kathāṃ śṛṇu pratiṣṭhānābhidhāno 'sti deśo godāvarītaṭe tatra vikramasenasya putraḥ śakraparākramaḥ /",
    "GK21soksvppu:1": " prāk trivikramasenākhyaḥ khyātakīrtir abhūn nṛpaḥ // SoKss_12,8.22",
    "GK21soksvppu:2": " tasya pratyaham āsthānagatasyopetya bhūpateḥ /",
    "GK21soksvppu:3": " sevārthaṃ kṣāntiśīlākhyo bhikṣuḥ phalam upānayat // SoKss_12,8.23",
    "GK21soksvppu:4": " so 'pi rājā tad ādāya phalam āsannavartinaḥ /",
    "GK21soksvppu:5": " haste dadau pratidinaṃ koṣāgārādhikāriṇaḥ // SoKss_12,8.24 (Vet_0.4) //",
    "GK21soksvppu:6": " itthaṃ gateṣu varṣeṣu daśasv atra kilaikadā /",
    "GK21soksvppu:7": " dattvā rājñe phalaṃ tasmai bhikṣāv āsthānato gate // SoKss_12,8.25",
    "GK21soksvppu:8": " sa rājā tat phalaṃ prādāt praviṣṭāyātra daivataḥ /",
    "GK21soksvppu:9": " krīḍāmarkaṭapotāya hastabhraṣṭāya rakṣiṇām // SoKss_12,8.26 (Vet_0.6) //",
    "GK21soksvppu:10": " sa markaṭas tad aśnāti yāvat tāvat phalāt tataḥ /",
    "GK21soksvppu:11": " vibhinnamadhyān niragād anarghaṃ ratnam uttamam // SoKss_12,8.27 (Vet_0.7)",
    "GK21soksvppu:12": " tad dṛṣṭvādāya papraccha taṃ bhāṇḍāgārikaṃ nṛpaḥ /",
    "GK21soksvppu:13": " bhikṣūpanītāni mayā yāni nityaṃ phalāni te // SoKss_12,8.28 (Vet_0.8) //",
    "GK21soksvppu:14": " haste dattāni tāni kva sthāpitāni sadā tvayā /",
    "GK21soksvppu:15": " tac chrutvā taṃ sa sabhayaḥ koṣādhyakṣo vyajijñapat // SoKss_12,8.29",
    "GK21soksvppu:16": " kṣiptāni tāny anudghāṭya mayā gañje gavākṣataḥ /",
    "GK21soksvppu:17": " yady ādiśasi tad deva tam udghāṭya gaveṣaye // SoKss_12,8.30 (Vet_0.10) //",
    "GK21soksvppu:18": " ity ūcivān anumato rājñā gatvā kṣaṇena saḥ /",
    "GK21soksvppu:19": " koṣādhyakṣaḥ samāgatya prabhuṃ vyajñāpayat punaḥ // SoKss_12,8.31",
    "GK21soksvppu:20": " śīrṇāni nātra paśyāmi koṣe tāni phalāny aham /",
    "GK21soksvppu:21": " ratnarāśiṃ tu paśyāmi raśmijvālākulaṃ vibho // SoKss_12,8.32 (Vet_0.12) //",
    "GK21soksvppu:22": " tac chrutvā tān manīn dattvā tuṣṭo 'smai koṣarakṣiṇe /",
    "GK21soksvppu:23": " rājānyedyur apṛcchat sa bhikṣuṃ taṃ prāgvad āgatam // SoKss_12,8.33",
    "GK21soksvppu:24": " bhikṣo dhanavyayenaivaṃ sevase māṃ kim anvaham /",
    "GK21soksvppu:25": " nedānīṃ te grahīṣyāmi phalaṃ yāvan na vakṣyasi // SoKss_12,8.34 (Vet_0.14)",
    "GK21soksvppu:26": " ity uktavantaṃ rājānaṃ bhikṣus taṃ vijane 'bravīt /",
    "GK21soksvppu:27": " vīrasācivyasāpekṣaṃ mantrasādhanam asti me // SoKss_12,8.35 (Vet_0.15) //",
    "GK21soksvppu:28": " tatra vīrendra sāhāyyaṃ kriyamānaṃ tvayārthaye /",
    "GK21soksvppu:29": " tac chrutvā pratipede tat tathety asya sa bhūpatiḥ // SoKss_12,8.36",
    "GK21soksvppu:30": " tataḥ sa śramaṇas tuṣṭo nṛpaṃ puna uvāca tam /",
    "GK21soksvppu:31": " tarhi kṛṣṇacaturdaśyām āgāminyāṃ niśāgame // SoKss_12,8.37 (Vet_0.17) //",
    "GK21soksvppu:32": " ito mahāśmaśānāntarvaṭasyādhaḥ sthitasya me /",
    "GK21soksvppu:33": " āgantavyaṃ tvayā deva pratipālayato 'ntikam // SoKss_12,8.38 (Vet_0.18) //",
    "GK21soksvppu:34": " bāḍham evaṃ kariṣyāmīty ukte tena mahībhujā /",
    "GK21soksvppu:35": " sa kṣāntiśīlaḥ śramaṇo hṛṣṭaḥ svanilayaṃ yayau // SoKss_12,8.39 (Vet_0.19)",
    "GK21soksvppu:36": " atha tāṃ sa mahāsattvaḥ prāpya kṛṣṇacaturdaśīm /",
    "GK21soksvppu:37": " prārthanāṃ pratipannāṃ tāṃ bhikṣos tasya nṛpaḥ smaran // SoKss_12,8.40",
    "GK21soksvppu:38": " pradoṣe nīlavasanas tamālakṛtaśekharaḥ /",
    "GK21soksvppu:39": " niryayau rājadhānītaḥ khaḍgapāṇir alakṣitaḥ // SoKss_12,8.41 (Vet_0.21) //",
    "GK21soksvppu:40": " yayau ca ghoranibiḍadhvāntavrātamalīmasam /",
    "GK21soksvppu:41": " citānalogranayanajvālādāruṇadarśanam // SoKss_12,8.42 (Vet_0.22) //",
    "GK21soksvppu:42": " asaṃkhyanarakaṅkālakapālāsthiviśaṅkaṭam /",
    "GK21soksvppu:43": " hṛṣyatsaṃnihitottālabhūtavetālaveṣṭitam // SoKss_12,8.43 (Vet_0.23) //",
    "GK21soksvppu:44": " bhairavasyāparaṃ rūpam iva gambhīrabhīṣaṇam /",
    "GK21soksvppu:45": " sphūrjan mahāśivārāvaṃ śmaśānaṃ tad avihvalaḥ // SoKss_12,8.44 (Vet_0.24)",
    "GK21soksvppu:46": " vicitya cātra taṃ prāpya bhikṣuṃ vaṭataror adhaḥ /",
    "GK21soksvppu:47": " kurvāṇaṃ maṇḍalanyāsam upasṛtya jagāda saḥ // SoKss_12,8.45 (Vet_0.25) //",
    "GK21soksvppu:48": " eṣo 'ham āgato bhikṣo brūhi kiṃ karavāṇi te /",
    "GK21soksvppu:49": " tac chrutvā sa nṛpaṃ dṛṣṭvā hṛṣṭo bhikṣur uvāca tam // SoKss_12,8.46",
    "GK21soksvppu:50": " rājan kṛtaḥ prasādaś cet tad ito dakṣiṇāmukham /",
    "GK21soksvppu:51": " gatvā vidūram ekākī vidyate śiṃśapātaruḥ // SoKss_12,8.47 (Vet_0.27) //",
    "GK21soksvppu:52": " tasminn ullambitamṛtaḥ ko 'py ekaḥ puruṣaḥ sthitaḥ /",
    "GK21soksvppu:53": " tam ihānaya gatvā tvaṃ sānāthyaṃ kuru vīra me // SoKss_12,8.48 (Vet_0.28)",
    "GK21soksvppu:54": " tac chrutvaiva tathety uktvā sa rājā satyasaṃgaraḥ /",
    "GK21soksvppu:55": " dakṣiṇāṃ diśam ālambya pravīraḥ prayayau tataḥ // SoKss_12,8.49 (Vet_0.29)",
    "GK21soksvppu:56": " āttadīptacitālātalakṣitena pathātra saḥ /",
    "GK21soksvppu:57": " gatvā tamasi taṃ prāpa kathaṃcic chiṃśapātarum // SoKss_12,8.50 (Vet_0.30)",
    "GK21soksvppu:58": " tasya skandhe citādhūmadagdhasya kravyagandhinaḥ /",
    "GK21soksvppu:59": " so 'paśyal lambamānaṃ taṃ bhūtasyeva śavaṃ taroḥ // SoKss_12,8.51",
    "GK21soksvppu:60": " āruhya cātra bhūmau taṃ chinna rajjum apātayat /",
    "GK21soksvppu:61": " patitaś cātra so 'kasmāc cakranda vyathito yathā // SoKss_12,8.52",
    "GK21soksvppu:62": " tato 'varuhya kṛpayā jīvāśaṅkī sa tasya yat /",
    "GK21soksvppu:63": " rājāṅgaṃ prāmṛśat tena so 'ṭṭahāsaṃ vyadhāc chavaḥ // SoKss_12,8.53",
    "GK21soksvppu:64": " tataḥ sa rājā matvā taṃ vetālādhiṣṭhitaṃ tadā /",
    "GK21soksvppu:65": " kiṃ hasasy ehi gacchāva iti yāvad akampitaḥ // SoKss_12,8.54 (Vet_0.34) //",
    "GK21soksvppu:66": " vakti tāvan na bhūmau savetālaṃ śavam aikṣata /",
    "GK21soksvppu:67": " aikṣatātraiva vṛkṣe tu lambamānaṃ sthitaṃ punaḥ // SoKss_12,8.55",
    "GK21soksvppu:68": " tato 'dhiruhya bhūyo 'pi tam avātārayat tataḥ /",
    "GK21soksvppu:69": " vajrād api hi vīrāṇāṃ cittaratnam akhaṇḍitam // SoKss_12,8.56 (Vet_0.36)",
    "GK21soksvppu:70": " āropya ca savetālaṃ skandhe maunena taṃ śavam /",
    "GK21soksvppu:71": " sa trivikramaseno 'tha rājā gantuṃ pracakrame // SoKss_12,8.57 (Vet_0.37)",
    "GK21soksvppu:72": " yāntaṃ ca taṃ śavāntaḥstho vetālo 'ṃsasthito 'bravīt /",
    "GK21soksvppu:73": " rājann adhvavinodāya kathām ākhyāmi te śṛṇu // SoKss_12,8.58 (Vet_0.38) //",
    "GK21soksvppu:74": " asti vārāṇasī nāma purārivasatiḥ purī /",
    "GK21soksvppu:75": " sthalīva kailāsagirer yā puṇyajanasevitā // SoKss_12,8.59 (Vet_1.1) //",
    "GK21soksvppu:76": " bhūrivāribhṛtā śaśvadupakaṇṭhaniveśinī /",
    "GK21soksvppu:77": " hārayaṣṭir ivābhāti yasyāḥ svargataraṅgiṇī // SoKss_12,8.60 (Vet_1.2) //",
    "GK21soksvppu:78": " pratāpānalanirdagdhavipakṣakulakānanaḥ /",
    "GK21soksvppu:79": " tasyāṃ pratāpamukuṭo nāma rājābhavat purā // SoKss_12,8.61 (Vet_1.3) //",
    "GK21soksvppu:80": " tasyābhūd vajramukuṭas tanayo rūpaśauryayoḥ /",
    "GK21soksvppu:81": " kurvāṇo darpadalanaṃ smarasyārijanasya ca // SoKss_12,8.62 (Vet_1.4) //",
    "GK21soksvppu:82": " rājaputrasya tasyātra mantriputro mahāmatiḥ /",
    "GK21soksvppu:83": " āsīd buddhiśarīrākhyaḥ śarīrābhyadhikaḥ sakhā // SoKss_12,8.63 (Vet_1.5)",
    "GK21soksvppu:84": " tena sakhyā saha krīḍan sa kadācin nṛpātmajaḥ /",
    "GK21soksvppu:85": " jagāma dūram adhvānaṃ mṛgayāti prasaṅgataḥ // SoKss_12,8.64 (Vet_1.6) //",
    "GK21soksvppu:86": " śauryaśrīcāmarāṇīva siṃhānāṃ mastakāni saḥ /",
    "GK21soksvppu:87": " chindac charaiḥ saṭālāni viveśaikaṃ mahāvanam // SoKss_12,8.65 (Vet_1.7)",
    "GK21soksvppu:88": " tatrāsthāne smarasyeva paṭhat kokilabandini /",
    "GK21soksvppu:89": " dattopakāre tarubhir mañjarīcalacāmaraiḥ // SoKss_12,8.66 (Vet_1.8) //",
    "GK21soksvppu:90": " so 'nvito mantriputreṇa tenāpaśyat sarovaram /",
    "GK21soksvppu:91": " vicitrakamalotpattidhāmāmbudhim ivāparam // SoKss_12,8.67 (Vet_1.9) //",
    "GK21soksvppu:92": " tasmiṃs tadaiva sarasi snānārthaṃ kācid āgatā /",
    "GK21soksvppu:93": " tena divyākṛtiḥ kanyā dadṛśe saparicchadā // SoKss_12,8.68 (Vet_1.10) //",
    "GK21soksvppu:94": " pūrayantīva lāvaṇyanirjhareṇa sarovaram /",
    "GK21soksvppu:95": " dṛṣṭipātaiḥ sṛjantīva tatrotpalavanaṃ navam // SoKss_12,8.69 (Vet_1.11) //",
    "GK21soksvppu:96": " pratyādiśantīva mukhenāmbujāni jitendunā /",
    "GK21soksvppu:97": " sā jahāra manas tasya rājaputrasya tatkṣaṇam // SoKss_12,8.70 (Vet_1.12)",
    "GK21soksvppu:98": " so 'py ahārṣīt tathā tasyā yuvā dṛṣṭvā vilocane /",
    "GK21soksvppu:99": " yathā naikṣata sā kanyā lajjāṃ svām apy alaṃkṛtim // SoKss_12,8.71",
    "GK21soksvppu:100": " yūni paśyati tasmin sā keyaṃ syād iti sānuge /",
    "GK21soksvppu:101": " saṃjñāṃ svadeśādyākhyātuṃ vilāsacchadmanākarot // SoKss_12,8.72 (Vet_1.14)",
    "GK21soksvppu:102": " karoti smautpalaṃ karṇe gṛhītvā puṣpaśekharāt /",
    "GK21soksvppu:103": " ciraṃ ca dantaracanāṃ cakārādāya ca vyadhāt // SoKss_12,8.73 (Vet_1.15) //",
    "GK21soksvppu:104": " padmaṃ śirasi sākūtaṃ hṛdaye cādadhe karam /",
    "GK21soksvppu:105": " rājaputraś ca tasyās tāṃ saṃjñāṃ na jñātavāṃs tadā // SoKss_12,8.74",
    "GK21soksvppu:106": " mantriputras tu bubudhe sa sakhā tasya buddhimān /",
    "GK21soksvppu:107": " kṣaṇāc ca sā yayau kanyā nīyamānānugais tataḥ // SoKss_12,8.75 (Vet_1.17)",
    "GK21soksvppu:108": " prāpya ca svagṛhaṃ tasthau paryaṅge 'ṅgaṃ nidhāya sā /",
    "GK21soksvppu:109": " cittaṃ tu nijasaṃjñārtham āsthāt tasmin nṛpātmaje // SoKss_12,8.76",
    "GK21soksvppu:110": " so 'pi rājasuto bhraṣṭavidyo vidyādharo yathā /",
    "GK21soksvppu:111": " gatvā svanagarīṃ kṛcchrāṃ prāpāvasthāṃ tayā vinā // SoKss_12,8.77",
    "GK21soksvppu:112": " sakhyā ca mantriputreṇa tena pṛṣṭas tadā rahaḥ /",
    "GK21soksvppu:113": " śaṃsatā tām aduṣprāpāṃ tyaktadhairyo jagāda saḥ // SoKss_12,8.78",
    "GK21soksvppu:114": " yasyā na nāma na grāmo nānvayo vāvabudhyate /",
    "GK21soksvppu:115": " sā kathaṃ prāpyate tan mām āśvāsayasi kiṃ mṛṣā // SoKss_12,8.79 (Vet_1.21)",
    "GK21soksvppu:116": " ity ukto rājaputreṇa mantriputras tam abhyadhāt /",
    "GK21soksvppu:117": " kiṃ na dṛṣṭaṃ tvayā tad yat saṃjñayā sūcitaṃ tayā // SoKss_12,8.80",
    "GK21soksvppu:118": " nyastaṃ yad utpalaṃ karṇe tenaitat te tayoditam /",
    "GK21soksvppu:119": " karṇotpalasya rāṣṭre 'haṃ nivasāmi mahībhṛtaḥ // SoKss_12,8.81 (Vet_1.23)",
    "GK21soksvppu:120": " kṛtā yad dantaracanā tenaitat kathitaṃ tayā /",
    "GK21soksvppu:121": " tatra jānīhi māṃ dantaghāṭakasya sutām iti // SoKss_12,8.82 (Vet_1.24) //",
    "GK21soksvppu:122": " padmāvatīti nāmoktaṃ tayottaṃsitapadmayā /",
    "GK21soksvppu:123": " tvayi prāṇā iti proktaṃ hṛdayārpitahastayā // SoKss_12,8.83 (Vet_1.25) //",
    "GK21soksvppu:124": " kaliṅgadeśe hy asty atra khyātaḥ karṇotpalo nṛpaḥ /",
    "GK21soksvppu:125": " tasya prasādavitto 'sti mahān yo dantaghāṭakaḥ // SoKss_12,8.84 (Vet_1.26)",
    "GK21soksvppu:126": " saṅgrāmavardhanākhyasya tasyāpy asti jagattraye /",
    "GK21soksvppu:127": " ratnaṃ padmāvatī nāma kanyā prāṇādhikapriyā // SoKss_12,8.85 (Vet_1.27) //",
    "GK21soksvppu:128": " etac ca lokato deva yathāvad viditaṃ mama /",
    "GK21soksvppu:129": " ato jñātā mayā saṃjñā tasyā deśādiśaṃsinī // SoKss_12,8.86 (Vet_1.28) //",
    "GK21soksvppu:130": " ity ukto mantriputrena tena rājasuto 'tha saḥ /",
    "GK21soksvppu:131": " tutoṣa tasmai sudhiye labdhopāyo jaharṣa ca // SoKss_12,8.87 (Vet_1.29) //",
    "GK21soksvppu:132": " saṃmantrya ca samaṃ tena sa tadyuktaḥ svamandirāt /",
    "GK21soksvppu:133": " priyārthī mṛgayāvyājāt punas tām agamad diśam // SoKss_12,8.88 (Vet_1.30)",
    "GK21soksvppu:134": " ardhamārge ca vātāśvavegavañcitasainikaḥ /",
    "GK21soksvppu:135": " taṃ mantriputraikayutaḥ kaliṅgaviṣayaṃ yayau // SoKss_12,8.89 (Vet_1.31)",
    "GK21soksvppu:136": " tatra tau prāpya nagaraṃ karṇotpalamahībhṛtaḥ /",
    "GK21soksvppu:137": " anviṣya dṛṣṭvā bhavanaṃ dantaghāṭasya tasya ca // SoKss_12,8.90 (Vet_1.32)",
    "GK21soksvppu:138": " tad adūre ca vāsārtham ekasyā vṛddhayoṣitaḥ /",
    "GK21soksvppu:139": " gṛhaṃ prāviśatāṃ mantriputrarājasutāv ubhau // SoKss_12,8.91 (Vet_1.33) //",
    "GK21soksvppu:140": " dattāmbuyavasau vāhau gupte 'vasthāpya cātra saḥ /",
    "GK21soksvppu:141": " rājaputre sthite vṛddhāṃ mantriputro jagāda tām // SoKss_12,8.92",
    "GK21soksvppu:142": " kaccid vetsy amba saṅgrāmavardhanaṃ dantaghāṭakam /",
    "GK21soksvppu:143": " tac chrutvā sā jaradyoṣit saśraddhā tam abhāṣata // SoKss_12,8.93",
    "GK21soksvppu:144": " vedmy eva dhātrī tasyāsmi sthāpitā tena cādhunā /",
    "GK21soksvppu:145": " padmāvatyāḥ svaduhituḥ pārśve jyeṣṭhatarety aham // SoKss_12,8.94",
    "GK21soksvppu:146": " kiṃ tv ahaṃ na sadā tatra gacchāmy upahatāmbarā /",
    "GK21soksvppu:147": " kuputraḥ kitavo vastraṃ dṛṣṭvā hi harate mama // SoKss_12,8.95 (Vet_1.37)",
    "GK21soksvppu:148": " evam uktavatīṃ prītaḥ svottarīyādidānataḥ /",
    "GK21soksvppu:149": " saṃtoṣya so 'tra vṛddhāṃ tāṃ mantriputro 'bravīt punaḥ // SoKss_12,8.96",
    "GK21soksvppu:150": " mātā tvaṃ tad vadāmas te guptaṃ yat tat kuruṣva naḥ /",
    "GK21soksvppu:151": " dantaghāṭasutām etāṃ gatvā padmāvatīṃ vada // SoKss_12,8.97 (Vet_1.39) //",
    "GK21soksvppu:152": " so 'trāgato rājaputro dṛṣṭo yaḥ sarasi tvayā /",
    "GK21soksvppu:153": " tena ceha tad ākhyātuṃ preṣitā praṇayād aham // SoKss_12,8.98 (Vet_1.40)",
    "GK21soksvppu:154": " tac chrutvā sā tathety uktvā vṛddhā dānavaśīkṛtā /",
    "GK21soksvppu:155": " gatvā padmāvatīpārśvam ājagāma kṣaṇāntare // SoKss_12,8.99 (Vet_1.41) //",
    "GK21soksvppu:156": " pṛṣṭā jagāda tau rājasutamantrisutau ca sā /",
    "GK21soksvppu:157": " yuṣmadāgamanaṃ gatvā guptaṃ tasyā mayoditam // SoKss_12,8.100 (Vet_1.42)",
    "GK21soksvppu:158": " tayā śrutvā ca nirbhartsya pāṇibhyām aham āhatā /",
    "GK21soksvppu:159": " dvābhyāṃ karpūraliptābhyām ubhayor gaṇḍayor mukhe // SoKss_12,8.101",
    "GK21soksvppu:160": " tataḥ paribhavodvignā rudaty aham ihāgatā /",
    "GK21soksvppu:161": " etās tad aṅgulīmudrāḥ putrau me paśyataṃ mukhe // SoKss_12,8.102",
    "GK21soksvppu:162": " evaṃ tayokte nairāśyaviṣaṇṇaṃ taṃ nṛpātmajam /",
    "GK21soksvppu:163": " jagāda sa mahāprājño mantriputro janāntikam // SoKss_12,8.103 (Vet_1.45)",
    "GK21soksvppu:164": " mā gā viṣādaṃ rakṣantyā mantraṃ nirbhartsya yat tayā /",
    "GK21soksvppu:165": " karpūraśubhrā vaktre 'syāḥ svāṅgulyo daśa pātitāḥ // SoKss_12,8.104",
    "GK21soksvppu:166": " tad etad uktaṃ pakṣe 'smiñ śukle candravatīr imāḥ /",
    "GK21soksvppu:167": " rātrīr daśa pratīkṣadhvaṃ saṃgamānucitā iti // SoKss_12,8.105 (Vet_1.47)",
    "GK21soksvppu:168": " ity āśvāsya sa taṃ rājasutaṃ mantrisutas tataḥ /",
    "GK21soksvppu:169": " vikrīya guptaṃ hastasthaṃ kāñcanaṃ kiṃcid āpaṇe // SoKss_12,8.106",
    "GK21soksvppu:170": " vṛddhayā sādhayāmāsa mahārhaṃ bhojanaṃ tayā /",
    "GK21soksvppu:171": " tatas tau bubhujāte dvau tat tayā saha vṛddhayā // SoKss_12,8.107",
    "GK21soksvppu:172": " evaṃ nītvā daśāhāni jijñāsārthaṃ punaḥ sa tām /",
    "GK21soksvppu:173": " padmāvatyantikaṃ vṛddhāṃ mantriputro visṛṣṭavān // SoKss_12,8.108",
    "GK21soksvppu:174": " sāpi mṛṣṭānnapānādilubdhā tad anurodhataḥ /",
    "GK21soksvppu:175": " gatvā vāsagṛhaṃ tasyā bhūyo 'bhyetya jagāda tau // SoKss_12,8.109",
    "GK21soksvppu:176": " ito gatvādya tūṣṇīm apy ahaṃ tatra sthitā tayā /",
    "GK21soksvppu:177": " yuṣmatkathāparādhaṃ tam udgirantyā svayaṃ punaḥ // SoKss_12,8.110",
    "GK21soksvppu:178": " sā laktakābhis tisṛbhiḥ karāṅgulibhir āhatā /",
    "GK21soksvppu:179": " urasy asminn athaiṣāham ihāyātā tad antikāt // SoKss_12,8.111 (Vet_1.53)",
    "GK21soksvppu:180": " tac chrutvā rājaputraṃ taṃ svairaṃ mantrisuto 'bravīt /",
    "GK21soksvppu:181": " mā kārṣīr anyathā śaṅkām asyā hi hṛdaye tayā // SoKss_12,8.112 (Vet_1.54)",
    "GK21soksvppu:182": " sā laktakāṅgulīmudrātrayaṃ vinyasya yuktitaḥ /",
    "GK21soksvppu:183": " rajasvalā niśās tisraḥ sthitāham iti sūcitam // SoKss_12,8.113 (Vet_1.55)",
    "GK21soksvppu:184": " evam uktvā nṛpasutaṃ mantriputras tryahe gate /",
    "GK21soksvppu:185": " padmāvatyai punas tasyai vṛddhāṃ tāṃ prajighāya saḥ // SoKss_12,8.114",
    "GK21soksvppu:186": " sā gatā mandiraṃ tasyās tayā saṃmānya bhojitā /",
    "GK21soksvppu:187": " prītyā pānādilīlābhir dinaṃ cātra vinoditā // SoKss_12,8.115 (Vet_1.57) //",
    "GK21soksvppu:188": " sāyaṃ ca yāvat sā vṛddhā gṛham āgantum icchati /",
    "GK21soksvppu:189": " udabhūd bhayakṛt tāvat tatra kolāhalo bahiḥ // SoKss_12,8.116 (Vet_1.58)",
    "GK21soksvppu:190": " hā hā bhraṣṭo 'yam ālānāj janān mathnan pradhāvati /",
    "GK21soksvppu:191": " mattahastīti lokasya tatrākrando 'tha śuśruve // SoKss_12,8.117 (Vet_1.59)",
    "GK21soksvppu:192": " tataḥ padmāvatī sā tāṃ vṛddhām evam abhāṣata /",
    "GK21soksvppu:193": " spaṣṭena hastiruddhena gantuṃ yuktaṃ na te pathā // SoKss_12,8.118",
    "GK21soksvppu:194": " tat pīṭhikāṃ samāropya baddhālambanarajjukām /",
    "GK21soksvppu:195": " bṛhadgavākṣeṇānena tvām atra prakṣipāmahe // SoKss_12,8.119 (Vet_1.61) //",
    "GK21soksvppu:196": " gṛhodyāne tato vṛkṣam āruhyāmuṃ vilaṅghya ca /",
    "GK21soksvppu:197": " prākāram avaruhyānyavṛkṣeṇa svagṛhaṃ vraja // SoKss_12,8.120 (Vet_1.62) //",
    "GK21soksvppu:198": " ity uktvā sā gavākṣeṇa kṣepayāmāsa tatra tām /",
    "GK21soksvppu:199": " vṛddhāṃ ceṭībhir udyāne rajjupīṭhikayā tataḥ // SoKss_12,8.121 (Vet_1.63)",
    "GK21soksvppu:200": " sātha gatvā yathoktena pathā sarvaṃ śaśaṃsa tat /",
    "GK21soksvppu:201": " yathāvad rājaputrāya tasmai mantrisutāya ca // SoKss_12,8.122 (Vet_1.64)",
    "GK21soksvppu:202": " tataḥ sa mantriputras taṃ rājaputram abhāṣata /",
    "GK21soksvppu:203": " siddhaṃ taveṣṭaṃ mārgo hi yuktyā te darśitas tayā // SoKss_12,8.123",
    "GK21soksvppu:204": " tad gacchādyaiva tatra tvaṃ pradoṣe 'smin nṛpāgate /",
    "GK21soksvppu:205": " etenaiva pathā tasyāḥ priyāyā mandiraṃ viśa // SoKss_12,8.124 (Vet_1.66)",
    "GK21soksvppu:206": " ity uktas tena tadyukto rājaputro yayau sa tat /",
    "GK21soksvppu:207": " udyānaṃ vṛddhayoktena tena prākāravartmanā // SoKss_12,8.125 (Vet_1.67) //",
    "GK21soksvppu:208": " tatrāpaśyac ca rajjuṃ tāṃ lambamānāṃ sapīṭhikām /",
    "GK21soksvppu:209": " mārgonmukhābhiś ceṭībhir upariṣṭād adhiṣṭhitām // SoKss_12,8.126",
    "GK21soksvppu:210": " ārūḍhas tāṃ ca dṛṣṭvaiva dāsībhis tābhir āśu saḥ /",
    "GK21soksvppu:211": " rajjūtkṣipto gavākṣeṇa praviveśa priyāntikam // SoKss_12,8.127 (Vet_1.69)",
    "GK21soksvppu:212": " tasmin praviṣṭe sa yayau mantriputraḥ svam āspadam /",
    "GK21soksvppu:213": " rājaputras tu tāṃ padmāvatīṃ tatra dadarśa saḥ // SoKss_12,8.128",
    "GK21soksvppu:214": " pūrṇāmṛtāṃśuvadanāṃ prasaratkānticandrakām /",
    "GK21soksvppu:215": " kṛṣṇapakṣabhayād guptasthitāṃ rākāniśām iva // SoKss_12,8.129 (Vet_1.71)",
    "GK21soksvppu:216": " sāpi dṛṣṭvā tam utthāya cirautsukyocitais tataḥ /",
    "GK21soksvppu:217": " kaṇṭhagrahādibhis tais tair upacārair amānayat // SoKss_12,8.130",
    "GK21soksvppu:218": " tatas tayā sa gāndharvavidhinodūḍhayā saha /",
    "GK21soksvppu:219": " guptaṃ rājasutas tasthau pūrṇecchas tatra kāntayā // SoKss_12,8.131",
    "GK21soksvppu:220": " sthitvā cāhāni katicid rātrau tām avadat priyām /",
    "GK21soksvppu:221": " sakhā mama sahāyāto mantriputra iti sthitaḥ // SoKss_12,8.132 (Vet_1.74)",
    "GK21soksvppu:222": " sa cātra tiṣṭhaty ekākī tvajjyeṣṭhatarikāgṛhe /",
    "GK21soksvppu:223": " gatvā saṃbhāvya taṃ tanvi puna eṣyāmi te 'ntikam // SoKss_12,8.133",
    "GK21soksvppu:224": " tac chrutvā tam avocat sā dhūrtā padmāvatī priyam /",
    "GK21soksvppu:225": " hantāryaputra pṛcchāmi tāḥ saṃjñā matkṛtās tvayā // SoKss_12,8.134",
    "GK21soksvppu:226": " jñātā kiṃ kim uvā tena sakhyā mantrisutena te /",
    "GK21soksvppu:227": " evam uktavatīm etāṃ rājaputro jagāda saḥ // SoKss_12,8.135 (Vet_1.77) //",
    "GK21soksvppu:228": " na jñātaṃ tan mayā kiṃcij jñātvā sarvaṃ ca tena me /",
    "GK21soksvppu:229": " ākhyātaṃ mantriputreṇa divyaprajñānaśālinā // SoKss_12,8.136 (Vet_1.78) //",
    "GK21soksvppu:230": " etac chrutvā vicintyaiva bhāminī sā jagāda tam /",
    "GK21soksvppu:231": " tarhy ayuktaṃ kṛtaṃ yan me cirāt sa kathitas tvayā // SoKss_12,8.137",
    "GK21soksvppu:232": " sa me bhrātā sakhā yas te tasya ca prathamaṃ mayā /",
    "GK21soksvppu:233": " tāmbūlādisamācāraḥ kartavyo hi sadā bhavet // SoKss_12,8.138 (Vet_1.80) //",
    "GK21soksvppu:234": " ity uktavatyānumatas tayā pūrvapathena saḥ /",
    "GK21soksvppu:235": " rajāputro 'ntikaṃ tasya sakhyur āgāt tato niśi // SoKss_12,8.139",
    "GK21soksvppu:236": " śaśaṃsa ca kathāmadhye tat tasmai yat tadāśrayam /",
    "GK21soksvppu:237": " saṃjñāvijñānakathanaṃ kṛtaṃ tena priyāntike // SoKss_12,8.140 (Vet_1.82)",
    "GK21soksvppu:238": " mantriputras tu so 'yuktam iti na śraddadhe 'sya tat /",
    "GK21soksvppu:239": " tāvac ca sā tayos tatra vibhātābhūd vibhāvarī // SoKss_12,8.141 (Vet_1.83)",
    "GK21soksvppu:240": " athaitayor vidhau sāṃdhye nivṛtte kurvatoḥ kathāḥ /",
    "GK21soksvppu:241": " āgāt pakvānnatāmbūlahastā padmāvatīsakhī // SoKss_12,8.142 (Vet_1.84) //",
    "GK21soksvppu:242": " sā mantriputraṃ kuśalaṃ pṛṣṭvā dattopacārikā /",
    "GK21soksvppu:243": " niṣeddhuṃ rājaputrasya bhojanaṃ tatra yuktitaḥ // SoKss_12,8.143",
    "GK21soksvppu:244": " kathāntare svāminīṃ svāṃ bhojanādau tadāgamam /",
    "GK21soksvppu:245": " pratīkṣamāṇām āvedya kṣaṇād guptaṃ tato yayau // SoKss_12,8.144 (Vet_1.86)",
    "GK21soksvppu:246": " tatas taṃ mantriputraḥ sa rājaputram abhāṣata /",
    "GK21soksvppu:247": " kautukaṃ paśya devaikaṃ darśayāmy adhunā tava // SoKss_12,8.145 (Vet_1.87)",
    "GK21soksvppu:248": " ity uktvā bhakṣyam ekaṃ sa pakvānnaṃ dattavāṃs tataḥ /",
    "GK21soksvppu:249": " sārameyāya sa ca tat khāditvaiva vyapadyata // SoKss_12,8.146 (Vet_1.88)",
    "GK21soksvppu:250": " tad dṛṣṭvā kim idaṃ citram iti rājasuto 'tra saḥ /",
    "GK21soksvppu:251": " papraccha mantriputraṃ taṃ sa caitaṃ pratyabhāṣata // SoKss_12,8.147",
    "GK21soksvppu:252": " saṃjñājñānena dhūrtaṃ māṃ viditvā hantukāmayā /",
    "GK21soksvppu:253": " tayā viṣānnaṃ prahitaṃ mama tvadanuraktayā // SoKss_12,8.148 (Vet_1.90) //",
    "GK21soksvppu:254": " nāsmin sati madekāgro rājaputro bhaved ayam /",
    "GK21soksvppu:255": " etadvaśaś ca muktvā māṃ nagarīṃ svāṃ vrajed iti // SoKss_12,8.149",
    "GK21soksvppu:256": " tan muñca manyum etasyāṃ bandhutyāgān mahātmanaḥ /",
    "GK21soksvppu:257": " kuryās tvaṃ haraṇe yuktiṃ vakṣyāmy ālocya yām aham // SoKss_12,8.150",
    "GK21soksvppu:258": " ity uktavantaṃ taṃ mantrisuto rājasuto 'tra saḥ /",
    "GK21soksvppu:259": " satyaṃ buddhiśarīras tvam iti yāvat praśaṃsati // SoKss_12,8.151",
    "GK21soksvppu:260": " aśaṅkitaṃ bahis tāvad duḥkhākulajanāravaḥ /",
    "GK21soksvppu:261": " hā dhig rājñaḥ suto bālo vipanna iti śuśruve // SoKss_12,8.152 (Vet_1.94)",
    "GK21soksvppu:262": " tadākarṇanahṛṣṭo 'tha mantriputro nṛpātmajam /",
    "GK21soksvppu:263": " jagāda hanta gacchādya padmāvatyā gṛhaṃ niśi // SoKss_12,8.153 (Vet_1.95)",
    "GK21soksvppu:264": " tatra tāṃ pāyayes tāvad yāvat pānamadena sā /",
    "GK21soksvppu:265": " niḥsaṃjñā naṣṭaceṣṭā ca gatajīveva jāyate // SoKss_12,8.154 (Vet_1.96) //",
    "GK21soksvppu:266": " tatas tasyāḥ sanidrāyāḥ śūlenāṅkaṃ kaṭītaṭe /",
    "GK21soksvppu:267": " dattvāgnitaptenādāya tadābharaṇasaṃcayam // SoKss_12,8.155 (Vet_1.97) //",
    "GK21soksvppu:268": " āgacches tvaṃ gavākṣeṇa rajjulambavinirgataḥ /",
    "GK21soksvppu:269": " tataḥ paraṃ yathā bhadraṃ bhavej jñāsyāmy ahaṃ tathā // SoKss_12,8.156",
    "GK21soksvppu:270": " ity uktvā kārayitvā ca kroḍavālanibhāśrikam /",
    "GK21soksvppu:271": " mantriputro dadau tasmai triśūlaṃ rājasūnave // SoKss_12,8.157 (Vet_1.99)",
    "GK21soksvppu:272": " rājaputraḥ sa haste tat kṛtvā kuṭilakarkaśam /",
    "GK21soksvppu:273": " kālāyasa dṛḍhaṃ cittam iva kāntāvayasyayoḥ // SoKss_12,8.158 (Vet_1.100)",
    "GK21soksvppu:274": " tatheti pūrvavad rātrāv agāt padmāvatīgṛham /",
    "GK21soksvppu:275": " avicāryaṃ prabhūṇāṃ hi śucer vākyaṃ svamantriṇaḥ // SoKss_12,8.159",
    "GK21soksvppu:276": " tatra tāṃ madyaniśceṣṭāṃ śūlena jaghane 'ṅkitām /",
    "GK21soksvppu:277": " hṛtālaṃkaraṇāṃ kṛtvā tasyāgāt sakhyur antikam // SoKss_12,8.160",
    "GK21soksvppu:278": " darśitābharaṇas tasmai śaśaṃsa ca yathākṛtam /",
    "GK21soksvppu:279": " tataḥ sa mantriputro 'pi siddhaṃ mene manīṣitam // SoKss_12,8.161",
    "GK21soksvppu:280": " prātar gatvā śmaśānaṃ ca so 'bhūt tāpasaveṣabhṛt /",
    "GK21soksvppu:281": " svairaṃ rājasutaṃ taṃ ca vidadhe śiṣyarūpiṇam // SoKss_12,8.162",
    "GK21soksvppu:282": " abravīt taṃ ca gacchaikam ito 'laṃkaraṇād imām /",
    "GK21soksvppu:283": " muktāvalīṃ samādāya tvaṃ vikretum ivāpaṇe // SoKss_12,8.163 (Vet_1.105) //",
    "GK21soksvppu:284": " bahumūlyaṃ vadeś cāsyā yenaitāṃ naiva kaś cane /",
    "GK21soksvppu:285": " gṛhṇīyād bhrāmyamāṇāṃ ca sarvaḥ ko'pi vilokayet // SoKss_12,8.164",
    "GK21soksvppu:286": " guruṇā mama vikretum iyaṃ dattety anākulaḥ /",
    "GK21soksvppu:287": " brūyāś ca yadi gṛhṇīyur atra tvāṃ purarakṣiṇaḥ // SoKss_12,8.165",
    "GK21soksvppu:288": " iti sa preṣitas tena gatvā rājasutas tadā /",
    "GK21soksvppu:289": " atiṣṭhad āpaṇe bhrāmyan vyaktaṃ muktāvalīṃ dadhat // SoKss_12,8.166",
    "GK21soksvppu:290": " tathābhūtaś ca jagṛhe sa dṛṣṭvā purarakṣibhiḥ /",
    "GK21soksvppu:291": " dantaghāṭasutāmoṣajñapteś cauregaveṣibhiḥ // SoKss_12,8.167 (Vet_1.109) //",
    "GK21soksvppu:292": " ninye ca nagarādhyakṣanikaṭaṃ taiḥ sa tatkṣaṇāt /",
    "GK21soksvppu:293": " sa ca taṃ tāpasākāraṃ dṛṣṭvā papraccha sāntvataḥ // SoKss_12,8.168",
    "GK21soksvppu:294": " kuto muktāvalīyaṃ te bhagavann iha hāritā /",
    "GK21soksvppu:295": " dantaghāṭakakanyāyā hṛtaṃ hy ābharaṇaṃ niśi // SoKss_12,8.169 (Vet_1.111)",
    "GK21soksvppu:296": " tac chrutvā rājaputras taṃ so 'vādīt tāpasākṛtiḥ /",
    "GK21soksvppu:297": " guruṇā mama datteyam etyāsau pṛcchyatām iti // SoKss_12,8.170 (Vet_1.112)",
    "GK21soksvppu:298": " tataś copetya taṃ natvā papraccha nagarādhipaḥ /",
    "GK21soksvppu:299": " muktāvalīyaṃ bhagavan kutas te śiṣyahastagā // SoKss_12,8.171 (Vet_1.113)",
    "GK21soksvppu:300": " śrutvaitad vijanaṃ kṛtvā sa dhūrtas tam abhāṣata /",
    "GK21soksvppu:301": " ahaṃ tapasvī bhrāmyāmi sadāraṇyeṣv itas tataḥ // SoKss_12,8.172",
    "GK21soksvppu:302": " so 'haṃ daivād iha prāptaḥ śmaśāne 'tra sthito niśi /",
    "GK21soksvppu:303": " apaśyaṃ yoginīcakraṃ samāgatam itas tataḥ // SoKss_12,8.173 (Vet_1.115) //",
    "GK21soksvppu:304": " tanmadhye caikayānīya yoginyā rājaputrakaḥ /",
    "GK21soksvppu:305": " udghāṭitahṛdambhojo bhairavāya niveditaḥ // SoKss_12,8.174 (Vet_1.116) //",
    "GK21soksvppu:306": " pānamattā ca sā hartuṃ japato me 'kṣamālikām /",
    "GK21soksvppu:307": " prāvartata mahāmāyā vikārān kurvatī mukhe // SoKss_12,8.175 (Vet_1.117) //",
    "GK21soksvppu:308": " atipravṛttā ca mayā kruddhena jaghanasthale /",
    "GK21soksvppu:309": " aṅkitā sā triśūlena mantraprajvālitāśriṇā // SoKss_12,8.176 (Vet_1.118) //",
    "GK21soksvppu:310": " hṛtā muktāvalī ceyaṃ tasyāḥ kaṇṭhān mayā tadā /",
    "GK21soksvppu:311": " saiṣādya tāpasānarhā vikreyā mama vartate // SoKss_12,8.177 (Vet_1.119) //",
    "GK21soksvppu:312": " etac chrutvā purādhyakṣo gatvā bhūpaṃ vyajijñapat /",
    "GK21soksvppu:313": " bhūpo 'py ākarṇya tat tāṃ ca buddhvā tanmauktikāvalīm // SoKss_12,8.178",
    "GK21soksvppu:314": " prekṣaṇapreṣitāyātavṛddhāptavanitāmukhāt /",
    "GK21soksvppu:315": " śrutvā ca dṛśyaśūlāṅkāṃ jaghane satyam eva tām // SoKss_12,8.179",
    "GK21soksvppu:316": " grastaḥ suto me ḍakinyā tayety utpannaniścayaḥ /",
    "GK21soksvppu:317": " svayaṃ tasyāntikaṃ gatvā mantriputratapasvinaḥ // SoKss_12,8.180",
    "GK21soksvppu:318": " pṛṣṭvā ca nigrahaṃ tasyāḥ padmāvatyāḥ sa tadgirā /",
    "GK21soksvppu:319": " pitṛbhyāṃ śocyamānāyāḥ purān nirvāsanaṃ vyadhāt // SoKss_12,8.181",
    "GK21soksvppu:320": " nirvāsitāṭavīsthā sā vignāpi na jahau tanum /",
    "GK21soksvppu:321": " upāyaṃ mantriputreṇa taṃ saṃbhāvya tathā kṛtam // SoKss_12,8.182",
    "GK21soksvppu:322": " dinānte tāṃ ca śocantīm aśvārūḍhāv upeyatuḥ /",
    "GK21soksvppu:323": " tyaktatāpasaveṣau tau mantriputranṛpātmajau // SoKss_12,8.183 (Vet_1.125)",
    "GK21soksvppu:324": " āśvāsyāropya turage svarāṣṭraṃ ninyatuś ca tām /",
    "GK21soksvppu:325": " tatra tasthau tayā sākaṃ rājaputraḥ sa nirvṛtaḥ // SoKss_12,8.184",
    "GK21soksvppu:326": " dantaghāṭas tv araṇye tāṃ kravyādair bhakṣitāṃ sutām /",
    "GK21soksvppu:327": " matvā vyapādi śokena bhāryā cānujagāma tam // SoKss_12,8.185 (Vet_1.127)",
    "GK21soksvppu:328": " ity ākhyāya sa bhūyas taṃ vetālo nṛpam abravīt /",
    "GK21soksvppu:329": " tan me 'tra saṃśayaṃ chinddhi daṃpatyor etayor vadhāt // SoKss_12,8.186",
    "GK21soksvppu:330": " mantriputrasya kiṃ pāpaṃ rājaputrasya kiṃ nu vā /",
    "GK21soksvppu:331": " padmāvatyāḥ kim atha vā tvaṃ hi buddhimatāṃ varaḥ // SoKss_12,8.187",
    "GK21soksvppu:332": " jānānaś ca na ced rājan mama tattvaṃ vadiṣyasi /",
    "GK21soksvppu:333": " tad eṣa śatadhā mūrdhā niścitaṃ te sphuṭiṣyati // SoKss_12,8.188",
    "GK21soksvppu:334": " ity uktavantaṃ vetālaṃ vijānañ śāpabhītitaḥ /",
    "GK21soksvppu:335": " sa trivikramasenas tam evaṃ pratyabravīn nṛpaḥ // SoKss_12,8.189",
    "GK21soksvppu:336": " yogeśvara kim ajñeyam etan naiṣāṃ hi pātakam /",
    "GK21soksvppu:337": " trayāṇām api rājñas tu pāpaṃ karṇotpalasya tat // SoKss_12,8.190",
    "GK21soksvppu:338": " vetālo 'py āha rājñaḥ kiṃ te hi tatkāriṇas trayaḥ /",
    "GK21soksvppu:339": " kākāḥ kim aparādhyanti haṃsair jagdheṣu śāliṣu // SoKss_12,8.191",
    "GK21soksvppu:340": " rājā tato 'bravīc cainaṃ na duṣyanti trayo 'pi te /",
    "GK21soksvppu:341": " mantrisūnor hi tat tāvat prabhukāryam apātakam // SoKss_12,8.192",
    "GK21soksvppu:342": " padmāvatīrājaputrau tau hi kāmaśarāgninā /",
    "GK21soksvppu:343": " saṃtaptāv avicārārhāv adoṣau svārtham udyatau // SoKss_12,8.193",
    "GK21soksvppu:344": " karṇotpalas tu rājā sa nītiśāstreṣv aśikṣitaḥ /",
    "GK21soksvppu:345": " caraiḥ prajāsv ananviṣyaṃs tattvaśuddhiṃ nijāsv api // SoKss_12,8.194",
    "GK21soksvppu:346": " ajānan dhūrtacaritānīṅgitādyavicakṣaṇaḥ /",
    "GK21soksvppu:347": " tathā tan nirvicāraṃ yac cakre tena sa pāpabhāk // SoKss_12,8.195",
    "GK21soksvppu:348": " ity ākarṇya vimuktamaunam udite samyaṅ nṛpeṇottare skandhāt tasya sa dārḍhyam ākalayituṃ māyābalāt tatkṣaṇam /",
    "GK21soksvppu:349": " vetālo nṛkalevarāntaragataḥ kvāpy apratarkyo yayau niḥkampaḥ sa ca bhūpatiḥ punar amuṃ prāptuṃ vyadhān niścayam //",
    "GK21soksvppu:350": " navamas taraṅgaḥ /",
    "GK21soksvppu:351": " tato 'tra puna ānetuṃ taṃ vetālam agān nṛpaḥ /",
    "GK21soksvppu:352": " sa trivikramasenas tac chiṃśapāpādapāntikam // SoKss_12,9.1 (Vet_2.1) //",
    "GK21soksvppu:353": " prāpto 'tra vīkṣate yāvac citālokavaśān niśi /",
    "GK21soksvppu:354": " tāvad dadarśa taṃ bhūmau kūjantaṃ patitaṃ śavam // SoKss_12,9.2 (Vet_2.2)",
    "GK21soksvppu:355": " atha taṃ mṛtadehasthaṃ vetālaṃ sa mahīpatiḥ /",
    "GK21soksvppu:356": " āropya skandham ānetuṃ tūṣṇīṃ pravavṛte javāt // SoKss_12,9.3 (Vet_2.3) //",
    "GK21soksvppu:357": " tataḥ skandhāt sa vetālo bhūyas taṃ nṛpam abravīt /",
    "GK21soksvppu:358": " rājan mahaty anucite kleśe 'smin patito bhavān // SoKss_12,9.4 (Vet_2.4)",
    "GK21soksvppu:359": " atas tava vinodāya khatayāmi khatāṃ śṛṇu /",
    "GK21soksvppu:360": " asty agrahāraḥ kālindīkūle brahmasthalābhidhaḥ // SoKss_12,9.5 (Vet_2.5)",
    "GK21soksvppu:361": " agnisvāmīti tatrāsīd brāhmaṇo vedapāragaḥ /",
    "GK21soksvppu:362": " tasyātirūpā mandāravatīty ajani kanyakā // SoKss_12,9.6 (Vet_2.6) //",
    "GK21soksvppu:363": " yāṃ nirmāya navānarghalāvaṇyāṃ niyataṃ vidhiḥ /",
    "GK21soksvppu:364": " svargastrīpūrvanirmāṇaṃ nijam evājugupsata // SoKss_12,9.7 (Vet_2.7) //",
    "GK21soksvppu:365": " tasyāṃ ca yauvanasthāyām āyayuḥ kānyakubjataḥ /",
    "GK21soksvppu:366": " samasarvaguṇās tatra trayo brāhmaṇaputrakāḥ // SoKss_12,9.8 (Vet_2.8) //",
    "GK21soksvppu:367": " teṣāṃ cātmārtham ekaikas tatpitus tām ayācata /",
    "GK21soksvppu:368": " anicchan dānam anyasmai tasyāḥ prānavyayād api // SoKss_12,9.9 (Vet_2.9)",
    "GK21soksvppu:369": " tatpitā sa tu tanmadhyān naikasmā api tāṃ dadau /",
    "GK21soksvppu:370": " bhīto 'nyayor vadhāt tena tasthau kanyaiva sā tataḥ // SoKss_12,9.10",
    "GK21soksvppu:371": " te ca trayo 'pi tadvaktracandraikāsakta dṛṣṭhayaḥ /",
    "GK21soksvppu:372": " cakoravratam ālambya tatraivāsan divāniśam // SoKss_12,9.11 (Vet_2.11) //",
    "GK21soksvppu:373": " athākasmātsamutpanna dāhajvaravaśena sā /",
    "GK21soksvppu:374": " jagāma mandāravatī kumārī kila pañcatām // SoKss_12,9.12 (Vet_2.12) //",
    "GK21soksvppu:375": " tatas tāṃ vipraputrās te parāsuṃ śokaviklavāḥ /",
    "GK21soksvppu:376": " kṛtaprasādhanāṃ nītvā śmaśānaṃ cakrur agnisāt // SoKss_12,9.13 (Vet_2.13)",
    "GK21soksvppu:377": " ekaś ca teṣāṃ tatraiva vidhāya maṭhikāṃ tataḥ /",
    "GK21soksvppu:378": " kṛtatadbhasmaśayyaḥ sann āstāyācitabhaikṣabhuk // SoKss_12,9.14 (Vet_2.14)",
    "GK21soksvppu:379": " dvitīyo 'sthīny upādāya tasyā bhāgīrathīṃ yayau /",
    "GK21soksvppu:380": " tṛtīyas tāpaso bhūtvā bhrāntuṃ deśāntarāṇy agāt // SoKss_12,9.15",
    "GK21soksvppu:381": " sa bhrāmyaṃs tāpasaḥ prāpa grāmaṃ vakrolakābhidham /",
    "GK21soksvppu:382": " tatrātithiḥ san kasyāpi viprasya prāviśad gṛham // SoKss_12,9.16",
    "GK21soksvppu:383": " tatpūjitaḥ sa yāvac ca bhoktuṃ tatra pracakrame /",
    "GK21soksvppu:384": " tāvad ekaḥ śiśus tatra pravṛtto 'bhūt praroditum // SoKss_12,9.17",
    "GK21soksvppu:385": " sa sāntvyamāno 'pi yadā na vyaraṃsīt tadā krudhā /",
    "GK21soksvppu:386": " bāhāv ādāya gṛhiṇī jvalaty agnau tam akṣipat // SoKss_12,9.18 (Vet_2.18)",
    "GK21soksvppu:387": " kṣipta mātraḥ sa mṛdvaṅgo bhasmībhāvam avāptavān /",
    "GK21soksvppu:388": " tad dṛṣṭvā jātaromāñcaḥ so 'bravīt tāpaso 'tithiḥ // SoKss_12,9.19",
    "GK21soksvppu:389": " hā dhikkaṣṭaṃ praviṣṭo 'smi brahmarākṣasaveśmani /",
    "GK21soksvppu:390": " tanmūrtaṃ kilbiṣam idaṃ na bhokṣye 'nnam ihādhunā // SoKss_12,9.20",
    "GK21soksvppu:391": " evaṃ vadantaṃ taṃ so 'tra gṛhasthaḥ prāha paśya me /",
    "GK21soksvppu:392": " śaktiṃ paṭhitasiddhasya mantrasya mṛtajīvanīm // SoKss_12,9.21 (Vet_2.21)",
    "GK21soksvppu:393": " ity uktvādāya tan mantrapustikām anuvācya ca /",
    "GK21soksvppu:394": " tatra bhasmani cikṣepa sa dhūlim abhimantritām // SoKss_12,9.22 (Vet_2.22)",
    "GK21soksvppu:395": " tenodatiṣṭhat tadrūpa eva jīvan sa bālakaḥ /",
    "GK21soksvppu:396": " tataḥ sa nirvṛtas tatra bhuktavān vipratāpasaḥ // SoKss_12,9.23 (Vet_2.23)",
    "GK21soksvppu:397": " gṛhastho 'pi sa tāṃ nāgadante 'vasthāpya pustikām /",
    "GK21soksvppu:398": " bhukvā ca śayanaṃ bheje rātrau tatraiva tadyutaḥ // SoKss_12,9.24",
    "GK21soksvppu:399": " supte gṛhapatau tasmin svairam utthāya śaṅkitaḥ /",
    "GK21soksvppu:400": " sa priyājīvitārthī tāṃ pustikāṃ tāpaso 'grahīt // SoKss_12,9.25 (Vet_2.25)",
    "GK21soksvppu:401": " gṛhītvaiva ca nirgatya tato rātridinaṃ vrajan /",
    "GK21soksvppu:402": " kramāc chmaśānaṃ tat prāpa yatra dagdhāsya sā priyā // SoKss_12,9.26",
    "GK21soksvppu:403": " dadarśa cātra tatkālaṃ taṃ dvitīyam upāgatam /",
    "GK21soksvppu:404": " yaḥ sa gaṅgāmbhasi kṣeptuṃ tadasthīni gato 'bhavat // SoKss_12,9.27",
    "GK21soksvppu:405": " tatas taṃ ca tam ādyaṃ ca tasyā bhasmani śāyinam /",
    "GK21soksvppu:406": " nibaddhamaṭhikaṃ tatra dvāv apy etau jagāda saḥ // SoKss_12,9.28",
    "GK21soksvppu:407": " maṭhikāpāsyatām eṣā yāvad utthāpayāmi tām /",
    "GK21soksvppu:408": " jīvantīṃ bhasmataḥ kāntāṃ mantraśaktyā kayāpy aham // SoKss_12,9.29",
    "GK21soksvppu:409": " iti tau prerya nirbandhān nirloṭhya maṭhikāṃ ca saḥ /",
    "GK21soksvppu:410": " udghāṭya tāpaso vipraḥ pustikāṃ tām avācayat // SoKss_12,9.30 (Vet_2.30)",
    "GK21soksvppu:411": " abhimantrya ca mantreṇa dhūliṃ bhasmany avākṣipat /",
    "GK21soksvppu:412": " udatiṣṭhac ca jīvantī sā mandāravatī tataḥ // SoKss_12,9.31 (Vet_2.31) //",
    "GK21soksvppu:413": " vahniṃ praviśya niṣkrāntaṃ vapuḥ pūrvādhikadyuti /",
    "GK21soksvppu:414": " tadā babhāra sā kanyā kañcaneneva nirmitam // SoKss_12,9.32 (Vet_2.32) //",
    "GK21soksvppu:415": " tādṛśīṃ tāṃ punar jātāṃ te dṛṣṭvaiva smarāturāḥ /",
    "GK21soksvppu:416": " prāptukāmās trayo 'py evam anyonaṃ kalahaṃ vyadhuḥ // SoKss_12,9.33",
    "GK21soksvppu:417": " eko 'bravīd iyaṃ bhāryā mama mantrabalārjitā /",
    "GK21soksvppu:418": " tīrthaprabhāvajā bhāryā mameyam iti cāparaḥ // SoKss_12,9.34 (Vet_2.34) //",
    "GK21soksvppu:419": " rakṣitvā bhasma tapasā jīviteyaṃ mayeha yat /",
    "GK21soksvppu:420": " tad eṣā mama bhāryeti tṛtīyo 'tra jagāda saḥ // SoKss_12,9.35 (Vet_2.35)",
    "GK21soksvppu:421": " vivādanirṇaye teṣāṃ tvaṃ tāvan me mahīpate /",
    "GK21soksvppu:422": " niścayaṃ brūhi kasyaiṣā kanyā bhāryopapadyate // SoKss_12,9.36 (Vet_2.36)",
    "GK21soksvppu:423": " vidaliṣyati mūrdhā te yadi jānan na vakṣyasi /",
    "GK21soksvppu:424": " iti vetālataḥ śrutvā taṃ sa rājaivam abhyadhāt // SoKss_12,9.37 (Vet_2.37)",
    "GK21soksvppu:425": " yaḥ kleśam anubhūyāpi mantreṇaitām ajīvayat /",
    "GK21soksvppu:426": " pitā sa tasyās tatkāryakaraṇān na punaḥ patīḥ // SoKss_12,9.38 (Vet_2.38)",
    "GK21soksvppu:427": " yaś cāstīni nināyāsya gaṅgāyāṃ sa suto mataḥ /",
    "GK21soksvppu:428": " yas tu tad bhasmaśayyaṃ tām āśliṣyāsīt tapaś caran // SoKss_12,9.39",
    "GK21soksvppu:429": " śmaśāna eva tat prītyā bhartā tasyāḥ sa ucyate /",
    "GK21soksvppu:430": " kṛtaṃ tadanurūpaṃ hi tena gāḍhānurāgiṇa // SoKss_12,9.40 (Vet_2.40) //",
    "GK21soksvppu:431": " evaṃ nṛpāt trivikramasenāc chrutvaiva muktamaunāt saḥ /",
    "GK21soksvppu:432": " tasya skandhād agamad vetālo 'tarkitaḥ svapadam // SoKss_12,9.41",
    "GK21soksvppu:433": " rājātha bhikṣvarthasamudyatas taṃ prāptuṃ sa bhūyo 'pi mano babandha /",
    "GK21soksvppu:434": " prāṇātyaye 'pi pratipannam arthaṃ tiṣṭhanty anirvāhya na dhīrasattvāḥ // SoKss_12,9.42 daśamas taraṅgaḥ /",
    "GK21soksvppu:435": " atha bhūyo 'pi vetālam ānetuṃ nṛpasattamaḥ /",
    "GK21soksvppu:436": " sa trivikramasenas tam upāgāc chiṃśapātarum // SoKss_12,10.1 (Vet_3.1) //",
    "GK21soksvppu:437": " tatrastham etaṃ saṃprāpya mṛtadehagataṃ punaḥ /",
    "GK21soksvppu:438": " skandhe gṛhītvaivāgantuṃ tūṣṇīṃ pravavṛte tataḥ // SoKss_12,10.2 (Vet_3.2)",
    "GK21soksvppu:439": " prayāntaṃ ca tam āha sma sa vetālo 'sya pṛṣṭhagaḥ /",
    "GK21soksvppu:440": " citraṃ nodvijase rājan niśi kurvan gamāgamam // SoKss_12,10.3 (Vet_3.3) //",
    "GK21soksvppu:441": " tad akhedāya bhūyas te varṇayāmi kathāṃ śṛṇu /",
    "GK21soksvppu:442": " asti pāṭaliputrākhyaṃ khyātaṃ bhūmaṇḍale puram // SoKss_12,10.4 (Vet_3.4)",
    "GK21soksvppu:443": " tatrāsīn nṛpatiḥ pūrvaṃ nāmnā vikramakesarī /",
    "GK21soksvppu:444": " guṇānām iva ratnānām āśrayaṃ yaṃ vyadhād vidhiḥ // SoKss_12,10.5 (Vet_3.5)",
    "GK21soksvppu:445": " tatra śāpāvatīrṇo 'bhūd divyavijñānavāñ śukaḥ /",
    "GK21soksvppu:446": " vidagdhacūdamaṇir ity ākhyayā sarvaśāstravit // SoKss_12,10.6 (Vet_3.6) //",
    "GK21soksvppu:447": " tenopadiṣṭāṃ sadṛśīṃ rājaputrīṃ nṛpātmajaḥ /",
    "GK21soksvppu:448": " māgadhīm upayeme sa bhāryāṃ candraprabhābhidhām // SoKss_12,10.7 (Vet_3.7)",
    "GK21soksvppu:449": " tasyā api tathābhūtā sarvavijñānaśālinī /",
    "GK21soksvppu:450": " śārikā somikā nāma rājaputryāḥ kilābhavat // SoKss_12,10.8 (Vet_3.8) //",
    "GK21soksvppu:451": " te caikapañjarasthe dve tatrāstāṃ śukaśārike /",
    "GK21soksvppu:452": " sevamāne svaviñjānair daṃpatī tau nijaprabhū // SoKss_12,10.9 (Vet_3.9) //",
    "GK21soksvppu:453": " ekadā sābhilāṣas tāṃ śārikāṃ so 'bravīc chukaḥ /",
    "GK21soksvppu:454": " ekaśayyāsanāhāraṃ subhage bhaja mām iti // SoKss_12,10.10 (Vet_3.10) //",
    "GK21soksvppu:455": " nāhaṃ puruṣasaṃsargam icchāmi puruṣā yataḥ /",
    "GK21soksvppu:456": " duṣṭāḥ kṛtaghnā iti sā sārikā pratyuvāca tam // SoKss_12,10.11 (Vet_3.11)",
    "GK21soksvppu:457": " na duṣṭāḥ puruṣā duṣṭā nṛśaṃsahṛdayāḥ striyaḥ /",
    "GK21soksvppu:458": " iti bhūyaḥ śukenokte vivādo 'trālagat tayoḥ // SoKss_12,10.12 (Vet_3.12)",
    "GK21soksvppu:459": " kṛtadāsatvabhāryātvapaṇau tau śakunī mithaḥ /",
    "GK21soksvppu:460": " niścayāyātha sabhyaṃ taṃ rājaputram upeyatuḥ // SoKss_12,10.13 (Vet_3.13)",
    "GK21soksvppu:461": " sa vivādapadaṃ śrutvā tayor āsthānagaḥ pituḥ /",
    "GK21soksvppu:462": " kathaṃ kṛtaghnāḥ puruṣā brūhīty āha sma śārikām // SoKss_12,10.14",
    "GK21soksvppu:463": " tataḥ sā śṛṇutety uktvā nijapakṣaprasiddhaye /",
    "GK21soksvppu:464": " puṃdoṣākhyāyinīm etāṃ śārikākathayat kathām // SoKss_12,10.15 (Vet_3.15)",
    "GK21soksvppu:465": " asti kāmandikā nāma yā mahānagarī bhuvi /",
    "GK21soksvppu:466": " arthadattābhidhāno 'sti vaṇik tasyāṃ mahādhanaḥ // SoKss_12,10.16",
    "GK21soksvppu:467": " dhanadattābhidhānaś ca putras tasyodapadyata /",
    "GK21soksvppu:468": " pitary uparate so 'pi babhūvocchṛṅkhalo yuvā // SoKss_12,10.17 (Vet_3.17)",
    "GK21soksvppu:469": " dyūtādisaṅge dūrtāś ca militvā tam apātayan /",
    "GK21soksvppu:470": " kāmaṃ vyasanavṛkṣasya mūlaṃ durjanasaṃgatiḥ // SoKss_12,10.18 (Vet_3.18)",
    "GK21soksvppu:471": " acirād vyasanakṣīṇadhano daurgatyalajjayā /",
    "GK21soksvppu:472": " so 'tha tyaktvā svadeśaṃ taṃ bhrāntuṃ deśāntarāṇy agāt // SoKss_12,10.19",
    "GK21soksvppu:473": " gacchaṃś ca candanapuraṃ nāma sthānam avāpya saḥ /",
    "GK21soksvppu:474": " viveśa bhojanārthī sann ekasya vaṇijo gṛham // SoKss_12,10.20 (Vet_3.20)",
    "GK21soksvppu:475": " sa vaṇik sukumāraṃ taṃ dṛṣṭvā pṛṣṭvānvayādikam /",
    "GK21soksvppu:476": " jñātvā kulīnaṃ satkṛtya svīcakre daivayogataḥ // SoKss_12,10.21 (Vet_3.21)",
    "GK21soksvppu:477": " dadau ca sadhanāṃ tasmai nāmnā ratnāvalīṃ sutām /",
    "GK21soksvppu:478": " tataḥ sa dhanadatto 'tra tasthau śvaśuraveśmani // SoKss_12,10.22",
    "GK21soksvppu:479": " dineṣv eva ca yāteṣu sukhavismṛtadurgatiḥ /",
    "GK21soksvppu:480": " svadeśaṃ gantukāmo 'bhūt prāptārtho vyasanonmukhaḥ // SoKss_12,10.23",
    "GK21soksvppu:481": " tato 'numānya katham apy avaśaṃ śvaśuraṃ śaṭhaḥ /",
    "GK21soksvppu:482": " taṃ duhitrekasaṃtānaṃ gṛhītvā tām alaṃkṛtām // SoKss_12,10.24 (Vet_3.24)",
    "GK21soksvppu:483": " bhāryāṃ ratnāvalīṃ yuktām ekayā vṛddhayā striyā /",
    "GK21soksvppu:484": " sa ātmanā tṛtīyaḥ sandeśāt prasthitavāṃs tataḥ // SoKss_12,10.25",
    "GK21soksvppu:485": " kramāt prāpyāṭavīṃ dūrām uktvā taskarajāṃ bhiyam /",
    "GK21soksvppu:486": " gṛhītvābharaṇaṃ tasyā bhāryāyāḥ svīcakāra saḥ // SoKss_12,10.26 (Vet_3.26)",
    "GK21soksvppu:487": " dṛśyatāṃ dyūtaveśyādikaṣṭavyasanasaṅginām /",
    "GK21soksvppu:488": " hṛdayaṃ hā kṛtaghnānāṃ puṃsāṃ nistriṃśakarkaśam // SoKss_12,10.27",
    "GK21soksvppu:489": " so 'tha pāpo 'rthahetos tāṃ bhāryāṃ guṇavatīm api /",
    "GK21soksvppu:490": " hantuṃ śvabhre nicikṣepa tayā vṛddhastriyā yutām // SoKss_12,10.28",
    "GK21soksvppu:491": " kṣiptvaiva ca gate tasmin sātha vṛddhā vyapadyata /",
    "GK21soksvppu:492": " tad bhāryā tu latāgulmavignayā na vyapādi sā // SoKss_12,10.29 (Vet_3.29)",
    "GK21soksvppu:493": " uttasthau ca tataḥ śvabhrāt krośantī karuṇaṃ śaṇaiḥ /",
    "GK21soksvppu:494": " ālambya tṛṇagulmādi saśeṣatvāt kilāyuṣaḥ // SoKss_12,10.30 (Vet_3.30) //",
    "GK21soksvppu:495": " āyayau vikṣatāṅgī ca pṛṣṭvā mārgaṃ pade pade /",
    "GK21soksvppu:496": " yathāgatenaiva pathā kṛcchrāt tat sadanaṃ pituḥ // SoKss_12,10.31",
    "GK21soksvppu:497": " tatrākasmāt tathābhūtā prāptā pṛṣṭā sasaṃbhramam /",
    "GK21soksvppu:498": " mātrā pitrā ca rudatī sādhvī saivam abhāṣata // SoKss_12,10.32 (Vet_3.32)",
    "GK21soksvppu:499": " muṣitāḥ sma pathi stenair nīto baddhvā ca matpatiḥ /",
    "GK21soksvppu:500": " vṛddhā mṛtā nipatyāpi śvabhre nāhaṃ mṛtā punaḥ // SoKss_12,10.33",
    "GK21soksvppu:501": " athāgatena kenāpi pathikena kṛpālunā /",
    "GK21soksvppu:502": " uddhṛtāhaṃ tataḥ śvabhrāt prāptāsmīha ca daivataḥ // SoKss_12,10.34",
    "GK21soksvppu:503": " evam uktavatī mātrā pitrā cāśvāsitā tataḥ /",
    "GK21soksvppu:504": " bhartṛcittaiva sā tasthau tatra ratnāvalī satī // SoKss_12,10.35",
    "GK21soksvppu:505": " yāti kāle ca tadbhartā sa svadeśagataḥ punaḥ /",
    "GK21soksvppu:506": " dyūtakṣapitatadvitto danadatto vyacintayat // SoKss_12,10.36 (Vet_3.36) //",
    "GK21soksvppu:507": " ānayāmi punar gatvā mārgitvā śvaśurād dhanam /",
    "GK21soksvppu:508": " gṛhe sthitā me tvat putrīty abhidhāsye ca tatra tam // SoKss_12,10.37",
    "GK21soksvppu:509": " evaṃ sa hṛdaye dhyātvā prāyāc chvaśuraveśma tat /",
    "GK21soksvppu:510": " prāptaṃ ca tatra taṃ dūrāt svabhāryā paśyati sma sā // SoKss_12,10.38",
    "GK21soksvppu:511": " dhāvitvā cāpatat tasya sā pāpasyāpi pādayoḥ /",
    "GK21soksvppu:512": " duṣṭe 'pi patyau sādhvīnāṃ nānyathāvṛttimānasam // SoKss_12,10.39",
    "GK21soksvppu:513": " bhītāya ca tatas tasmai tad aśeṣaṃ nyavedayat /",
    "GK21soksvppu:514": " yan mṛṣā caurapātādi pitroḥ prāg varṇitaṃ tayā // SoKss_12,10.40",
    "GK21soksvppu:515": " tatas tayā samaṃ tatra nirbhayaḥ śvāśure gṛhe /",
    "GK21soksvppu:516": " praviṣṭaḥ śvaśurābhyāṃ sa harṣād dṛṣṭvābhyanandyata // SoKss_12,10.41",
    "GK21soksvppu:517": " diṣṭyā jīvann ayaṃ muktaś caurair iti mahotsavaḥ /",
    "GK21soksvppu:518": " tena tacchvaśureṇātha cakre militabandhunā // SoKss_12,10.42 (Vet_3.42) //",
    "GK21soksvppu:519": " tataḥ sa dhanadatto 'tra bhuñjānaḥ śvaśuraśriyam /",
    "GK21soksvppu:520": " ratnāvalyā tayā sākam āsīt patnyā yathāsukham // SoKss_12,10.43 (Vet_3.43)",
    "GK21soksvppu:521": " ekadā tatra rātrau ca sa nṛśaṃsaś cakāra yat /",
    "GK21soksvppu:522": " kathoparodhataḥ śāntam avācyam api kathyate // SoKss_12,10.44 (Vet_3.44)",
    "GK21soksvppu:523": " hatvāṅkasuptāṃ bhāryāṃ tāṃ tadābharaṇasaṃcayam /",
    "GK21soksvppu:524": " apahṛtya tataḥ prāyāt sa svadeśam alakṣitaḥ // SoKss_12,10.45 (Vet_3.45)",
    "GK21soksvppu:525": " īdṛśāḥ puruṣāḥ pāpā iti śārikayodite /",
    "GK21soksvppu:526": " tvam idānīṃ vadety āha rājaputras tadā śukam // SoKss_12,10.46 (Vet_3.46)",
    "GK21soksvppu:527": " tato jagāda sa śuko deva duḥsahasāhasāḥ /",
    "GK21soksvppu:528": " striyo duścaritāḥ pāpās tathā ca śrūyatāṃ kathā // SoKss_12,10.47",
    "GK21soksvppu:529": " asti harṣavatī nāma nagarī tatra cābhavat /",
    "GK21soksvppu:530": " agraṇīr dharmadattākhyo bahukoṭīśvaro vaṇik // SoKss_12,10.48 (Vet_3.48)",
    "GK21soksvppu:531": " vasudattābhidhānā ca rūpe 'nanyasamā sutā /",
    "GK21soksvppu:532": " babhūva tasya vaṇijaḥ prāṇebhyo 'py adhikapriyā // SoKss_12,10.49",
    "GK21soksvppu:533": " sā ca tena samānāya rūpayauvanaśāline /",
    "GK21soksvppu:534": " dattā varāṅganānetracakorāmṛtaraśmaye // SoKss_12,10.50 (Vet_3.50) //",
    "GK21soksvppu:535": " nāmnā samudradattāya vaṇikputrāya sādhave /",
    "GK21soksvppu:536": " nagaryām āryajuṣṭāyāṃ tāmraliptyāṃ nivāsine // SoKss_12,10.51 (Vet_3.51)",
    "GK21soksvppu:537": " kadācit sā svadeśasthe patyau svasya pitur gṛhe /",
    "GK21soksvppu:538": " sthitā vaṇiksutā dūrāt kaṃcit puruṣam aikṣata // SoKss_12,10.52 (Vet_3.52)",
    "GK21soksvppu:539": " taṃ yuvānaṃ sukāntaṃ sā capalā māramohitā /",
    "GK21soksvppu:540": " guptaṃ sakhīmukhānītaṃ bheje pracchannakāmukam // SoKss_12,10.53",
    "GK21soksvppu:541": " tataḥprabhṛti tenaiva saha tatra sadā rahaḥ /",
    "GK21soksvppu:542": " rātrau rātrāv araṃstāsau tadekāsaktamānasā // SoKss_12,10.54 (Vet_3.54) //",
    "GK21soksvppu:543": " ekadā ca sa kaumāraḥ patis tasyāḥ svadeśataḥ /",
    "GK21soksvppu:544": " ājagāmātra tatpitroḥ pramoda iva mūrtimān // SoKss_12,10.55 (Vet_3.55) //",
    "GK21soksvppu:545": " sotsave ca dine tasmin sā naktaṃ kṛtamaṇḍanā /",
    "GK21soksvppu:546": " mātrānupreṣitā bheje śayyāsthāpi na taṃ patim // SoKss_12,10.56 (Vet_3.56)",
    "GK21soksvppu:547": " prārthitā tena cālīkasuptaṃ cakre 'nyamānasā /",
    "GK21soksvppu:548": " pānamatto 'dhvakhinnaś ca so 'pi jahre 'tha nidrayā // SoKss_12,10.57",
    "GK21soksvppu:549": " tataś ca supte sarvasmin bhuktapīte jane śanaiḥ /",
    "GK21soksvppu:550": " saṃdhiṃ bhittvā viveśātra cauro vāsagṛhāntare // SoKss_12,10.58 (Vet_3.58)",
    "GK21soksvppu:551": " tatkālaṃ tam apaśyantī sāpy utthāya vaṇiksutā /",
    "GK21soksvppu:552": " svajārakṛtasaṃketā niragān nibhṛtaṃ tataḥ // SoKss_12,10.59 (Vet_3.59) //",
    "GK21soksvppu:553": " tadālokya sa cauro 'tra vighniteccho vyacintayat /",
    "GK21soksvppu:554": " yeṣām arthe praviṣṭo 'haṃ tair evābharaṇair vṛtā // SoKss_12,10.60",
    "GK21soksvppu:555": " niśīthe nirgataiṣā tad vīkṣe 'haṃ sā kva gacchati /",
    "GK21soksvppu:556": " ity ākalayya nirgatya sa cauras tāṃ vaṇiksutām // SoKss_12,10.61",
    "GK21soksvppu:557": " vasudattām anu yayau dattadṛṣṭir alakṣitaḥ /",
    "GK21soksvppu:558": " sāpi puṣpādihastaikasasaṃketasakhīyutā // SoKss_12,10.62 (Vet_3.62) //",
    "GK21soksvppu:559": " gatvā bāhyaṃ praviṣṭābhūd udyānaṃ nātidūragam /",
    "GK21soksvppu:560": " tatrāpaśyac ca taṃ vṛkṣe lambamānaṃ svakāmukam // SoKss_12,10.63",
    "GK21soksvppu:561": " saṃketakāgataṃ rātrau labdhvā nagararakṣibhiḥ /",
    "GK21soksvppu:562": " ullambitaṃ caurabuddhyā pāśakaṇṭhaṃ mṛtaṃ sthitam // SoKss_12,10.64",
    "GK21soksvppu:563": " tataḥ sā vihvalodbhrāntā hā hatāsmīti vādinī /",
    "GK21soksvppu:564": " papāta bhūmau kṛpaṇaṃ vilapantī ruroda ca // SoKss_12,10.65 (Vet_3.65) //",
    "GK21soksvppu:565": " avatāryātha vṛkṣāt taṃ gatāsuṃ nijakāmukam /",
    "GK21soksvppu:566": " upaveśyāṅgarāgeṇa puṣpaiś cālaṃcakāra sā // SoKss_12,10.66 (Vet_3.66) //",
    "GK21soksvppu:567": " samāliṅgya ca niḥsaṃjñaṃ rāgaśokāndhamānasā /",
    "GK21soksvppu:568": " unnamayya mukhaṃ yāvat tasyārtā paricumbati // SoKss_12,10.67 (Vet_3.67)",
    "GK21soksvppu:569": " tāvat sa tasyāḥ sahasā nirjīvaḥ parapūruṣaḥ /",
    "GK21soksvppu:570": " vetālānupraviṣṭaḥ sad dantaiś ciccheda nāsikām // SoKss_12,10.68",
    "GK21soksvppu:571": " tena sā vihvalā tasmāt savyathāpasṛtāpy aho /",
    "GK21soksvppu:572": " kiṃ svij jīved iti hatā puna etya tam aikṣata // SoKss_12,10.69 (Vet_3.69)",
    "GK21soksvppu:573": " dṛṣṭvā ca vītavetālaṃ niśceṣṭaṃ mṛtam eva tam /",
    "GK21soksvppu:574": " sā bhītā paribhūtā ca cacāla rudatī śanaiḥ // SoKss_12,10.70 (Vet_3.70) //",
    "GK21soksvppu:575": " tāvac channaḥ sthitaḥ so 'tha cauraḥ sarvaṃ vyalokayat /",
    "GK21soksvppu:576": " acintayac ca kim idaṃ pāpayā kṛtam etayā // SoKss_12,10.71 (Vet_3.71) //",
    "GK21soksvppu:577": " aho batāśayaḥ strīṇāṃ bhīṣaṇo ghanatāmasaḥ /",
    "GK21soksvppu:578": " andhakūpa ivāgādhaḥ pātāya gahanaḥ param // SoKss_12,10.72 (Vet_3.72) //",
    "GK21soksvppu:579": " tad idānīm iyaṃ kiṃ nu kuryād iti vicintya saḥ /",
    "GK21soksvppu:580": " kautukād dūrataś cauro bhūyo 'py anusasāra tām // SoKss_12,10.73",
    "GK21soksvppu:581": " sāpi gatvā praviśyaiva tat suptasthitabhartṛkam /",
    "GK21soksvppu:582": " gṛhaṃ tadā svakaṃ prauccaiḥ prarudaty evam abravīt // SoKss_12,10.74",
    "GK21soksvppu:583": " paritrāyadhvam etena duṣṭena mama nāsikā /",
    "GK21soksvppu:584": " chinnā niraparādhāyā bhartṛrūpeṇa śatruṇā // SoKss_12,10.75 (Vet_3.75) //",
    "GK21soksvppu:585": " śrutvaitaṃ muhur ākrandaṃ tasyāḥ sarve sasaṃbhramam /",
    "GK21soksvppu:586": " udatiṣṭhan prabudhyātra patiḥ parijanaḥ pitā // SoKss_12,10.76 (Vet_3.76)",
    "GK21soksvppu:587": " etyātha tatpitā dṛṣṭvā tām ārdracchinnanāsikām /",
    "GK21soksvppu:588": " kruddhas taṃ bandhayāmāsa bhāryādrohīti tat patim // SoKss_12,10.77",
    "GK21soksvppu:589": " sa tu naivābravīt kiṃcid badhyamāno 'pi mūkavat /",
    "GK21soksvppu:590": " viparyasteṣu sarveṣu śṛṇvatsu śvaśurādiṣu // SoKss_12,10.78 (Vet_3.78) //",
    "GK21soksvppu:591": " tato jñatvaiva tac caure tasminn apasṛte laghu /",
    "GK21soksvppu:592": " kolāhalena tasyāṃ ca vyatītāyāṃ kramān niśi // SoKss_12,10.79 (Vet_3.79)",
    "GK21soksvppu:593": " sa ninye vaṇijā tena śvaśureṇa vaṇiksutaḥ /",
    "GK21soksvppu:594": " rājāntikaṃ tayā sārdhaṃ bhāryayā chinnanāsayā // SoKss_12,10.80 (Vet_3.80)",
    "GK21soksvppu:595": " rājā ca kṛtavijñaptiḥ svadāradrohy asāv iti /",
    "GK21soksvppu:596": " tasyādiśad vaṇiksūnor vadhaṃ nyakkṛtatadvacāḥ // SoKss_12,10.81 (Vet_3.81)",
    "GK21soksvppu:597": " tato vadhyabhuvaṃ tasmin nīyamāne saḍiṇḍimam /",
    "GK21soksvppu:598": " upāgamya sa cauro 'tra babhāṣe rājapūruṣān // SoKss_12,10.82 (Vet_3.82) //",
    "GK21soksvppu:599": " niḥkāraṇaṃ na vadhyo 'yaṃ yathāvṛttaṃ tu vedmy aham /",
    "GK21soksvppu:600": " māṃ prāpayata rājāgraṃ yāvat sarvaṃ vadāmy ataḥ // SoKss_12,10.83",
    "GK21soksvppu:601": " ity ūcivān sa nītas tair nṛpasyāgraṃ vṛtābhayaḥ /",
    "GK21soksvppu:602": " ā mūlād rātrivṛttāntaṃ cauraḥ sarvaṃ nyavedayat // SoKss_12,10.84",
    "GK21soksvppu:603": " abravīc ca na ced deva madvāci pratyayas tava /",
    "GK21soksvppu:604": " tat sā nāsā mukhe tasya śavasyādyāpi vīkṣyatām // SoKss_12,10.85",
    "GK21soksvppu:605": " tac chrutvā vīkṣituṃ bhṛtyān preṣya satyam avetya tat /",
    "GK21soksvppu:606": " sa rājā taṃ vaṇikputraṃ muktavān vadhanigrahāt // SoKss_12,10.86",
    "GK21soksvppu:607": " tāṃ ca karṇāv api chitvā duṣṭāṃ deśān nirastavān /",
    "GK21soksvppu:608": " tad bhāryāṃ śvaśuraṃ cāsya taṃ sarvasvam adaṇḍayat // SoKss_12,10.87",
    "GK21soksvppu:609": " cauraṃ ca taṃ purādhyakṣaṃ tuṣṭaś cakre sa bhūpatiḥ /",
    "GK21soksvppu:610": " evaṃ striyo bhavantīha nisargaviṣamāḥ śaṭhāḥ // SoKss_12,10.88 (Vet_3.88)",
    "GK21soksvppu:611": " ity uktavān eva śuko bhūtvā citrarathābhidhaḥ /",
    "GK21soksvppu:612": " kṣīṇendraśāpo gandharvo divyarūpo divaṃ yayau // SoKss_12,10.89 (Vet_3.89)",
    "GK21soksvppu:613": " śārikā sāpi tatkālaṃ bhūtvā svaḥstrī tilottamā /",
    "GK21soksvppu:614": " tathaiva kṣīṇatacchāpā jagāma sahasā divam // SoKss_12,10.90 (Vet_3.90) //",
    "GK21soksvppu:615": " vivādaś cāpy anirṇītaḥ sabhāyāṃ so 'bhavat tayoḥ /",
    "GK21soksvppu:616": " ity ākhyāya kathāṃ bhūyas taṃ vetālo 'bravīn nṛpam // SoKss_12,10.91",
    "GK21soksvppu:617": " tad bhavān vaktu kiṃ pāpāḥ puruṣāḥ kimuta striyaḥ /",
    "GK21soksvppu:618": " ajalpato jāna tas te śiro yasyati khaṇḍaśaḥ // SoKss_12,10.92 (Vet_3.92)",
    "GK21soksvppu:619": " etan niśamya vacanaṃ vetālasyāṃsavartinas tasya /",
    "GK21soksvppu:620": " sa jagāda bhūpatis taṃ yogeśvara yoṣitaḥ pāpāḥ // SoKss_12,10.93",
    "GK21soksvppu:621": " puruṣaḥ ko'pi hi tādṛk kvāpi kadācid bhaved durācāraḥ /",
    "GK21soksvppu:622": " prāyaḥ sarvatra sadā striyas tu tādṛgvidhā eva // SoKss_12,10.94",
    "GK21soksvppu:623": " ity uktavato nṛpateḥ prāgvat skandhāt sa tasya vetālaḥ /",
    "GK21soksvppu:624": " naṣṭo 'bhūt sa ca rājā jagrāha punas tadānayanayatram // SoKss_12,10.95",
    "GK21soksvppu:625": " ekādaśas taraṅgaḥ /",
    "GK21soksvppu:626": " tato gatvā punas tasya nikaṭaṃ śiṃśapātaroḥ /",
    "GK21soksvppu:627": " sa trivikramaseno 'tra śmaśānaṃ niśi bhūpatiḥ // SoKss_12,11.1 (Vet_4.1)",
    "GK21soksvppu:628": " labdhvā muktāttahāsaṃ taṃ vetālaṃ nṛśarīragam /",
    "GK21soksvppu:629": " niḥkampaḥ skandham āropya tūṣṇīm udacalat tataḥ // SoKss_12,11.2 (Vet_4.2)",
    "GK21soksvppu:630": " calantaṃ ca tam aṃsastho vetālaḥ so 'bravīt punaḥ /",
    "GK21soksvppu:631": " rājan kubhikṣor etasya kṛte ko 'yaṃ tava śramaḥ // SoKss_12,11.3 (Vet_4.3)",
    "GK21soksvppu:632": " āyāse niṣphale 'muṣmin viveko bata nāsti te /",
    "GK21soksvppu:633": " tad imāṃ śṛṇu mattas tvaṃ kathāṃ pathi vinodinīm // SoKss_12,11.4",
    "GK21soksvppu:634": " asti śobhāvatī nāma satyākhyā nagarī bhuvi /",
    "GK21soksvppu:635": " tasyāṃ ca śūdrakākhyo 'bhūd bhūpatiḥ prājyavikramaḥ // SoKss_12,11.5",
    "GK21soksvppu:636": " yasya jajvāla jayinaḥ pratāpajvalano niśam /",
    "GK21soksvppu:637": " bandīkṛtārilalanādhūtacāmaramārutaiḥ // SoKss_12,11.6 (Vet_4.6) //",
    "GK21soksvppu:638": " aluptadharmacaraṇasphītā manthe vasuṃdharā /",
    "GK21soksvppu:639": " rājñi yasmin visasmāra rāmādīn api bhūpatīn // SoKss_12,11.7 (Vet_4.7) //",
    "GK21soksvppu:640": " taṃ kadācin mahīpālaṃ priyaśūram upāyayau /",
    "GK21soksvppu:641": " sevārthaṃ mālavād eko namnā vīravaro dvijaḥ // SoKss_12,11.8 (Vet_4.8) //",
    "GK21soksvppu:642": " yasya dharmavatī nāma bhāryā satvavaraḥ sutaḥ /",
    "GK21soksvppu:643": " kanyā vīravatī ceti trayaṃ gṛhaparicchadaḥ // SoKss_12,11.9 (Vet_4.9) //",
    "GK21soksvppu:644": " sevāparicchadaś cānyat trayaṃ kaṭyāṃ kṛpāṇikā /",
    "GK21soksvppu:645": " kare karatalaikatra cāru carma paratra ca // SoKss_12,11.10 (Vet_4.10) //",
    "GK21soksvppu:646": " tāvanmātraparīvāro dīnāraśatapañcakam /",
    "GK21soksvppu:647": " pratyahaṃ prārthayāmāsa rājñas tasmāt sa vṛttaye // SoKss_12,11.11",
    "GK21soksvppu:648": " rājāpi sa tam ākārasūcitodārapauruṣam /",
    "GK21soksvppu:649": " vīkṣya tasmai dadau vṛttiṃ sūdrakas tāṃ yathepsitām // SoKss_12,11.12",
    "GK21soksvppu:650": " alpe parikare 'py ebhir iyadbhiḥ svarṇarūpakaiḥ /",
    "GK21soksvppu:651": " kim eṣa vyasanaṃ puṣṇāty atha kaṃcana sadvyayam // SoKss_12,11.13",
    "GK21soksvppu:652": " ity anveṣṭuṃ samācāraṃ kautukāt sa mahīpatiḥ /",
    "GK21soksvppu:653": " pracchannān sthāpayāmāsa cārānasyātra pṛṣṭhataḥ // SoKss_12,11.14",
    "GK21soksvppu:654": " sa ca vīravaraḥ prātaḥ kṛtvā bhūpasya darśanam /",
    "GK21soksvppu:655": " sthitvā ca tasyā madhyāhnaṃ siṃhadvāre dhṛtāyudhaḥ // SoKss_12,11.15",
    "GK21soksvppu:656": " gatvā svavṛttilabdhānāṃ dīnārāṇāṃ śataṃ gṛhe /",
    "GK21soksvppu:657": " bhojanārthaṃ svabhāryāyā haste prādāt kilānvaham // SoKss_12,11.16",
    "GK21soksvppu:658": " vastrāṅgarāgatāmbūlaṃ krīṇāti sma śatena ca /",
    "GK21soksvppu:659": " śataṃ snātvā ca pūjārthaṃ vyadhād viṣṇoḥ śivasya ca // SoKss_12,11.17",
    "GK21soksvppu:660": " viprebhyaḥ kṛpaṇebhyaś ca dadau dānaṃ śatadvayam /",
    "GK21soksvppu:661": " evaṃ vibheje pañcāpi tāni nityaṃ śatāny asau // SoKss_12,11.18 (Vet_4.18)",
    "GK21soksvppu:662": " tataḥ kṛtvāgnikāryādi bhūktvā gatvaikako niśi /",
    "GK21soksvppu:663": " siṃhadvāre punas tasthau pāṇau karatalāṃ dadhat // SoKss_12,11.19",
    "GK21soksvppu:664": " etāṃ satatacaryāṃ ca tasya vīravarasya saḥ /",
    "GK21soksvppu:665": " rājā cāramukhāc chrutvā tutoṣa hṛdi śudrakaḥ // SoKss_12,11.20 (Vet_4.20)",
    "GK21soksvppu:666": " nivārayāmāsa ca tāṃś cārāṃs tasyānumārgagān /",
    "GK21soksvppu:667": " mene viśeṣapūjārhaṃ puruṣātiśayaṃ ca tam // SoKss_12,11.21 (Vet_4.21) //",
    "GK21soksvppu:668": " atha yāteṣu divaseṣv avahelāvalaṅghite /",
    "GK21soksvppu:669": " grīṣme vīravareṇātra supracaṇḍārkatejasi // SoKss_12,11.22 (Vet_4.22) //",
    "GK21soksvppu:670": " tadīrṣyāta ivodbhūtavidyutkaratalāṃ dadhat /",
    "GK21soksvppu:671": " dhārāprahārī ninadann ājagāma ghanāgamaḥ // SoKss_12,11.23 (Vet_4.23) //",
    "GK21soksvppu:672": " tadā ca ghora meghaughe pravarṣati divāniśam /",
    "GK21soksvppu:673": " siṃhadvāre tathaivāsīt so 'tra vīravaro 'calaḥ // SoKss_12,11.24",
    "GK21soksvppu:674": " taṃ ca dṛṣṭvā divā rājā prāsādāgrāt sa śūdrakaḥ /",
    "GK21soksvppu:675": " niśi bhūyas tadārohaj jijñāsus tasya tāṃ sthitim // SoKss_12,11.25",
    "GK21soksvppu:676": " jagāda ca tataḥ ko nu siṃhadvāre sthito 'tra bhoḥ /",
    "GK21soksvppu:677": " tac chrutvāhaṃ sthito 'treti so 'pi vīravaro 'bravīt // SoKss_12,11.26",
    "GK21soksvppu:678": " aho sudṛḍhasattvo 'yaṃ bhakto vīravaro mayi /",
    "GK21soksvppu:679": " tad eṣa prāpaṇīyo me 'vaśyam eva mahat padam // SoKss_12,11.27 (Vet_4.27)",
    "GK21soksvppu:680": " iti saṃcintya nṛpatiḥ prāsādād avatīrya saḥ /",
    "GK21soksvppu:681": " śūdrakaḥ śayanaṃ bheje praviśyāntaḥpuraṃ tataḥ // SoKss_12,11.28",
    "GK21soksvppu:682": " anyedyuś ca bhṛśaṃ meghe dhārāsāreṇa varṣati /",
    "GK21soksvppu:683": " pradoṣe guptabhavane kāle tamasi jṛmbhite // SoKss_12,11.29 (Vet_4.29) //",
    "GK21soksvppu:684": " punaḥ sa rājā jijñāsuḥ prāsādam adhiruhya tam /",
    "GK21soksvppu:685": " siṃhadvāre sthitaḥ ko 'trety ekākī prāha taṃ sphuṭam // SoKss_12,11.30",
    "GK21soksvppu:686": " ahaṃ sthita iti prokte punar vīravareṇa ca /",
    "GK21soksvppu:687": " yāvad vismayate so 'tra rājā taddhairyadarśanāt // SoKss_12,11.31",
    "GK21soksvppu:688": " tāvad vidūre śuśrāva sahasā rudatīṃ striyam /",
    "GK21soksvppu:689": " viṣādavikalām ekāṃ pralāpakaruṇasvanam // SoKss_12,11.32 (Vet_4.32) //",
    "GK21soksvppu:690": " na me rāṣṭre parābhūto na daridro na duḥkhitaḥ /",
    "GK21soksvppu:691": " kaś cid asti tad eṣā kā rodity ekākinī niśi // SoKss_12,11.33 (Vet_4.33)",
    "GK21soksvppu:692": " iti cācintayac chrutvā sa jātakaruṇo nṛpaḥ /",
    "GK21soksvppu:693": " ādideśa ca taṃ vīravaram ekam adhaḥ sthitam // SoKss_12,11.34 (Vet_4.34)",
    "GK21soksvppu:694": " bho vīravara śṛṇv eṣā dūre strī kāpi roditi /",
    "GK21soksvppu:695": " kāsau roditi kiṃ ceti tvayā gatvā nirūpyatām // SoKss_12,11.35 (Vet_4.35)",
    "GK21soksvppu:696": " tac chrutvā sa tathety uktvā gantuṃ vīravaras tataḥ /",
    "GK21soksvppu:697": " prāvartata nibaddhāsidhenuḥ karatalākaraḥ // SoKss_12,11.36 (Vet_4.36) //",
    "GK21soksvppu:698": " na ca meghāndhakāraṃ taj jvaladvidyudvilocanam /",
    "GK21soksvppu:699": " sthūladhārāśilāvārṣi rakṣorūpam ajīgaṇat // SoKss_12,11.37 (Vet_4.37) //",
    "GK21soksvppu:700": " prasthitaṃ vīkṣya tādṛśyāṃ tasyāṃ rātrau tam ekakam /",
    "GK21soksvppu:701": " karuṇākautukāviṣṭo rājā prāsādapṛṣṭhataḥ // SoKss_12,11.38 (Vet_4.38) //",
    "GK21soksvppu:702": " āvatīrya gṛhītāsir ekākī tasya pṛṣṭhataḥ /",
    "GK21soksvppu:703": " so 'pi pratasthe tatraiva śudrako 'nupalakṣitaḥ // SoKss_12,11.39",
    "GK21soksvppu:704": " sa ca vīravaro gatvā ruditānusṛtikriyaḥ /",
    "GK21soksvppu:705": " bahirnagaryāḥ prāpaikaṃ saras tatra dadarśa ca // SoKss_12,11.40",
    "GK21soksvppu:706": " hā śūra hā kṛpālo hā tyāgiñ śūnyā tvayā katham /",
    "GK21soksvppu:707": " vatsyāmītyādi rudatīṃ tāṃ striyaṃ vārimadhyagām // SoKss_12,11.41",
    "GK21soksvppu:708": " kā tvaṃ rodiṣi kiṃ caivam ity anvakprāptabhūpatiḥ /",
    "GK21soksvppu:709": " papraccha tāṃ ca sāścaryas tataḥ sāpy evam abhyadhāt // SoKss_12,11.42",
    "GK21soksvppu:710": " bho vīravara jānīhi vatsa māṃ pṛthivīm imām /",
    "GK21soksvppu:711": " tasyā mamādhunā rājā śūdrako dhārmikaḥ patiḥ // SoKss_12,11.43 (Vet_4.43)",
    "GK21soksvppu:712": " tṛtīye ca dine tasya rājño mṛtyur bhaviṣyati /",
    "GK21soksvppu:713": " tādṛśaṃ ca patiṃ prāpsyāmy aham anyaṃ nṛpaṃ kutaḥ // SoKss_12,11.44",
    "GK21soksvppu:714": " atas tam anuśocāmi duḥkhitātmānam eva ca /",
    "GK21soksvppu:715": " etac chrutvā sa tāṃ trasta iva vīravaro 'bravīt // SoKss_12,11.45",
    "GK21soksvppu:716": " he devi kac cid apy asti ko 'py upāyaḥ sa tādṛśaḥ /",
    "GK21soksvppu:717": " yenāsya na bhavenmṛtyur jagadrakṣāmaṇeḥ prabhoḥ // SoKss_12,11.46",
    "GK21soksvppu:718": " iti tad vacanaṃ śrutvā sā jagāda vasuṃdharā /",
    "GK21soksvppu:719": " eko 'sty upāyas taṃ caikaḥ kartuṃ śakto bhavān iti // SoKss_12,11.47",
    "GK21soksvppu:720": " tato vīravaro 'vādīt tarhi devi vada drutam /",
    "GK21soksvppu:721": " yāvat tat sādhayāmy āśu ko 'rthaḥ prāṇair mamānyathā // SoKss_12,11.48",
    "GK21soksvppu:722": " tac chrutvovāca vasudhā viraḥ ko 'nyas tvayā samaḥ /",
    "GK21soksvppu:723": " svāmibhaktas tad etasya śarmopāyam imaṃ śṛṇu // SoKss_12,11.49 (Vet_4.49)",
    "GK21soksvppu:724": " rājñā kṛtapratiṣṭāsti yaiṣā rājakulāntike /",
    "GK21soksvppu:725": " uttamā caṇḍikā devī sāṃnidhyotkarṣaśālinī // SoKss_12,11.50 (Vet_4.50) //",
    "GK21soksvppu:726": " tasyai sattvavaraṃ putram upahārīkaroṣi cet /",
    "GK21soksvppu:727": " tan naiṣa rājā mriyate jīvaty anyat samāśatam // SoKss_12,11.51 (Vet_4.51)",
    "GK21soksvppu:728": " adyaiva caitad bhavatā kṛtaṃ ced asti tac chivam /",
    "GK21soksvppu:729": " anyathāsya tṛtīye 'hni prāpte nāsty eva jīvitam // SoKss_12,11.52",
    "GK21soksvppu:730": " ity uktaḥ sa tayā pṛthvyā vīro vīravaras tadā /",
    "GK21soksvppu:731": " yāmi devi karomy etad adhunaivety abhāṣata // SoKss_12,11.53 (Vet_4.53) //",
    "GK21soksvppu:732": " tato bhadraṃ tavety uktvā vasudhā sā tirodadhe /",
    "GK21soksvppu:733": " tac ca sarvaṃ sa śuśrāva guptam anvaksthito nṛpaḥ // SoKss_12,11.54",
    "GK21soksvppu:734": " tataś ca gūḍhe jijñāsau tasmin rājñy anugacchati /",
    "GK21soksvppu:735": " śūdrake tvaritaṃ gehaṃ niśi vīravaro yayau // SoKss_12,11.55 (Vet_4.55) //",
    "GK21soksvppu:736": " tatra putropahāro 'sya rājārthe dharayā yathā /",
    "GK21soksvppu:737": " uktas tathābravīt patnyai dharmavatyai vibodhya saḥ // SoKss_12,11.56",
    "GK21soksvppu:738": " tac chrutvā sā tam āha sma nātha kāryaṃ śivaṃ prabhoḥ /",
    "GK21soksvppu:739": " tatprabodhya sutasyāsya śiśor vaktu bhavān iti // SoKss_12,11.57",
    "GK21soksvppu:740": " tataḥ prabodhya suptaṃ taṃ bālaṃ sattvavaraṃ sutam /",
    "GK21soksvppu:741": " ākhyāya taṃ ca vṛttāntam evaṃ vīravaro 'bravīt // SoKss_12,11.58",
    "GK21soksvppu:742": " tat putra caṇḍikādevyā upahārīkṛte tvayi /",
    "GK21soksvppu:743": " rājā jīvaty asau no cet tṛtīye 'hni vipadyate // SoKss_12,11.59 (Vet_4.59)",
    "GK21soksvppu:744": " etac chrutvaiva bālo 'pi yathārthaṃ nāma darśayan /",
    "GK21soksvppu:745": " aklībacittaḥ pitaraṃ taṃ sa sattvavaro 'bravīt // SoKss_12,11.60",
    "GK21soksvppu:746": " kṛtārtho 'haṃ mama prāṇai rājā cet tāta jīvati /",
    "GK21soksvppu:747": " bhuktasya hi tadannasya dattā syān niṣkṛtir mayā // SoKss_12,11.61",
    "GK21soksvppu:748": " tatkiṃ vilambyate nītvā bhagavatyāḥ puro 'dhunā /",
    "GK21soksvppu:749": " upahārīkurudhvaṃ mām astu śāntir mayā prabhoḥ // SoKss_12,11.62 (Vet_4.62)",
    "GK21soksvppu:750": " iti sattvavareṇokte tena vīravaro 'tra saḥ /",
    "GK21soksvppu:751": " sādhu satyaṃ prasūto 'si mattaḥ putrety abhāṣata // SoKss_12,11.63",
    "GK21soksvppu:752": " etat so 'nvāgato rājā sarvaṃ śrutvā bahiḥ sthitaḥ /",
    "GK21soksvppu:753": " aha eṣāṃ samaṃ sattvaṃ sarveṣām ity acintayat // SoKss_12,11.64 (Vet_4.64)",
    "GK21soksvppu:754": " tato vīravaraḥ skandhe kṛtvā sattvavaraṃ sutam /",
    "GK21soksvppu:755": " bharyā dharmavatī cāsya kanyāṃ vīravatīm api // SoKss_12,11.65 (Vet_4.65)",
    "GK21soksvppu:756": " ubhau tau yayatus tasyāṃ rātrau tac caṇḍikāgṛham /",
    "GK21soksvppu:757": " rājāpi śūdrakaś channaḥ pṛṣṭataḥ sa tayor yayau // SoKss_12,11.66",
    "GK21soksvppu:758": " tatra devyāḥ puraḥ skandhāt so 'tha pitrāvatāritaḥ /",
    "GK21soksvppu:759": " devīṃ sattvavaro natvā dhairyarāśir vyajijñapat // SoKss_12,11.67",
    "GK21soksvppu:760": " mama mūrdhopahāreṇa rājā jīvatu śudrakaḥ /",
    "GK21soksvppu:761": " anyad varṣaśataṃ devi kuryād rājyam akaṇṭakam // SoKss_12,11.68 (Vet_4.68)",
    "GK21soksvppu:762": " evam uktavatas tasya sādhu sādhv ity udīrya saḥ /",
    "GK21soksvppu:763": " sūnoḥ sattvavarasyātha kṛṣṭvā karatalāṃ śiśoḥ // SoKss_12,11.69 (Vet_4.69)",
    "GK21soksvppu:764": " chittvā śiraś caṇḍikāyai devyai vīravaro dadau /",
    "GK21soksvppu:765": " matputreṇopahāreṇa rājā jīvatv iti bruvan // SoKss_12,11.70 (Vet_4.70) //",
    "GK21soksvppu:766": " sādhu kaḥ svāmibhakto 'nyaḥ samo vīravara tvayā /",
    "GK21soksvppu:767": " yenaivam ekasatputraprāṇavyayavidhāyinā // SoKss_12,11.71 (Vet_4.71) //",
    "GK21soksvppu:768": " datto jīvaś ca rājyaṃ ca śudrakasyāsya bhūpateḥ /",
    "GK21soksvppu:769": " ity antarikṣād udagāt tatkṣaṇaṃ tatra bhāratī // SoKss_12,11.72 (Vet_4.72)",
    "GK21soksvppu:770": " tac ca sarvaṃ nṛpe tasmiṃś channe śṛṇvati pasyati /",
    "GK21soksvppu:771": " kanyā vīravatī sā tu bālā vīravarātmajā // SoKss_12,11.73 (Vet_4.73) //",
    "GK21soksvppu:772": " upetyāśliṣya mūrdhāṇaṃ tasya bhrātur hatasya tam /",
    "GK21soksvppu:773": " vilapanty uruśokāndhā hṛtsphoṭena vyapadyata // SoKss_12,11.74 (Vet_4.74)",
    "GK21soksvppu:774": " tato vīravaraṃ bhāryā dharmavaty evam abravīt /",
    "GK21soksvppu:775": " rājñas tāvat kṛtaṃ śreyas tad idānīṃ vadāmi te // SoKss_12,11.75",
    "GK21soksvppu:776": " nirjñānā yatra bālāpi bhrātṛśokād iyaṃ mṛtā /",
    "GK21soksvppu:777": " naṣṭe 'patyadvaye 'py asmiṃs tatra kiṃ jīvitena me // SoKss_12,11.76",
    "GK21soksvppu:778": " prāg eva rājñaḥ śreyorthaṃ mūḍhayā svaśiro mayā /",
    "GK21soksvppu:779": " devyai nopahṛtaṃ tasmād dehy anujñāṃ mamādhunā // SoKss_12,11.77",
    "GK21soksvppu:780": " praviṣamy analaṃ tāvad āttāpatyakalevarā /",
    "GK21soksvppu:781": " ityāgrahād vadantīṃ tāṃ so 'tha vīravaro 'bravīt // SoKss_12,11.78",
    "GK21soksvppu:782": " evaṃ kuruṣva bhadraṃ te kā hi saṃprati te ratiḥ /",
    "GK21soksvppu:783": " apatyaduḥkhaikamaye jīvitavye manasvini // SoKss_12,11.79 (Vet_4.79) //",
    "GK21soksvppu:784": " kiṃ na datto mayaivātmety eṣā mā bhūc ca te vyathā /",
    "GK21soksvppu:785": " dadyāṃ kiṃ nāham ātmānam anyasādhyaṃ bhaved yadi // SoKss_12,11.80",
    "GK21soksvppu:786": " tat pratīkṣasva yāvat te citām atra karomy aham /",
    "GK21soksvppu:787": " amībhir dārubhir devīkṣetranirmāṇasaṃbhṛtaiḥ // SoKss_12,11.81 (Vet_4.81)",
    "GK21soksvppu:788": " ity uktvā dārubhis taiḥ sa kṛtvā vīravaraś citām /",
    "GK21soksvppu:789": " dīpāgre jvālayāmāsa nyastāpatyaśavadvayām // SoKss_12,11.82 (Vet_4.82) //",
    "GK21soksvppu:790": " tato dharmavatī patnī patitvā sāsya pādayoḥ /",
    "GK21soksvppu:791": " praṇamya devīṃ caṇḍīṃ tāṃ vyajijñapad apāṃsulā // SoKss_12,11.83",
    "GK21soksvppu:792": " janmāntare 'py ayaṃ bhūyād āryaputraḥ patir mama /",
    "GK21soksvppu:793": " etat prabhos tu rājño 'stu maddehenāmunā śivam // SoKss_12,11.84",
    "GK21soksvppu:794": " ity udīryaiva sā sādhvī tasminn ambhovahelayā /",
    "GK21soksvppu:795": " jvālākalāpajaṭile nipapāta citānale // SoKss_12,11.85 (Vet_4.85) //",
    "GK21soksvppu:796": " tataś ca cintayāmāsa vīro vīravaro 'tra saḥ /",
    "GK21soksvppu:797": " niṣpannaṃ rājakāryaṃ me vāg divyā hy udgatā yathā // SoKss_12,11.86",
    "GK21soksvppu:798": " bhuktasya cānnapiṇḍasya jāto 'ham anṛṇaḥ prabhoḥ /",
    "GK21soksvppu:799": " tad idānīṃ mamaikasya keyaṃ jīvitagṛdhnutā // SoKss_12,11.87 (Vet_4.87) //",
    "GK21soksvppu:800": " bharaṇīyaṃ priyaṃ kṛtsnaṃ vyayīkṛtya kuṭumbakam /",
    "GK21soksvppu:801": " jīvayann ekam ātmānaṃ mādṛśaḥ ko hi śobhate // SoKss_12,11.88 (Vet_4.88)",
    "GK21soksvppu:802": " tat kim ātmopahāreṇāpy etāṃ prīṇāmi nāmbikām /",
    "GK21soksvppu:803": " ity ālocya sa devīṃ tāṃ stutyā prāg upatasthivān // SoKss_12,11.89",
    "GK21soksvppu:804": " jaya mahiṣāsuramāriṇi dāriṇi rurudānavasya śūlakare /",
    "GK21soksvppu:805": " jaya vibudhotsavakāriṇi dhāriṇi bhuvanatrayasya mātṛvare // SoKss_12,11.90",
    "GK21soksvppu:806": " jaya jagad arcitacaraṇe śaraṇe niḥśreyasasya bhaktānām /",
    "GK21soksvppu:807": " jaya dhṛtabhāskarakiraṇe haraṇe duritāndhakāravṛndānām // SoKss_12,11.91",
    "GK21soksvppu:808": " jaya kāli jaya kapālini jaya kaṅkālini śive namas te 'stu /",
    "GK21soksvppu:809": " śūdrakanṛpater adhunā prasīda manmastakopahāreṇa // SoKss_12,11.92",
    "GK21soksvppu:810": " ity upasthāya devyāṃ sa tasyāṃ vīravaraḥ punaḥ /",
    "GK21soksvppu:811": " sadyaḥ karatalāghātenottamāṅgaṃ svamacchinat // SoKss_12,11.93 (Vet_4.93)",
    "GK21soksvppu:812": " tad ālokyākhilaṃ tatra channasthaḥ śudrako nṛpaḥ /",
    "GK21soksvppu:813": " sākulaś ca saduḥkhaś ca sāścaryaś ca vyacintayat // SoKss_12,11.94",
    "GK21soksvppu:814": " aho kim apy anenaitad anyatrādṛṣṭam aśrutam /",
    "GK21soksvppu:815": " sādhunā sakuṭumbena duḥkaraṃ matkṛte kṛtam // SoKss_12,11.95 (Vet_4.95) //",
    "GK21soksvppu:816": " vicitre 'py atra saṃsāre dhīraḥ syādīdṛśaḥ kutaḥ /",
    "GK21soksvppu:817": " akhyāpayan prabho arthe parokṣaṃ yo dadāty asūn // SoKss_12,11.96",
    "GK21soksvppu:818": " etasya copakārosya na kuryāṃ sadṛśaṃ yadi /",
    "GK21soksvppu:819": " tan me kā prabhutā kiṃ ca jīvitavyaṃ paśor iva // SoKss_12,11.97",
    "GK21soksvppu:820": " iti saṃcintya nṛpatiḥ khaḍgam ākṛṣya kopataḥ /",
    "GK21soksvppu:821": " upetya śūdrako devīṃ tāṃ pravīro vyajijñapat // SoKss_12,11.98 (Vet_4.98)",
    "GK21soksvppu:822": " satatānuprapannasya bhagavaty adhunāmunā /",
    "GK21soksvppu:823": " mama mūrdhopahāreṇa suprītā kurv anugraham // SoKss_12,11.99 (Vet_4.99) //",
    "GK21soksvppu:824": " ayaṃ vīravaro vipro nāmānuguṇaceṣṭitaḥ /",
    "GK21soksvppu:825": " madartham ujjhitaprāṇaḥ sakuṭumbo 'pi jīvatu // SoKss_12,11.100",
    "GK21soksvppu:826": " ity udīryāsinā rājā śiraś chettuṃ sa śūdrakaḥ /",
    "GK21soksvppu:827": " yāvat pravartate tāvad udabhūd bhāratī divaḥ // SoKss_12,11.101",
    "GK21soksvppu:828": " mā sāhasaṃ kṛthās tuṣṭā sattvenānena te hy aham /",
    "GK21soksvppu:829": " pratyujjīvatu sāpatyadāro vīravaro dvijaḥ // SoKss_12,11.102 (Vet_4.102)",
    "GK21soksvppu:830": " ity uktvā vyaramad vāk sā sa cottasthau saputrakaḥ /",
    "GK21soksvppu:831": " sākaṃ duhitrā patnyā ca jīvan vīravaro 'kṣataḥ // SoKss_12,11.103",
    "GK21soksvppu:832": " tad vilokyādbhutaṃ rājā channo bhūtvā punaś ca saḥ /",
    "GK21soksvppu:833": " paśyann atṛptas tām āsīd dṛṣṭyā harṣāśrupūrṇayā // SoKss_12,11.104",
    "GK21soksvppu:834": " so 'pi vīravaro dṛṣṭvā suptotthita ivāśu tam /",
    "GK21soksvppu:835": " putradāraṃ tathātmānam abhūd vibhrāntamānasaḥ // SoKss_12,11.105",
    "GK21soksvppu:836": " papraccha ca pṛthaṅ nāmagrāhaṃ dārasutān sa tān /",
    "GK21soksvppu:837": " bhasmībhūtāḥ kathaṃ yūyaṃ jīvantaḥ puna utthitāḥ // SoKss_12,11.106",
    "GK21soksvppu:838": " mayāpi svaśiraś chinnaṃ jīvāmy eṣaś ca kiṃ nv idam /",
    "GK21soksvppu:839": " kiṃ vibhramo 'yam āho svit suspaṣṭo devyanugrahaḥ // SoKss_12,11.107",
    "GK21soksvppu:840": " evaṃ vadan sa tair ūce dārāpatyair alakṣitaḥ /",
    "GK21soksvppu:841": " devyanugraha evāyaṃ jīvāmo yad amī iti // SoKss_12,11.108 (Vet_4.108) //",
    "GK21soksvppu:842": " tataḥ sa tat tathā matvā natvā vīravaro 'mbakām /",
    "GK21soksvppu:843": " ādāya putradārāṃs tānsiddhakāryo gṛhaṃ yayau // SoKss_12,11.109",
    "GK21soksvppu:844": " tatra praveśya putraṃ taṃ bhāryāṃ duhitaraṃ ca tām /",
    "GK21soksvppu:845": " siṃhadvāram agād rājño rātrau tasyāṃ sa pūrvavat // SoKss_12,11.110",
    "GK21soksvppu:846": " rājā sa śūdrako 'py etad dṛṣṭvā sarvam alakṣitaḥ /",
    "GK21soksvppu:847": " gatvāruroha svāvāsaprāsādaṃ taṃ punas tadā // SoKss_12,11.111 (Vet_4.111)",
    "GK21soksvppu:848": " vyāharac ca sthitaḥ ko 'tra siṃhadvārīti pṛṣṭhataḥ /",
    "GK21soksvppu:849": " tato vīravaro 'vādīt saiṣa tiṣṭhāmy ahaṃ prabho // SoKss_12,11.112",
    "GK21soksvppu:850": " devādeśād gataś cāham abhūvaṃ tāṃ striyaṃ prati /",
    "GK21soksvppu:851": " rākṣasīva ca sā kvāpi dṛṣṭanaṣṭaiva me gatā // SoKss_12,11.113 (Vet_4.113)",
    "GK21soksvppu:852": " etac chrutvā vacas tasya rājā vīravarasya saḥ /",
    "GK21soksvppu:853": " sutarāṃ vismayāviṣṭo dṛṣṭodanto vyacintayat // SoKss_12,11.114 (Vet_4.114)",
    "GK21soksvppu:854": " aho samudragambhīradhīracittā manasvinaḥ /",
    "GK21soksvppu:855": " kṛtvāpy ananyasāmānyam ullekhaṃ nodgiranti ye // SoKss_12,11.115",
    "GK21soksvppu:856": " ity ādy ākalayaṃs tūṣṇīṃ prāsādād avaruhya saḥ /",
    "GK21soksvppu:857": " praviśyāntaḥpuraṃ rājā rātriśeṣaṃ nināya tam // SoKss_12,11.116",
    "GK21soksvppu:858": " prātaś cāsthānasamaye darśanopagatasthite /",
    "GK21soksvppu:859": " tasmin vīravare prītas tathā kṛtsnaṃ sa bhūpatiḥ // SoKss_12,11.117",
    "GK21soksvppu:860": " tadīyaṃ rātrivṛttāntaṃ mantribhyas tam avarṇayat /",
    "GK21soksvppu:861": " yathā babhūvur āścaryamohitā iva te 'khilāḥ // SoKss_12,11.118 (Vet_4.118)",
    "GK21soksvppu:862": " dadau tasmai saputrāya prītyā vīravarāya ca /",
    "GK21soksvppu:863": " lāṭadeśe tato rājyaṃ sa karṇāṭayute nṛpaḥ // SoKss_12,11.119 (Vet_4.119)",
    "GK21soksvppu:864": " tato 'tra tulyavibhavāv anyonyasyopakāriṇau /",
    "GK21soksvppu:865": " āsātāṃ tau sukhaṃ vīravaraśūdrakabhūpatī // SoKss_12,11.120 (Vet_4.120) //",
    "GK21soksvppu:866": " ity ākhyāya kathām etāṃ vetālo 'tyadbhutāṃ tadā /",
    "GK21soksvppu:867": " taṃ trivikramasenaṃ sa rājānam avadat punaḥ // SoKss_12,11.121 (Vet_4.121)",
    "GK21soksvppu:868": " tad brūhi rājann eteṣu vīraḥ sarveṣu ko 'dhikaḥ /",
    "GK21soksvppu:869": " pūrva eva sa śāpas te yadi jānan na vakṣyasi // SoKss_12,11.122",
    "GK21soksvppu:870": " etac chrutvā sa bhūpālo vetālaṃ pratyuvāca tam /",
    "GK21soksvppu:871": " eteṣu śudrako rājā pravīraḥ so 'khileṣv iti // SoKss_12,11.123 (Vet_4.123)",
    "GK21soksvppu:872": " tato 'bravīt sa vetālo rājan vīravaro na kim /",
    "GK21soksvppu:873": " so 'dhiko yasya tulyo 'syāṃ pṛthvyām eva na jāyate // SoKss_12,11.124",
    "GK21soksvppu:874": " tatpatnī nādhikā kiṃ vā strībhutā yānvamanyata /",
    "GK21soksvppu:875": " tathopahārapaśutāṃ sūnoḥ pratyakṣadarśinī // SoKss_12,11.125 (Vet_4.125)",
    "GK21soksvppu:876": " sa vā sattvavaro nātra tatputro 'bhyadhikaḥ katham /",
    "GK21soksvppu:877": " bālasyāpi sato yasya sattvotkarṣaḥ sa tādṛśaḥ // SoKss_12,11.126",
    "GK21soksvppu:878": " tat kasmāc chudrakaṃ bhūpam ebhyas tvaṃ bhāṣase 'dhikam /",
    "GK21soksvppu:879": " ity uktavantaṃ vetālaṃ sa jagāda punar nṛpaḥ // SoKss_12,11.127",
    "GK21soksvppu:880": " maivaṃ vīravaras tāvat sa tādṛkkulaputrakaḥ /",
    "GK21soksvppu:881": " tasya prāṇaiḥ sutair dāraiḥ svāmisaṃrakṣaṇaṃ vratam // SoKss_12,11.128",
    "GK21soksvppu:882": " tatpatnī sāpi kulajā sādvī patyekadevatā /",
    "GK21soksvppu:883": " bhartṛvartmānusāreṇa tasyā dharmo 'stu ko 'paraḥ // SoKss_12,11.129",
    "GK21soksvppu:884": " tābhyāṃ jātas tu tadrūpa eva sattvavaro 'pi saḥ /",
    "GK21soksvppu:885": " yādṛśās tantavaḥ kāmaṃ tādṛśo jāyate paṭaḥ // SoKss_12,11.130 (Vet_4.130)",
    "GK21soksvppu:886": " yeṣāṃ prāṇais tu bhṛtyānāṃ nṛpair ātmābhirakṣyate /",
    "GK21soksvppu:887": " teṣām arthe tyajandehaṃ śudrako 'tra viśiṣyate // SoKss_12,11.131",
    "GK21soksvppu:888": " ity ākarṇya vacaḥ sa tasya nṛpater aṃsād asaṃlakṣitaḥ vetālaḥ sahasā yayau nijapadaṃ bhūyo 'pi tanmāyayā /",
    "GK21soksvppu:889": " rājāpy uccalito babhūva punar apy ānetum etaṃ pathā pūrveṇaiva suniścitaḥ pitṛvane tasmin sa tasyāṃ niśi // SoKss_12,11.132",
    "GK21soksvppu:890": " dvādaśas taraṅgaḥ /",
    "GK21soksvppu:891": " tatas tasya punar gatvā śiṃśapāśākhino 'ntikam /",
    "GK21soksvppu:892": " tathaivollambamānaṃ taṃ dṛṣṭvā naraśarīragam // SoKss_12,12.1 (Vet_5.1) //",
    "GK21soksvppu:893": " vetālam avatāryaiva kṛtvāsmai bahu vaikṛtam /",
    "GK21soksvppu:894": " sa trivikramaseno drāg gantuṃ pravavṛte tataḥ // SoKss_12,12.2 (Vet_5.2)",
    "GK21soksvppu:895": " āgacchantaṃ ca taṃ tūṣṇīṃ vetālaḥ pūrvavatpathi /",
    "GK21soksvppu:896": " rātrau mahāśmaśāne 'tra skandhastho vyājahāra saḥ // SoKss_12,12.3",
    "GK21soksvppu:897": " rājann abhiniviṣṭo 'si kaṣṭe 'tyantapriyo 'si ca /",
    "GK21soksvppu:898": " tat te cetovinodāya varṇayāmi kathāṃ śṛṇu // SoKss_12,12.4 (Vet_5.4) //",
    "GK21soksvppu:899": " ujjayinyām abhūd vipraḥ puṇyasenasya bhūpateḥ /",
    "GK21soksvppu:900": " anujīvī priyo 'mātyo harisvāmīti sadguṇaḥ // SoKss_12,12.5 (Vet_5.5) //",
    "GK21soksvppu:901": " tasyātmano 'nurūpāyāṃ bhāryāyāṃ gṛhamedhinaḥ /",
    "GK21soksvppu:902": " guṇavān sadṛśaḥ putro devasvāmīty ajāyata // SoKss_12,12.6 (Vet_5.6) //",
    "GK21soksvppu:903": " tadvac cānanya sāmānya rūpalāvaṇya viśrutā /",
    "GK21soksvppu:904": " kanyā somaprabhā nāma tasyānvarthodapadyata // SoKss_12,12.7 (Vet_5.7) //",
    "GK21soksvppu:905": " sā pradeyā satī kanyā rūpotkarṣābhimāninī /",
    "GK21soksvppu:906": " mātur mukhena pitaraṃ bhrātaraṃ ca jagāda tam // SoKss_12,12.8 (Vet_5.8)",
    "GK21soksvppu:907": " śūrasya jñānino vāhaṃ deyā vijñānino 'pi vā /",
    "GK21soksvppu:908": " anyasmai nāsmi dātavyā kāryaṃ majjīvitena cet // SoKss_12,12.9 (Vet_5.9)",
    "GK21soksvppu:909": " tac chrutvā tādṛśaṃ tasyāś cinvann ekatamaṃ varam /",
    "GK21soksvppu:910": " tatpitā sa harisvāmī yāvac cintāṃ vahaty alam // SoKss_12,12.10 (Vet_5.10)",
    "GK21soksvppu:911": " tāvad vyasarjī rajñā sa puṇyasenena dūtyayā /",
    "GK21soksvppu:912": " saṃdhyarthaṃ vigrahāyāta dākṣiṇātyanṛpāntikam // SoKss_12,12.11 (Vet_5.11)",
    "GK21soksvppu:913": " kṛtakāryaś ca tatrāsāv ekenābhyetya tāṃ sutām /",
    "GK21soksvppu:914": " yācito 'bhūd dvijāgryeṇa śrutatadrūpasaṃpadā // SoKss_12,12.12 (Vet_5.12)",
    "GK21soksvppu:915": " vijñānino jñānino vā śūrād vā nāparaṃ patim /",
    "GK21soksvppu:916": " matputrīcchati tat teṣāṃ madhyāt kathaya ko bhavān // SoKss_12,12.13",
    "GK21soksvppu:917": " ity uktas tena bhāryārthaḥ sa harisvāminā dvijaḥ /",
    "GK21soksvppu:918": " ahaṃ jānāmi vijñānam iti taṃ pratyabhāṣata // SoKss_12,12.14 (Vet_5.14) //",
    "GK21soksvppu:919": " tarhi tad darśayasveti puna uktaś ca tena saḥ /",
    "GK21soksvppu:920": " vijñānī kalpayāmāsa svaśaktyā dyucaraṃ ratham // SoKss_12,12.15 (Vet_5.15)",
    "GK21soksvppu:921": " māyāyantrarathe tatra taṃ harisvāminaṃ kṣaṇāt /",
    "GK21soksvppu:922": " āropya nītvā svargādīṃ lokāṃs tasmā adarśayat // SoKss_12,12.16 (Vet_5.16)",
    "GK21soksvppu:923": " ānināya ca tuṣṭaṃ taṃ tatraiva kaṭakaṃ punaḥ /",
    "GK21soksvppu:924": " dākṣiṇātyasya nṛpater yatrāyātaḥ sa kāryataḥ // SoKss_12,12.17 (Vet_5.17)",
    "GK21soksvppu:925": " tataḥ so 'smai harisvāmī pratiśuśrāva tāṃ sutām /",
    "GK21soksvppu:926": " vijñānine vivāhaṃ ca niścikāyāhni saptame // SoKss_12,12.18 (Vet_5.18) //",
    "GK21soksvppu:927": " tatkālam ujjayinyām apy anyenaitya dvijanmanā /",
    "GK21soksvppu:928": " devasvāmī sa tatputraḥ svasāraṃ tām ayācyata // SoKss_12,12.19 (Vet_5.19)",
    "GK21soksvppu:929": " jñānivijñāniśūrebhyo nānyam icchati sā patim /",
    "GK21soksvppu:930": " iti tenāpi so 'py uktaḥ śūram ātmānam abhyadhāt // SoKss_12,12.20",
    "GK21soksvppu:931": " tato darśitaśastrāstraśriye tasmai dvijo 'nujām /",
    "GK21soksvppu:932": " devasvāmī sa śūrāya dātuṃ tāṃ pratyapadyata // SoKss_12,12.21 (Vet_5.21)",
    "GK21soksvppu:933": " saptame 'hni ca tatraiva vivāhaṃ gaṇakoktitaḥ /",
    "GK21soksvppu:934": " tasyāpi so 'bhyadhān mātuḥ parokṣaṃ kṛtaniścayaḥ // SoKss_12,12.22",
    "GK21soksvppu:935": " tanmātāpi harisvāmibhāryā tatkalam eva sā /",
    "GK21soksvppu:936": " kenāpy etya tṛtīyena sutāṃ tāṃ yācitā pṛthak // SoKss_12,12.23 (Vet_5.23)",
    "GK21soksvppu:937": " jñānī śūro 'tha vijñānī bhartāsmad duhitur mataḥ /",
    "GK21soksvppu:938": " ity uktaś ca tayā mātar ahaṃ jñānīti so 'bhyadhāt // SoKss_12,12.24",
    "GK21soksvppu:939": " pṛṣṭvā bhūtaṃ bhaviṣyac ca tasmai tāṃ jñānine sutām /",
    "GK21soksvppu:940": " pratijajñe pradātuṃ sāpy ahni tatraiva saptame // SoKss_12,12.25",
    "GK21soksvppu:941": " anyedyuś cāgataḥ so 'tra harisvāmī yathā kṛtam /",
    "GK21soksvppu:942": " patnyaiḥ putrāya cācakhyau taṃ kanyādānaniścayam // SoKss_12,12.26",
    "GK21soksvppu:943": " tau ca taṃ svakṛtaṃ tasmai bhinnaṃ bhinnam avocatām /",
    "GK21soksvppu:944": " so 'pi tenākulo jajñe varatrayanimantraṇāt // SoKss_12,12.27 (Vet_5.27) //",
    "GK21soksvppu:945": " athodvāhadine tasmin harisvāmigṛhe varāḥ /",
    "GK21soksvppu:946": " āyayur jñānivijñāniśūrās tatra trayo 'pi te // SoKss_12,12.28 (Vet_5.28)",
    "GK21soksvppu:947": " tatkālaṃ cātra sā citraṃ kanyā somaprabhā vadhuḥ /",
    "GK21soksvppu:948": " aśaṅkitaṃ gatā kvāpi na vicityāpy alabhyata // SoKss_12,12.29 (Vet_5.29)",
    "GK21soksvppu:949": " tato 'bravīd dharisvāmī jñāninaṃ taṃ sasaṃbhramaḥ /",
    "GK21soksvppu:950": " jñāninn idānīṃ brūhy āśu duhitā me kva sā gatā // SoKss_12,12.30",
    "GK21soksvppu:951": " tac chrutvā so 'vadaj jñānī rākṣasenāpahṛtya sā /",
    "GK21soksvppu:952": " nītā vindhyāṭavīṃ dhūmaśikhena vasatiṃ nijām // SoKss_12,12.31 (Vet_5.31)",
    "GK21soksvppu:953": " ity ukto jñāninā bhīto harisvāmī jagāda saḥ /",
    "GK21soksvppu:954": " hā dhik kathaṃ sā prapyeta vivāhaś cāpi hā katham // SoKss_12,12.32",
    "GK21soksvppu:955": " śrutvaitat prāha vijñānī dhīro bhava nayāmi vaḥ /",
    "GK21soksvppu:956": " tatrādhunaiva yatraiṣo jñānī vadati tāṃ sthitām // SoKss_12,12.33",
    "GK21soksvppu:957": " ity uktvā tatkṣaṇaṃ kṛtvā rathaṃ sarvāstrasaṃyutam /",
    "GK21soksvppu:958": " tatrāropya harisvāmijñāniśūrān khagāmini // SoKss_12,12.34 (Vet_5.34) //",
    "GK21soksvppu:959": " tān sa saṃprāpayāmāsa kṣaṇād vindhyāṭavībhuvi /",
    "GK21soksvppu:960": " jñāninā tāṃ samākhyātāṃ vasatiṃ tatra rakṣasaḥ // SoKss_12,12.35",
    "GK21soksvppu:961": " tatra taṃ rākṣasaṃ kruddhaṃ jñātavṛttāntanirgatam /",
    "GK21soksvppu:962": " śūro 'tha yodhayāmāsa harisvāmipuraskṛtaḥ // SoKss_12,12.36 (Vet_5.36) //",
    "GK21soksvppu:963": " tadāścaryam abhūd yuddhaṃ tayor mānuṣarakṣasoḥ /",
    "GK21soksvppu:964": " citrāstrayodhinoḥ stryarthaṃ rāmarāvaṇayor iva // SoKss_12,12.37",
    "GK21soksvppu:965": " kṣaṇena ca sa saṅgrāmadurmadasyāpi rakṣasaḥ /",
    "GK21soksvppu:966": " ardhacandreṇa bāṇena śūras tasyācchinac chiraḥ // SoKss_12,12.38",
    "GK21soksvppu:967": " hate rakṣasi tāṃ somaprabhām āptāṃ tadāspadāt /",
    "GK21soksvppu:968": " ādāya vijñānirathenājagmus te tato 'khilāḥ // SoKss_12,12.39 (Vet_5.39) //",
    "GK21soksvppu:969": " harisvāmigṛhaṃ prāpya teṣāṃ lagne 'py upasthite /",
    "GK21soksvppu:970": " jñānivijñāniśūrāṇāṃ vivāda udabhūn mahān // SoKss_12,12.40 (Vet_5.40) //",
    "GK21soksvppu:971": " jñānī jagāda nāhaṃ cej jānīyāṃ tad iyaṃ katham /",
    "GK21soksvppu:972": " prāpyeta kanyā gūḍhasthā deyā mahyam asāv itaḥ // SoKss_12,12.41",
    "GK21soksvppu:973": " vijñānī tv avadan nāhaṃ kuryāṃ ced vyomagaṃ ratham /",
    "GK21soksvppu:974": " gamāgamau kathaṃ syātāṃ devānām iva vaḥ kṣaṇāt // SoKss_12,12.42",
    "GK21soksvppu:975": " kathaṃ syāc cārathaṃ yuddhaṃ rathinā rakṣasā saha /",
    "GK21soksvppu:976": " tasmān mahyam iyaṃ deyā lagno hy eṣa mayājitaḥ // SoKss_12,12.43",
    "GK21soksvppu:977": " śūro 'py uvāca hanyāṃ cen nāhaṃ taṃ rākṣasaṃ raṇe /",
    "GK21soksvppu:978": " tad yuvābhyāṃ kṛte yatne 'py etāṃ kanyāṃ ka ānayet // SoKss_12,12.44",
    "GK21soksvppu:979": " tan mahyam eṣā dātavyety evaṃ teṣu vivādiṣu /",
    "GK21soksvppu:980": " harisvāmī kṣaṇaṃ tūṣṇīm āsīd udbhrāntamānasaḥ // SoKss_12,12.45 (Vet_5.45)",
    "GK21soksvppu:981": " tat kasmai sātra deyeti rājan vadatu me bhavān /",
    "GK21soksvppu:982": " na vadiṣyasi jānaṃś cet tat te mūrdhā sphuṭiṣyati // SoKss_12,12.46",
    "GK21soksvppu:983": " iti vetālatas tasmāc chrutvā maunaṃ vihāya ca /",
    "GK21soksvppu:984": " sa trivikramasenas tam uvācaivaṃ mahīpatiḥ // SoKss_12,12.47 (Vet_5.47) //",
    "GK21soksvppu:985": " śūrāya sā pradātavyā yena prāṇapaṇodyamāt /",
    "GK21soksvppu:986": " arjitā bahuvīryeṇa hatvā taṃ yudhi rākṣasam // SoKss_12,12.48 (Vet_5.48)",
    "GK21soksvppu:987": " jñānivijñāninau tv asya dhātrā karmakarau kṛtau /",
    "GK21soksvppu:988": " sadā gaṇakatakṣāṇau paropakaraṇe na kim // SoKss_12,12.49 (Vet_5.49) //",
    "GK21soksvppu:989": " ity uktaṃ manujapater niśamya tasya skandhāgrāt sapadi sa pūrvavaj jagāma",
    "GK21soksvppu:990": " vetālo nijapadam eva so 'pi rājānudvegaḥ punar api taṃ prati pratasthe //",
    "GK21soksvppu:991": " trayodaśas taraṅgaḥ /",
    "GK21soksvppu:992": " tato gatvā punas tasmāt prāpya taṃ śiṃśapātaroḥ /",
    "GK21soksvppu:993": " vetālaṃ prāgvad ādāya skandhe maunena bhūpatiḥ // SoKss_12,13.1 (Vet_6.1)",
    "GK21soksvppu:994": " sa trivikramaseno 'tra yāvad āgacchati drutam /",
    "GK21soksvppu:995": " tāvat pathi sa vetālo bhūyo 'py evam uvāca tam // SoKss_12,13.2 (Vet_6.2)",
    "GK21soksvppu:996": " rājan sudhīḥ susattvaś ca bhavāṃs tena priyo 'si me /",
    "GK21soksvppu:997": " ato vinodinīṃ vacmi kathāṃ praśnaṃ ca me śṛṇu // SoKss_12,13.3 (Vet_6.3)",
    "GK21soksvppu:998": " āsīd rājā yaśaḥketur iti khyāto mahītale /",
    "GK21soksvppu:999": " tasya śobhāvatī nāma rājadhāny abhavat purī // SoKss_12,13.4 (Vet_6.4) //",
    "GK21soksvppu:1000": " tasyām abhūn nagaryāṃ ca gauryāyatanam uttamam /",
    "GK21soksvppu:1001": " tasya dakṣiṇataś cāsīd gaurītīrthābhidhaṃ saraḥ // SoKss_12,13.5 (Vet_6.5)",
    "GK21soksvppu:1002": " tasyāṣāḍhacaturdaśyāṃ śuklāyāṃ prativatsaram /",
    "GK21soksvppu:1003": " yātrāyāṃ snātum eti sma nānādigbhyo mahājanaḥ // SoKss_12,13.6 (Vet_6.6)",
    "GK21soksvppu:1004": " ekadā ca tithau tasyāṃ snātum atrāyayau yuvā /",
    "GK21soksvppu:1005": " rajako dhavalo nāma grāmād brahmasthalābhidhāt // SoKss_12,13.7 (Vet_6.7)",
    "GK21soksvppu:1006": " so 'paśyad rajakasyātra tīrthe snānāgatāṃ sutām /",
    "GK21soksvppu:1007": " kanyāṃ śuddhapaṭākhyasya nāmnā madanasundarīm // SoKss_12,13.8 (Vet_6.8)",
    "GK21soksvppu:1008": " indor lāvaṇyahāriṇyā tayā sa hṛtamānasaḥ /",
    "GK21soksvppu:1009": " anviṣya tannāmakule kāmārto 'tha gṛhaṃ yayau // SoKss_12,13.9 (Vet_6.9) //",
    "GK21soksvppu:1010": " tatrānavasthitas tiṣṭhan nirāhāras tayā vinā /",
    "GK21soksvppu:1011": " pṛṣṭho mātrārtayā tasyai tac chaśaṃsa manogatam // SoKss_12,13.10",
    "GK21soksvppu:1012": " sā gatvā vimalākhyāya tat svabhartre nyavedayat /",
    "GK21soksvppu:1013": " so 'py āgatya tathāvasthaṃ dṛṣṭvā taṃ sutam abhyadhāt // SoKss_12,13.11",
    "GK21soksvppu:1014": " kiṃ viṣīdasi putraivam aduṣprāpye 'pi vāñchite /",
    "GK21soksvppu:1015": " sa hi madyācitaḥ śuddhapaṭo dāsyati te sutām // SoKss_12,13.12 (Vet_6.12)",
    "GK21soksvppu:1016": " anyūnā hi vayaṃ tasmāt kulenārthena karmaṇā /",
    "GK21soksvppu:1017": " taṃ vedmy ahaṃ sa māṃ vetti tenaitan me na duḥkaram // SoKss_12,13.13",
    "GK21soksvppu:1018": " ity āśvāsya sa taṃ putram āhārādau pravartya ca /",
    "GK21soksvppu:1019": " tadyukto vimalo 'nyedyur yayau śuddhapaṭāspadam // SoKss_12,13.14",
    "GK21soksvppu:1020": " yayāce cātra putrasya tasyārthe dhavalasya saḥ /",
    "GK21soksvppu:1021": " kanyāṃ tasmāt sa cāsmai tāṃ pratiśuśrāva sādaram // SoKss_12,13.15",
    "GK21soksvppu:1022": " lagnaṃ niścitya cānyedyus tāṃ sa śuddhapaṭaḥ sutām /",
    "GK21soksvppu:1023": " dhavalāya dadau tasmai tulyāṃ madanasundarīm // SoKss_12,13.16 (Vet_6.16)",
    "GK21soksvppu:1024": " kṛtodvāhaś ca sa tayā sākaṃ darśanasaktayā /",
    "GK21soksvppu:1025": " bhāryayā svapitur gehaṃ jagāma dhavalaḥ kṛtī // SoKss_12,13.17 (Vet_6.17)",
    "GK21soksvppu:1026": " sukhasthitasya tasyātha kadācic chvaśurātmajaḥ /",
    "GK21soksvppu:1027": " tasyā madanasundaryā bhrātā tatrāgato 'bhavat // SoKss_12,13.18 (Vet_6.18)",
    "GK21soksvppu:1028": " sa kṛtapraśrayaḥ sarvaiḥ svasrāśliṣyābhinanditaḥ /",
    "GK21soksvppu:1029": " saṃbandhipṛṣṭakuśalo viśrāntaś ca jagāda tān // SoKss_12,13.19 (Vet_6.19)",
    "GK21soksvppu:1030": " ahaṃ madanasundaryā jāmātuś ca nimantraṇe /",
    "GK21soksvppu:1031": " tātena preṣito yasmād devīpūjotsavo 'sti naḥ // SoKss_12,13.20 (Vet_6.20)",
    "GK21soksvppu:1032": " śraddhāya caitat tadvākyaṃ yathārhaiḥ pānabhojanaiḥ /",
    "GK21soksvppu:1033": " te saṃbandhyādayaḥ sarve tad ahas tam upācaran // SoKss_12,13.21",
    "GK21soksvppu:1034": " prātar madanasundaryā svaśuryeṇa ca tena saḥ /",
    "GK21soksvppu:1035": " sahito dhavalaḥ prāyād gṛhaṃ tac chvāśuraṃ prati // SoKss_12,13.22",
    "GK21soksvppu:1036": " prāpya śobhāvatīṃ tāṃ ca purīm ātmatṛtīyakaḥ /",
    "GK21soksvppu:1037": " dadarśa nikaṭaṃ prāpya sa gauryāyatanaṃ mahat // SoKss_12,13.23 (Vet_6.23)",
    "GK21soksvppu:1038": " nijagāda ca tau bhāryāśvaśuryau śraddhayā tataḥ /",
    "GK21soksvppu:1039": " etam etāṃ bhagavatīṃ paśyāmo devatām iha // SoKss_12,13.24 (Vet_6.24) //",
    "GK21soksvppu:1040": " tac chrutvā sa śvaśuryas taṃ niṣedhaṃ pratyabhāṣata /",
    "GK21soksvppu:1041": " iyanto riktahastāḥ kiṃ paśyāmo devatām iti // SoKss_12,13.25 (Vet_6.25) //",
    "GK21soksvppu:1042": " ahaṃ tāvad vrajāmy eko yuvām atraiva tiṣṭhatam /",
    "GK21soksvppu:1043": " ity uktvā dhavalo draṣṭuṃ devīṃ tāṃ sa tato yayau // SoKss_12,13.26",
    "GK21soksvppu:1044": " praviśyāyatanaṃ tasyāḥ praṇamya ca vibhāvya ca /",
    "GK21soksvppu:1045": " tām aṣṭādaśadordaṇḍakhaṇḍitoccaṇḍadānavām // SoKss_12,13.27 (Vet_6.27) //",
    "GK21soksvppu:1046": " pādapadmatalākṣiptamahiṣāsuramardinīm /",
    "GK21soksvppu:1047": " sa vidhipreraṇotpannabuddhir evam acintayat // SoKss_12,13.28 (Vet_6.28)",
    "GK21soksvppu:1048": " jīvopahārair vividhair imāṃ devīṃ jano 'rcati /",
    "GK21soksvppu:1049": " ahaṃ tu siddhyai kiṃ naitāṃ prīṇāmy ātmopahārataḥ // SoKss_12,13.29",
    "GK21soksvppu:1050": " iti dhyātvaiva tadgarbhagṛhād ādāya nirjanāt /",
    "GK21soksvppu:1051": " khaḍgaṃ sāṃyātrikaiḥ kaiścid devyāḥ prāk prābhṛtīkṛtam // SoKss_12,13.30",
    "GK21soksvppu:1052": " baddhvā śiroruhair ghaṇṭāśṛṅkhalāyāṃ nijaṃ śiram /",
    "GK21soksvppu:1053": " cicchedaitena khaḍgena tac chinnaṃ cāpatad bhuvi // SoKss_12,13.31",
    "GK21soksvppu:1054": " ciraṃ yāvat sa nāyāti tāvad gatvā tam īkṣitum /",
    "GK21soksvppu:1055": " tatraiva devībhavane tacchvaśuryo viveśa saḥ // SoKss_12,13.32 (Vet_6.32)",
    "GK21soksvppu:1056": " so 'pi dṛṣṭvā tam utkṛttamūrdhānaṃ bhaginīpatim /",
    "GK21soksvppu:1057": " vyāmohitas tathaiva svaṃ śiras tenāsinācchinat // SoKss_12,13.33",
    "GK21soksvppu:1058": " so 'pi yāvac ca nāyāti tāvad udbhrāntamānasā /",
    "GK21soksvppu:1059": " taddevībhavanaṃ sāpi yayau madanasundarī // SoKss_12,13.34 (Vet_6.34) //",
    "GK21soksvppu:1060": " praviśya dṛṣṭvaiva patiṃ bhrātaraṃ ca tathāgatau /",
    "GK21soksvppu:1061": " hā kim etad dhatāsmīti vilapanty apatad bhuvi // SoKss_12,13.35 (Vet_6.35)",
    "GK21soksvppu:1062": " kṣaṇāc cotthāya śocantī tāv akāṇḍahatāv ubhau /",
    "GK21soksvppu:1063": " kiṃ mamāpy adhunānena jīvitenety acintayat // SoKss_12,13.36 (Vet_6.36) //",
    "GK21soksvppu:1064": " vyajijñapac ca devīṃ tāṃ dehatyāgonmukhī satī /",
    "GK21soksvppu:1065": " devi saubhāgyacāritravidhānaikādhidevate // SoKss_12,13.37 (Vet_6.37) //",
    "GK21soksvppu:1066": " adhyāsitaśarīrārdhe bhartur māraripor api /",
    "GK21soksvppu:1067": " aśeṣalalanālokaśaraṇye duḥkhahāriṇi // SoKss_12,13.38 (Vet_6.38) //",
    "GK21soksvppu:1068": " hṛtāv ekapade kasmād bhartā bhrātā ca me tvayā /",
    "GK21soksvppu:1069": " na yuktam etan mayi te nityabhaktā hy ahaṃ tvayi // SoKss_12,13.39",
    "GK21soksvppu:1070": " tan me śritāyāḥ śaraṇaṃ śṛṇv ekaṃ kṛpaṇaṃ vacaḥ /",
    "GK21soksvppu:1071": " etāṃ tāvat tyajāmy atra daurbhāgyopahatāṃ tanum // SoKss_12,13.40",
    "GK21soksvppu:1072": " janiṣye devi bhūyas tu yatra kutrāpi janmani /",
    "GK21soksvppu:1073": " tatraitāv eva bhūyāstāṃ dvau bhartṛbhrātarau mama // SoKss_12,13.41",
    "GK21soksvppu:1074": " iti saṃstutya vijñapya devīṃ natvā ca tāṃ punaḥ /",
    "GK21soksvppu:1075": " pāśaṃ viracayāmāsa latayāśokapādape // SoKss_12,13.42 (Vet_6.42) //",
    "GK21soksvppu:1076": " tatrārpayati yāvac ca pāśe kaṇṭhaṃ vitatya sā /",
    "GK21soksvppu:1077": " tāvat tatroccacāraivaṃ bhāratī gaganāṅgaṇāt // SoKss_12,13.43 (Vet_6.43)",
    "GK21soksvppu:1078": " mā kṛthāḥ sāhasaṃ putri bālāyā api te 'munā /",
    "GK21soksvppu:1079": " sattvotkarṣeṇa tuṣṭāsmi pāśam etaṃ parityaja // SoKss_12,13.44 (Vet_6.44)",
    "GK21soksvppu:1080": " saṃśleṣaya śiraḥ svaṃ svaṃ bhartṛbhrātṛkabandhayoḥ /",
    "GK21soksvppu:1081": " uttiṣṭhatāṃ te jīvantāv etau dvāv api madvarāt // SoKss_12,13.45",
    "GK21soksvppu:1082": " etac chrutvaiva saṃtyajya pāśaṃ harṣād upetya sā /",
    "GK21soksvppu:1083": " avibhāvyātirabhasād bhrāntā madanasundarī // SoKss_12,13.46 (Vet_6.46) //",
    "GK21soksvppu:1084": " bālā bhartṛśiro bhrātṛdehena samayojayat /",
    "GK21soksvppu:1085": " bhartṛdehena ca bhrātṛśiro vidhiniyogataḥ // SoKss_12,13.47 (Vet_6.47) //",
    "GK21soksvppu:1086": " tato 'kṣatāṅgau jīvantāv ubhāv uttasthatuś ca tau /",
    "GK21soksvppu:1087": " śirovinimayāj jātasaṃkarau kāyayor mithaḥ // SoKss_12,13.48 (Vet_6.48) //",
    "GK21soksvppu:1088": " athānyonyoditasvasvayathāvṛttāntatoṣiṇaḥ /",
    "GK21soksvppu:1089": " praṇamya devīṃ śarvānīṃ yatheṣṭaṃ te yayus trayaḥ // SoKss_12,13.49",
    "GK21soksvppu:1090": " yāntī ca dṛṣṭvā svakṛtaṃ śirovinimayaṃ tayoḥ /",
    "GK21soksvppu:1091": " vignā kiṃkāryatāmūḍhā sābhūn madanasundarī // SoKss_12,13.50 (Vet_6.50) //",
    "GK21soksvppu:1092": " tad brūhi rājan ko bhartā tasyāḥ saṃkīrṇayos tayoḥ /",
    "GK21soksvppu:1093": " purvoktaḥ syāt sa śāpas te jānāno na bravīṣi cet // SoKss_12,13.51",
    "GK21soksvppu:1094": " ity ākarṇya kathāpraśnaṃ rājā vetālatas tataḥ /",
    "GK21soksvppu:1095": " sa trivikramaseno 'tra tam evaṃ pratyabhāṣata // SoKss_12,13.52 (Vet_6.52)",
    "GK21soksvppu:1096": " yat saṃsthaṃ tatpatiśiraḥ saiṣa tasyāḥ patis tayoḥ /",
    "GK21soksvppu:1097": " pradhānaṃ ca śiro 'ṅgeṣu pratyabhijñā ca tadgatā // SoKss_12,13.53",
    "GK21soksvppu:1098": " ity uktavato nṛpates tasyāṃsāt punar atarkitaḥ sa yayau /",
    "GK21soksvppu:1099": " vetālaḥ sa ca rājā jagāma bhūyas tam ānetum // SoKss_12,13.54 (Vet_6.54)",
    "GK21soksvppu:1100": " caturdaśas taraṅgaḥ /",
    "GK21soksvppu:1101": " tato gatvā punaḥ prāpya vetālaṃ śiṃśapātaroḥ /",
    "GK21soksvppu:1102": " sa trivikramasenas taṃ skandhe jagrāha bhūpatiḥ // SoKss_12,14.1 (Vet_7.1)",
    "GK21soksvppu:1103": " gṛhītvā prasthitaṃ taṃ ca vetālaḥ so 'bravīt pathi /",
    "GK21soksvppu:1104": " rājañ śramavinodārthaṃ kathām ākhyāmi te śṛṇu // SoKss_12,14.2 (Vet_7.2)",
    "GK21soksvppu:1105": " astīha tāmraliptīti purī pūrvāmbudhes taṭe /",
    "GK21soksvppu:1106": " caṇḍasenābhidhānaś ca rājā tasyām abhūt puri // SoKss_12,14.3 (Vet_7.3) //",
    "GK21soksvppu:1107": " parāṅmukhaḥ parastrīṣu yo na saṅgrāmabhūmiṣu /",
    "GK21soksvppu:1108": " hartā ca śatrulakṣmīṇāṃ na paradravyasaṃpadām // SoKss_12,14.4 (Vet_7.4)",
    "GK21soksvppu:1109": " tasyaikadā dākṣiṇātyo rājaputro janapriyaḥ /",
    "GK21soksvppu:1110": " āyayau sattvaśīlākhyaḥ siṃhadvāre 'tra bhūpateḥ // SoKss_12,14.5 (Vet_7.5)",
    "GK21soksvppu:1111": " tatra cātmānam āvedya nairdhanyāttaṃ nṛpaṃ prati /",
    "GK21soksvppu:1112": " kapaṭaṃ pāṭayāmāsa rājaputraiḥ sahāparaiḥ // SoKss_12,14.6 (Vet_7.6) //",
    "GK21soksvppu:1113": " tataḥ kārpaṭiko bhūtvā bahūny abdāni tatra saḥ /",
    "GK21soksvppu:1114": " tasthau kurvan sadā sevān naiva prāpa phalaṃ nṛpāt // SoKss_12,14.7",
    "GK21soksvppu:1115": " yadi rājānvaye janma nirdhanatvaṃ kim īdṛśam /",
    "GK21soksvppu:1116": " nirdhanatve 'pi kiṃ dhātrā kṛteyaṃ me mahecchatā // SoKss_12,14.8",
    "GK21soksvppu:1117": " ayaṃ hi sevamānaṃ mām evaṃ kliṣṭaparicchadam /",
    "GK21soksvppu:1118": " ciraṃ kṣudhāvasīdantaṃ rājā nādyāpi vīkṣate // SoKss_12,14.9 (Vet_7.9) //",
    "GK21soksvppu:1119": " iti yāvac ca sa dhyāyaty atra kārpaṭikas tataḥ /",
    "GK21soksvppu:1120": " tāvad ākheṭakārthaṃ sa niragād ekadā nṛpaḥ // SoKss_12,14.10 (Vet_7.10) //",
    "GK21soksvppu:1121": " tasmin kārpaṭike dhāvaty agre laguḍavāhini /",
    "GK21soksvppu:1122": " jagāma cāśvapādātayutaḥ so 'tha mṛgāṭavīm // SoKss_12,14.11 (Vet_7.11) //",
    "GK21soksvppu:1123": " kṛtākheṭaś ca tatrārān mahāntaṃ mattasūkaram /",
    "GK21soksvppu:1124": " anudhāvan kṣaṇāt prāpad atidūraṃ vanāntaram // SoKss_12,14.12 (Vet_7.12)",
    "GK21soksvppu:1125": " tatra parṇatṛṇacchannamārge hāritasūkaraḥ /",
    "GK21soksvppu:1126": " śrānto mahāvane so 'tha rājā diṅmoham āyayau // SoKss_12,14.13 (Vet_7.13)",
    "GK21soksvppu:1127": " ekaḥ kārpaṭikaś cātha sa taṃ vātāśvapṛṣṭhagam /",
    "GK21soksvppu:1128": " prānānapekṣo 'nuyayau padātiḥ kṣuttṛṣārditaḥ // SoKss_12,14.14 (Vet_7.14)",
    "GK21soksvppu:1129": " taṃ ca dṛṣṭvā tathābhūtam anvāyātaṃ sa bhūpatiḥ /",
    "GK21soksvppu:1130": " sasneham avadat kaccid vetsi mārgaṃ yathāgatam // SoKss_12,14.15",
    "GK21soksvppu:1131": " tadākarṇyāñjaliṃ baddhvā sa taṃ kārpaṭiko 'bhyadhāt /",
    "GK21soksvppu:1132": " vedmi kiṃ ca kṣaṇaṃ tāvad iha viśrāmyatu prabhuḥ // SoKss_12,14.16",
    "GK21soksvppu:1133": " dyuvadhūmekhalāmadhyamaṇir eṣa hi saṃprati /",
    "GK21soksvppu:1134": " dedīpyate sphuradraśmiśikhājālo 'bjinīpatiḥ // SoKss_12,14.17 (Vet_7.17)",
    "GK21soksvppu:1135": " etac chrutvā sa rājā taṃ soparodham abhāṣata /",
    "GK21soksvppu:1136": " tarhi kvāpīha pānīyaṃ bhavatā prekṣyatām iti // SoKss_12,14.18 (Vet_7.18)",
    "GK21soksvppu:1137": " tathety āruhya sa tatas tuṅgaṃ kārpaṭikas tarum /",
    "GK21soksvppu:1138": " nadīṃ dṛṣṭvāvaruhyātha nṛpaṃ tatra nināya tam // SoKss_12,14.19 (Vet_7.19)",
    "GK21soksvppu:1139": " tad vāhaṃ ca viparyānīkṛtaṃ kṛtavivartanam /",
    "GK21soksvppu:1140": " dattāmbuśaṣpakavalaṃ vidadhe vigataśramam // SoKss_12,14.20 (Vet_7.20) //",
    "GK21soksvppu:1141": " kṛtasnānāya rājñe ca pronmucya vasanāñcalāt /",
    "GK21soksvppu:1142": " prakṣālyopānayat tasmai hṛdyāny āmalakāni saḥ // SoKss_12,14.21 (Vet_7.21)",
    "GK21soksvppu:1143": " etāni kuta ity etaṃ pṛcchantaṃ sa ca bhūpatim /",
    "GK21soksvppu:1144": " evaṃ vyajijñapaj jānusthitaḥ sāmalakāñjaliḥ // SoKss_12,14.22 (Vet_7.22)",
    "GK21soksvppu:1145": " etadvṛttir ahaṃ nityaṃ vyatītadaśavatsaraḥ /",
    "GK21soksvppu:1146": " carāmy ārādhayan devam anekāntamunivratam // SoKss_12,14.23 (Vet_7.23) //",
    "GK21soksvppu:1147": " tac chrutvā satyanāmā tvaṃ sattvaśīlaḥ kim ucyate /",
    "GK21soksvppu:1148": " ity uktvā sa kṛpākrānto hrītaś cācintayan nṛpaḥ // SoKss_12,14.24",
    "GK21soksvppu:1149": " dhiṅ nṛpān kliṣṭam akliṣṭaṃ ye bhṛtyeṣa na jānate /",
    "GK21soksvppu:1150": " dhik ca taṃ parivāraṃ yo na jñāpayati tāṃs tathā // SoKss_12,14.25",
    "GK21soksvppu:1151": " iti saṃcintya jagrāha sa rājāmalakadvayam /",
    "GK21soksvppu:1152": " hastāt kārpaṭikasyātha kathaṃcid anubadhnataḥ // SoKss_12,14.26 (Vet_7.26)",
    "GK21soksvppu:1153": " bhuktvā ca tan nipīyāmbu viśaśrāmātra sa kṣaṇam /",
    "GK21soksvppu:1154": " jagdhāmalakasaṃpītajalakārpaṭikānvitaḥ // SoKss_12,14.27 (Vet_7.27) //",
    "GK21soksvppu:1155": " tataḥ sajjīkṛtaṃ tena vāhaṃ kārpaṭikena saḥ /",
    "GK21soksvppu:1156": " āruhyāgresare tasminn eva mārgapradarśini // SoKss_12,14.28 (Vet_7.28) //",
    "GK21soksvppu:1157": " paścādbhāgam anārūḍhe hayasyābhyarthite 'py alam /",
    "GK21soksvppu:1158": " yayau sa rājā svapuriṃ pathi prāptātmasainikaḥ // SoKss_12,14.29",
    "GK21soksvppu:1159": " tatra prakhyāpya tadbhaktiṃ vasubhir viṣayaiś ca tam /",
    "GK21soksvppu:1160": " apūrayat kārpaṭikaṃ na cāmanyata niṣkṛtim // SoKss_12,14.30 (Vet_7.30) //",
    "GK21soksvppu:1161": " tataḥ kṛtārthaḥ pārśve 'sya caṇḍasiṃhasya bhūpateḥ /",
    "GK21soksvppu:1162": " muktakārpaṭikācāraḥ sattvaśīlaḥ sa tasthivān // SoKss_12,14.31 (Vet_7.31)",
    "GK21soksvppu:1163": " ekadā tena rājñā ca sa siṃhalapateḥ sutām /",
    "GK21soksvppu:1164": " yācituṃ siṃhaladvīpam ātmārthaṃ preṣito 'bhavat // SoKss_12,14.32",
    "GK21soksvppu:1165": " tatrābdhivartmanā gacchann arcitābhīṣṭadevataḥ /",
    "GK21soksvppu:1166": " āruroha pravahaṇaṃ rājādiṣṭaiḥ saha dvijaiḥ // SoKss_12,14.33 (Vet_7.33)",
    "GK21soksvppu:1167": " gate tasmin pravahaṇe madhyabhāgam aśaṅkitam /",
    "GK21soksvppu:1168": " uttasthau jaladhes tasmād dhvajo janitavismayaḥ // SoKss_12,14.34",
    "GK21soksvppu:1169": " abhramlihāgraḥ sumahāñ jāmbūnadavinirmitaḥ /",
    "GK21soksvppu:1170": " vicitravarṇavicaladvaijayantīvirājitaḥ // SoKss_12,14.35 (Vet_7.35) //",
    "GK21soksvppu:1171": " tatkālaṃ cātra sahasā samunnamya ghanāvalī /",
    "GK21soksvppu:1172": " bhṛśaṃ varṣitum ārebhe vavau tīvraś ca mārutaḥ // SoKss_12,14.36",
    "GK21soksvppu:1173": " tair varṣavātaiḥ sa balād ākṛṣyādhoranair iva /",
    "GK21soksvppu:1174": " āsajyata dhvajastambhe tasmin pravahaṇadvipaḥ // SoKss_12,14.37 (Vet_7.37)",
    "GK21soksvppu:1175": " tāvac ca sa dhvajas tasmin vāridhau vīciviplute /",
    "GK21soksvppu:1176": " vahanena samaṃ tena prāvartata nimajjitum // SoKss_12,14.38 (Vet_7.38) //",
    "GK21soksvppu:1177": " tato dvijās te tatrasthāś caṇḍasiṃhaṃ svabhūpatim /",
    "GK21soksvppu:1178": " uddiśyodghoṣayāmāsur abhrahmaṇyaṃ bhayākulāḥ // SoKss_12,14.39 (Vet_7.39)",
    "GK21soksvppu:1179": " tad ākarṇyāsahiṣṇuś ca svāmibhakter anudhvajam /",
    "GK21soksvppu:1180": " sa sattvaśīlo nistriṃśahasto baddhottarīyakaḥ // SoKss_12,14.40 (Vet_7.40)",
    "GK21soksvppu:1181": " ātmānam akṣipat tatra nirapekṣo mahodadhau /",
    "GK21soksvppu:1182": " udadheḥ kāraṇāśaṅkī vīraḥ pratividhitsayā // SoKss_12,14.41 (Vet_7.41) //",
    "GK21soksvppu:1183": " magne ca tasmin vātormidūrotkṣiptam abhajyata /",
    "GK21soksvppu:1184": " vahanaṃ tac ca tatstāś ca nipetur yādasāṃ mukhe // SoKss_12,14.42",
    "GK21soksvppu:1185": " sa ca magno 'mbudhau tatra sattvaśīlo nirīkṣate /",
    "GK21soksvppu:1186": " yāvat tāvad dadarśātra purīṃ divyāṃ na vāridhim // SoKss_12,14.43",
    "GK21soksvppu:1187": " tasmin maṇimayasthambhair bhāsvare hemamandire /",
    "GK21soksvppu:1188": " sadratnabaddhasopānavāpīkodyānaśobhini // SoKss_12,14.44 (Vet_7.44) //",
    "GK21soksvppu:1189": " nānāmaṇiśilābhittiratnacitrocchritadhvajam /",
    "GK21soksvppu:1190": " kātyāyanīdevagṛhaṃ merupronnatam aikṣata // SoKss_12,14.45 (Vet_7.45) //",
    "GK21soksvppu:1191": " tatra praṇamya devīṃ tāṃ stutyābhyarcya tadagrataḥ /",
    "GK21soksvppu:1192": " indrajālaṃ kim etat syād ity āścaryād upāviśat // SoKss_12,14.46",
    "GK21soksvppu:1193": " tāvac ca devyagragataprabhāmaṇḍalakāntarāt /",
    "GK21soksvppu:1194": " akasmān niragāt kanyā divyodghāṭya kavāṭakam // SoKss_12,14.47 (Vet_7.47)",
    "GK21soksvppu:1195": " indī varākṣī phullābjavadanā kusumasmitā /",
    "GK21soksvppu:1196": " mṛṇālanālamṛdvaṅgī jaṅgameva sarojinī // SoKss_12,14.48 (Vet_7.48) //",
    "GK21soksvppu:1197": " strīsahasraparīvārā devīgarbhagṛhaṃ ca sā /",
    "GK21soksvppu:1198": " viveśa sattvaśīlasya hṛdayaṃ ca tataḥ samam // SoKss_12,14.49 (Vet_7.49)",
    "GK21soksvppu:1199": " niragāt kṛtapūjā ca devīgarbhagṛhāt tataḥ /",
    "GK21soksvppu:1200": " na punaḥ sattvaśīlasya hṛdayāt sā kathaṃ cana // SoKss_12,14.50 (Vet_7.50)",
    "GK21soksvppu:1201": " prāviśat sā ca tatraiva prabhāmaṇḍalakāntare /",
    "GK21soksvppu:1202": " sattvaśīlo 'py asau tasyāḥ paścāt tatra praviṣṭavān // SoKss_12,14.51",
    "GK21soksvppu:1203": " praviśya ca dadarśāntar anyad evottamaṃ puram /",
    "GK21soksvppu:1204": " saṃketodyānam iva yat sarvāsāṃ bhogasaṃpadām // SoKss_12,14.52 (Vet_7.52)",
    "GK21soksvppu:1205": " tatrāntarmaṇiparyaṅkaniṣaṇṇāṃ tāṃ vilokya saḥ /",
    "GK21soksvppu:1206": " kanyām upetya tatpārśve sattvaśīla upāviśat // SoKss_12,14.53 (Vet_7.53)",
    "GK21soksvppu:1207": " āsīc ca tanmukhāsaktalocano likhito yathā /",
    "GK21soksvppu:1208": " aṅgaiḥ sotkampapulakair vadann āliṅganotkatām // SoKss_12,14.54 (Vet_7.54)",
    "GK21soksvppu:1209": " dṛṣṭvā ca taṃ smarāviṣṭaṃ ceṭīnām atra sā mukham /",
    "GK21soksvppu:1210": " adrākṣīt tāś ca tatkālam iṅgitajñās tam abruvan // SoKss_12,14.55",
    "GK21soksvppu:1211": " atithis tvam iha prāptas tad asmatsvāminīkṛtam /",
    "GK21soksvppu:1212": " bhajasvātithyam uttiṣṭha snāhi bhuṅksva tataḥ param // SoKss_12,14.56",
    "GK21soksvppu:1213": " tac chrutvā so 'valambyāśāṃ khatam apy utthitas tataḥ /",
    "GK21soksvppu:1214": " yayau pradarśitāṃ tābhir ekām udyānavāpikām // SoKss_12,14.57 (Vet_7.57)",
    "GK21soksvppu:1215": " tasyāṃ nimagnaś cottasthau tāmraliptyāṃ sa tatkṣaṇāt /",
    "GK21soksvppu:1216": " caṇḍasiṃhanṛpodyānavāpīmadhyāt sasaṃbhramaḥ // SoKss_12,14.58 (Vet_7.58)",
    "GK21soksvppu:1217": " tatra prāptam akasmāc ca vikṣyātmānam acintayat /",
    "GK21soksvppu:1218": " aho kim etat kvodyānam idaṃ divyaṃ kva tat puram // SoKss_12,14.59",
    "GK21soksvppu:1219": " tatrāmṛtāsārasamaṃ kva tat tasyāś ca darśanam /",
    "GK21soksvppu:1220": " kva cānantaram evedaṃ tadviśleṣamahāviṣam // SoKss_12,14.60 (Vet_7.60) //",
    "GK21soksvppu:1221": " svapnaś ca nāyaṃ suspaṣṭo vinidro 'nubhavo hi me /",
    "GK21soksvppu:1222": " dhruvaṃ pātālakanyābhis tābhir mūḍho 'smi vañcitaḥ // SoKss_12,14.61",
    "GK21soksvppu:1223": " iti dhyāyan vinā tāṃ sa kanyām unmādavān iva /",
    "GK21soksvppu:1224": " udyāne tatra babhrāma kāmārto vilalāpa ca // SoKss_12,14.62 (Vet_7.62) //",
    "GK21soksvppu:1225": " tadavasthaṃ ca taṃ dṛṣṭvā piśaṅgaiḥ puṣpareṇubhiḥ /",
    "GK21soksvppu:1226": " vātoddhūtaiḥ parītāṅgaṃ viprayogānalair iva // SoKss_12,14.63 (Vet_7.63)",
    "GK21soksvppu:1227": " udyānapālā gatvaiva caṇḍasiṃhamahībhṛtam /",
    "GK21soksvppu:1228": " vyajijñapan sa codbhrāntaḥ svayam etya dadarśa tam // SoKss_12,14.64",
    "GK21soksvppu:1229": " sāntvayitvā ca papraccha kim idaṃ brūhi naḥ sakhe /",
    "GK21soksvppu:1230": " kva prasthitas tvaṃ kva prāptaḥ kvāstaḥ kva patitaḥ śaraḥ //",
    "GK21soksvppu:1231": " tac chrutvā sa svavṛttāntaṃ tasmai sarva śaśaṃsa tam /",
    "GK21soksvppu:1232": " sattvaśīlo nṛpataye so 'py athaivam acintayat // SoKss_12,14.66 (Vet_7.66)",
    "GK21soksvppu:1233": " hanta vīro 'pi matpuṇyaiḥ kāmenaiṣo viḍambitaḥ /",
    "GK21soksvppu:1234": " ānṛṇyaṃ gantum etasya labdho hy avasaro mayā // SoKss_12,14.67 (Vet_7.67)",
    "GK21soksvppu:1235": " ity antaś cintayitvā sa vīro rājā jagāda tam /",
    "GK21soksvppu:1236": " tahri muñca mudhā śokam ahaṃ tvāṃ prāpayāmi tām // SoKss_12,14.68",
    "GK21soksvppu:1237": " nītvā tenaiva mārgeṇa priyām asurakanyakām /",
    "GK21soksvppu:1238": " iti cāśvāsayāmāsa taṃ sa snānādinā nṛpaḥ // SoKss_12,14.69 (Vet_7.69) //",
    "GK21soksvppu:1239": " anyedyur mantrivinyastarājyas tena samaṃ ca saḥ /",
    "GK21soksvppu:1240": " prāyāt pravahaṇārūḍhas taddarśitapatho 'mbudhim // SoKss_12,14.70",
    "GK21soksvppu:1241": " prāpya tanmadhyabhāgaṃ ca dṛṣṭvā taṃ prāgvad utthitam /",
    "GK21soksvppu:1242": " sapatākaṃ dhvajaṃ sattvaśīlas taṃ nṛpam abhyadhāt // SoKss_12,14.71",
    "GK21soksvppu:1243": " so 'yam abhyutthito divyaprabhāvo 'tra mahādhvajaḥ /",
    "GK21soksvppu:1244": " mayi magne 'tra maṅktavyaṃ devenaitam anu dhvajam // SoKss_12,14.72",
    "GK21soksvppu:1245": " ity uktvā nikaṭaṃ prāpya dhvajasyāsya nimajjataḥ /",
    "GK21soksvppu:1246": " mārge sa sattvaśīlo 'sau pūrvam ātmānam akṣipat // SoKss_12,14.73",
    "GK21soksvppu:1247": " tato rājāpi cikṣepa tatrātmānaṃ tathaiva saḥ /",
    "GK21soksvppu:1248": " anto magnau ca tau kṣipraṃ tad divyaṃ prāpatuḥ puram // SoKss_12,14.74",
    "GK21soksvppu:1249": " tatra dṛṣṭvā sa sāścaryo rājā devīṃ praṇamya tām /",
    "GK21soksvppu:1250": " pārvatīṃ sattvaśīlena sahitaḥ samupāviśat // SoKss_12,14.75 (Vet_7.75) //",
    "GK21soksvppu:1251": " tāvac ca niragāt tatra sā sakhījanasaṃgatā /",
    "GK21soksvppu:1252": " rūpinīva prabhā kanyā prabhāmaṇḍalakāt tataḥ // SoKss_12,14.76 (Vet_7.76)",
    "GK21soksvppu:1253": " iyaṃ sā sumukhīty ukte sattvaśīlena tāṃ nṛpaḥ /",
    "GK21soksvppu:1254": " dṛṣṭvā yuktam abhiṣvaṅgaṃ tasya tasyām amanyata // SoKss_12,14.77",
    "GK21soksvppu:1255": " sāpi taṃ vīkṣya rājānaṃ śubhaśārīralakṣaṇam /",
    "GK21soksvppu:1256": " puruṣātiśayo 'pūrvaḥ ko 'yaṃ syād ity acintayat // SoKss_12,14.78",
    "GK21soksvppu:1257": " viveśa cāmbikādhāma pūjāyai sā nṛpo 'pi saḥ /",
    "GK21soksvppu:1258": " jagāmodyānam ādāya sattvaśīlam avajñayā // SoKss_12,14.79 (Vet_7.79) //",
    "GK21soksvppu:1259": " kṣaṇāc ca kṛtapūjā sā niragād daityakanyakā /",
    "GK21soksvppu:1260": " yācitvā satpatiprāptiṃ devyā garbhagṛhāntarāt // SoKss_12,14.80 (Vet_7.80)",
    "GK21soksvppu:1261": " nirgatya sā jagādaikāṃ sakhīṃ sakhi gaveṣyatām /",
    "GK21soksvppu:1262": " yo 'sāv iha mayā dṛṣṭo mahātmā kva sa tiṣṭhati // SoKss_12,14.81",
    "GK21soksvppu:1263": " ātithyaṃ gṛhyatām etya prasādaḥ kriyatāṃ tvayā /",
    "GK21soksvppu:1264": " iti caiṣo 'rthyatāṃ pūjyaḥ pumān ko 'py uttamo hy asau // SoKss_12,14.82",
    "GK21soksvppu:1265": " evaṃ sakhī tayoktā sā vicityodyānavartine /",
    "GK21soksvppu:1266": " svasvāminīnideśaṃ taṃ prahvā tasmai nyavedayat // SoKss_12,14.83",
    "GK21soksvppu:1267": " tac chrutvā sa nṛpo vīraḥ sāvahelam uvāca tām /",
    "GK21soksvppu:1268": " eṣaivātithyam asmākam anyat kim upayujyate // SoKss_12,14.84 (Vet_7.84) //",
    "GK21soksvppu:1269": " etac chrutvā tayā gatvā sakhyā sā śrāvitā tadā /",
    "GK21soksvppu:1270": " mene mānyam udāraṃ taṃ sarvathā daityakanyakā // SoKss_12,14.85 (Vet_7.85)",
    "GK21soksvppu:1271": " tataś cākṛṣyamāneva dhairyapāśena tena sā /",
    "GK21soksvppu:1272": " nṛpeṇa mānuṣāyogye 'py ātithye niḥspṛhātmanā // SoKss_12,14.86 (Vet_7.86)",
    "GK21soksvppu:1273": " patyarthaṃ pārvatīsevāparipākasamarpitam /",
    "GK21soksvppu:1274": " matvā tat svayam udyānaṃ viveśāsuraputrikā // SoKss_12,14.87 (Vet_7.87) //",
    "GK21soksvppu:1275": " vicitraśakunālāpair vātāñcitalatābhujaiḥ /",
    "GK21soksvppu:1276": " vikīrṇakusumair ārān nandyamāneva pādapaiḥ // SoKss_12,14.88 (Vet_7.88) //",
    "GK21soksvppu:1277": " upagamya ca sā tatra yathāvat praśrayānatā /",
    "GK21soksvppu:1278": " ātithyagrahaṇārthaṃ taṃ prārthayāmāsa pārthivam // SoKss_12,14.89",
    "GK21soksvppu:1279": " tataḥ sa sattvaśīlaṃ tam uddiśyovāca tāṃ nṛpaḥ /",
    "GK21soksvppu:1280": " anena kathitāṃ devīm ihāhaṃ draṣṭum āgataḥ // SoKss_12,14.90 (Vet_7.90) //",
    "GK21soksvppu:1281": " gaurīṃ dhvajapathaprāpyaparamādbhutaketanām /",
    "GK21soksvppu:1282": " sā dṛṣṭā tadanu tvaṃ ca kānyātithyārthitātra naḥ // SoKss_12,14.91",
    "GK21soksvppu:1283": " tac chrutvā sābravīt kanyā kautukāt tarhi vīkṣitum /",
    "GK21soksvppu:1284": " āgamyatāṃ dvitīyaṃ me puraṃ trijagadadbhutām // SoKss_12,14.92 (Vet_7.92)",
    "GK21soksvppu:1285": " evam uktavatīṃ tāṃ ca sa vihasya nṛpo 'bravīt /",
    "GK21soksvppu:1286": " tad apy anenaivoktaṃ me yatra sā snānavāpikā // SoKss_12,14.93 (Vet_7.93)",
    "GK21soksvppu:1287": " tataḥ sā kanyakāvādīd deva mā smaivam ādiśa /",
    "GK21soksvppu:1288": " na viḍambanaśīlāhaṃ kā vā pūjye viḍambanā // SoKss_12,14.94 (Vet_7.94) //",
    "GK21soksvppu:1289": " ahaṃ hi sattvotkarṣeṇa yuṣmākaṃ kiṃkarīkṛtā /",
    "GK21soksvppu:1290": " tanmama prārthanābhaṅgaṃ naivaivaṃ kartum arhatha // SoKss_12,14.95",
    "GK21soksvppu:1291": " etac chrutvā tathety uktvā sattvaśīlasakhaḥ sa tat /",
    "GK21soksvppu:1292": " prabhāmaṇḍalakopāntaṃ yayau rājā tayā saha // SoKss_12,14.96 (Vet_7.96) //",
    "GK21soksvppu:1293": " apāvṛtakavāṭe ca tasminn antas tathaiva saḥ /",
    "GK21soksvppu:1294": " praveśito dadarśāsyās tad divyam aparaṃ puram // SoKss_12,14.97 (Vet_7.97)",
    "GK21soksvppu:1295": " nitya saṃnaddhasarvartu sadāpuṣpaphaladrumam /",
    "GK21soksvppu:1296": " merupṛṣṭham ivāśeṣaṃ nirmitaṃ ratnakāñcanaiḥ // SoKss_12,14.98 (Vet_7.98)",
    "GK21soksvppu:1297": " ratnāsane mahārhe taṃ rājānam upaveśya sā /",
    "GK21soksvppu:1298": " yathocitopanītārghyā daityarājasutābravīt // SoKss_12,14.99 (Vet_7.99) //",
    "GK21soksvppu:1299": " kanyāham asurendrasya kālanemer mahātmanaḥ /",
    "GK21soksvppu:1300": " cakrāyudhena ca sa me svargatiṃ prāpitaḥ pitā // SoKss_12,14.100",
    "GK21soksvppu:1301": " viśvakarmakṛtaṃ cedaṃ paitṛkaṃ me puradvayam /",
    "GK21soksvppu:1302": " na jarātra na mṛtyuś ca bādhate sarvakāmade // SoKss_12,14.101 (Vet_7.101)",
    "GK21soksvppu:1303": " idānīṃ ca pitā tvaṃ me sapurāhaṃ vaśe tava /",
    "GK21soksvppu:1304": " ity arpitātmasarvasvāṃ tām uvāca sa bhūpatiḥ // SoKss_12,14.102",
    "GK21soksvppu:1305": " yady evaṃ tat sute hy asmai mayā dattāsy anindite /",
    "GK21soksvppu:1306": " sattvaśīlāya vīrāya suhṛde bāndhavāya ca // SoKss_12,14.103 (Vet_7.103) //",
    "GK21soksvppu:1307": " evaṃ devīprasādena mūrteneva nṛpeṇa sā /",
    "GK21soksvppu:1308": " uktā guṇajñā vinatā tat tathety anvamanyata // SoKss_12,14.104 (Vet_7.104)",
    "GK21soksvppu:1309": " tataḥ kṛtārthaṃ taṃ tasyāḥ kṛtapāṇigrahaṃ nṛpaḥ /",
    "GK21soksvppu:1310": " dattāsurapuraiśvaryaṃ sattvaśīlam uvāca saḥ // SoKss_12,14.105 (Vet_7.105)",
    "GK21soksvppu:1311": " buktayor āmalakayos tayor ekaṃ mayā tava /",
    "GK21soksvppu:1312": " saṃśodhitam asaṃśuddhād ṛṇī te 'haṃ dvitīyataḥ // SoKss_12,14.106",
    "GK21soksvppu:1313": " iti praṇatam uktvā taṃ daityaputrīṃ jagāda tām /",
    "GK21soksvppu:1314": " mārgo me darśyatāṃ yena svapurīṃ prāpnuyām iti // SoKss_12,14.107",
    "GK21soksvppu:1315": " tato 'parājitaṃ nāma khaḍgaṃ bhakṣyaṃ phalaṃ ca sā /",
    "GK21soksvppu:1316": " ekaṃ jarāmṛtyuharaṃ tasmai daityasutā dadau // SoKss_12,14.108 (Vet_7.108)",
    "GK21soksvppu:1317": " tābhyāṃ yuktas tayoktāyāṃ vāpyaṃ magnaḥ svadeśataḥ /",
    "GK21soksvppu:1318": " utthāya sarvasaṃsiddhakāmo 'bhūt sa kramān nṛpaḥ // SoKss_12,14.109",
    "GK21soksvppu:1319": " sattvaśīlo 'pi daityastrīpurarājyaṃ śaśāsa saḥ /",
    "GK21soksvppu:1320": " tad brūhi ko 'bdhipatane dvayoḥ sattvādhiko 'nayoḥ // SoKss_12,14.110",
    "GK21soksvppu:1321": " iti śrutvā tathā praśnaṃ vetālāc chapabhītitaḥ /",
    "GK21soksvppu:1322": " sa trivikramasenas taṃ bhūpatiḥ pratyabhāṣata // SoKss_12,14.111",
    "GK21soksvppu:1323": " etayoḥ sattvaśīlo 'tra sa me sattvādhiko mataḥ /",
    "GK21soksvppu:1324": " sa hy avijñātatattvārtho nirāsthaḥ patito 'mbudhau // SoKss_12,14.112",
    "GK21soksvppu:1325": " rājā tu tattvaṃ vijñāya viveśāmbhodhim āsthayā /",
    "GK21soksvppu:1326": " daityakanyāṃ ca nāvañchad asādhyā spṛhayeti saḥ // SoKss_12,14.113",
    "GK21soksvppu:1327": " iti tasyākarṇya vaco nirastamaunasya bhūpateḥ skandhāt /",
    "GK21soksvppu:1328": " sa jagāma pūrvavat taṃ vetālaḥ śiṃśapātaruṃ svapadam // SoKss_12,14.114",
    "GK21soksvppu:1329": " rājāpi tathaiva sa taṃ punar apy ānetum anujagāma javāt /",
    "GK21soksvppu:1330": " prārabdhe hy asamāpte kārye śithilībhavanti kiṃ sudhiyaḥ //",
    "GK21soksvppu:1331": " pañcadaśas taraṅgaḥ /",
    "GK21soksvppu:1332": " gatvā tāṃ śiṃśapāṃ bhūyo vetālaṃ prāpya bhūmipaḥ /",
    "GK21soksvppu:1333": " taṃ trivikramaseno 'tra skandhe kṛtvoccacāla saḥ // SoKss_12,15.1",
    "GK21soksvppu:1334": " prayāntaṃ sa punas taṃ ca vetālaḥ skandhato 'bravīt /",
    "GK21soksvppu:1335": " śramavismṛtaye rājan mattaḥ praśnam imaṃ śṛṇu // SoKss_12,15.2 (Vet_8.2)",
    "GK21soksvppu:1336": " aṅgadeśe 'grahāro 'sti mahān vṛkṣaghaṭābhidhaḥ /",
    "GK21soksvppu:1337": " viṣṇusvāmīti tatrāsīd dvijo yajvā mahādhanaḥ // SoKss_12,15.3 (Vet_8.3) //",
    "GK21soksvppu:1338": " tasya ca svānurūpāyāṃ patnyāṃ jātāḥ kramāt trayaḥ /",
    "GK21soksvppu:1339": " babhūvus taruṇāḥ putrā divyavaidagdhyaśālinaḥ // SoKss_12,15.4 (Vet_8.4)",
    "GK21soksvppu:1340": " te pitrā preṣitās tena kūrmahetoḥ kadācana /",
    "GK21soksvppu:1341": " prārabdhayajñena yayus te trayo bhrātaro 'mbudhim // SoKss_12,15.5",
    "GK21soksvppu:1342": " prāpya kūrmaṃ tato jyāyān kaniṣṭhau tāv abhāṣata /",
    "GK21soksvppu:1343": " gṛhṇātu yuvayor ekaḥ kūrmaṃ kratukṛte pituḥ // SoKss_12,15.6 (Vet_8.6) //",
    "GK21soksvppu:1344": " aham etaṃ na śaknomi grahītuṃ visrapicchalam /",
    "GK21soksvppu:1345": " ity uktavantaṃ taṃ jyeṣṭhaṃ kaniṣṭhau tāv avocatām // SoKss_12,15.7",
    "GK21soksvppu:1346": " tavātra vicikitsā cen nāvayor api sā katham /",
    "GK21soksvppu:1347": " tac chrutvā so 'bravīj jyeṣṭho gṛhṇītaṃ gacchataṃ yuvām // SoKss_12,15.8",
    "GK21soksvppu:1348": " pitur yajñakriyālopo bhaved yuṣmatkṛto 'nyathā /",
    "GK21soksvppu:1349": " tato narakapātaḥ syād yuvayos tasya ca dhruvam // SoKss_12,15.9 (Vet_8.9)",
    "GK21soksvppu:1350": " ity uktāv anujau tena tau vihasya tam ūcatuḥ /",
    "GK21soksvppu:1351": " dharmaṃ vetsy āvayor eva samānam api nātmanaḥ // SoKss_12,15.10 (Vet_8.10)",
    "GK21soksvppu:1352": " tato jyeṣṭho 'bravīt kiṃ me jānītho naiva caṅgatām /",
    "GK21soksvppu:1353": " ahaṃ bhojanacaṅgo 'smi nārhaḥ spraṣṭuṃ jugupsitam // SoKss_12,15.11",
    "GK21soksvppu:1354": " etat tasya vacaḥ śrutvā bhrātaraṃ madhyamo 'bravīt /",
    "GK21soksvppu:1355": " ahaṃ tarhy adhikaś caṅgo nārīcaṅgo vicakṣaṇaḥ // SoKss_12,15.12 (Vet_8.12)",
    "GK21soksvppu:1356": " madhyamenaivam ukte tu jyāyān puna uvāca saḥ /",
    "GK21soksvppu:1357": " kūrmaṃ gṛhṇātu tarhy eṣa kanīyān āvayor iti // SoKss_12,15.13 (Vet_8.13)",
    "GK21soksvppu:1358": " tataḥ sa bhrukuṭiṃ kṛtvā kanīyān apy uvāca tau /",
    "GK21soksvppu:1359": " he mūrkhau tūlikācaṅgaś caṅgo 'haṃ hi viśeṣataḥ // SoKss_12,15.14",
    "GK21soksvppu:1360": " evaṃ te kalahāsaktās trayo 'pi bhrātaro mithaḥ /",
    "GK21soksvppu:1361": " nirṇayāyābhimānaikagrastāḥ kūrmaṃ vihāya tam // SoKss_12,15.15 (Vet_8.15)",
    "GK21soksvppu:1362": " rājñaḥ prasenajinnāmnas tatpradeśabhuvo 'ntikam /",
    "GK21soksvppu:1363": " nagaraṃ sahasā jagmur viṭaṅkapuranāmakam // SoKss_12,15.16 (Vet_8.16) //",
    "GK21soksvppu:1364": " tatra pratīhāramukhenāvedyāntaḥ praviśya ca /",
    "GK21soksvppu:1365": " nṛpaṃ vijñāpayāmāsuḥ svavṛttāntaṃ tathaiva te // SoKss_12,15.17 (Vet_8.17)",
    "GK21soksvppu:1366": " tiṣṭhatehaiva yāvad vaḥ parīkṣiṣye kramād aham /",
    "GK21soksvppu:1367": " ity uktas tena rājñā ca tasthus tatra tatheti te // SoKss_12,15.18",
    "GK21soksvppu:1368": " svāhārakāle cānāyya tebhyaḥ so 'grāsanaṃ nṛpaḥ /",
    "GK21soksvppu:1369": " rājārhaṃ dāpayāmāsa ṣaḍrasaṃ svādubhojanam // SoKss_12,15.19 (Vet_8.19) //",
    "GK21soksvppu:1370": " bhuñjāneṣu ca sarveṣu tadaiko bubhuje na saḥ /",
    "GK21soksvppu:1371": " vipro bhojanacaṅgo 'tra jugupsākūṇitānanaḥ // SoKss_12,15.20 (Vet_8.20) //",
    "GK21soksvppu:1372": " kathaṃ na bhojanaṃ bhuṅkte brahman svādu sugandhy api /",
    "GK21soksvppu:1373": " iti rajñā svayaṃ pṛṣṭaḥ śanair vipro jagāda saḥ // SoKss_12,15.21",
    "GK21soksvppu:1374": " śavadhūmadurāmodaḥ śālibhakte 'tra vidyate /",
    "GK21soksvppu:1375": " tena nāham idaṃ bhoktum utsahe svādv api prabho // SoKss_12,15.22",
    "GK21soksvppu:1376": " ity ukte tena sarve 'pi tatrāghrāya nṛpājñayā /",
    "GK21soksvppu:1377": " ūcuḥ kalamaśālyannam adoṣaṃ tat sugandhi ca // SoKss_12,15.23 (Vet_8.23)",
    "GK21soksvppu:1378": " sa tu bhojanacaṅgas tan nāśnāt pihitanāsikaḥ /",
    "GK21soksvppu:1379": " tataḥ sa rājā saṃcintya yāvad anviṣyati kramāt // SoKss_12,15.24",
    "GK21soksvppu:1380": " tāvan niyogijanatas tad annaṃ bubudhe tathā /",
    "GK21soksvppu:1381": " grāmaśmaśānanikaṭakṣetrasaṃbhavaśālijam // SoKss_12,15.25 (Vet_8.25) //",
    "GK21soksvppu:1382": " tato 'tivismitas tuṣṭaḥ sa rājā tam abhāṣata /",
    "GK21soksvppu:1383": " satyaṃ bhojanacaṅgas tvaṃ tadanyadbhujyatām iti // SoKss_12,15.26",
    "GK21soksvppu:1384": " kṛtāhāraś ca sa nṛpo viprān vāsagṛheṣu tān /",
    "GK21soksvppu:1385": " visṛjyānāyayāmāsa svam ekāṃ gaṇikottamām // SoKss_12,15.27 (Vet_8.27) //",
    "GK21soksvppu:1386": " tāṃ ca tasmai dvitīyasmai prāhiṇot kṛtamaṇḍanām /",
    "GK21soksvppu:1387": " viprāya nāricaṅgāya sāyaṃ sarvāṅgasundarīm // SoKss_12,15.28 (Vet_8.28) //",
    "GK21soksvppu:1388": " sā ca vāsagṛhaṃ tasya rājabhṛtyānvitā yayau /",
    "GK21soksvppu:1389": " rākāniśeva purṇendumukhī kaṃdarpadīpinī // SoKss_12,15.29 (Vet_8.29) //",
    "GK21soksvppu:1390": " praviṣṭāyāṃ ca tasyāṃ sa prabhābhāsitaveśmani /",
    "GK21soksvppu:1391": " utpannamūrcchaḥ saṃruddhanāsāgro vāmapāṇinā // SoKss_12,15.30 (Vet_8.30)",
    "GK21soksvppu:1392": " nārīcaṅgo 'bravīd rājabhṛtyān niṣkāsyatām iti /",
    "GK21soksvppu:1393": " na cen mṛto 'haṃ niryāti gandho 'syāś chāgalo yataḥ // SoKss_12,15.31",
    "GK21soksvppu:1394": " ity uktās tena ninyus te vignāṃ tāṃ rājapūruṣāḥ /",
    "GK21soksvppu:1395": " rājño 'ntikaṃ vāravadhūṃ vṛttāntaṃ jagaduś ca tam // SoKss_12,15.32",
    "GK21soksvppu:1396": " rājāpy ānāyya tatkālaṃ nārīcaṅgam uvāca tam /",
    "GK21soksvppu:1397": " yeyaṃ śrīkhaṇḍakarpūrakālāgurumadottamaiḥ // SoKss_12,15.33 (Vet_8.33) //",
    "GK21soksvppu:1398": " kṛtaprasādhanā dikṣu prasaraccārusaurabhā /",
    "GK21soksvppu:1399": " tasyā vāravilāsinyā gandhaḥ syāc chāgalaḥ kutaḥ // SoKss_12,15.34",
    "GK21soksvppu:1400": " ity ukto 'pi sa rājñā tan nārīcaṅgas tadā na yat /",
    "GK21soksvppu:1401": " pratipede tadā rājā vicārapatito 'bhavat // SoKss_12,15.35 (Vet_8.35) //",
    "GK21soksvppu:1402": " pṛcchaṃś ca yuktyā bubudhe tām ajakṣīravardhitām /",
    "GK21soksvppu:1403": " tanmukhād eva bālatve mātṛdhātrīviyogataḥ // SoKss_12,15.36 (Vet_8.36) //",
    "GK21soksvppu:1404": " tato 'tivismitas tasya nārīcaṅgasya caṅgatām /",
    "GK21soksvppu:1405": " praśaṃsan nṛpatis tasmai tṛtīyāya dvijanmane // SoKss_12,15.37 (Vet_8.37)",
    "GK21soksvppu:1406": " tadrasāt tūlikācaṅgāyāśu śayyām adāpayat /",
    "GK21soksvppu:1407": " paryaṅkopari vinyastasaptasaṃkhyākatūlikām // SoKss_12,15.38 (Vet_8.38) //",
    "GK21soksvppu:1408": " tasyāṃ ca tūlikācaṅgo mahārhe vāsavesmani /",
    "GK21soksvppu:1409": " suṣvāpa dhautasuślakṣṇapaṭapracchadavāsasi // SoKss_12,15.39 (Vet_8.39) //",
    "GK21soksvppu:1410": " yāmārdha eva ca gate sa rātrau śayanāt tataḥ /",
    "GK21soksvppu:1411": " uttasthau pāṇyavaṣṭabdhapārśvaḥ krandan vyathārditaḥ // SoKss_12,15.40",
    "GK21soksvppu:1412": " dadṛśe tasya pārśve ca tatratyai rājapūruṣaiḥ /",
    "GK21soksvppu:1413": " gāḍhalagnasya bālasya mudreva kuṭilāruṇā // SoKss_12,15.41 (Vet_8.41) //",
    "GK21soksvppu:1414": " gatvā ca tais tadākhyātaṃ rājñe rājāpy uvāca tān /",
    "GK21soksvppu:1415": " tūlikānāṃ tale kiṃcin mā syāt tad vīkṣyatām iti // SoKss_12,15.42",
    "GK21soksvppu:1416": " gatvekṣante ca te yāvad ekaikaṃ tūlikātalam /",
    "GK21soksvppu:1417": " tāvat sarvatalād āpur vālaṃ paryaṅkapṛṣṭataḥ // SoKss_12,15.43 (Vet_8.43)",
    "GK21soksvppu:1418": " nītvā cādarśayan rājñe so 'py ānītasya vīkṣya tat /",
    "GK21soksvppu:1419": " tadrūpaṃ tūlikācaṅgasyāṅgaṃ rājā visismiye // SoKss_12,15.44 (Vet_8.44) //",
    "GK21soksvppu:1420": " saptabhyas tūlikābhyo 'sya vālo lagnas tanau khatam /",
    "GK21soksvppu:1421": " iti citrīyamāṇas tāṃ rājā rātriṃ nināya saḥ // SoKss_12,15.45 (Vet_8.45)",
    "GK21soksvppu:1422": " prātaś cādbhutavaidagdhyasaukumāryā amī iti /",
    "GK21soksvppu:1423": " tebhyas tribhyo 'pi caṅgebhyo hemalakṣatrayaṃ dadau // SoKss_12,15.46",
    "GK21soksvppu:1424": " tatas te sukhitās tatra tasthur vismṛtakacchapāḥ /",
    "GK21soksvppu:1425": " pitur vighnitayajñārthaphalopārjitapātakāḥ // SoKss_12,15.47 (Vet_8.47) //",
    "GK21soksvppu:1426": " ity ākhyāya kathādbhutam aṃsaniṣaṇṇaḥ punaḥ sa vetālaḥ /",
    "GK21soksvppu:1427": " papraccha taṃ trivikramasenaṃ pṛthvīpatiṃ praśnam // SoKss_12,15.48",
    "GK21soksvppu:1428": " rājan vicintya śāpaṃ pūrvoktaṃ brūhi me tvam eteṣām /",
    "GK21soksvppu:1429": " bhojananārīśayyācaṅgānāṃ ko 'dhikaś caṅgaḥ // SoKss_12,15.49 (Vet_8.49) //",
    "GK21soksvppu:1430": " tac chrutvaiva sa dhīmān vetālaṃ pratyuvāca taṃ nṛpatiḥ /",
    "GK21soksvppu:1431": " aham eṣāṃ niḥkaitavam adhikaṃ jānāmi tūlikācaṅgam // SoKss_12,15.50",
    "GK21soksvppu:1432": " yasyāṅge pratyakṣaṃ vālapratibimbam udgataṃ dṛṣṭam /",
    "GK21soksvppu:1433": " itarābhyāṃ hi bhavet tat pūrvaṃ jātv anyato 'vagatam // SoKss_12,15.51",
    "GK21soksvppu:1434": " iti tasyoktavato 'ṃsād vetālo bhūpater yayau prāgvat /",
    "GK21soksvppu:1435": " so 'pi tathaiva ca rājā tam anvayāsīd anirviṇṇaḥ // SoKss_12,15.52",
    "GK21soksvppu:1436": " ṣoḍaśas taraṅgaḥ /",
    "GK21soksvppu:1437": " tato gatvā punas tasmāc chiṃśapāpādapān nṛpaḥ /",
    "GK21soksvppu:1438": " sa trivikramasenas taṃ skandhe vetālam agrahīt // SoKss_12,16.1 (Vet_9.1)",
    "GK21soksvppu:1439": " prasthitaś ca tatas tena vetālenābhyadhāyi saḥ /",
    "GK21soksvppu:1440": " rājan kva rājyaṃ kvaitasmiñ śmaśāne bhramaṇaṃ niśi // SoKss_12,16.2",
    "GK21soksvppu:1441": " kim etan nekṣase bhūtasaṃkulaṃ rātribhīṣaṇam /",
    "GK21soksvppu:1442": " citādhūmair iva dhvāntair niruddhaṃ pitṛkānanam // SoKss_12,16.3 (Vet_9.3)",
    "GK21soksvppu:1443": " kaṣṭaṃ kīdṛg graho 'yaṃ te bhikṣos tasyānurodhataḥ /",
    "GK21soksvppu:1444": " tad idaṃ śṛṇu tāvan me praśnaṃ mārgavinodanam // SoKss_12,16.4 (Vet_9.4)",
    "GK21soksvppu:1445": " avantiṣv asti nagarī yugādau devanirmitā /",
    "GK21soksvppu:1446": " śaivī tanur ivoddāmabhogibhūtivibhūṣitā // SoKss_12,16.5 (Vet_9.5) //",
    "GK21soksvppu:1447": " padmāvatī bhogavatī yā hiraṇyavatīti ca /",
    "GK21soksvppu:1448": " kṛtādiṣu triṣu khyātā kalāv ujjayinīti ca // SoKss_12,16.6 (Vet_9.6) //",
    "GK21soksvppu:1449": " tasyāṃ ca vīradevākhyo rājābhūd bhūbhṛtāṃ varaḥ /",
    "GK21soksvppu:1450": " tasya padmaratir nāma mahādevī babhūva ca // SoKss_12,16.7 (Vet_9.7) //",
    "GK21soksvppu:1451": " so 'tha rājā tayā sākaṃ gatvā mandākinītaṭe /",
    "GK21soksvppu:1452": " haram ārādhayāmāsa tapasā putrakāmyayā // SoKss_12,16.8 (Vet_9.8) //",
    "GK21soksvppu:1453": " ciraṃ tapaḥsthitaś cātra parituṣṭeśvaroditām /",
    "GK21soksvppu:1454": " kṛtasnānārcanavidhiḥ śuśrāvemāṃ giraṃ divaḥ // SoKss_12,16.9 (Vet_9.9) //",
    "GK21soksvppu:1455": " rājann utpatsyate putraḥ śūras tava kulodbhavaḥ /",
    "GK21soksvppu:1456": " kanyā cānanyasāmānyalāvaṇyanyakkṛtāpsarāḥ // SoKss_12,16.10 (Vet_9.10) //",
    "GK21soksvppu:1457": " śrutvaitāṃ nābhasīṃ vāṇīṃ siddhābhīṣṭaḥ sa bhūpatiḥ /",
    "GK21soksvppu:1458": " vīradevaḥ svanagarīm āyayau mahiṣīsakhaḥ // SoKss_12,16.11 (Vet_9.11) //",
    "GK21soksvppu:1459": " tatrāsya śūradevākhye jāte prathamam ātmaje /",
    "GK21soksvppu:1460": " tasyāṃ padmaratau devyāṃ kramād ajani kanyakā // SoKss_12,16.12 (Vet_9.12)",
    "GK21soksvppu:1461": " anaṅgasyāpi rūpeṇa ratim utpādayed iyam /",
    "GK21soksvppu:1462": " ity anaṅgaratir nāmnā pitrā tena vyadhāyi sā // SoKss_12,16.13 (Vet_9.13)",
    "GK21soksvppu:1463": " vṛddhiṃ gatāyās tasyāś ca sa pitā sadṛśaṃ varam /",
    "GK21soksvppu:1464": " prepsur ānāyayat pṛthvyāṃ paṭeṣu likhithān nṛpān // SoKss_12,16.14",
    "GK21soksvppu:1465": " teṣv eko 'pi na yat tasya tattulyaḥ pratyabhāsata /",
    "GK21soksvppu:1466": " tena rājā sa vātsalyāt tāṃ sutāṃ pratyabhāṣata // SoKss_12,16.15",
    "GK21soksvppu:1467": " ahaṃ tāvan na paśyāmi sadṛśaṃ putri te varam /",
    "GK21soksvppu:1468": " tat kuruṣva nṛpān sarvān melayitvā svayaṃvaram // SoKss_12,16.16",
    "GK21soksvppu:1469": " etat pitṛvacaḥ śrutvā rājaputrī jagāda sā /",
    "GK21soksvppu:1470": " tāta svayaṃvaraṃ kartuṃ hrepaṇān nāham utsahe // SoKss_12,16.17 (Vet_9.17)",
    "GK21soksvppu:1471": " kiṃ tv ekaṃ vetti yo 'pūrvaṃ vijñānaṃ svākṛtir yuvā /",
    "GK21soksvppu:1472": " tasmai tvayāhaṃ dātavyā nārtho 'nyenādhikena me // SoKss_12,16.18",
    "GK21soksvppu:1473": " ity anaṅgarates tasyāḥ śrutvā svaduhitur vacaḥ /",
    "GK21soksvppu:1474": " tādṛśaṃ tadvaraṃ yāvad anviṣyati sa bhūpatiḥ // SoKss_12,16.19 (Vet_9.19)",
    "GK21soksvppu:1475": " tāvat tallokato buddhvā catvāras tam upāyayuḥ /",
    "GK21soksvppu:1476": " vīrā vijñānino bhavyāḥ puruṣā dakṣiṇāpathāt // SoKss_12,16.20 (Vet_9.20)",
    "GK21soksvppu:1477": " te rājñā pūjitās tasmai svaṃ svaṃ vijñānam ekaśaḥ /",
    "GK21soksvppu:1478": " śaśaṃsuḥ saṃnidhau tasyā rājaputryās tadarthinaḥ // SoKss_12,16.21",
    "GK21soksvppu:1479": " eko jagāda śūdro 'ham ākhyayā pañcapaṭṭikaḥ /",
    "GK21soksvppu:1480": " pañcāgryavastrayugmāni karomy eko 'ham anvaham // SoKss_12,16.22",
    "GK21soksvppu:1481": " tebhya ekaṃ prayacchāmi devāyaikaṃ dvijanmane /",
    "GK21soksvppu:1482": " ekaṃ ca parigṛhṇāmi vāsasor ātmanaḥ kṛte // SoKss_12,16.23 (Vet_9.23) //",
    "GK21soksvppu:1483": " ekaṃ dadāmi bhāryāyai yadi sā bhavatīha me /",
    "GK21soksvppu:1484": " ekaṃ vikrīya cāhārapānādi vidadhāmy aham // SoKss_12,16.24 (Vet_9.24) //",
    "GK21soksvppu:1485": " evaṃ vijñānine 'naṅgaratir me dīyatām iti /",
    "GK21soksvppu:1486": " ity ekenodite tena dvitīyaḥ puruṣo 'bravīt // SoKss_12,16.25 (Vet_9.25) //",
    "GK21soksvppu:1487": " bhāṣājño nāma vaiśyo 'haṃ sarveṣāṃ mṛgapakṣiṇām /",
    "GK21soksvppu:1488": " rutaṃ vedmi tad eṣā me rājaputrī pradīyatām // SoKss_12,16.26 (Vet_9.26)",
    "GK21soksvppu:1489": " evam ukte dvitīyena tṛtīyaḥ proktavāṃs tataḥ /",
    "GK21soksvppu:1490": " ahaṃ khaḍgadharo nāma doḥśālī kṣatriyo nṛpa // SoKss_12,16.27 (Vet_9.27)",
    "GK21soksvppu:1491": " na khaḍgavidyāvijñāne pratimallo 'sti me kṣitau /",
    "GK21soksvppu:1492": " tad eṣā tanayā rājaṃs tvayā mahyaṃ vitīryatām // SoKss_12,16.28 (Vet_9.28)",
    "GK21soksvppu:1493": " ity ukte tu tṛtīyena caturtha idam abhyadhāt /",
    "GK21soksvppu:1494": " vipro 'haṃ jīvadattākhyo vijñānaṃ ca mamedṛśam // SoKss_12,16.29",
    "GK21soksvppu:1495": " jantūṃ mṛtān apy ānīya darśayāmy āśu jīvataḥ /",
    "GK21soksvppu:1496": " tadvīracaryāsiddhaṃ māṃ patim eṣā prapadyatām // SoKss_12,16.30 (Vet_9.30)",
    "GK21soksvppu:1497": " evaṃ vaktṝn sa tān paśyan divyaveṣākṛtīn nṛpaḥ /",
    "GK21soksvppu:1498": " vīradevaḥ sutāyukto dolārūḍha ivābhavat // SoKss_12,16.31 (Vet_9.31) //",
    "GK21soksvppu:1499": " ity ākhyāya kathām etāṃ vetālaḥ pṛṣṭavān nṛpam /",
    "GK21soksvppu:1500": " sa trivikramasenaṃ taṃ dattapūrvoktaśāpabhīḥ // SoKss_12,16.32 (Vet_9.32)",
    "GK21soksvppu:1501": " tad bhavān vaktu tāvan me kasmai deyā viśāmpate /",
    "GK21soksvppu:1502": " teṣāṃ caturṇāṃ madhyāt sā kanyānaṅgaratir bhavet // SoKss_12,16.33",
    "GK21soksvppu:1503": " etac chrutvā sa rājā taṃ vetālaṃ pratyabhāṣata /",
    "GK21soksvppu:1504": " maunaṃ tyājayati prāyaḥ kālakṣepāya māṃ bhavān // SoKss_12,16.34",
    "GK21soksvppu:1505": " anyathā gahanaḥ ko 'yaṃ praśno yogeśvarocyatām /",
    "GK21soksvppu:1506": " śūdrāya hi kuvindāya kṣatriyā dīyate katham // SoKss_12,16.35 (Vet_9.35)",
    "GK21soksvppu:1507": " vaiśyāyāpi kathaṃ deyā kṣatriyā yac ca tad gatam /",
    "GK21soksvppu:1508": " mṛgādibhāṣāvijñānaṃ kārye tat kvopayujyate // SoKss_12,16.36 (Vet_9.36) //",
    "GK21soksvppu:1509": " yo 'pi vipras tṛtīyo 'tra tenāpi patitena kim /",
    "GK21soksvppu:1510": " svakarmapracyutenendrajālinā vīramāninā // SoKss_12,16.37 (Vet_9.37) //",
    "GK21soksvppu:1511": " tasmāt tasmai kṣatriyāya caturthāya samāya sā /",
    "GK21soksvppu:1512": " deyā khaḍgadharāyaiva svavidyāvīryaśāline // SoKss_12,16.38 (Vet_9.38) //",
    "GK21soksvppu:1513": " etat tasya vaco niśamya nṛpater aṃsasthalāt pūrvavat vetālaḥ sa jagāma yogabalataḥ svasthānam evāśu tat /",
    "GK21soksvppu:1514": " bhūpālo 'pi sa taṃ tathaiva punar apy ānetum anvag yayau utsāhaikaghane hi vīrahṛdaye nāpnoti khedo 'ntaram // SoKss_12,16.39",
    "GK21soksvppu:1515": " saptadaśas taraṅgaḥ /",
    "GK21soksvppu:1516": " sa trivikramaseno 'tha gatvā taṃ śiṃśapātaroḥ /",
    "GK21soksvppu:1517": " rājā jagrāha vetālaṃ punar aṃse cacāla ca // SoKss_12,17.1 (Vet_10.1) //",
    "GK21soksvppu:1518": " prayāntaṃ ca tam āha sma vetālaḥ so 'ṃsapṛṣṭhagaḥ /",
    "GK21soksvppu:1519": " śrānto 'si rājaṃs tad imāṃ śṛṇu śramaharāṃ kathām // SoKss_12,17.2",
    "GK21soksvppu:1520": " abhūt sakalabhūpālamastakanyastaśāsanaḥ /",
    "GK21soksvppu:1521": " vīrabāhur iti khyāto nāmnā pārthivasattamaḥ // SoKss_12,17.3 (Vet_10.3) //",
    "GK21soksvppu:1522": " tasyānaṅgapuraṃ nāma babhūva nagarottamam /",
    "GK21soksvppu:1523": " tatrāsīd arthadattākhyaḥ sārthavāho mahādhanaḥ // SoKss_12,17.4 (Vet_10.4)",
    "GK21soksvppu:1524": " tasyāsīd dhanadattākhyajyeṣṭhaputrakanīyasī /",
    "GK21soksvppu:1525": " sutā madanaseneti kanyāratnaṃ vaṇikpateḥ // SoKss_12,17.5 (Vet_10.5) //",
    "GK21soksvppu:1526": " tām ekadā nijodyāne krīḍantīṃ sasakhījanām /",
    "GK21soksvppu:1527": " dadarśa dharmadattākhyo bhrātṛmitraṃ vaṇiksutaḥ // SoKss_12,17.6",
    "GK21soksvppu:1528": " sa tām ālokya lāvaṇyarasanirbharanirjharām /",
    "GK21soksvppu:1529": " ālakṣya kucakumbhāgrāṃ valitrayataraṅgitām // SoKss_12,17.7 (Vet_10.7) //",
    "GK21soksvppu:1530": " yauvanadviradasyeva krīḍāmajjanavāpikām /",
    "GK21soksvppu:1531": " sadyo 'bhūt smarabāṇaughasaṃtāpahṛtacetanaḥ // SoKss_12,17.8 (Vet_10.8) //",
    "GK21soksvppu:1532": " aho dhārādhirūḍhena rūpeṇa dyotitāmunā /",
    "GK21soksvppu:1533": " iyaṃ me mānasaṃ bhettuṃ bhallī māreṇa nirmitā // SoKss_12,17.9 (Vet_10.9)",
    "GK21soksvppu:1534": " ity ādi yāvad dhyāyan sa nirvarṇayati tāṃ ciram /",
    "GK21soksvppu:1535": " tāvat tasyāticakrāma cakrāhvasyeva vāsaraḥ // SoKss_12,17.10 (Vet_10.10)",
    "GK21soksvppu:1536": " tato madanasenā sā viveśa svagṛhāntaram /",
    "GK21soksvppu:1537": " cittaṃ ca dharmadattasya tadanālokanavyathā // SoKss_12,17.11 (Vet_10.11)",
    "GK21soksvppu:1538": " tadadarśanaduḥkhāgnisaṃtāpeneva ca jvalan /",
    "GK21soksvppu:1539": " lohito nipapātāśu bhāsvān apy aparāmbudhau // SoKss_12,17.12 (Vet_10.12)",
    "GK21soksvppu:1540": " tāṃ vijñāyaiva sumukhīṃ naktam abhyantare gatām /",
    "GK21soksvppu:1541": " udiyāya śanaiś candras tanmukhābjavinirjitaḥ // SoKss_12,17.13 (Vet_10.13)",
    "GK21soksvppu:1542": " tāvad gatvā gṛhaṃ tāṃ sa dharmadatto 'nucintayan /",
    "GK21soksvppu:1543": " tasthau nipatya śayane candrapādāhato luṭhan // SoKss_12,17.14 (Vet_10.14)",
    "GK21soksvppu:1544": " yatnena pṛcchyamāno 'pi sakhibhir bandhubhis tathā /",
    "GK21soksvppu:1545": " na kiṃcit kathayām āsa smaragrahavimohitaḥ // SoKss_12,17.15 (Vet_10.15)",
    "GK21soksvppu:1546": " niśi kṛcchrāc ca saṃprāptanidraḥ svapne tathaiva tām /",
    "GK21soksvppu:1547": " paśyann anunayan kāntāṃ kiṃ kiṃ cakre na sotsukaḥ // SoKss_12,17.16",
    "GK21soksvppu:1548": " prātaḥ prabuddho gatvā ca dadarśaikākinīṃ rahaḥ /",
    "GK21soksvppu:1549": " sakhīṃ pratīkṣamānāṃ tāṃ tatrodyānasthitāṃ punaḥ // SoKss_12,17.17",
    "GK21soksvppu:1550": " upetya ca pariṣvaṅgalālasaḥ premapeśalaiḥ /",
    "GK21soksvppu:1551": " tām upacchandayāmāsa vacobhiś caraṇānataḥ // SoKss_12,17.18 (Vet_10.18) //",
    "GK21soksvppu:1552": " kanyāhaṃ paradārāś ca na tavāsmīha saṃpratam /",
    "GK21soksvppu:1553": " pitrā samudradattāya dattāhaṃ vaṇije yataḥ // SoKss_12,17.19 (Vet_10.19)",
    "GK21soksvppu:1554": " dinaiḥ katipayair eva vivāho bhavitā ca me /",
    "GK21soksvppu:1555": " tad gaccha tūṣṇīṃ mā kaścit paśyed doṣo bhavet tataḥ // SoKss_12,17.20",
    "GK21soksvppu:1556": " ity uktaḥ sa tayāty arthaṃ dharmadatto jagāda tām /",
    "GK21soksvppu:1557": " yad astu me na jīveyaṃ vinā hi bhavatīm aham // SoKss_12,17.21 (Vet_10.21)",
    "GK21soksvppu:1558": " tac chrutvā sā vaṇikkanyā balātkārabhayākulā /",
    "GK21soksvppu:1559": " tam uvāca vivāho me tāvat saṃpadyatām iha // SoKss_12,17.22 (Vet_10.22) //",
    "GK21soksvppu:1560": " kanyādānaphalaṃ tātaḥ prāpnotu cirakāṅkṣitam /",
    "GK21soksvppu:1561": " tato 'haṃ tvām upaiṣyāmi niścitaṃ praṇayārjitā // SoKss_12,17.23",
    "GK21soksvppu:1562": " śrutvaitat so 'bravīn neṣṭā hy anyapūrvā mama priyā /",
    "GK21soksvppu:1563": " parabhukte hi kamale kim aler jāyate ratiḥ // SoKss_12,17.24 (Vet_10.24)",
    "GK21soksvppu:1564": " ity uktā tena sāvādīt kṛtodvāhaiva tarhy aham /",
    "GK21soksvppu:1565": " pūrvaṃ tvām upayāsyāmi tato 'bhyeṣyāmi taṃ patim // SoKss_12,17.25",
    "GK21soksvppu:1566": " evam uktavatīṃ tasmin nojjhati pratyayaṃ vinā /",
    "GK21soksvppu:1567": " vaṇikputre saśapathaṃ satyavācaṃ babandha sā // SoKss_12,17.26 (Vet_10.26)",
    "GK21soksvppu:1568": " tatas tenojjhatā vignā sā viveśa svamandiram /",
    "GK21soksvppu:1569": " prāpte ca lagnadivase nirvṛttodvāhamaṅgalā // SoKss_12,17.27 (Vet_10.27)",
    "GK21soksvppu:1570": " gatvā patigṛhaṃ nītvā sotsavena ca taddinam /",
    "GK21soksvppu:1571": " sā patyā samam adhyāsta śayanīyagṛhaṃ niśi // SoKss_12,17.28 (Vet_10.28)",
    "GK21soksvppu:1572": " tatra śayyāniṣaṇṇāpi na tasya pratyapadyata /",
    "GK21soksvppu:1573": " patyuḥ samudradattasya pariṣvaṅgam asaṃmukhī // SoKss_12,17.29 (Vet_10.29)",
    "GK21soksvppu:1574": " tenānunīyamānāpi yad udaśrur babhūva sā /",
    "GK21soksvppu:1575": " tat sa nābhimato 'smy asyā nūnam ity akarod dhṛdi // SoKss_12,17.30",
    "GK21soksvppu:1576": " jagāda cānabhimato yady ahaṃ tava sundari /",
    "GK21soksvppu:1577": " tan me nārthas tvayā gaccha yaḥ priyas tava taṃ prati // SoKss_12,17.31",
    "GK21soksvppu:1578": " tac chrutvā sā natamukhī śanair evam uvāca tam /",
    "GK21soksvppu:1579": " tvaṃ me prāṇādhikaḥ preyān vijñaptiṃ kiṃ tu me śṛṇu // SoKss_12,17.32",
    "GK21soksvppu:1580": " anutiṣṭha saharṣaṃ ca prayaccha ca mamābhayam /",
    "GK21soksvppu:1581": " kuruṣva śapathaṃ yāvad āryaputra vadāmi te // SoKss_12,17.33 (Vet_10.33)",
    "GK21soksvppu:1582": " evam uktavatī kṛcchrāt tathā tena kṛte punaḥ /",
    "GK21soksvppu:1583": " salajjaṃ saviṣādaṃ ca sabhayaṃ ca jagāda sā // SoKss_12,17.34 (Vet_10.34)",
    "GK21soksvppu:1584": " ekākinīṃ gṛhodyāne dṛṣṭvā mām ekadā yuvā /",
    "GK21soksvppu:1585": " aruṇad dharmadattākhyaḥ sakhā bhrātuḥ smarāturaḥ // SoKss_12,17.35",
    "GK21soksvppu:1586": " rakṣantyā saparīvādaṃ kanyādānaphalaṃ pituḥ /",
    "GK21soksvppu:1587": " mayā haṭhapravṛttasya tasya vāksaṃyamaḥ kṛtaḥ // SoKss_12,17.36",
    "GK21soksvppu:1588": " pūrvaṃ kṛtavivāhā tvām upaiṣyāmi tataḥ priyam /",
    "GK21soksvppu:1589": " tan me satyavacaḥ pālyam anumanyasva tat prabho // SoKss_12,17.37",
    "GK21soksvppu:1590": " yāvat tan nikaṭaṃ gatvā kṣaṇenopaimi te 'ntikam /",
    "GK21soksvppu:1591": " na hi śaknomy atikrāntuṃ satyam ābālya sevitam // SoKss_12,17.38",
    "GK21soksvppu:1592": " iti tasyā vacovajrapātena sahasā hataḥ /",
    "GK21soksvppu:1593": " samudradattaḥ satyena baddhaḥ kṣaṇam acintayat // SoKss_12,17.39",
    "GK21soksvppu:1594": " aho dhig anyarakteyaṃ gantavyaṃ dhruvam etayā /",
    "GK21soksvppu:1595": " tatsatyaṃ hanmi kiṃ yātu ko 'syāḥ pariṇayagrahaḥ // SoKss_12,17.40",
    "GK21soksvppu:1596": " ity ālocyānumene tāṃ yatheṣṭagamanāya saḥ /",
    "GK21soksvppu:1597": " sāpy utthāya tatas tasmān niryayau pativeśmanaḥ // SoKss_12,17.41",
    "GK21soksvppu:1598": " tāvad atrodayādrīndraharmyāgraṃ himadīdhitiḥ /",
    "GK21soksvppu:1599": " āruroha karākrāntahasatpūrvadigaṅganaḥ // SoKss_12,17.42 (Vet_10.42) //",
    "GK21soksvppu:1600": " tatas tamaḥsv apy āśliṣya sthiteṣv adridarī priyāḥ /",
    "GK21soksvppu:1601": " sevamāneṣu bhṛṅgeṣv apy aparaṃ kumudākaram // SoKss_12,17.43 (Vet_10.43)",
    "GK21soksvppu:1602": " yāntī madanasenā sā mārge dṛṣṭvaikakā niśi /",
    "GK21soksvppu:1603": " caureṇādhāvya kenāpi rurudhe vasanāñcale // SoKss_12,17.44 (Vet_10.44) //",
    "GK21soksvppu:1604": " kā tvaṃ brūhi kva yāsīti tenoktā bibhyatī ca sā /",
    "GK21soksvppu:1605": " uvāca kiṃ tavānena muñca kāryam ihāsti me // SoKss_12,17.45 (Vet_10.45) //",
    "GK21soksvppu:1606": " tataś cauro 'bravīn mattaś caurāt tvaṃ mucyase katham /",
    "GK21soksvppu:1607": " tac chrutvā sāvadat taṃ ca gṛhāṇābharaṇāni me // SoKss_12,17.46",
    "GK21soksvppu:1608": " atha cauro 'bhyadhān mugdhe kim ebhir upalair mama /",
    "GK21soksvppu:1609": " candrakāntānanāṃ tārkṣyaratnāsitaśiroruhām // SoKss_12,17.47 (Vet_10.47)",
    "GK21soksvppu:1610": " vajramadhyāṃ suvarṇāṅgīṃ padmarāgāṅghrihāriṇīm /",
    "GK21soksvppu:1611": " jagadābharaṇaṃ naiva mokṣyāmi bhavatīm aham // SoKss_12,17.48 (Vet_10.48)",
    "GK21soksvppu:1612": " ity uktā tena caureṇa vivaśā sā vaṇiksutā /",
    "GK21soksvppu:1613": " ākhyāya nijavṛttāntam evaṃ prārthayate sma tam // SoKss_12,17.49",
    "GK21soksvppu:1614": " kṣamasva me kṣaṇaṃ yāvat kṛtvā satyānupālanam /",
    "GK21soksvppu:1615": " ihasthasyaiva te pārśvam āgamiṣyāmi satvaram // SoKss_12,17.50 (Vet_10.50)",
    "GK21soksvppu:1616": " nāham ullaṅghayiṣyāmi bhadra satyām imāṃ giram /",
    "GK21soksvppu:1617": " śrutvaitat satyasaṃdhāṃ tāṃ matvā cauro mumoca saḥ // SoKss_12,17.51",
    "GK21soksvppu:1618": " tasthau pratīkṣamānaś ca tatraiva sa tadāgamam /",
    "GK21soksvppu:1619": " sāpi tasyāntikaṃ dharmadattasya vaṇijo yayau // SoKss_12,17.52 (Vet_10.52)",
    "GK21soksvppu:1620": " sa cābhīṣṭām api prāptāṃ tathā tāṃ vijane sthitām /",
    "GK21soksvppu:1621": " dṛṣṭvā pṛṣṭvā yathāvṛttaṃ vicintya kṣaṇam abravīt // SoKss_12,17.53",
    "GK21soksvppu:1622": " satyena tava tuṣṭo 'smi kiṃ tvayā me parastriyā /",
    "GK21soksvppu:1623": " yāvat tvāṃ nekṣate kaścit tāvad gaccha yathāgatam // SoKss_12,17.54",
    "GK21soksvppu:1624": " iti tena parityaktā sā tathety āyayau tataḥ /",
    "GK21soksvppu:1625": " caurasya nikaṭaṃ tasya pratipālayataḥ pathi // SoKss_12,17.55 (Vet_10.55)",
    "GK21soksvppu:1626": " brūhi kas te 'tra vṛttānto gatāyā iti pṛcchate /",
    "GK21soksvppu:1627": " tasmai sā tena vaṇijā yathā muktā tathābravīt // SoKss_12,17.56",
    "GK21soksvppu:1628": " tataḥ sa cauro 'vādīt tāṃ yady evaṃ tan mayāpy asi /",
    "GK21soksvppu:1629": " vimuktā satyatuṣṭena gṛhaṃ sābharaṇā vraja // SoKss_12,17.57 (Vet_10.57)",
    "GK21soksvppu:1630": " evaṃ tenāpi sā tyaktā rakṣitā cānuyāyinā /",
    "GK21soksvppu:1631": " aluptaśīlā muditā patyur evāyayau gṛham // SoKss_12,17.58 (Vet_10.58) //",
    "GK21soksvppu:1632": " tatra guptaṃ praviṣṭā sā prahṛṣṭopāgatā satī /",
    "GK21soksvppu:1633": " dṛṣṭvā pṛṣṭavate tasmai patye sarvam avarṇayat // SoKss_12,17.59",
    "GK21soksvppu:1634": " so 'py aluptamukhacchāyāṃ tām asaṃbhogalakṣaṇām /",
    "GK21soksvppu:1635": " saṃbhāvyābhagnacāritrāṃ satyalābharatāṃ satīm // SoKss_12,17.60",
    "GK21soksvppu:1636": " adṛṣṭamanasaṃ bhāryām abhinandya kulocitam /",
    "GK21soksvppu:1637": " tasthau samudradatto 'tha tayā saha yathāsukham // SoKss_12,17.61",
    "GK21soksvppu:1638": " iti tatra kathām uktvā pitṛvanabhūmau tadā sa vetālaḥ /",
    "GK21soksvppu:1639": " vadati sma taṃ trivikramasenaṃ vasudhādhipaṃ bhūyaḥ // SoKss_12,17.62",
    "GK21soksvppu:1640": " tad brūhi cauravaṇijām eṣāṃ madhyān narendra kas tyāgī /",
    "GK21soksvppu:1641": " jānan yadi na vadiṣyasi vidaliṣyati te śiraḥ śatadhā // SoKss_12,17.63",
    "GK21soksvppu:1642": " tac chrutvā sa mahīpatir ujjhitamaunas tam āha vetālam /",
    "GK21soksvppu:1643": " eṣāṃ cauras tyāgī na punar vaṇijāv ubhāv api tau // SoKss_12,17.64",
    "GK21soksvppu:1644": " yo hi patis tām ajahād atyājyāṃ tādṛśīṃ vivāhyāpi /",
    "GK21soksvppu:1645": " kulajaḥ so 'nyāsaktāṃ bhāryāṃ jānan kathaṃ vahatu // SoKss_12,17.65",
    "GK21soksvppu:1646": " yo 'py aparaḥ sa bhayāt tām atyākṣīt kālajīrṇasaṃvegaḥ /",
    "GK21soksvppu:1647": " viditārtho bhartāsyāḥ prātar brūyān nṛpāyeti // SoKss_12,17.66 (Vet_10.66)",
    "GK21soksvppu:1648": " cauras tu guptacārī nirapekṣaḥ pāpakarmakṛt prāptam /",
    "GK21soksvppu:1649": " strīratnaṃ yad amuñcat sābharaṇaṃ tena sa tyāgī // SoKss_12,17.67",
    "GK21soksvppu:1650": " etac chrutvaivāṃsatas tasya rājño vetālo 'gāt pūrvavat svaṃ padaṃ saḥ /",
    "GK21soksvppu:1651": " rājā bhūyo 'py atra saṃprāptum etat",
    "GK21soksvppu:1652": " prāyād evākhaṇḍitoddāmadhairyaḥ // SoKss_12,17.68 (Vet_10.68) //",
    "GK21soksvppu:1653": " aṣṭādaśas taraṅgaḥ /",
    "GK21soksvppu:1654": " tato gatvā punaḥ prāpya śiṃśapāto 'grahīn nṛpaḥ /",
    "GK21soksvppu:1655": " sa trivikramaseno 'ṃse vetālaṃ taṃ cacāla ca // SoKss_12,18.1 (Vet_11.1)",
    "GK21soksvppu:1656": " āyāntaṃ ca tam aṃsastho vetālaḥ so 'bravīn nṛpam /",
    "GK21soksvppu:1657": " rājan vicitrām ekāṃ te varṇayāmi kathāṃ śṛṇu // SoKss_12,18.2 (Vet_11.2)",
    "GK21soksvppu:1658": " ujjayinyām abhūt pūrvaṃ nāmnā dharmadhvajo nṛpaḥ /",
    "GK21soksvppu:1659": " tisras tasyābhavan bhāryā rājaputryo 'tivallabhāḥ // SoKss_12,18.3",
    "GK21soksvppu:1660": " ekā tāsv indulekheti tārāvaly aparā tathā /",
    "GK21soksvppu:1661": " nāmnā mṛgāṅkavaty anyā niḥsāmānyavapurguṇāḥ // SoKss_12,18.4 (Vet_11.4) //",
    "GK21soksvppu:1662": " tābhiḥ sa viharan rājā rājñībhis tisṛbhiḥ saha /",
    "GK21soksvppu:1663": " āsāṃcakre kṛtī tatra jitāśeṣaripuḥ sukham // SoKss_12,18.5 (Vet_11.5) //",
    "GK21soksvppu:1664": " ekadā tatra saṃprāpte vasantasamayotsave /",
    "GK21soksvppu:1665": " priyābhiḥ sahitas tābhir udyānaṃ krīḍituṃ yayau // SoKss_12,18.6",
    "GK21soksvppu:1666": " tatrālimālāmaurvīkāḥ paśyan puṣpānatā latāḥ /",
    "GK21soksvppu:1667": " cāpayaṣṭīr anaṅgasya madhunā sajjitā iva // SoKss_12,18.7 (Vet_11.7) //",
    "GK21soksvppu:1668": " śṛṇvaṃś ca taddrumāgrasthakokilodīritāṃ giram /",
    "GK21soksvppu:1669": " sambhogaikarasasyājñām iva mānasajanmanaḥ // SoKss_12,18.8 (Vet_11.8) //",
    "GK21soksvppu:1670": " siṣeve 'ntaḥpuraiḥ sākaṃ sa rājā vāsavopamaḥ /",
    "GK21soksvppu:1671": " pānaṃ madasya kaṃdarpajīvitasyāpi jīvitam // SoKss_12,18.9 (Vet_11.9) //",
    "GK21soksvppu:1672": " tanniḥśvāsasugandhīni tadbimbauṣṭharucīni ca /",
    "GK21soksvppu:1673": " priyāpītāvaśeṣāṇi piban reme madhūni saḥ // SoKss_12,18.10 (Vet_11.10) //",
    "GK21soksvppu:1674": " tatra tasyendulekhāyā rājñaḥ kelikacagrahāt /",
    "GK21soksvppu:1675": " tasyāḥ papāta karṇāgrād utsaṅge tvaṅgad utpalam // SoKss_12,18.11",
    "GK21soksvppu:1676": " tenorupṛṣṭhe sahasā kṣate jāte 'bhighātaje /",
    "GK21soksvppu:1677": " abhijātā mahādevī hā hety uktvā mumūrccha sā // SoKss_12,18.12 (Vet_11.12)",
    "GK21soksvppu:1678": " tad dṛṣṭvā vihvalenārtyā rājñā parijanena ca /",
    "GK21soksvppu:1679": " samāśvāsyata rājñī sā śanaiḥ śītāmbumārutaiḥ // SoKss_12,18.13 (Vet_11.13)",
    "GK21soksvppu:1680": " tato nītvā sa rājā tāṃ rājadhānīṃ bhiṣakkṛtaiḥ /",
    "GK21soksvppu:1681": " priyām upācarad divyair āmuktavraṇapaṭṭikām // SoKss_12,18.14 (Vet_11.14)",
    "GK21soksvppu:1682": " rātrau ca susthitāṃ dṛṣṭvā tāṃ sa rājā dvitīyayā /",
    "GK21soksvppu:1683": " tārāvalyā sahārohac candraprāsādam īśvaraḥ // SoKss_12,18.15 (Vet_11.15)",
    "GK21soksvppu:1684": " tatra tasyāṅkasuptāyā rājñas tasyā himatviṣaḥ /",
    "GK21soksvppu:1685": " karā jālapathaiḥ petur aṅge calitavāsasi // SoKss_12,18.16 (Vet_11.16) //",
    "GK21soksvppu:1686": " tataḥ kṣaṇāt prabuddhā sā hā dagdhāsmīti vādinī /",
    "GK21soksvppu:1687": " śayanāt sahasottasthau tadaṅgaparimarśinī // SoKss_12,18.17 (Vet_11.17) //",
    "GK21soksvppu:1688": " kim etad iti saṃbhrāntaḥ prabuddho 'tha dadarśa saḥ /",
    "GK21soksvppu:1689": " utthāya rājā visphoṭān aṅge tasyā vinirgatān // SoKss_12,18.18 (Vet_11.18)",
    "GK21soksvppu:1690": " pṛcchantaṃ sā ca taṃ prāha rājñī tārāvalī tadā /",
    "GK21soksvppu:1691": " nagnāṅge patitair indoḥ karair etat kṛtaṃ mama // SoKss_12,18.19",
    "GK21soksvppu:1692": " ity uktavatyāḥ krandantyāḥ sārtir āhvayati sma saḥ /",
    "GK21soksvppu:1693": " tasyāḥ parijanaṃ rājā vihvalākuladhāvitam // SoKss_12,18.20 (Vet_11.20) //",
    "GK21soksvppu:1694": " tenāsyāḥ kārayāmāsa sajalair nalinīdalaiḥ /",
    "GK21soksvppu:1695": " śayyām adāpayac cāṅge śrīkhaṇḍārdravilepanam // SoKss_12,18.21 (Vet_11.21)",
    "GK21soksvppu:1696": " tāvad buddhvā tṛtīyāsya sā mṛgāṅkavatī priyā /",
    "GK21soksvppu:1697": " tatpārśvam āgantumanā niryayau nijamandirāt // SoKss_12,18.22 (Vet_11.22)",
    "GK21soksvppu:1698": " nirgatā sāśṛṇot kvāpi gṛhe dhānyāvaghātajam /",
    "GK21soksvppu:1699": " niḥśabdāyāṃ niśi vyaktaṃ vidūre musaladhvanim // SoKss_12,18.23",
    "GK21soksvppu:1700": " śrutvaiva hā mṛtāsmīti bruvāṇā dhunvatī karau /",
    "GK21soksvppu:1701": " upāviśad vyathākrāntā mārge sā mṛgalocanā // SoKss_12,18.24 (Vet_11.24) //",
    "GK21soksvppu:1702": " tataḥ pratinivṛtyaiva nītvā parijanena sā /",
    "GK21soksvppu:1703": " svam evāntaḥpuraṃ bālā rudatī śayane 'patat // SoKss_12,18.25 (Vet_11.25)",
    "GK21soksvppu:1704": " dadarśa tatra tasyāś ca cinvan sāśruḥ paricchadaḥ /",
    "GK21soksvppu:1705": " ālīnabhramarau padmāv iva hastau kiṇāṅkitau // SoKss_12,18.26 (Vet_11.26)",
    "GK21soksvppu:1706": " gatvā ca so 'bravīd rājñe rājāpy āgatya vihvalaḥ /",
    "GK21soksvppu:1707": " kim etad iti papraccha so 'tha dharmadhvajaḥ priyām // SoKss_12,18.27",
    "GK21soksvppu:1708": " sāpi pradarśya hastau tam ity uvāca rujānvitā /",
    "GK21soksvppu:1709": " śrute musalaśabde me jatāv etau kiṇāṅkitau // SoKss_12,18.28 (Vet_11.28)",
    "GK21soksvppu:1710": " tataḥ sa dāhaśamanaṃ dāpayāmāsa hastayoḥ /",
    "GK21soksvppu:1711": " tasyāś candanalepādi rājādbhutaviṣādavān // SoKss_12,18.29 (Vet_11.29) //",
    "GK21soksvppu:1712": " ekasyā utpalenāpi patatā kṣatam āhitam /",
    "GK21soksvppu:1713": " dvitīyasyāḥ punar dagdham aṅgaṃ śaśikarair api // SoKss_12,18.30",
    "GK21soksvppu:1714": " ekasyās tu tṛtīyasyāḥ śrutenāpi vinirgatāḥ /",
    "GK21soksvppu:1715": " kaṣṭaṃ musalaśabdena hastayor īdṛśāḥ kiṇāḥ // SoKss_12,18.31 (Vet_11.31)",
    "GK21soksvppu:1716": " aho yugapad etāsāṃ preyasīnāṃ mamādhunā /",
    "GK21soksvppu:1717": " guṇo 'py atyabhijātatvaṃ jāto doṣāya daivataḥ // SoKss_12,18.32",
    "GK21soksvppu:1718": " iti cintayatas tasya bhramato 'ntaḥpureṣu ca /",
    "GK21soksvppu:1719": " triyāmā śatayāmeva kṛcchrāt sā nṛpater yayau // SoKss_12,18.33 (Vet_11.33)",
    "GK21soksvppu:1720": " prātaś ca sa bhiṣakśalyahartṛbhiḥ saha saṃvyadhāt /",
    "GK21soksvppu:1721": " tathā yathābhūd acirāt svasthāntaḥpuranirvṛtaḥ // SoKss_12,18.34",
    "GK21soksvppu:1722": " evam etāṃ kathām uktvā vetālo 'tyadbhutāṃ tadā /",
    "GK21soksvppu:1723": " sa trivikramasenaṃ taṃ papracchāṃsasthito nṛpam // SoKss_12,18.35",
    "GK21soksvppu:1724": " abhijātataraitāsu rājan rājñīṣu kā vada /",
    "GK21soksvppu:1725": " pūrvoktaḥ so 'stu śāpas te jānan yadi na jalpasi // SoKss_12,18.36",
    "GK21soksvppu:1726": " tac chrutvā so 'bravīd rājā sukumāratarātra sā /",
    "GK21soksvppu:1727": " aspṛṣṭe musale yasyāḥ śabdenaivodgatāḥ kiṇāḥ // SoKss_12,18.37 (Vet_11.37)",
    "GK21soksvppu:1728": " utpalendukaraiḥ sparśe vṛtte tv itarayor dvayoḥ /",
    "GK21soksvppu:1729": " saṃjātā vraṇavisphoṭās tena tasyā na te same // SoKss_12,18.38 (Vet_11.38)",
    "GK21soksvppu:1730": " iti tasyoktavato 'ṃsād rājño bhūyo jagāma sa svapadam /",
    "GK21soksvppu:1731": " vetālaḥ sa ca rājā tathaiva taṃ sudṛḍhaniścayo 'nuyayau // SoKss_12,18.39",
    "GK21soksvppu:1732": " navadaśas taraṅgaḥ /",
    "GK21soksvppu:1733": " sa trivikramaseno 'tha punas taṃ śiṃśapātarum /",
    "GK21soksvppu:1734": " gatvā prāpya ca vetālaṃ rājā skandhe cakāra tam // SoKss_12,19.1",
    "GK21soksvppu:1735": " pratasthe ca tam ādāya tūṣṇīm eva sa pūrvavat /",
    "GK21soksvppu:1736": " tato bhūyas tam āha sma vetālaḥ so 'ṃsapṛṣṭhataḥ // SoKss_12,19.2",
    "GK21soksvppu:1737": " rājann evam anudvignaḥ paryāptam asi me priyaḥ /",
    "GK21soksvppu:1738": " tad etāṃ śṛṇv akhedāya hṛdyām ākhyāmi te kathām // SoKss_12,19.3",
    "GK21soksvppu:1739": " aṅgadeśe yaśaḥketur iti rājābhavat purā /",
    "GK21soksvppu:1740": " kṣmām āśrito 'ṅgaguptyartham adagdho 'nya iva smaraḥ // SoKss_12,19.4",
    "GK21soksvppu:1741": " bāhuvīryajitāśeṣavairivargasya tasya ca /",
    "GK21soksvppu:1742": " dīrghadarśīty abhūn mantrī śakrasyeva bṛhaspatiḥ // SoKss_12,19.5",
    "GK21soksvppu:1743": " tasmin mantriṇi vinyasya rājyaṃ sa hatakaṇṭakam /",
    "GK21soksvppu:1744": " śanaiḥ sukhaikasakto 'bhūd vayorūpamadān nṛpaḥ // SoKss_12,19.6 (Vet_12.6)",
    "GK21soksvppu:1745": " tasthāv antaḥpure śaśvan nāsthāne pramadāspade /",
    "GK21soksvppu:1746": " śuśrāva raktimad gītaṃ vacanaṃ na hitaiṣiṇām // SoKss_12,19.7 (Vet_12.7)",
    "GK21soksvppu:1747": " rajyati sma ca niścinto jālavātāyaneṣu saḥ /",
    "GK21soksvppu:1748": " na punā rājakāryeṣu bahucchidreṣu jātv api // SoKss_12,19.8 (Vet_12.8) //",
    "GK21soksvppu:1749": " dīrghadarśī tu tad rājyacintābhāraṃ samudvahan /",
    "GK21soksvppu:1750": " atiṣṭhat sa mahāmantrī divāniśam atandritaḥ // SoKss_12,19.9 (Vet_12.9) //",
    "GK21soksvppu:1751": " nāmamātre kṛtadhṛtiṃ prakṣipya vyasane nṛpam /",
    "GK21soksvppu:1752": " mantrī rājñaḥ śriyaṃ bhuṅkte dīrghadarśīha sāmpratam // SoKss_12,19.10",
    "GK21soksvppu:1753": " ity utpanne mahaty atra janavāde 'tha gehinīm /",
    "GK21soksvppu:1754": " svairaṃ medhāvinīṃ nāma dīrghadarśī jagāda saḥ // SoKss_12,19.11",
    "GK21soksvppu:1755": " priye rājñi sukhāsakte tadbhāraṃ vahato 'pi me /",
    "GK21soksvppu:1756": " rājyaṃ bhakṣitam etenety utpannam ayaśo jane // SoKss_12,19.12 (Vet_12.12)",
    "GK21soksvppu:1757": " lokavādaś ca mithyāpi mahatām iha doṣakṛt /",
    "GK21soksvppu:1758": " tatyāja kiṃ na rāmo 'pi janavādena jānakīm // SoKss_12,19.13 (Vet_12.13)",
    "GK21soksvppu:1759": " tad atra kiṃ mayā kāryam ity ukte tena mantriṇā /",
    "GK21soksvppu:1760": " bhāryā medhāvinī dhīrā sānvarthā tam abhāṣata // SoKss_12,19.14",
    "GK21soksvppu:1761": " tīrthayātrāpadeśena yuktyāpṛcchya mahīpatim /",
    "GK21soksvppu:1762": " kaṃcit kālaṃ videśaṃ te gantuṃ yuktaṃ mahāmate // SoKss_12,19.15",
    "GK21soksvppu:1763": " evaṃ te niḥspṛhasyaiṣa janavādo nivartsyati /",
    "GK21soksvppu:1764": " tvayy asthite tato rājyam udvakṣyati nṛpaḥ svayam // SoKss_12,19.16",
    "GK21soksvppu:1765": " tataś cāsya śanair etad vyasanaṃ hānimeṣyati /",
    "GK21soksvppu:1766": " āgatasyātra nirgarhā bhavitrī mantritā ca te // SoKss_12,19.17 (Vet_12.17)",
    "GK21soksvppu:1767": " ity ukto bhāryayā gatvā dīrghadarśī tatheti saḥ /",
    "GK21soksvppu:1768": " kathāprasaṅge taṃ bhūpaṃ yaśaḥketuṃ vyajijñapat // SoKss_12,19.18",
    "GK21soksvppu:1769": " anujānīhi māṃ rājan divasān kāṃścid apy aham /",
    "GK21soksvppu:1770": " vrajāmi tīrthayātrāyai dharmo hi prepsitaḥ sa me // SoKss_12,19.19",
    "GK21soksvppu:1771": " tac chrutvā so 'bravīd rājā maivaṃ tīrthair vinā paraḥ /",
    "GK21soksvppu:1772": " dānādiḥ kiṃ na dharmo 'sti svargyas te svagṛheṣv api // SoKss_12,19.20",
    "GK21soksvppu:1773": " athāvocat sa mantrī tam arthaśuddhyādi mṛgyate /",
    "GK21soksvppu:1774": " dānādau nityaśuddhāni tīrthāni nṛpate punaḥ // SoKss_12,19.21 (Vet_12.21)",
    "GK21soksvppu:1775": " yāvac ca yauvanaṃ rājaṃs tāvad gamyāni dhīmatā /",
    "GK21soksvppu:1776": " aviśvāsye śarīre hi saṃgamas taiḥ kuto 'nyadā // SoKss_12,19.22",
    "GK21soksvppu:1777": " iti tasmin vadaty eva rājñi caivaṃ niṣedhati /",
    "GK21soksvppu:1778": " praviśyātra pratīhāro rājānaṃ taṃ vyajijñapat // SoKss_12,19.23",
    "GK21soksvppu:1779": " deva vyomasaromadhyam aṃśumālī vigāhate /",
    "GK21soksvppu:1780": " tad uttiṣṭhata saiṣā vaḥ snānavelātivartate // SoKss_12,19.24 (Vet_12.24)",
    "GK21soksvppu:1781": " śrutvaitat sahasā snātum udatiṣṭhan mahīpatiḥ /",
    "GK21soksvppu:1782": " yātronmukhaḥ sa mantrī ca taṃ praṇamya gṛhaṃ yayau // SoKss_12,19.25",
    "GK21soksvppu:1783": " tatrāvasthāpya bhāryāṃ tām anuyātrānivāritām /",
    "GK21soksvppu:1784": " sa pratasthe tato yuktyā svabhṛtyair apy atarkitaḥ // SoKss_12,19.26",
    "GK21soksvppu:1785": " ekākī ca bhramaṃs tāṃs tān deśāṃs tīrthāni ca vrajan /",
    "GK21soksvppu:1786": " sa prāpa puṇḍraviṣayaṃ dīrghadarśī suniścayaḥ // SoKss_12,19.27",
    "GK21soksvppu:1787": " tatra pattana ekasminn adūre 'bdheḥ praviśya saḥ /",
    "GK21soksvppu:1788": " ekaṃ devakulaṃ śaivaṃ tatprāṅgaṇa upāviśat // SoKss_12,19.28 (Vet_12.28)",
    "GK21soksvppu:1789": " tatrārkakarasaṃtāpaklāntaṃ dūrādhvadhūsaram /",
    "GK21soksvppu:1790": " dadarśa nidhidattākhyo vaṇig devārcanāgataḥ // SoKss_12,19.29 (Vet_12.29)",
    "GK21soksvppu:1791": " sa taṃ tathāvidhaṃ dṛṣṭvā sopavītaṃ sulakṣaṇam /",
    "GK21soksvppu:1792": " saṃbhāvya cottamaṃ vipram ātitheyo 'nayad gṛham // SoKss_12,19.30",
    "GK21soksvppu:1793": " tatra cāpūjayat snānabhojanādyais tam uttamaiḥ /",
    "GK21soksvppu:1794": " kaḥ kutas tvaṃ kva yāsīti viśrāntaṃ ca sa pṛṣṭavān // SoKss_12,19.31",
    "GK21soksvppu:1795": " dīrghadarśīti vipro 'ham aṅgadeśād ihāgataḥ /",
    "GK21soksvppu:1796": " tīrthayātrārtham ity eva gāmbhīryāt so 'py uvāca tam // SoKss_12,19.32",
    "GK21soksvppu:1797": " tataḥ sa nidhidatto 'pi taṃ jagāda mahāvaṇik /",
    "GK21soksvppu:1798": " suvarṇadvīpagamanāyodyato 'haṃ vaṇijyayā // SoKss_12,19.33 (Vet_12.33) //",
    "GK21soksvppu:1799": " tat tvaṃ tiṣṭheha madgehe yāvad eṣyāmy ahaṃ tataḥ /",
    "GK21soksvppu:1800": " tīrthayātrāpariśrānto viśrānto hy atha yāsyasi // SoKss_12,19.34",
    "GK21soksvppu:1801": " tac chrutvā so 'bravīd dīrghadarśī tarhi mameha kim /",
    "GK21soksvppu:1802": " tvayaiva saha yāsyāmi sārthavāha yathāsukham // SoKss_12,19.35 (Vet_12.35)",
    "GK21soksvppu:1803": " evam astv iti tenokte sādhunā so 'tha tadgṛhe /",
    "GK21soksvppu:1804": " cirād avāptaśayano niśāṃ mantrī nināya tām // SoKss_12,19.36 (Vet_12.36)",
    "GK21soksvppu:1805": " anyedyur atha tenaiva vaṇijā saha vāridhim /",
    "GK21soksvppu:1806": " gatvāruroha tadbhāṇḍapūrṇaṃ pravahaṇaṃ ca saḥ // SoKss_12,19.37",
    "GK21soksvppu:1807": " tena gacchan pravahaṇenābdhim adbhutabhīṣaṇam /",
    "GK21soksvppu:1808": " vilokayan sa saṃprāpa svarṇadvīpaṃ krameṇa tat // SoKss_12,19.38",
    "GK21soksvppu:1809": " kva mantrimukhyatā cāsya kva vādhvollaṅghitāmbudhiḥ /",
    "GK21soksvppu:1810": " ayaśobhīravaḥ kiṃ na kurvate bata sādhavaḥ // SoKss_12,19.39 (Vet_12.39)",
    "GK21soksvppu:1811": " tatra dvīpe samaṃ tena kaṃcit kālam uvāsa saḥ /",
    "GK21soksvppu:1812": " vaṇijā nidhidattena kurvatā krayavikrayau // SoKss_12,19.40 (Vet_12.40) //",
    "GK21soksvppu:1813": " āgacchaṃś ca tato 'kasmāt tadyukto vahanasthitaḥ /",
    "GK21soksvppu:1814": " kalpavṛkṣaṃ dadarśābdhāv ūrmeḥ paścāt samutthitam // SoKss_12,19.41",
    "GK21soksvppu:1815": " pravālaśākhāsubhagaiḥ skandhair jāmbūnadojjvalaiḥ /",
    "GK21soksvppu:1816": " phalair maṇimayaiḥ kāntaiḥ kusumaiś copaśobhitam // SoKss_12,19.42",
    "GK21soksvppu:1817": " tasya skandhe ca sadratnaparyaṅkotsaṅgavartinīm /",
    "GK21soksvppu:1818": " kanyām atyadbhutākārakamanīyām avaikṣata // SoKss_12,19.43 (Vet_12.43) //",
    "GK21soksvppu:1819": " aho kim etad ity evaṃ yāvad dhyāyati sa kṣaṇam /",
    "GK21soksvppu:1820": " tāvat sā vīṇinī kanyā gātum evaṃ pracakrame // SoKss_12,19.44 (Vet_12.44)",
    "GK21soksvppu:1821": " yat karmabījam uptaṃ yena purā niścitaṃ sa tad bhuṅkte /",
    "GK21soksvppu:1822": " pūrvakṛtasya hi śakyo vidhināpi na kartum anyathābhāvaḥ // SoKss_12,19.45",
    "GK21soksvppu:1823": " ity udgāya kṣaṇāt tasminn ambhodhau divyakanyakā /",
    "GK21soksvppu:1824": " sakalpadrumaparyaṅkaśayyātraiva mamajja sā // SoKss_12,19.46 (Vet_12.46)",
    "GK21soksvppu:1825": " kimapy apūrvam adyedaṃ mayā dṛṣṭam ihādbhutam /",
    "GK21soksvppu:1826": " kvābdhiḥ kva dṛṣṭanaṣṭo 'tra gāyaddivyāṅganas taruḥ // SoKss_12,19.47",
    "GK21soksvppu:1827": " yadi vā vandya eṣo 'bdhir ākaraḥ śaśvad īdṛśām /",
    "GK21soksvppu:1828": " lakṣmīndupārijātādyā nāsmāt te te kim udgatāḥ // SoKss_12,19.48",
    "GK21soksvppu:1829": " iti taṃ cintayantaṃ ca tatkṣaṇaṃ dīrghadarśinam /",
    "GK21soksvppu:1830": " vilokya vismayāviṣṭaṃ karṇadhārādayo 'bruvan // SoKss_12,19.49 (Vet_12.49)",
    "GK21soksvppu:1831": " evam eṣā sadaiveha dṛśyate varakanyakā /",
    "GK21soksvppu:1832": " nimajjati ca tatkālaṃ tavaitad darśanaṃ navam // SoKss_12,19.50",
    "GK21soksvppu:1833": " ity uktas taiḥ samaṃ tena nidhidattena sa kramāt /",
    "GK21soksvppu:1834": " mantrī citrīyamāṇo 'bdhes tīraṃ potagato 'bhyagāt // SoKss_12,19.51",
    "GK21soksvppu:1835": " tatrottāritabhāṇḍena tenaiva vaṇijā saha /",
    "GK21soksvppu:1836": " jagāma hṛṣṭabhṛtyena sotsavaṃ so 'tha tadgṛham // SoKss_12,19.52",
    "GK21soksvppu:1837": " sthitvā nāticiraṃ tatra nidhidattam uvāca tam /",
    "GK21soksvppu:1838": " sārthavāha bhavadgehe viśrānto 'haṃ ciraṃ sukham // SoKss_12,19.53",
    "GK21soksvppu:1839": " idānīṃ gantum icchāmi svadeśaṃ bhadram astu te /",
    "GK21soksvppu:1840": " ity uktvā tam anicchantam apy āmantrya vaṇikpatim // SoKss_12,19.54",
    "GK21soksvppu:1841": " dīrghadarśī sa sattvaikasahāyaḥ prasthitas tataḥ /",
    "GK21soksvppu:1842": " kramollaṅghitadūrādhvā prāpāṅgaviṣayaṃ nijam // SoKss_12,19.55 (Vet_12.55)",
    "GK21soksvppu:1843": " tatra taṃ dadṛśuś cārā bahir nagaram āgatam /",
    "GK21soksvppu:1844": " ye yaśaḥketunā rājñā prāṅnyastās tadgaveṣaṇe // SoKss_12,19.56 (Vet_12.56)",
    "GK21soksvppu:1845": " taiś ca gatvā sa vijñaptaś cārai rājā tam abhyagāt /",
    "GK21soksvppu:1846": " svayaṃ nirgatya nagarāt tadviśleṣasuduḥkhitaḥ // SoKss_12,19.57",
    "GK21soksvppu:1847": " upetya ca pariṣvaṅgapūrvaṃ tam abhinandya saḥ /",
    "GK21soksvppu:1848": " nināyābhyantaraṃ bhūpaś cirādhvakṣāmadhūsaram // SoKss_12,19.58",
    "GK21soksvppu:1849": " tyaktvāsmān kiṃ tvayā nītaṃ na paraṃ bata mānasam /",
    "GK21soksvppu:1850": " yāvac charīram apy etan niḥsnehaparuṣāṃ daśām // SoKss_12,19.59",
    "GK21soksvppu:1851": " kiṃ vā bhagavato vetti bhavitavyasya ko gatim /",
    "GK21soksvppu:1852": " yad akasmāt tavaiṣābhūt tīrthādigamane matiḥ // SoKss_12,19.60 (Vet_12.60)",
    "GK21soksvppu:1853": " tad brūhi ke tvayā bhrāntā deśā dṛṣṭaṃ ca kiṃ navam /",
    "GK21soksvppu:1854": " iti tatra ca taṃ rājā sa jagāda svamantriṇam // SoKss_12,19.61 (Vet_12.61)",
    "GK21soksvppu:1855": " tataḥ suvarṇadvīpāntaṃ so 'dhvānaṃ varṇayan kramāt /",
    "GK21soksvppu:1856": " abdhāv udgaminīṃ tasmai tāṃ dṛṣṭāṃ divyakanyakām // SoKss_12,19.62",
    "GK21soksvppu:1857": " gāyantīṃ trijagatsārabhūtāṃ kalpatarusthitām /",
    "GK21soksvppu:1858": " yathāvat kathayāmāsa dīrghadarśī mahībhṛte // SoKss_12,19.63 (Vet_12.63)",
    "GK21soksvppu:1859": " sa tāṃ śrutvaiva ca nṛpas tathā smaravaśo 'bhavat /",
    "GK21soksvppu:1860": " yathā tayā vinā mene niṣphale rājyajīvite // SoKss_12,19.64 (Vet_12.64) //",
    "GK21soksvppu:1861": " jagāda ca tam ekānte nītvā svasacivaṃ tadā /",
    "GK21soksvppu:1862": " draṣṭavyāsau mayāvaśyaṃ jīvitaṃ nāsti me 'nyathā // SoKss_12,19.65",
    "GK21soksvppu:1863": " yāmi tvaduktena pathā praṇamya bhavitavyatām /",
    "GK21soksvppu:1864": " nivāraṇīyo nāhaṃ te nānugamyaś ca sarvathā // SoKss_12,19.66 (Vet_12.66)",
    "GK21soksvppu:1865": " guptam eko hi yāsyāmi rājyaṃ rakṣyaṃ tu me tvayā /",
    "GK21soksvppu:1866": " madvaco mānyathā kārṣīḥ śāpito 'si mamāsubhiḥ // SoKss_12,19.67",
    "GK21soksvppu:1867": " ity uktvā tatprativaco nirasya visasarja tam /",
    "GK21soksvppu:1868": " mantriṇaṃ svagṛhaṃ rājā cirotkaṃ svajanaṃ prati // SoKss_12,19.68",
    "GK21soksvppu:1869": " tatrānalpotsave 'py āsīd dīrghadarśī sudurmanāḥ /",
    "GK21soksvppu:1870": " svāminy asādhyavyasane sukhaṃ sanmantriṇāṃ kutaḥ // SoKss_12,19.69",
    "GK21soksvppu:1871": " anyedyuś ca sa taddhastanyastarājyabharo nṛpaḥ /",
    "GK21soksvppu:1872": " yaśaḥketus tataḥ prāyān niśi tāpasaveṣabhṛt // SoKss_12,19.70 (Vet_12.70)",
    "GK21soksvppu:1873": " gacchaṃś ca kuśanābhākhyaṃ muniṃ mārge dadarśa saḥ /",
    "GK21soksvppu:1874": " so 'tra taṃ tāpasākalpaṃ praṇataṃ munir ādiśat // SoKss_12,19.71",
    "GK21soksvppu:1875": " lakṣmīdattena vaṇijā saha potena vāridhau /",
    "GK21soksvppu:1876": " gatvā prapsyasi tām iṣṭāṃ kanyāṃ vraja nirākulaḥ // SoKss_12,19.72",
    "GK21soksvppu:1877": " iti tadvacasā prītās taṃ praṇamya sa pārthivaḥ /",
    "GK21soksvppu:1878": " gacchan deśān nadīr adrīn krāntvā taṃ prāpad ambudhim // SoKss_12,19.73",
    "GK21soksvppu:1879": " sutāraśaṅkhadhavalair vīcibhrūbhir vikasvaraiḥ /",
    "GK21soksvppu:1880": " vīkṣamāṇam ivāvartanetrair ātithyasaṃbhramāt // SoKss_12,19.74 (Vet_12.74)",
    "GK21soksvppu:1881": " tattīre vaṇijā tena muniproktena saṃgatiḥ /",
    "GK21soksvppu:1882": " lakṣmīdattena jajñe 'sya svarṇadvīpaṃ yiyāsunā // SoKss_12,19.75",
    "GK21soksvppu:1883": " tenaiva saha cakrāṅkapādamudrādi darśanāt /",
    "GK21soksvppu:1884": " prahveṇāruhya vahanaṃ pratasthe so 'mbudhau nṛpaḥ // SoKss_12,19.76",
    "GK21soksvppu:1885": " madhyam abdheś ca saṃprāpte vahane vārimadhyataḥ /",
    "GK21soksvppu:1886": " udagāt kalpaviṭapiskandhasthā sātra kanyakā // SoKss_12,19.77 (Vet_12.77)",
    "GK21soksvppu:1887": " yāvat paśyati tāṃ rājā cakora iva candrikām /",
    "GK21soksvppu:1888": " tāvat sā gāyati smaivaṃ vallakīvādyasundaram // SoKss_12,19.78 (Vet_12.78)",
    "GK21soksvppu:1889": " yat karmabījam uptaṃ yena purā niścitaṃ sa tad bhuṅkte /",
    "GK21soksvppu:1890": " pūrvakṛtasya hi śakyo vidhināpi na kartum anyathābhāvaḥ // SoKss_12,19.79",
    "GK21soksvppu:1891": " tasmād yatra yathā yad bhavitavyaṃ yasya daivayogena /",
    "GK21soksvppu:1892": " tatra tathā tatprāptyai vivaśo 'sau nīyate 'tra na bhrāntiḥ //",
    "GK21soksvppu:1893": " iti sūcitabhavyārthāṃ gāyantīṃ tāṃ vibhāvayan /",
    "GK21soksvppu:1894": " niḥspandaḥ sa kṣaṇaṃ tasthau rājā smaraśarāhataḥ // SoKss_12,19.81",
    "GK21soksvppu:1895": " ratnākara namaḥ satyam agādhahṛdayāya te /",
    "GK21soksvppu:1896": " yena tvayaitāṃ pracchādya vipralabdho hariḥ śriyā // SoKss_12,19.82",
    "GK21soksvppu:1897": " tat surair apy alabhyāntaṃ sapakṣakṣmābhṛdāśrayam /",
    "GK21soksvppu:1898": " śaraṇaṃ tvāṃ prapanno 'ham iṣṭasiddhiṃ vidhatsva me // SoKss_12,19.83",
    "GK21soksvppu:1899": " evaṃ yāvat samudraṃ taṃ sa nataḥ stauti bhūmipaḥ /",
    "GK21soksvppu:1900": " tāvat sā kanyakā tatra nimamajja sapādapā // SoKss_12,19.84 (Vet_12.84) //",
    "GK21soksvppu:1901": " tad dṛṣṭvaivānumārge 'syāḥ sa rājātmānam akṣipat /",
    "GK21soksvppu:1902": " vāridhāv atra kāmāgnisaṃtāpasyeva śāntaye // SoKss_12,19.85 (Vet_12.85) //",
    "GK21soksvppu:1903": " tad vīkṣyāśaṅkitaṃ matvā vinaṣṭaṃ taṃ sa sajjanaḥ /",
    "GK21soksvppu:1904": " lakṣmīdatto vaṇig duḥkhād dehatyāgodyato 'bhavat // SoKss_12,19.86",
    "GK21soksvppu:1905": " mā kārṣīḥ sāhasaṃ nāsti magnasyāsyāmbhudhau bhayam /",
    "GK21soksvppu:1906": " eṣo rājā yaśaḥketur nāmnā tāpasaveṣabhṛt // SoKss_12,19.87 (Vet_12.87) //",
    "GK21soksvppu:1907": " etat kanyārtham āyātaḥ pūrvabhāryeyam asya ca /",
    "GK21soksvppu:1908": " etāṃ prāpya punaś cāsāv aṅgarājyaṃ sameṣyati // SoKss_12,19.88 (Vet_12.88)",
    "GK21soksvppu:1909": " ity athāśvāsito vācā tatkālaṃ gaganotthayā /",
    "GK21soksvppu:1910": " sārthavāho yathākāmaṃ sa jagāmeṣṭasiddhaye // SoKss_12,19.89 (Vet_12.89)",
    "GK21soksvppu:1911": " sa rājāpi yaśaḥketur nimagno 'nto mahodadhau /",
    "GK21soksvppu:1912": " akasmān nagaraṃ divyam apaśyaj jātavismayaḥ // SoKss_12,19.90 (Vet_12.90)",
    "GK21soksvppu:1913": " bhāsvanmaṇimayastambhaiḥ kāñcanojjvalabhittibhiḥ /",
    "GK21soksvppu:1914": " virājamānaṃ prāsādair muktājālagavākṣakaiḥ // SoKss_12,19.91 (Vet_12.91)",
    "GK21soksvppu:1915": " nānāratnaśilāpaṭṭabaddhasopānavāpikaiḥ /",
    "GK21soksvppu:1916": " kāmadaiḥ kalpavṛkṣāḍhyair udyānair upaśobhitam // SoKss_12,19.92",
    "GK21soksvppu:1917": " samṛddhe 'pi pure tatra nirjane 'tha gṛhaṃ gṛham /",
    "GK21soksvppu:1918": " anupraviśya na yadā tāṃ dadarśa priyāṃ kvacit // SoKss_12,19.93",
    "GK21soksvppu:1919": " tadā vicinvan dṛṣṭvaikam uttuṅgaṃ maṇimandiram /",
    "GK21soksvppu:1920": " āruhya dvāram udghāṭya praviveśa sa bhūpatiḥ // SoKss_12,19.94 (Vet_12.94)",
    "GK21soksvppu:1921": " praviśya cāntaḥ sadratnaparyaṅkasthitam ekakam /",
    "GK21soksvppu:1922": " vastrācchāditasarvāṅgaṃ śayānaṃ kaṃcid aikṣata // SoKss_12,19.95",
    "GK21soksvppu:1923": " kiṃ syāt saiveti sotkaṇṭham udghāṭayati tanmukham /",
    "GK21soksvppu:1924": " yāvat tāvad apaśyat tāṃ svepsitām eva so 'ṅganām // SoKss_12,19.96",
    "GK21soksvppu:1925": " srastanīlāṃśukadhvāntahasanmukhaśaśiśriyam /",
    "GK21soksvppu:1926": " jyotsnāvadātāṃ pātālagatām iva divā niśām // SoKss_12,19.97 (Vet_12.97) //",
    "GK21soksvppu:1927": " taddarśanena cāsyābhūd avasthā kāpi sā tadā /",
    "GK21soksvppu:1928": " grīṣmartau marupānthasya saritsaṃdarśanena yā // SoKss_12,19.98",
    "GK21soksvppu:1929": " sāpy unmīlitacakṣus taṃ kalyāṇākṛtilakṣaṇam /",
    "GK21soksvppu:1930": " vīkṣyākasmāt tathāprāptaṃ saṃbhramāc chayanaṃ jahau // SoKss_12,19.99",
    "GK21soksvppu:1931": " kṛtātithyā natamukhī pūjayantīva pādayoḥ /",
    "GK21soksvppu:1932": " phullekṣaṇotpalanyāsaiḥ śanair etam uvāca ca // SoKss_12,19.100",
    "GK21soksvppu:1933": " ko bhavān kim agamyaṃ ca praviṣṭho 'si rasātalam /",
    "GK21soksvppu:1934": " rājacihnāṅkitatanoḥ kiṃ ca te tāpasavratam // SoKss_12,19.101 (Vet_12.101)",
    "GK21soksvppu:1935": " ity ādiśa mahābhāga prasādo yadi te mayi /",
    "GK21soksvppu:1936": " evaṃ tasyā vacaḥ śrutvā sa rājā pratyuvāca tām // SoKss_12,19.102",
    "GK21soksvppu:1937": " aṅgarājo yaśaḥketur iti nāmnāsmi sundari /",
    "GK21soksvppu:1938": " āptād anvahadṛśyāṃ ca tvām aśrauṣam ihāmbudhau // SoKss_12,19.103",
    "GK21soksvppu:1939": " tatas tvadarthaṃ kṛtvemaṃ veṣaṃ rājyaṃ vimucya ca /",
    "GK21soksvppu:1940": " āgatyaiṣa praviṣṭo 'ham anumārgeṇa te 'mbudhim // SoKss_12,19.104",
    "GK21soksvppu:1941": " tan me kathaya kāsi tvam ity ukte tena cātha sā /",
    "GK21soksvppu:1942": " salajjā sānurāgā ca sānandā caivam abhyadhāt // SoKss_12,19.105",
    "GK21soksvppu:1943": " mṛgāṅkasena ity asti śrīmān vidyādharādhipaḥ /",
    "GK21soksvppu:1944": " māṃ mṛgāṅkavatīṃ nāmnā viddhi tasya sutām imām // SoKss_12,19.106",
    "GK21soksvppu:1945": " sa mām asmin svanagare vimucyaikākinīṃ pitā /",
    "GK21soksvppu:1946": " na jāne hetunā kena gataḥ kvāpi sapaurakaḥ // SoKss_12,19.107 (Vet_12.107)",
    "GK21soksvppu:1947": " tenāhaṃ śūnyavasater nirviṇṇonmajjya vāridheḥ /",
    "GK21soksvppu:1948": " yantrakalpadrumārūḍhā gāyāmi bhavitavyatām // SoKss_12,19.108 (Vet_12.108)",
    "GK21soksvppu:1949": " evam uktavatī tena smaratā tan muner vacaḥ /",
    "GK21soksvppu:1950": " tathārajyata sā rājñā vacobhiḥ premapeśalaiḥ // SoKss_12,19.109",
    "GK21soksvppu:1951": " yathānurāgavivaśā bhāryātvaṃ tasya tatkṣaṇam /",
    "GK21soksvppu:1952": " aṅgīcakāra vīrasya samayaṃ tv ekam abhyadhāt // SoKss_12,19.110",
    "GK21soksvppu:1953": " śuklakṛṣṇacaturdaśyām aṣṭamyāṃ cāryaputra te /",
    "GK21soksvppu:1954": " pratimāsam anāyattā caturo divasān aham // SoKss_12,19.111 (Vet_12.111) //",
    "GK21soksvppu:1955": " yatra kvāpi dineṣv eṣu gacchantī cāsmi na tvayā /",
    "GK21soksvppu:1956": " praṣṭavyā na niṣeddhavyā kāraṇaṃ hy atra vidyate // SoKss_12,19.112",
    "GK21soksvppu:1957": " evaṃ tām uktasamayāṃ sa rājā divyakanyakām /",
    "GK21soksvppu:1958": " tathety uktvaiva gāndharvavidhinā pariṇītavān // SoKss_12,19.113",
    "GK21soksvppu:1959": " bheje tataś ca saṃbhogasukhaṃ tatra tayā saha /",
    "GK21soksvppu:1960": " yathābhūd anya evāsyā mānmatho maṇḍanakramaḥ // SoKss_12,19.114",
    "GK21soksvppu:1961": " keśeṣu srastamālyeṣu kacagrahanakhāvalī /",
    "GK21soksvppu:1962": " bimbādhare 'tha niṣpītanīrāge daśanakṣatiḥ // SoKss_12,19.115 (Vet_12.115)",
    "GK21soksvppu:1963": " kucayoḥ karajaśreṇir bhinnamāṇikyamālayoḥ /",
    "GK21soksvppu:1964": " luptāṅgarāgeṣv aṅgeṣu gāḍhāliṅganarāgitā // SoKss_12,19.116 (Vet_12.116)",
    "GK21soksvppu:1965": " iti taddivyasaṃbhogasukhāvasthitam atra tam /",
    "GK21soksvppu:1966": " sā mṛgāṅkavatī bhāryā bhūpaṃ prāhedam ekadā // SoKss_12,19.117",
    "GK21soksvppu:1967": " tvam ihaiva pratīkṣethāḥ kāryārthaṃ kvāpi yāmy aham /",
    "GK21soksvppu:1968": " adya saiṣā hi saṃprāptā mama kṛṣṇacaturdaśī // SoKss_12,19.118",
    "GK21soksvppu:1969": " iha sthas tv āryaputrāmuṃ mā sma gāḥ sphāṭikaṃ gṛham /",
    "GK21soksvppu:1970": " mātra vāpyāṃ nipatito bhūlokaṃ tvaṃ gamiṣyasi // SoKss_12,19.119",
    "GK21soksvppu:1971": " ity uktvā sā tam āmantrya yayau tasmāt purād bahiḥ /",
    "GK21soksvppu:1972": " rājāpi prāptakhaḍgas tāṃ channo jijñāsur anvagāt // SoKss_12,19.120",
    "GK21soksvppu:1973": " tatrāpaśyat tamaḥśyāmaṃ vyāttavakrabilaṃ ca saḥ /",
    "GK21soksvppu:1974": " sākāram iva pātālam āyāntaṃ rākṣasaṃ nṛpaḥ // SoKss_12,19.121 (Vet_12.121)",
    "GK21soksvppu:1975": " sa rākṣaso nipatyaiva muktaghoraravas tadā /",
    "GK21soksvppu:1976": " tāṃ mṛgāṅkavatīṃ vaktre nikṣipyaiva nigīrṇavān // SoKss_12,19.122",
    "GK21soksvppu:1977": " tad dṛṣṭvaivātikopena sahasā sa jvalann iva /",
    "GK21soksvppu:1978": " nirmokamuktabhujagaśyāmalena mahāsinā // SoKss_12,19.123 (Vet_12.123) //",
    "GK21soksvppu:1979": " koṣākṛṣṭena dhāvitvā rājasiṃho 'bhidhāvataḥ /",
    "GK21soksvppu:1980": " ciccheda rakṣasas tasya saṃdaṣṭauṣṭhapuṭaṃ śiraḥ // SoKss_12,19.124",
    "GK21soksvppu:1981": " rakṣaḥkabandhavāntena rājñas tasyāsravāriṇā /",
    "GK21soksvppu:1982": " krodhajo 'tha śaśāmāgnir na tu kāntāviyogajaḥ // SoKss_12,19.125",
    "GK21soksvppu:1983": " tato mohaniśāndhe 'smin vinaṣṭagatike nṛpe /",
    "GK21soksvppu:1984": " akasmān meghamalinasyāṅgaṃ bhittveva rakṣasaḥ // SoKss_12,19.126",
    "GK21soksvppu:1985": " tasyoddyotitadikcakrā candramūrtir ivāmalā /",
    "GK21soksvppu:1986": " sā mṛgāṅkavatī jīvanty akṣatāṅgī viniryayau // SoKss_12,19.127",
    "GK21soksvppu:1987": " tāṃ tathā saṃkaṭottīrṇāṃ dṛṣṭvā kāntāṃ sasaṃbhramam /",
    "GK21soksvppu:1988": " ehy ehīti vadan rājā pradhāvyaivāliliṅga saḥ // SoKss_12,19.128",
    "GK21soksvppu:1989": " priye kim etat svapno 'yam uta māyeti tena sā /",
    "GK21soksvppu:1990": " pṛṣṭā nṛpeṇa saṃsmṛtya vidyādhary evam abravīt // SoKss_12,19.129",
    "GK21soksvppu:1991": " śṛṇv āryaputra na svapno na māyeyam ayaṃ punaḥ /",
    "GK21soksvppu:1992": " vidhyādharendrāt svapituḥ śāpo 'bhūd īdṛśo mama // SoKss_12,19.130",
    "GK21soksvppu:1993": " bahuputro 'pi sa hi me pitā pūrvaṃ vasann iha /",
    "GK21soksvppu:1994": " mayā vinātivātsalyān nāhāram akarot sadā // SoKss_12,19.131 (Vet_12.131)",
    "GK21soksvppu:1995": " ahaṃ ca sarvadā śarvapūjāsakteha nirjane /",
    "GK21soksvppu:1996": " caturdaśyor athāṣṭamyor āgacchaṃ pakṣayor dvayoḥ // SoKss_12,19.132",
    "GK21soksvppu:1997": " ekadā ca caturdaśyām ihāgatya rasān mama /",
    "GK21soksvppu:1998": " ciraṃ gaurīṃ samarcantyā daivād avasitaṃ dinam // SoKss_12,19.133",
    "GK21soksvppu:1999": " tad ahar matpratīkṣaḥ san kṣudhito 'pi sa matpitā /",
    "GK21soksvppu:2000": " nābhuṅkta nāpibat kiṃcid āsīt kruddhas tu māṃ prati // SoKss_12,19.134",
    "GK21soksvppu:2001": " tato rātrāv upetāṃ māṃ sāparādhām adhomukhīm /",
    "GK21soksvppu:2002": " bhavitavyabalagrastamatsnehaḥ śapati sma saḥ // SoKss_12,19.135",
    "GK21soksvppu:2003": " yathā tvadavalepena grasto 'dyāham ayaṃ kṣudhā /",
    "GK21soksvppu:2004": " māsi māsi tathāṣṭamyoś caturdaśyoś ca kevalam // SoKss_12,19.136",
    "GK21soksvppu:2005": " harārcanarasād yantīm atraiva tvāṃ bahiḥ pure /",
    "GK21soksvppu:2006": " nāmnā kṛtāntasaṃtrāso rākṣaso nigariṣyati // SoKss_12,19.137 (Vet_12.137)",
    "GK21soksvppu:2007": " bhittvā bhittvāsya hṛdayaṃ jīvantī ca nireṣyasi /",
    "GK21soksvppu:2008": " na smariṣyasi śāpaṃ ca na tāṃ nigaraṇavyathām // SoKss_12,19.138",
    "GK21soksvppu:2009": " sthāsyasy ekākinī cātrety uktaśāpavacāḥ śanaiḥ /",
    "GK21soksvppu:2010": " so 'nunīto mayā dhyātvā śāpāntaṃ me 'bravīt pitā // SoKss_12,19.139",
    "GK21soksvppu:2011": " bhartā bhūtvā yaśaḥketunāmāṅganṛpatir yadā /",
    "GK21soksvppu:2012": " rākṣasena nigīrṇāṃ tvāṃ dṛṣṭvā taṃ nihaniṣyati // SoKss_12,19.140",
    "GK21soksvppu:2013": " tadā tvaṃ mokṣyase śāpād dhṛdayāt tasya nirgatā /",
    "GK21soksvppu:2014": " saṃsmariṣyasi śāpādi vidyāḥ sarvās tathā nijāḥ // SoKss_12,19.141",
    "GK21soksvppu:2015": " ity ādiśya sa śāpāntaṃ tyaktvā mām ekakām iha /",
    "GK21soksvppu:2016": " niṣadhādriṃ gatas tāto bhūlokaṃ saparicchadaḥ // SoKss_12,19.142",
    "GK21soksvppu:2017": " ahaṃ tathā carantī ca śāpamohād ihāvasam /",
    "GK21soksvppu:2018": " kṣīṇaś caiṣa sa śāpo me jātā sarvatra ca smṛtiḥ // SoKss_12,19.143",
    "GK21soksvppu:2019": " tat tātapārśvam adhunā niṣadhādriṃ vrajāmy aham /",
    "GK21soksvppu:2020": " śāpānte svāṃ gatiṃ yāma ity eṣa samayo hi naḥ // SoKss_12,19.144",
    "GK21soksvppu:2021": " tvam ihāsva svarāṣṭraṃ vā vraja svātantryam atra te /",
    "GK21soksvppu:2022": " evaṃ tayokte sa nṛpo duḥkhito 'rthayate sma tām // SoKss_12,19.145",
    "GK21soksvppu:2023": " saptāhāni na gantavyaṃ prasīda sumukhi tvayā /",
    "GK21soksvppu:2024": " kṣipāva tāvad autsukyam udyāne krīḍanair iha // SoKss_12,19.146",
    "GK21soksvppu:2025": " tvaṃ gacchātha pituḥ sthānaṃ yāsyāmy aham api svakam /",
    "GK21soksvppu:2026": " etat tadvacanaṃ mugdhā tathety aṅgīcakāra sā // SoKss_12,19.147",
    "GK21soksvppu:2027": " tato 'tra reme sa tayā sahodyāneṣu kāntayā /",
    "GK21soksvppu:2028": " sajalotpalanetrāsu vāpīṣu ṣaḍahaṃ nṛpaḥ // SoKss_12,19.148 (Vet_12.148) //",
    "GK21soksvppu:2029": " mā sma yātaṃ vihāyāsmān iti pūt kurvatīṣv iva /",
    "GK21soksvppu:2030": " utkṣiptavīcihastāsu haṃsasārasaniḥsvanaiḥ // SoKss_12,19.149 (Vet_12.149)",
    "GK21soksvppu:2031": " saptame 'hni sa yuktyā tāṃ priyāṃ tatrānayad gṛhe /",
    "GK21soksvppu:2032": " bhūlokaprāpiṇī yatra sā yantradvāravāpikā // SoKss_12,19.150 (Vet_12.150)",
    "GK21soksvppu:2033": " tatra kaṇṭhe gṛhītvā tāṃ tasyāṃ vāpyāṃ nipatya saḥ /",
    "GK21soksvppu:2034": " uttasthau svapurodyānavāpīmadhyāt tayā saha // SoKss_12,19.151",
    "GK21soksvppu:2035": " tatra kāntāsakhaṃ prāptaṃ taṃ dṛṣṭvodyānapālakāḥ /",
    "GK21soksvppu:2036": " hṛṣṭās tan mantriṇe gatvā jagadur dīrghadarśine // SoKss_12,19.152",
    "GK21soksvppu:2037": " so 'py etya pādapatitas tam ānītepsitāṅganam /",
    "GK21soksvppu:2038": " dṛṣṭvā prāveśayan mantrī sapauro 'bhyantaraṃ nṛpam // SoKss_12,19.153",
    "GK21soksvppu:2039": " aho saiṣā kathaṃ prāptā rājñā divyāṅganāmunā /",
    "GK21soksvppu:2040": " vyomnīva vidyud iva yā kṣaṇadṛśyā mayekṣitā // SoKss_12,19.154",
    "GK21soksvppu:2041": " yad yasya likhitaṃ dhātrā lalāṭākṣarapaṅktiṣu /",
    "GK21soksvppu:2042": " tad avaśyam asaṃbhāvyam api tasyopatiṣṭhate // SoKss_12,19.155",
    "GK21soksvppu:2043": " ity atra mantrimukhye 'smin dhyāyaty anyajane 'pi ca /",
    "GK21soksvppu:2044": " divyastrīprāptisāścaryaṃ rājāgamanasotsave // SoKss_12,19.156 (Vet_12.156)",
    "GK21soksvppu:2045": " sā mṛgāṅkavatī dṛṣṭvā taṃ svadeśagataṃ nṛpam /",
    "GK21soksvppu:2046": " iyeṣa pūrṇasaptāhā yātuṃ vaidyādharīṃ gatim // SoKss_12,19.157",
    "GK21soksvppu:2047": " nāvirāsīc ca vidyāsyāḥ smṛtāpy utpatanī tadā /",
    "GK21soksvppu:2048": " tataḥ sā muṣitevātra viṣādam agamat param // SoKss_12,19.158 (Vet_12.158)",
    "GK21soksvppu:2049": " kim akasmād viṣaṇṇeva dṛśyase vada me priye /",
    "GK21soksvppu:2050": " ity uktā tena rājñā sā vidhyādary evam abravīt // SoKss_12,19.159",
    "GK21soksvppu:2051": " sthitāhaṃ śāpamuktāpi tvatsnehād yad iyac ciram /",
    "GK21soksvppu:2052": " tena vidyā mama bhraṣṭā naṣṭā divyā ca sā gatiḥ // SoKss_12,19.160",
    "GK21soksvppu:2053": " tac chrutvā hanta siddheyaṃ mama vidyādharīti saḥ /",
    "GK21soksvppu:2054": " rājā tato yaśaḥketuḥ pūrṇaṃ cakre mahotsavam // SoKss_12,19.161",
    "GK21soksvppu:2055": " tad dṛṣṭvā dīrghadarśī sa mantrī gatvā gṛhaṃ niśi /",
    "GK21soksvppu:2056": " śayanīyagato 'kasmād dhṛtsphoṭena vyapadyata // SoKss_12,19.162",
    "GK21soksvppu:2057": " tato 'nubhūya tacchokaṃ dhṛtarājyabharaḥ svayam /",
    "GK21soksvppu:2058": " yaśaḥketuś ciraṃ tasthau sa mṛgāṅkavatīyutaḥ // SoKss_12,19.163",
    "GK21soksvppu:2059": " ity etāṃ kathayitvā mārge tasmai kathāṃ sa vetālaḥ /",
    "GK21soksvppu:2060": " avadat punas trivikramasenaṃ nṛpatiṃ tam aṃsagataḥ // SoKss_12,19.164",
    "GK21soksvppu:2061": " tad brūhi bhūpate te saṃpanne svāminas tathābhyudaye /",
    "GK21soksvppu:2062": " hṛdayaṃ sapadi sphuṭitaṃ tasya mahāmantriṇaḥ kim iti // SoKss_12,19.165",
    "GK21soksvppu:2063": " divyastrī na mayā kiṃ prāpteti śucāsphuṭad dhṛdayam /",
    "GK21soksvppu:2064": " kiṃ vā rājyam abhīpsor rājāgamajena duḥkhena // SoKss_12,19.166",
    "GK21soksvppu:2065": " etac ca yadi na vakṣyasi mahyaṃ jānann apīha tad rājan /",
    "GK21soksvppu:2066": " dharmaś ca tava vinaṅkṣyati yāsyati dalaśaś ca jhaṭiti śiraḥ //",
    "GK21soksvppu:2067": " śrutveti tu trivikramaseno rājā jagāda vetālam /",
    "GK21soksvppu:2068": " naitat tasmin dvayam api śubhacarite yujyate hi mantrivare //",
    "GK21soksvppu:2069": " kiṃ tu strīmātrarasād upekṣitaṃ yena bhūbhujā rājyam /",
    "GK21soksvppu:2070": " tasyādhunā tu divyastrīraktasyātra kā vārtā // SoKss_12,19.169",
    "GK21soksvppu:2071": " tan me kaṣṭe 'pi kṛte pratyuta doṣo batādhikībhūtaḥ /",
    "GK21soksvppu:2072": " iti tasya vibhāvayato hṛdayaṃ tanmantriṇaḥ sphuṭitam // SoKss_12,19.170",
    "GK21soksvppu:2073": " ity ukte narapatinā punaḥ sa māyī vetālo nijapadam eva taj jagāma /",
    "GK21soksvppu:2074": " rājāpi prasabham avāptum anvadhāvad bhūyo 'pi drutam atha taṃ sa dhīracetāḥ // SoKss_12,19.171 viṃśas taraṅgaḥ /",
    "GK21soksvppu:2075": " atha gatvā punaḥ prāpya śiṃśapātas tato nṛpaḥ /",
    "GK21soksvppu:2076": " sa trivikramasenas taṃ skandhe vetālam ādade // SoKss_12,20.1 (Vet_13.1)",
    "GK21soksvppu:2077": " āyāntaṃ ca sa vetālo bhūyas taṃ nṛpam abravīt /",
    "GK21soksvppu:2078": " rājañ śṛṇu kathām ekāṃ saṃkṣiptāṃ varṇayāmi te // SoKss_12,20.2 (Vet_13.2)",
    "GK21soksvppu:2079": " asti vārāṇasī nāma purī haranivāsabhūḥ /",
    "GK21soksvppu:2080": " devasvāmīti tatrāsīn mānyo narapater dvijaḥ // SoKss_12,20.3 (Vet_13.3) //",
    "GK21soksvppu:2081": " mahādhanasya tasyaiko harisvāmīty abhūt sutaḥ /",
    "GK21soksvppu:2082": " tasya bhāryā ca lāvaṇyavatīty atyuttamābhavat // SoKss_12,20.4 (Vet_13.4)",
    "GK21soksvppu:2083": " tilottamādinākastrīnirmāṇe prāptakauśalaḥ /",
    "GK21soksvppu:2084": " anargharūpalāvaṇyāṃ manye yāṃ nirmame vidhiḥ // SoKss_12,20.5 (Vet_13.5)",
    "GK21soksvppu:2085": " tayā sa kāntayā sākaṃ harisvāmī kadācana /",
    "GK21soksvppu:2086": " ratiśrānto yayau nidrāṃ harmye candrāṃśuśītale // SoKss_12,20.6 (Vet_13.6)",
    "GK21soksvppu:2087": " tat kālaṃ tena mārgeṇa kāmacārī vihāyasā /",
    "GK21soksvppu:2088": " āgān madanavegākhyo vidyādharakumārakaḥ // SoKss_12,20.7 (Vet_13.7) //",
    "GK21soksvppu:2089": " sa tatra lāvaṇyavatīṃ patyuḥ pārśve dadarśa tām /",
    "GK21soksvppu:2090": " suptāṃ ratiklamasrastavastravyaktāṅgasauṣṭhavām // SoKss_12,20.8",
    "GK21soksvppu:2091": " tadrūpahṛtacittaḥ san madanāndhaḥ sa tat kṣaṇam /",
    "GK21soksvppu:2092": " suptām eva nipatyaitāṃ gṛhītvā nabhasā yayau // SoKss_12,20.9 (Vet_13.9)",
    "GK21soksvppu:2093": " kṣaṇāt prabuddho 'tha yuvā harisvāmī sa tatpatiḥ /",
    "GK21soksvppu:2094": " prāṇeśvarīm apaśyaṃs tām udatiṣṭhat sasaṃbhramaḥ // SoKss_12,20.10",
    "GK21soksvppu:2095": " aho kim etat kva gatā kupitā sā nu kiṃ mayi /",
    "GK21soksvppu:2096": " channā jijñāsituṃ kiṃ me cittaṃ parihasaty uta // SoKss_12,20.11",
    "GK21soksvppu:2097": " ity anekavikalpaughavyākulas tām itas tataḥ /",
    "GK21soksvppu:2098": " harmyaprāsādavalabhīṣv anviṣyan so 'bhraman niśi // SoKss_12,20.12",
    "GK21soksvppu:2099": " agṛhodyānataś cinvan yan na prāpa kuto 'pi tām /",
    "GK21soksvppu:2100": " tat sa śokāgnisaṃtapto vilalāpāśrugadgadam // SoKss_12,20.13 (Vet_13.13)",
    "GK21soksvppu:2101": " hā candrabimbavadane hā jyotsnāgauri hā priye /",
    "GK21soksvppu:2102": " rātryā tulyaguṇadveṣāt kiṃ nu soḍhāsi nānayā // SoKss_12,20.14 (Vet_13.14)",
    "GK21soksvppu:2103": " tvayā kāntyā jito bibhyad iva candanaśītalaiḥ /",
    "GK21soksvppu:2104": " karair asukhayad yo māṃ so 'yam indus tvayā vinā // SoKss_12,20.15",
    "GK21soksvppu:2105": " labdhāntara ivedānīṃ tair eva tudati priye /",
    "GK21soksvppu:2106": " prajvaladbhir ivāṅgārair viṣadigdhair ivāśugaiḥ // SoKss_12,20.16",
    "GK21soksvppu:2107": " ity ādi krandatas tasya sā harisvāminas tadā /",
    "GK21soksvppu:2108": " kṛcchrād vyatīyāya niśā na punar virahavyathā // SoKss_12,20.17",
    "GK21soksvppu:2109": " prātar bibheda viśvasya karaiḥ saṃtamasaṃ raviḥ /",
    "GK21soksvppu:2110": " bhettuṃ na cakṣame tasya mohāndhatamasaṃ punaḥ // SoKss_12,20.18",
    "GK21soksvppu:2111": " vilabdha iva cakrāhvais tasya tīrṇaniśais tadā /",
    "GK21soksvppu:2112": " bheje śatagunībhāvaṃ karuṇākranditadhvaniḥ // SoKss_12,20.19 (Vet_13.19)",
    "GK21soksvppu:2113": " svajanaiḥ sāntvyamāno 'pi viyogānaladīpitaḥ /",
    "GK21soksvppu:2114": " na ca lebhe dvijayuvā dhṛtiṃ tāṃ preyasīṃ vinā // SoKss_12,20.20",
    "GK21soksvppu:2115": " iha sthitam iha snātaṃ kṛtam atra prasādhanam /",
    "GK21soksvppu:2116": " vihṛtaṃ ca tayātreti yayau tv ita ito rudan // SoKss_12,20.21 (Vet_13.21)",
    "GK21soksvppu:2117": " mṛtā tāvan na sā tat kim ātmaivaṃ hanyate tvayā /",
    "GK21soksvppu:2118": " avaśyaṃ tām avāptāsi jīvañ jātu kutaścana // SoKss_12,20.22 (Vet_13.22) //",
    "GK21soksvppu:2119": " tad dhairyam avalambasva tāṃ gaveṣaya ca priyām /",
    "GK21soksvppu:2120": " aprāpyaṃ nāma nehāsti dhīrasya vyavasāyinaḥ // SoKss_12,20.23 (Vet_13.23)",
    "GK21soksvppu:2121": " iti bandhusuhṛdvākyair bodhitaḥ so 'tha kṛcchrataḥ /",
    "GK21soksvppu:2122": " dinaiḥ kaiścid dharisvāmī babandha dhṛtim āsthayā // SoKss_12,20.24",
    "GK21soksvppu:2123": " acintayac ca sarvasvaṃ kṛtvā brāhmaṇasād aham /",
    "GK21soksvppu:2124": " bhramāmi tāvat tīrthāni kṣapayāmy aghasaṃcayam // SoKss_12,20.25",
    "GK21soksvppu:2125": " pāpakṣayād dhi tāṃ jātu priyāṃ bhrāmyann avāpnuyām /",
    "GK21soksvppu:2126": " ity ālocya yathāvasthaṃ snānādy utthāya so 'karot // SoKss_12,20.26",
    "GK21soksvppu:2127": " anyedyuś ca vicitrānnapānaṃ sattre dvijanmanām /",
    "GK21soksvppu:2128": " cakārāvāritaṃ kiṃ ca dadau dhanam aśeṣataḥ // SoKss_12,20.27 (Vet_13.27)",
    "GK21soksvppu:2129": " brāhmaṇyamātravittasya nirgatyaiva svadeśataḥ /",
    "GK21soksvppu:2130": " priyāprāptīcchayā so 'tha tīrthāni bhramituṃ yayau // SoKss_12,20.28",
    "GK21soksvppu:2131": " bhrāmyataś ca jagāmāsya bhīmo grīṣmartukesarī /",
    "GK21soksvppu:2132": " pracaṇḍādityavadano dīptatadraśmikesaraḥ // SoKss_12,20.29 (Vet_13.29) //",
    "GK21soksvppu:2133": " priyāvirahasaṃtaptapānthaniḥśvāsamārutaiḥ /",
    "GK21soksvppu:2134": " nyastoṣmāṇa ivātyuṣṇā vānti sma ca samīraṇāḥ // SoKss_12,20.30 (Vet_13.30)",
    "GK21soksvppu:2135": " śuṣyadvidīrṇapaṅkāś ca hṛdayaiḥ sphuṭitair iva /",
    "GK21soksvppu:2136": " jalāśayā dadṛśire gharmaluptāmbusaṃpadaḥ // SoKss_12,20.31 (Vet_13.31) //",
    "GK21soksvppu:2137": " cīrīcītkāramukharās tāpamlānadalādharāḥ /",
    "GK21soksvppu:2138": " madhuśrīvirahān mārgeṣv arudann iva pādapāḥ // SoKss_12,20.32 (Vet_13.32)",
    "GK21soksvppu:2139": " tasmin kāle 'rkatāpena viyogena kṣudhā tṛṣā /",
    "GK21soksvppu:2140": " nityādhvanā ca sa klānto virūkṣakṣāmadhūsaraḥ // SoKss_12,20.33",
    "GK21soksvppu:2141": " bhojanārthi harisvāmī prāpa grāmaṃ kvacid bhraman /",
    "GK21soksvppu:2142": " padmanābhābhidhānasya gṛhaṃ viprasya sattriṇaḥ // SoKss_12,20.34",
    "GK21soksvppu:2143": " tatra dṛṣṭvā sa bhuñjānān viprān abhyantare bahūn /",
    "GK21soksvppu:2144": " dvāraśākhāṃ samālambya tasthau niḥśabdaniścalaḥ // SoKss_12,20.35",
    "GK21soksvppu:2145": " tathāsthitaṃ tam ālokya sattriṇas tasya gehinī /",
    "GK21soksvppu:2146": " padmanābhasya saṃjātadayā sādhvī vyacintayat // SoKss_12,20.36 (Vet_13.36)",
    "GK21soksvppu:2147": " aho kṣun nāma gurvy eṣā na kuryāt kasya lāghavam /",
    "GK21soksvppu:2148": " yad evam ayam annārthī ko 'py āste dvāry adhomukhaḥ // SoKss_12,20.37",
    "GK21soksvppu:2149": " dūrādhvābhyāgataḥ snātas tāvat kṣīṇendriyaḥ kṣudhā /",
    "GK21soksvppu:2150": " tad eṣaś cānnadānasya pātram ity avadhārya sā // SoKss_12,20.38",
    "GK21soksvppu:2151": " paramānnabhṛtaṃ sādhvī tasmai saghṛtaśarkaram /",
    "GK21soksvppu:2152": " pātram utkṣipya pāṇibhyām ānīya praśritā dadau // SoKss_12,20.39",
    "GK21soksvppu:2153": " jagāda caitaṃ bhuṅkṣvaitad gatvā vāpītaṭe kvacit /",
    "GK21soksvppu:2154": " idaṃ sthānaṃ samucchiṣṭaṃ bhuñjānair brāhmanair vṛtam // SoKss_12,20.40",
    "GK21soksvppu:2155": " tatheti so 'nnapātraṃ tad gṛhītvā nātidūrataḥ /",
    "GK21soksvppu:2156": " gatvā sthāpitavān vāpyās taṭe vaṭataror adhaḥ // SoKss_12,20.41",
    "GK21soksvppu:2157": " prakṣālya pāṇipādaṃ ca vāpyām ācamya cātra saḥ /",
    "GK21soksvppu:2158": " yāvad bhakṣayituṃ tuṣṭaḥ paramānnam upaiti tat // SoKss_12,20.42",
    "GK21soksvppu:2159": " tāvad gṛhītvā kṛṣṇāhiṃ cañcvā pādayugena ca /",
    "GK21soksvppu:2160": " śyenaḥ kutaścid āgatya tarau tasminn upāviśat // SoKss_12,20.43",
    "GK21soksvppu:2161": " tena tasyohyamānasya sarpasyākramya pakṣiṇā /",
    "GK21soksvppu:2162": " utkrāntajīvitasyāsyād viṣalālā viniryayau // SoKss_12,20.44 (Vet_13.44) //",
    "GK21soksvppu:2163": " sā tatrādhaḥsthite tasminn annapātre 'patat tadā /",
    "GK21soksvppu:2164": " tac cādṛṣṭvā harisvāmī sa etyānnam abhuṅkta tat // SoKss_12,20.45",
    "GK21soksvppu:2165": " kṣudhārtasya tadā tasya mṛṣṭānnaṃ tat kṣaṇena tat /",
    "GK21soksvppu:2166": " kṛtsnaṃ bhuktavatas tīvrā prodabhūd viṣavedanā // SoKss_12,20.46",
    "GK21soksvppu:2167": " aho vidhau viparyaste na viparyasyatīha kim /",
    "GK21soksvppu:2168": " yad viṣībhūtam annaṃ me sakṣīraghṛṭaśarkaram // SoKss_12,20.47 (Vet_13.47)",
    "GK21soksvppu:2169": " iti jalpan viṣārtaḥ sa harisvāmī pariskhalan /",
    "GK21soksvppu:2170": " gatvā tāṃ sattriṇas tasya viprasyovāca gehinīm // SoKss_12,20.48",
    "GK21soksvppu:2171": " tvaddattād viṣam annān me jātaṃ tad viṣamantriṇam /",
    "GK21soksvppu:2172": " kaṃcin mamānaya kṣipraṃ brahmahatyānyathāsti te // SoKss_12,20.49",
    "GK21soksvppu:2173": " ity uktvaiva sa tāṃ sādhvīṃ kim etad iti vihvalām /",
    "GK21soksvppu:2174": " harisvāmī parāvṛttanetraḥ prāṇair vyayujyata // SoKss_12,20.50 (Vet_13.50)",
    "GK21soksvppu:2175": " tataḥ sā tena nirdoṣāpy ātitheyy api sattriṇā /",
    "GK21soksvppu:2176": " bhāryā niṣkāsitā gehān mithyātithivadhakrudhā // SoKss_12,20.51",
    "GK21soksvppu:2177": " sāpy utpannamṛṣāvadyā suśubhād api karmaṇaḥ /",
    "GK21soksvppu:2178": " jātāvamānā tapase sādhvī tīrtham aśiśriyat // SoKss_12,20.52 (Vet_13.52)",
    "GK21soksvppu:2179": " kasya vipravadhaḥ so 'stu sarpaśyenānnadeśv iti /",
    "GK21soksvppu:2180": " tad abhūd dharmarājāgre vādo nāsīt tu nirṇayaḥ // SoKss_12,20.53",
    "GK21soksvppu:2181": " tat trivikramasena tvaṃ rajan brūhi mamādhunā /",
    "GK21soksvppu:2182": " kasya sā brahmahatyeti pūrvaḥ śāpaḥ sa te 'nyathā // SoKss_12,20.54",
    "GK21soksvppu:2183": " iti vetālato rājā śrutvā śāpaniyantritaḥ /",
    "GK21soksvppu:2184": " sa trivikramasenas taṃ muktamauno 'bravīd idam // SoKss_12,20.55",
    "GK21soksvppu:2185": " tasya tat pātakaṃ tāvat sarpasya yadi vāsya kaḥ /",
    "GK21soksvppu:2186": " vivaśasyāparādho 'sti bhakṣyamāṇasya śatruṇā // SoKss_12,20.56 (Vet_13.56)",
    "GK21soksvppu:2187": " atha syenasya tenāpi kiṃ duṣṭaṃ kṣudhitātmanā /",
    "GK21soksvppu:2188": " akasmāt prāptam ānīya bhakṣyaṃ bhakṣayatā nijam // SoKss_12,20.57",
    "GK21soksvppu:2189": " daṃpatyor annadātror vā tayor ekasya vā kutaḥ /",
    "GK21soksvppu:2190": " abhāvyadoṣau dharmaikapravṛttau tāv ubhau yataḥ // SoKss_12,20.58",
    "GK21soksvppu:2191": " tad ahaṃ tasya manye sā brahmahatyā jaḍātmanaḥ /",
    "GK21soksvppu:2192": " avicāryaiva yo brūyād eṣām ekatamasya tām // SoKss_12,20.59 (Vet_13.59) //",
    "GK21soksvppu:2193": " ity uktavato 'sya nṛpasyāṃsād bhūyo 'py agāt sa vetālaḥ /",
    "GK21soksvppu:2194": " nijapadam eva nṛpo 'pi sa punar api dhīras tam anvagād eva //",
    "GK21soksvppu:2195": " ekaviṃśas taraṅgaḥ /",
    "GK21soksvppu:2196": " sa trivikramaseno 'tha gatvā taṃ śiṃśapātaroḥ /",
    "GK21soksvppu:2197": " bhūyo 'py āsādya vetālaṃ skandhe jagrāha bhūpatiḥ // SoKss_12,21.1",
    "GK21soksvppu:2198": " prasthitaṃ ca tam urvīśaṃ sa vetālo 'bhyadhāt punaḥ /",
    "GK21soksvppu:2199": " rājañ śrānto 'si tac citrāṃ kathām ākhyāmi te śṛṇu // SoKss_12,21.2",
    "GK21soksvppu:2200": " asty ayodhyeti nagarī rājadhānī babhūva yā /",
    "GK21soksvppu:2201": " rakṣaḥkulakṛtāntasya rāmarūpasya śārṅgiṇaḥ // SoKss_12,21.3 (Vet_14.3) //",
    "GK21soksvppu:2202": " tasyāṃ rājābhavad vīraketur nāma rarakṣa yaḥ /",
    "GK21soksvppu:2203": " kṣoṇīm imāṃ mahābāhuḥ prākāro nagarīm iva // SoKss_12,21.4 (Vet_14.4) //",
    "GK21soksvppu:2204": " tasmin mahīpatāv asyāṃ puryām eko mahāvaṇik /",
    "GK21soksvppu:2205": " ratnadattābhidhāno 'bhūd vaṇiṅnīvahanāyakaḥ // SoKss_12,21.5 (Vet_14.5) //",
    "GK21soksvppu:2206": " nandayantyabhidhānāyāṃ patnyāṃ tasyodapadyata /",
    "GK21soksvppu:2207": " sutā ratnavatī nāma devatārādhanārjitā // SoKss_12,21.6 (Vet_14.6) //",
    "GK21soksvppu:2208": " sā ca tasya pitur veśmany avardhata manasvinī /",
    "GK21soksvppu:2209": " rūpalāvaṇyavinayaiḥ sahaiva sahajair guṇaiḥ // SoKss_12,21.7 (Vet_14.7) //",
    "GK21soksvppu:2210": " yauvanasthāṃ ca tāṃ tasmād ratnadattān na kevalam /",
    "GK21soksvppu:2211": " mahānto vaṇijo yāvad rājāno 'pi yayācire // SoKss_12,21.8 (Vet_14.8) //",
    "GK21soksvppu:2212": " sā tu puṃdveṣiṇī naicchad bhartāram api vāsavam /",
    "GK21soksvppu:2213": " prāṇatyāgodyatā sehe na vivāhakathām api // SoKss_12,21.9 (Vet_14.9) //",
    "GK21soksvppu:2214": " tena tasyāḥ pitā tūṣṇīṃ tasthau vātsalyaduḥsthitaḥ /",
    "GK21soksvppu:2215": " sa ca pravādo 'yodyāyāṃ tasyāṃ sarvatra paprathe // SoKss_12,21.10",
    "GK21soksvppu:2216": " atrāntare sadā caurair muṣyamāṇāḥ kilākhilāḥ /",
    "GK21soksvppu:2217": " saṃbhūyātra nṛpaṃ paurā vīraketuṃ vyajijñapan // SoKss_12,21.11",
    "GK21soksvppu:2218": " nityaṃ muṣyāmahe caurai rātrau rātrāv iha prabho /",
    "GK21soksvppu:2219": " lakṣyante te ca nāsmābhis tad devo vettu yat param // SoKss_12,21.12",
    "GK21soksvppu:2220": " iti pauraiḥ sa vijñapto rājā tām abhitaḥ purīm /",
    "GK21soksvppu:2221": " taskarānveṣaṇe channān ādiśad ratrirakṣakān // SoKss_12,21.13 (Vet_14.13)",
    "GK21soksvppu:2222": " te 'pi prāpur na yac caurān purī sāmuṣyataiva ca /",
    "GK21soksvppu:2223": " tadaikadā svayaṃ rājā niśi svairaṃ viniryayau // SoKss_12,21.14",
    "GK21soksvppu:2224": " ekākī cāttaśastro 'tra bhraman so 'paśyad ekataḥ /",
    "GK21soksvppu:2225": " ekaṃ prākārapṛṣṭena yāntaṃ kam api pūruṣam // SoKss_12,21.15 (Vet_14.15)",
    "GK21soksvppu:2226": " niḥśabdapadavinyāsavicitragatikauśalam /",
    "GK21soksvppu:2227": " saśaṅkalolanayanaṃ paśyantaṃ pṛṣṭato muhuḥ // SoKss_12,21.16 (Vet_14.16)",
    "GK21soksvppu:2228": " ayaṃ sa nūnaṃ cauro me muṣṇāty ekacaraḥ purīm /",
    "GK21soksvppu:2229": " iti matvaiva nikaṭaṃ sa tasyopayayau nṛpaḥ // SoKss_12,21.17 (Vet_14.17)",
    "GK21soksvppu:2230": " tataḥ sa cauro dṛṣṭvā taṃ nṛpaṃ ko 'sīty abhāṣata /",
    "GK21soksvppu:2231": " cauro 'ham iti rājā taṃ cauraṃ pratyabravīt sa tam // SoKss_12,21.18",
    "GK21soksvppu:2232": " so 'tha cauro 'bhyadhād dṛṣṭvā tarhi tulyo 'si me suhṛt /",
    "GK21soksvppu:2233": " tad ehi madgṛhaṃ tāvan mitrācāraṃ karomi te // SoKss_12,21.19 (Vet_14.19)",
    "GK21soksvppu:2234": " tac chrutvā sa tathety uktvā tenaiva saha bhūpatiḥ /",
    "GK21soksvppu:2235": " yayau vanāntardharaṇīkhātāntarvarti tadgṛham // SoKss_12,21.20 (Vet_14.20)",
    "GK21soksvppu:2236": " aśeṣabhogabhogāḍhyaṃ bhāsvaddīpaprakāśitam /",
    "GK21soksvppu:2237": " navīnam iva pātālaṃ balirājānadhiṣṭhitam // SoKss_12,21.21 (Vet_14.21) //",
    "GK21soksvppu:2238": " tatra praviṣṭe tasmiṃś ca kṛtāsanaparigrahe /",
    "GK21soksvppu:2239": " rājñi so 'bhyantaragṛhaṃ praviveśātha taskaraḥ // SoKss_12,21.22",
    "GK21soksvppu:2240": " tat kṣaṇaṃ ca tam etyaikā dāsī tatrāvadan nṛpam /",
    "GK21soksvppu:2241": " mahābhāga praviṣṭas tvam iha mṛtyumukhe katham // SoKss_12,21.23",
    "GK21soksvppu:2242": " ekacauro hy asau pāpaṃ nirgatyātaḥ kariṣyati /",
    "GK21soksvppu:2243": " dhruvaṃ visvāsaghātīti tad itas tvaritaṃ vraja // SoKss_12,21.24",
    "GK21soksvppu:2244": " ity uktaḥ sa tayā rājā nirgatyaiva tato drutam /",
    "GK21soksvppu:2245": " gatvā svarājadhānīṃ ca niśi sainyāny asajjayat // SoKss_12,21.25",
    "GK21soksvppu:2246": " saṃnaddhasainyaś cāgatya dasyos tasya rurodha tat /",
    "GK21soksvppu:2247": " bhūgṛhadvāravivaraṃ rasattūryākulair balaiḥ // SoKss_12,21.26 (Vet_14.26)",
    "GK21soksvppu:2248": " tato ruddhe gṛhe vṛttaṃ pratibhedam avetya saḥ /",
    "GK21soksvppu:2249": " maraṇe niścitaś cauraḥ śūro yuddhāya niryayau // SoKss_12,21.27",
    "GK21soksvppu:2250": " nirgataś ca raṇe cakre parākramam amānuṣam /",
    "GK21soksvppu:2251": " karāṃś cakarta kariṇāṃ jaṅghāś ciccheda vājinām // SoKss_12,21.28",
    "GK21soksvppu:2252": " jahāra ca śirāṃsy eko bhaṭānāṃ khaḍgacarmabhṛt /",
    "GK21soksvppu:2253": " tatas taṃ kṣapitānīkam abhyadhāvat svayaṃ nṛpaḥ // SoKss_12,21.29",
    "GK21soksvppu:2254": " sa tasya khaḍgavidyājño rājā karaṇayuktitaḥ /",
    "GK21soksvppu:2255": " hastāj jahāra nistriṃśam atha tāṃ kṣurikām api // SoKss_12,21.30",
    "GK21soksvppu:2256": " aśastraṃ muktaśastro 'tha bāhuyuddhena taṃ nṛpaḥ /",
    "GK21soksvppu:2257": " cauraṃ nihatya dharaṇau sajīvagrāham agrahīt // SoKss_12,21.31 (Vet_14.31)",
    "GK21soksvppu:2258": " nināya taṃ ca saṃyamya sadhanaṃ nagarīṃ nijām /",
    "GK21soksvppu:2259": " prātaś cājñāpayat tasya śūlāropaṇanigraham // SoKss_12,21.32 (Vet_14.32)",
    "GK21soksvppu:2260": " nīyamānaṃ ca taṃ vadhyabhūmiṃ cauraṃ saḍiṇḍimam /",
    "GK21soksvppu:2261": " dadarśa sā ratnavatī vaṇikkanyātra harmyataḥ // SoKss_12,21.33 (Vet_14.33)",
    "GK21soksvppu:2262": " vraṇitaṃ dhūliliptāṅgam apy etaṃ māramohitā /",
    "GK21soksvppu:2263": " dṛṣṭvaiva gatvā pitaraṃ ratnadattam uvāca sā // SoKss_12,21.34 (Vet_14.34)",
    "GK21soksvppu:2264": " vadhāya nīyate yo 'yam eṣa bhartā vṛto mayā /",
    "GK21soksvppu:2265": " tan nṛpād rakṣa tātainaṃ na ced enam anu mriye // SoKss_12,21.35",
    "GK21soksvppu:2266": " tac chrutvā tāṃ pitāvādīt kim idaṃ putri bhāṣase /",
    "GK21soksvppu:2267": " yā tvaṃ necchasi bhūpālām api bhartṝn abhīpsataḥ // SoKss_12,21.36",
    "GK21soksvppu:2268": " sā pāpaṃ taskaram imaṃ vāñchasy āpadgataṃ katham /",
    "GK21soksvppu:2269": " ity ādi pitrā proktāpi niścayān na cacāla sā // SoKss_12,21.37 (Vet_14.37)",
    "GK21soksvppu:2270": " tataḥ sa tatpitā gatvā tasya caurasya satvaram /",
    "GK21soksvppu:2271": " sarvasvenāpi rājānaṃ vadhān mokṣam ayācata // SoKss_12,21.38 (Vet_14.38)",
    "GK21soksvppu:2272": " rājā tu taṃ na tatyāja hemakoṭiśatair api /",
    "GK21soksvppu:2273": " svaśarīrapaṇānītaṃ cauraṃ sarvāpahāriṇam // SoKss_12,21.39 (Vet_14.39) //",
    "GK21soksvppu:2274": " tataḥ pitary upāyāte vimukhe sā vaṇiksutā /",
    "GK21soksvppu:2275": " anumartuṃ kṛtasnānā vāryamāṇāpi bandhubhiḥ // SoKss_12,21.40 (Vet_14.40)",
    "GK21soksvppu:2276": " āruhya śibikāṃ tasya dasyor vadhyabhuvaṃ yayau /",
    "GK21soksvppu:2277": " anvīyamānā rudatā pitrā mātrā janena ca // SoKss_12,21.41 (Vet_14.41) //",
    "GK21soksvppu:2278": " tāvac ca vadhakaiḥ so 'tra cauraḥ śūle 'dhiropitaḥ /",
    "GK21soksvppu:2279": " tāṃ dadarśa galatprāṇas tathā sajñātim āgatām // SoKss_12,21.42",
    "GK21soksvppu:2280": " janāc chrutvā ca vṛttāntam aśru muktvā kṣaṇaṃ tataḥ /",
    "GK21soksvppu:2281": " hasan sa cauraḥ kim api prāṇāñ śūlagato jahau // SoKss_12,21.43",
    "GK21soksvppu:2282": " tato 'vatāritaṃ śūlāt sā taccaurakalevaram /",
    "GK21soksvppu:2283": " ādāya cārurohātra citāṃ sādhvī vaṇiksutā // SoKss_12,21.44 (Vet_14.44) //",
    "GK21soksvppu:2284": " tat kṣaṇaṃ ca śmaśāne 'tra bhairavaḥ kṛtasaṃnidhiḥ /",
    "GK21soksvppu:2285": " adṛśyo bhagavān evaṃ tām uvācāntarikṣataḥ // SoKss_12,21.45 (Vet_14.45) //",
    "GK21soksvppu:2286": " asmin svayaṃvarapatāv evaṃ bhaktyā tavānayā /",
    "GK21soksvppu:2287": " tuṣṭo 'smi tad varaṃ mattaḥ prārthayasva pativrate // SoKss_12,21.46",
    "GK21soksvppu:2288": " tac chrutvaiva varaṃ devād evaṃ vavre praṇamya sā /",
    "GK21soksvppu:2289": " nātha putraśataṃ bhūyād aputrasyāpi matpituḥ // SoKss_12,21.47 (Vet_14.47)",
    "GK21soksvppu:2290": " yenānanyasuto naiṣaḥ prāṇāñ jahyān mayā vinā /",
    "GK21soksvppu:2291": " iti proktavatīm enāṃ sādhvīṃ devo 'bravīt punaḥ // SoKss_12,21.48",
    "GK21soksvppu:2292": " pituḥ putraśataṃ te 'stu varam anyaṃ vṛṇīṣva ca /",
    "GK21soksvppu:2293": " tvādṛśī dṛḍhasattvā hi naitāvanmātram arhati // SoKss_12,21.49 (Vet_14.49)",
    "GK21soksvppu:2294": " tad ākarṇyātha sāvādīt prasanno mayi cet prabhuḥ /",
    "GK21soksvppu:2295": " taj jīvatv eṣa bhartā me dhārmikaś ca sadāstv iti // SoKss_12,21.50",
    "GK21soksvppu:2296": " evam astv akṣato jīvann uttiṣṭhatv eṣa te patiḥ /",
    "GK21soksvppu:2297": " dhārmikaś cāstu rājāsya vīraketuś ca tuṣyatu // SoKss_12,21.51 (Vet_14.51)",
    "GK21soksvppu:2298": " ity uktavaty anālakṣyamūrtau śarve nabhaḥsthite /",
    "GK21soksvppu:2299": " uttasthāv akṣatāṅgo 'tra cauro jīvaṃs tadaiva saḥ // SoKss_12,21.52",
    "GK21soksvppu:2300": " tato vismitahṛṣṭaḥ san ratnadattaḥ sutāṃ vaṇik /",
    "GK21soksvppu:2301": " ādāya tāṃ ratnavatīṃ cauraṃ jāmātaraṃ ca tam // SoKss_12,21.53 (Vet_14.53)",
    "GK21soksvppu:2302": " prahṛṣṭair bāndhavaiḥ sākaṃ praviśya nijamandiram /",
    "GK21soksvppu:2303": " labdhaputravaraś cakre svānandocitam utsavam // SoKss_12,21.54 (Vet_14.54)",
    "GK21soksvppu:2304": " jñātavṛttāntatuṣṭaś ca tadaivānāyya taṃ nṛpaḥ /",
    "GK21soksvppu:2305": " ekavīraṃ vīraketuś cauraṃ senāpatiṃ vyadhāt // SoKss_12,21.55 (Vet_14.55)",
    "GK21soksvppu:2306": " cauryān nivṛtto 'tha sa tāṃ pariṇīya vaṇiksutām /",
    "GK21soksvppu:2307": " ekavīraḥ sukhaṃ tasthau mārgastho rājasaṃmataḥ // SoKss_12,21.56",
    "GK21soksvppu:2308": " iti kathayitvā sa kathāṃ vetālo dattapūrvaśāpabhayam /",
    "GK21soksvppu:2309": " aṃsasthitas trivikramasenaṃ papraccha taṃ kṣitipam // SoKss_12,21.57",
    "GK21soksvppu:2310": " rājan brūhi sapitṛkām upasthitāṃ tāṃ vaṇiksutāṃ dṛṣṭvā /",
    "GK21soksvppu:2311": " caureṇa śūlapṛṣṭe ruditaṃ hasitaṃ ca kiṃ tena // SoKss_12,21.58",
    "GK21soksvppu:2312": " atha rājā pratyavadad ruditaṃ caureṇa duḥkhatas tena /",
    "GK21soksvppu:2313": " nāsyānṛṇyam akāraṇabandhor yāto 'smi vaṇija iti // SoKss_12,21.59",
    "GK21soksvppu:2314": " āścaryataś ca hasitaṃ kim iyaṃ kanyā nṛpān varān hitvā /",
    "GK21soksvppu:2315": " mayy asminn anuraktā strīcittam aho vicitram iti // SoKss_12,21.60",
    "GK21soksvppu:2316": " ity uktavākyasya mahībhṛto 'ṃsān",
    "GK21soksvppu:2317": " māyī svaśaktyaiva tadā jagāma /",
    "GK21soksvppu:2318": " svaṃ dhāma vetālavaraḥ sa rājāpy etaṃ punaḥ pūrvavad anvagacchat // SoKss_12,21.61 (Vet_14.61)",
    "GK21soksvppu:2319": " dvāviṃśas taraṅgaḥ /",
    "GK21soksvppu:2320": " tato gatvā punaḥ prāpya vetālaṃ śiṃśapātaroḥ /",
    "GK21soksvppu:2321": " sa trivikramasenas tam ādāyodacalat punaḥ // SoKss_12,22.1 (Vet_15.1) //",
    "GK21soksvppu:2322": " āyāntaṃ taṃ ca rājānaṃ sa vetālo 'ṃsapṛṣṭhagaḥ /",
    "GK21soksvppu:2323": " jagāda bhūyo 'py etāṃ te rājan vacmi kathāṃ śṛṇu // SoKss_12,22.2",
    "GK21soksvppu:2324": " abhūn nepālaviṣaye nāmnā śivapuraṃ puram /",
    "GK21soksvppu:2325": " yathārthanāmā tatrāsīd yaśaḥketuḥ purā nṛpaḥ // SoKss_12,22.3 (Vet_15.3)",
    "GK21soksvppu:2326": " sa mantriṇi nyasya bharaṃ prajñāsāgarasaṃjñake /",
    "GK21soksvppu:2327": " candraprabhākhyayā devyā sārdhaṃ bhogān asevata // SoKss_12,22.4",
    "GK21soksvppu:2328": " kālena tasyāṃ devyāṃ ca tasyājāyata kanyakā /",
    "GK21soksvppu:2329": " rājñaḥ śaśiprabhā nāma jagannetraśaśiprabhā // SoKss_12,22.5 (Vet_15.5) //",
    "GK21soksvppu:2330": " krameṇa yauvanasthā sā madhumāse kadācana /",
    "GK21soksvppu:2331": " yayau yātrotsavaṃ draṣṭum udyānaṃ saparicchadā // SoKss_12,22.6 (Vet_15.6)",
    "GK21soksvppu:2332": " tatraikadeśe 'paśyat tāṃ kusumāvacayodyatām /",
    "GK21soksvppu:2333": " utkṣiptabāhulatikālakṣitaikapayodharām // SoKss_12,22.7 (Vet_15.7) //",
    "GK21soksvppu:2334": " prasūnavṛntavigalatsaṃdaṃśakaraśobhinīm /",
    "GK21soksvppu:2335": " āḍhyaputro manaḥsvāmī nāma yātrāgato dvijaḥ // SoKss_12,22.8 (Vet_15.8) //",
    "GK21soksvppu:2336": " sa tayā dṛṣṭayā sadyo hṛtasya manaso yuvā /",
    "GK21soksvppu:2337": " manaḥsvāmy api naivābhūt svāmī madanamohitaḥ // SoKss_12,22.9 (Vet_15.9)",
    "GK21soksvppu:2338": " mārgaṇānāṃ kṛte kiṃ svid ratir eṣā manobhuvaḥ /",
    "GK21soksvppu:2339": " vasantasaṃbhṛtānīha puṣpāṇy uccinute svayam // SoKss_12,22.10 (Vet_15.10)",
    "GK21soksvppu:2340": " kiṃ vārcayitukāmeyaṃ mādhavaṃ vanadevatā /",
    "GK21soksvppu:2341": " iti saṃcintayantaṃ taṃ sāpy apaśyan nṛpātmajā // SoKss_12,22.11",
    "GK21soksvppu:2342": " dṛṣṭamātre ca sā tasmin sāṅge nava iva smare /",
    "GK21soksvppu:2343": " na puṣpāṇi na cāṅgāni sotkā nātmānam asmarat // SoKss_12,22.12 (Vet_15.12)",
    "GK21soksvppu:2344": " ity anyonanavapremasarasau yāvad atra tau /",
    "GK21soksvppu:2345": " tiṣṭhatas tāvad udabhūd dhāhāheti mahāravaḥ // SoKss_12,22.13 (Vet_15.13)",
    "GK21soksvppu:2346": " kim etad iti cotkṣiptakaṃdharaṃ paśyatos tayoḥ /",
    "GK21soksvppu:2347": " āyād atropalabdhānyagajagandhotthayā ruṣā // SoKss_12,22.14 (Vet_15.14) //",
    "GK21soksvppu:2348": " bhagnālāno vinirgatya matto mārgadrumān rujan /",
    "GK21soksvppu:2349": " patitādhorano dhāvaṃl lambamānāṅkuśaḥ karī // SoKss_12,22.15 (Vet_15.15)",
    "GK21soksvppu:2350": " tataḥ parijane trastavidrute tāṃ sasaṃbhramam /",
    "GK21soksvppu:2351": " rājaputrīṃ pradhāvyaiva dorbhyām utkṣipya caikakām // SoKss_12,22.16",
    "GK21soksvppu:2352": " aṅgaiḥ kiṃcit kṛtāśleṣāṃ bhayaprematrapākulām /",
    "GK21soksvppu:2353": " nināya sa manaḥsvāmī sudūraṃ gajagocarāt // SoKss_12,22.17 (Vet_15.17) //",
    "GK21soksvppu:2354": " athāgataiḥ parijanaiḥ stuvadbhis taṃ dvijottamam /",
    "GK21soksvppu:2355": " muhur vivṛtya paśyantī sā ninye nijamandiram // SoKss_12,22.18 (Vet_15.18)",
    "GK21soksvppu:2356": " tatra tasthau tam evārtā smarantī prāṇadāyinam /",
    "GK21soksvppu:2357": " smarāgnipuṭapākena pacyamānā divāniśam // SoKss_12,22.19 (Vet_15.19) //",
    "GK21soksvppu:2358": " so 'py udyānān manaḥsvāmī tadā tasmād anuvrajan /",
    "GK21soksvppu:2359": " svāntaḥpurapraviṣṭāṃ tāṃ dṛṣṭvā sotko vyacintayat // SoKss_12,22.20",
    "GK21soksvppu:2360": " naitāṃ vinādhunā sthātuṃ jīvituṃ vāham utsahe /",
    "GK21soksvppu:2361": " tan me śrīmūladevo 'tra dhūrthaḥ siddho gurur gatiḥ // SoKss_12,22.21",
    "GK21soksvppu:2362": " iti saṃcintya katham apy asminn avasite dine /",
    "GK21soksvppu:2363": " prato yayau guros tasya mūladevasya so 'ntikam // SoKss_12,22.22",
    "GK21soksvppu:2364": " dadarśa taṃ ca mitreṇa śaśinā nitya saṃgatam /",
    "GK21soksvppu:2365": " siddhamāyādbhutapathaṃ saśarīram ivāmbaram // SoKss_12,22.23 (Vet_15.23)",
    "GK21soksvppu:2366": " nyavedayac ca tat tasmai praṇamya svamanīṣitam /",
    "GK21soksvppu:2367": " so 'pi sādhayituṃ tasya pratipede vihasya tat // SoKss_12,22.24",
    "GK21soksvppu:2368": " tataḥ sa yogagulikāṃ kṣiptvā dhūrtapatir mukhe /",
    "GK21soksvppu:2369": " mūladevo vyadhād vṛddhabrāhmaṇākṛtim ātmanaḥ // SoKss_12,22.25 (Vet_15.25)",
    "GK21soksvppu:2370": " dvitīyāṃ gulikāṃ dattvā mukhakṣepyāṃ cakāra ca /",
    "GK21soksvppu:2371": " sukāntakanyakārūpaṃ taṃ manaḥsvāminaṃ dvijam // SoKss_12,22.26 (Vet_15.26)",
    "GK21soksvppu:2372": " tadrūpaṃ taṃ samādāya gatvā dhūrtādhipo 'tha saḥ /",
    "GK21soksvppu:2373": " tatpriyājanakaṃ bhūpam āsthāne taṃ vyajijñapat // SoKss_12,22.27",
    "GK21soksvppu:2374": " rājann eko 'sti me putraḥ kanyā dūrāc ca tatkṛte /",
    "GK21soksvppu:2375": " mayaiṣā yācitānītā sa ca kvāpi gato 'dhunā // SoKss_12,22.28 (Vet_15.28)",
    "GK21soksvppu:2376": " tam anveṣṭum ahaṃ yāmi tad eṣā rakṣyatāṃ tvayā /",
    "GK21soksvppu:2377": " ānayāmi sutaṃ yāvat tvaṃ hi viśvasya rakṣitā // SoKss_12,22.29 (Vet_15.29)",
    "GK21soksvppu:2378": " tac chrutvā śāpabhītyā ca pratipadya sa bhūpatiḥ /",
    "GK21soksvppu:2379": " sutām ānāyayāmāsa yaśaḥketuḥ śaśiprabhām // SoKss_12,22.30 (Vet_15.30) //",
    "GK21soksvppu:2380": " jagāda caitāṃ putrīmāṃ kanyāṃ rakṣeḥ svamandire /",
    "GK21soksvppu:2381": " svapārśva eva cāhāraṃ śayyāṃ cāsyāḥ prakalpayeḥ // SoKss_12,22.31",
    "GK21soksvppu:2382": " iti pitroktayā ninye kanyārūpas tatheti saḥ /",
    "GK21soksvppu:2383": " antaḥpuraṃ manaḥsvāmī rājaputryā tayā nijam // SoKss_12,22.32 (Vet_15.32)",
    "GK21soksvppu:2384": " yathāruci tato yāte muladeve dvijākṛtau /",
    "GK21soksvppu:2385": " kanyārūpaḥ sa tatrāsīn manaḥsvāmī priyāntike // SoKss_12,22.33 (Vet_15.33)",
    "GK21soksvppu:2386": " dinaiś ca tāṃ sakhīprītivisrambhaṃ samyagāgatām /",
    "GK21soksvppu:2387": " ekadā virahakṣāmāṃ śayanīyaluṭhattanum // SoKss_12,22.34 (Vet_15.34) //",
    "GK21soksvppu:2388": " rātrau raho rājasutām āsannaśayanasthitaḥ /",
    "GK21soksvppu:2389": " kanyārūpapraticchanno manaḥsvāmī sa pṛṣṭavān // SoKss_12,22.35 (Vet_15.35)",
    "GK21soksvppu:2390": " sakhi kiṃ pāṇḍuracchāyā kṣīyamāṇā dine dine /",
    "GK21soksvppu:2391": " kāntapakṣaviyukteva duḥkhitāsi śaśiprabhe // SoKss_12,22.36 (Vet_15.36) //",
    "GK21soksvppu:2392": " brūhi me ko hy aviśvāsaḥ snigdhamugdhe sakhījane /",
    "GK21soksvppu:2393": " idānīṃ naiva bhokṣye 'haṃ na vadiṣyasi cen mama // SoKss_12,22.37",
    "GK21soksvppu:2394": " tac chrutvā sā viniḥśvasya śanai rājasutābravīt /",
    "GK21soksvppu:2395": " kiṃ me tvayy apy aviśvāsaḥ śṛṇu tat sakhi vacmi te // SoKss_12,22.38",
    "GK21soksvppu:2396": " ekadāhaṃ madhūdyānayātrāṃ draṣṭuṃ gatābhavam /",
    "GK21soksvppu:2397": " tatrāpaśyaṃ ca subhagaṃ kaṃcid brāhmaṇaputrakam // SoKss_12,22.39",
    "GK21soksvppu:2398": " himamuktendusaśrīkaṃ darśanoddīpitasmaram /",
    "GK21soksvppu:2399": " madhumāsam ivālokakrīḍālaṃkṛtakānanam // SoKss_12,22.40 (Vet_15.40) //",
    "GK21soksvppu:2400": " cakorāyitum ete ca pravṛtte yāvad unmukhe /",
    "GK21soksvppu:2401": " tanmukhendudyutisudhāpāyinī me vilocane // SoKss_12,22.41 (Vet_15.41) //",
    "GK21soksvppu:2402": " tāvat sravanmadajalas tatrākasmān nirargalaḥ /",
    "GK21soksvppu:2403": " akālakālameghābho garjann āgān mahāgajaḥ // SoKss_12,22.42 (Vet_15.42) //",
    "GK21soksvppu:2404": " tatsaṃbhramāt parijane naṣṭe 'haṃ bhayavihvalā /",
    "GK21soksvppu:2405": " utkṣipya vipraputreṇa nītā tenaiva dūrataḥ // SoKss_12,22.43 (Vet_15.43)",
    "GK21soksvppu:2406": " śrīkhaṇḍenānulipteva sikteva sudhayā tathā /",
    "GK21soksvppu:2407": " ahaṃ tadaṅgasparśena na jāne kāṃ daśām agām // SoKss_12,22.44 (Vet_15.44)",
    "GK21soksvppu:2408": " kṣanāc ca parivāreṇa militenāvaśā tataḥ /",
    "GK21soksvppu:2409": " ihānītāsmi nikṣiptā svargād iva bhuvas tale // SoKss_12,22.45 (Vet_15.45)",
    "GK21soksvppu:2410": " tadāprabhṛti saṃkalpais tais taiḥ kalpitasaṃgamam /",
    "GK21soksvppu:2411": " paśyāmi taṃ prabuddhāpi pārśvasthaṃ prāṇadaṃ patim // SoKss_12,22.46",
    "GK21soksvppu:2412": " suptā svapne ca kurvāṇaṃ cāṭūny ālokayāmi tam /",
    "GK21soksvppu:2413": " tyājayantaṃ haṭhāl lajjāṃ cumbanāliṅganādhibhiḥ // SoKss_12,22.47",
    "GK21soksvppu:2414": " na ca prāpnomy abhavyā tannāmādyajñānamohitā /",
    "GK21soksvppu:2415": " tad evaṃ māṃ dahaty eṣa prāṇeśavirahānalaḥ // SoKss_12,22.48 (Vet_15.48)",
    "GK21soksvppu:2416": " iti vāksudhayā tasyāḥ pūrṇasvaśravaṇodaraḥ /",
    "GK21soksvppu:2417": " sānandaḥ sa manaḥsvāmī viprakanyāvapurdharaḥ // SoKss_12,22.49 (Vet_15.49)",
    "GK21soksvppu:2418": " kṛtārthamānī matvā taṃ kālam ātmaprakāśane /",
    "GK21soksvppu:2419": " svarūpaṃ prakaṭīcakre niṣkṛṣya gulikāṃ mukhāt // SoKss_12,22.50",
    "GK21soksvppu:2420": " jagāda ca vilolākṣi so 'ham evaiṣa yas tvayā /",
    "GK21soksvppu:2421": " udyāne darśanakrīto nīto nirvyājadāsatām // SoKss_12,22.51 (Vet_15.51) //",
    "GK21soksvppu:2422": " tvat saṃstavakṣaṇabhraṃśāt kleśaṃ taṃ cāptavān aham /",
    "GK21soksvppu:2423": " yasyaiṣaḥ pariṇāmo me kanyārūpagraho 'bhavat // SoKss_12,22.52 (Vet_15.52)",
    "GK21soksvppu:2424": " tasmāt saphalayaitāṃ me visoḍhāṃ virahavyathām /",
    "GK21soksvppu:2425": " ātmanaś ca na tanvaṅgi kṣamate 'taḥ paraṃ smaraḥ // SoKss_12,22.53",
    "GK21soksvppu:2426": " evaṃ vadantaṃ sahasā prāṇeśaṃ taṃ vilokya sā /",
    "GK21soksvppu:2427": " āsīd rājasutā kṣipraṃ snehāścaryatrapākulā // SoKss_12,22.54 (Vet_15.54)",
    "GK21soksvppu:2428": " athātyautsukyanirvṛttagāndharvodvāhayos tayoḥ /",
    "GK21soksvppu:2429": " premṇas tasya mato yādṛk tādṛśo 'bhūd ratotsavaḥ // SoKss_12,22.55",
    "GK21soksvppu:2430": " tataḥ so 'tra manaḥsvāmī kṛtī tasthau dvirūpabhṛt /",
    "GK21soksvppu:2431": " divā sagulikāḥ kanyā rātrāv agulikāḥ pumān // SoKss_12,22.56 (Vet_15.56)",
    "GK21soksvppu:2432": " gateṣv atha dineṣv atra yaśaḥketor mahīpateḥ /",
    "GK21soksvppu:2433": " mṛgāṅkadattasaṃjñena svaśuryeṇa nijā sutā // SoKss_12,22.57 (Vet_15.57) //",
    "GK21soksvppu:2434": " dattā mṛgāṅkavatyākhyā mahārhavibhavottarā /",
    "GK21soksvppu:2435": " dvijātaye mahāmantriprajñāsāgarasūnave // SoKss_12,22.58 (Vet_15.58) //",
    "GK21soksvppu:2436": " tasmin mātulaputryāḥ sā rājaputrī śaśiprabhā /",
    "GK21soksvppu:2437": " vivāhe mātulagṛhaṃ taj jagāma nimantritā // SoKss_12,22.59 (Vet_15.59) //",
    "GK21soksvppu:2438": " tayā saha yayau so 'pi kanyakāparivārayā /",
    "GK21soksvppu:2439": " vipraputro manaḥsvāmī kāntakanyāsvarūpadhṛt // SoKss_12,22.60 (Vet_15.60)",
    "GK21soksvppu:2440": " tatra taṃ kanyakārūpadharaṃ mantrisuto 'tha saḥ /",
    "GK21soksvppu:2441": " dṛṣṭvā kila smaravyādhagāḍhabāṇāhato 'bhavat // SoKss_12,22.61 (Vet_15.61)",
    "GK21soksvppu:2442": " tato muṣitacittaḥ saṃs tayā kapaṭakanyayā /",
    "GK21soksvppu:2443": " yayau mantrisutaḥ śūnyaṃ svagṛhaṃ svavadhūsakhaḥ // SoKss_12,22.62",
    "GK21soksvppu:2444": " tatra tanmukhalāvanyadhyānāsakto jagāma saḥ /",
    "GK21soksvppu:2445": " tīvrarāgamahāvyāladaṣṭo moham aśaṅkitam // SoKss_12,22.63 (Vet_15.63) //",
    "GK21soksvppu:2446": " kim etad iti saṃbhrānte jane tatrotsavojjhite /",
    "GK21soksvppu:2447": " tam upāgād drutaṃ buddhvā sa prajñāsāgaraḥ pitā // SoKss_12,22.64",
    "GK21soksvppu:2448": " tena cāśvāsyamāno 'pi pitrā mohāt prabudhya saḥ /",
    "GK21soksvppu:2449": " pralapann iva sonmādam ujjagāra manogatam // SoKss_12,22.65 (Vet_15.65) //",
    "GK21soksvppu:2450": " asvādhīnaṃ ca taṃ matvā tat pitary ativihvale /",
    "GK21soksvppu:2451": " tasmin rājāpi tad buddhvā tatraiva samupāyayau // SoKss_12,22.66",
    "GK21soksvppu:2452": " sa taṃ dṛṣṭvā jhaṭity eva gāḍhābhiṣvaṅgato gatam /",
    "GK21soksvppu:2453": " saptamīṃ madanāvasthāṃ jagāda prakṛtīr nṛpaḥ // SoKss_12,22.67 (Vet_15.67)",
    "GK21soksvppu:2454": " kathaṃ brāhmaṇanikṣepaḥ kanyā sāsmai pradīyate /",
    "GK21soksvppu:2455": " tayā vinā ca niyataṃ paścimām ety asau daśām // SoKss_12,22.68 (Vet_15.68)",
    "GK21soksvppu:2456": " asmin naṣṭe pitāsyaiṣo mama mantrī vinaṅkṣyati /",
    "GK21soksvppu:2457": " etannāśe rājyanāśas tad iha brūta kā gatiḥ // SoKss_12,22.69 (Vet_15.69)",
    "GK21soksvppu:2458": " ity uktās tena rājñā tāḥ sarvāḥ prakṛtayo 'bruvan /",
    "GK21soksvppu:2459": " rājño dharmaṃ nijaṃ prāhuḥ prajānāṃ dharmarakṣaṇam // SoKss_12,22.70",
    "GK21soksvppu:2460": " mūlaṃ tasya vidur mantraṃ sa ca mantriṣv avasthitaḥ /",
    "GK21soksvppu:2461": " mantrināśe mūlanāśād rakṣyā dharmakṣatir dhruvam // SoKss_12,22.71",
    "GK21soksvppu:2462": " pāpaṃ ca syād dvijasyāsya sasūnor mantriṇo vadhāt /",
    "GK21soksvppu:2463": " tasmād rakṣyo 'yam āsanno 'vaśyaṃ te dharmaviplavaḥ // SoKss_12,22.72",
    "GK21soksvppu:2464": " dātavyā mantriputrāya vipranyastā kumārikā /",
    "GK21soksvppu:2465": " kālāntarāgate vipre kruddhe pratividhāsyate // SoKss_12,22.73 (Vet_15.73)",
    "GK21soksvppu:2466": " evam uktaḥ prakṛtibhis tatheti pratyapadyata /",
    "GK21soksvppu:2467": " sa rājā mantriputrāya dātuṃ tāṃ kūṭakanyakām // SoKss_12,22.74 (Vet_15.74)",
    "GK21soksvppu:2468": " ānītaś ca sa niścitya lagnaṃ rājasutāgṛhāt /",
    "GK21soksvppu:2469": " kanyārūpo manaḥsvāmī taṃ jagāda mahīpatim // SoKss_12,22.75 (Vet_15.75) //",
    "GK21soksvppu:2470": " anyenānyārtham ānītām anyasmai māṃ dadāsi cet /",
    "GK21soksvppu:2471": " kāmaṃ tad astu rājā tvaṃ dharmādharmau tavādya tau // SoKss_12,22.76",
    "GK21soksvppu:2472": " ahaṃ vivāham icchāmi samayenedṛśena tu /",
    "GK21soksvppu:2473": " ekaśayyāṃ na netavyā patyā tāvad ahaṃ haṭhāt // SoKss_12,22.77 (Vet_15.77)",
    "GK21soksvppu:2474": " yāvat tīrthāni ṣaṇmāsān paribhramya sa nāgataḥ /",
    "GK21soksvppu:2475": " evaṃ na cet kṛttajihvāṃ dantair jānīhi māṃ mṛtām // SoKss_12,22.78",
    "GK21soksvppu:2476": " ity ukte samaye tena yūnā kanyāvapurbhṛtā /",
    "GK21soksvppu:2477": " rājñā sa bodhitaḥ prāpa nirvṛttiṃ mantriputrakaḥ // SoKss_12,22.79",
    "GK21soksvppu:2478": " tatheti pratipadyaitat kṛtvodvāhaṃ kilāśu tam /",
    "GK21soksvppu:2479": " ekasmin sthāpayitvā ca vāsake te surakṣite // SoKss_12,22.80 (Vet_15.80)",
    "GK21soksvppu:2480": " tāṃ mṛgāṅkavatīm ādyāṃ vadhūṃ kūṭavadhūṃ ca tām /",
    "GK21soksvppu:2481": " jagāma tīrthayātrāyai mūḍaḥ kāntāpriyecchayā // SoKss_12,22.81 (Vet_15.81)",
    "GK21soksvppu:2482": " sa covāsa manaḥsvāmī strīrūpo 'tra tayā saha /",
    "GK21soksvppu:2483": " mṛgāṅkavatyekagṛhe samānaśayanāsanaḥ // SoKss_12,22.82 (Vet_15.82) //",
    "GK21soksvppu:2484": " tathā sthitaṃ kadācit taṃ sā mṛgāṅkavatī niśi /",
    "GK21soksvppu:2485": " śayyāgṛhe raho 'vādīd bahiḥsupte paricchade // SoKss_12,22.83 (Vet_15.83)",
    "GK21soksvppu:2486": " kathāṃ kāṃcit tvam ākhyāhi nidrā nāsti hi me sakhi /",
    "GK21soksvppu:2487": " tac chrutvākathayat so 'syai strīrūpas tāṃ kathāṃ yuvā // SoKss_12,22.84",
    "GK21soksvppu:2488": " yatrelākhyasya rājarṣeḥ sūryavaṃśabhuvaḥ purā /",
    "GK21soksvppu:2489": " prāptasya gaurīśāpena strītvaṃ viśvaikamohanam // SoKss_12,22.85",
    "GK21soksvppu:2490": " anyonyadarśanaprītyā devodyānavanāntare /",
    "GK21soksvppu:2491": " abhūd budhena saṃyogaḥ samabhūc ca purūravāḥ // SoKss_12,22.86 (Vet_15.86)",
    "GK21soksvppu:2492": " tāṃ kathāṃ kathayitvā ca dhūrtaḥ puna uvāca saḥ /",
    "GK21soksvppu:2493": " tad evaṃ devatādeśān mantrauṣadhavaśena vā // SoKss_12,22.87 (Vet_15.87)",
    "GK21soksvppu:2494": " puruṣaḥ strī kadācit syāt strī vā jātu pumān bhavet /",
    "GK21soksvppu:2495": " bhavanti caivaṃ saṃyogāḥ kāmajā mahatām api // SoKss_12,22.88 (Vet_15.88)",
    "GK21soksvppu:2496": " śrutvaitat taruṇī mugdhā vivāhaproṣitānukā /",
    "GK21soksvppu:2497": " sā mṛgāṅkavatī smāha viśvastā sahavāsataḥ // SoKss_12,22.89 (Vet_15.89) //",
    "GK21soksvppu:2498": " śrutvaitāṃ me kathām etad aṅgaṃ simisimāyate /",
    "GK21soksvppu:2499": " hṛdayaṃ sīdatīvedaṃ tad etat sakhi kiṃ vada // SoKss_12,22.90 (Vet_15.90)",
    "GK21soksvppu:2500": " tac chrutvā so 'ṅganārūpo vipraḥ puna uvāca tām /",
    "GK21soksvppu:2501": " etāni kāmacihnāni nanv apūrvāṇi te sakhi // SoKss_12,22.91 (Vet_15.91) //",
    "GK21soksvppu:2502": " mayaitāny anubhūtāni nigūhe na hy ahaṃ tava /",
    "GK21soksvppu:2503": " iti tenoditāvādīt sā mṛgāṅkavatī śanaiḥ // SoKss_12,22.92 (Vet_15.92) //",
    "GK21soksvppu:2504": " sakhi prāṇasamā tvaṃ me tat kālajñā na vacmi kim /",
    "GK21soksvppu:2505": " api puṃsaḥ praveśaḥ syād upāyena hi kenacit // SoKss_12,22.93 (Vet_15.93)",
    "GK21soksvppu:2506": " evam uktavatīm etāṃ sa ca labdhāśayas tadā /",
    "GK21soksvppu:2507": " prāha dhūrtapateḥ śiṣyo yady evaṃ tad vadāmi te // SoKss_12,22.94",
    "GK21soksvppu:2508": " vaiṣṇavo 'sti prasādo me yenāhaṃ svecchayā niśi /",
    "GK21soksvppu:2509": " puruṣaḥ syāṃ tad eṣo 'dya bhavāmi tvatkṛte pumān // SoKss_12,22.95",
    "GK21soksvppu:2510": " ity uktvā sa manaḥsvāmī niṣkṛṣya gulikāṃ mukhāt /",
    "GK21soksvppu:2511": " yauvanoddāmam ātmānaṃ tasyai kāntam adarśayat // SoKss_12,22.96",
    "GK21soksvppu:2512": " tataḥ kathitavisrambhaḥ sarvasvagatayantraṇaḥ /",
    "GK21soksvppu:2513": " kālocitarasaḥ ko'pi tayor āsīd ratotsavaḥ // SoKss_12,22.97 (Vet_15.97) //",
    "GK21soksvppu:2514": " atha tatra tayā sākaṃ sa mantrisutabhāryayā /",
    "GK21soksvppu:2515": " tasthau dvijo divā nārī rātrau ca puruṣo bhavan // SoKss_12,22.98",
    "GK21soksvppu:2516": " āsannāgamanaṃ taṃ ca buddhvā mantrisutaṃ dinaiḥ /",
    "GK21soksvppu:2517": " tām ādāya niśi svairaṃ palāyya sa yayau tataḥ // SoKss_12,22.99",
    "GK21soksvppu:2518": " etasmiṃś ca kathāsaṃdhau mūladevaḥ sa tadguruḥ /",
    "GK21soksvppu:2519": " buddhvā tad akhilaṃ bhūtvā bhūyo vṛddhadvijākṛtiḥ // SoKss_12,22.100",
    "GK21soksvppu:2520": " śaśinānugataḥ sakhyā taruṇadvijarūpiṇā /",
    "GK21soksvppu:2521": " āgatya taṃ yaśaḥketuṃ prahvo rājānam abravīt // SoKss_12,22.101",
    "GK21soksvppu:2522": " ānīto 'yaṃ mayā putro dehi me tāṃ snuṣām iti /",
    "GK21soksvppu:2523": " tataḥ saṃmantrya sa nṛpaḥ śāpabhītas tam abhyadhāt // SoKss_12,22.102",
    "GK21soksvppu:2524": " brahman na jāne kva gatā sā snuṣā te kṣamasva tat /",
    "GK21soksvppu:2525": " aparādhāt sutasyārthe dadāmi svasutāṃ tava // SoKss_12,22.103 (Vet_15.103)",
    "GK21soksvppu:2526": " ity uktvā dhūrtarājaṃ taṃ kṛtakakrodhaniṣṭhuram /",
    "GK21soksvppu:2527": " vibruvāṇaṃ jaradviprarūpaṃ prārthya sa bhūpatiḥ // SoKss_12,22.104",
    "GK21soksvppu:2528": " tatsakhye kṛtatatputravyapadeśāya tāṃ dadau /",
    "GK21soksvppu:2529": " tanayāṃ śaśine tasmai yathāvidhi śaśiprabhām // SoKss_12,22.105",
    "GK21soksvppu:2530": " tataḥ sa mūladevas tau yathābhūtau vadhūvarau /",
    "GK21soksvppu:2531": " ādāya svāspadaṃ prāyād rājārtheṣv akṛtaspṛhaḥ // SoKss_12,22.106",
    "GK21soksvppu:2532": " tatra tasmiṃś ca milite manaḥsvāmīny abhūn mahān /",
    "GK21soksvppu:2533": " vivādo mūladevāgre śaśinas tasya cobhayoḥ // SoKss_12,22.107 (Vet_15.107)",
    "GK21soksvppu:2534": " manaḥsvāmy abravīd eṣā dīyatāṃ me śaśiprabhā /",
    "GK21soksvppu:2535": " kanyaiva hi mayodūḍā prāg asau gurvanugrahāt // SoKss_12,22.108",
    "GK21soksvppu:2536": " śaśī jagāda ko 'syās tvaṃ mūrkha dārā iyaṃ mama /",
    "GK21soksvppu:2537": " agnisākṣikam eṣā hi pitrā me pratipāditā // SoKss_12,22.109 (Vet_15.109)",
    "GK21soksvppu:2538": " evaṃ māyābalaprāptarājaputrīnimittataḥ /",
    "GK21soksvppu:2539": " vivādāsaktayor nāsīt paricchedas tayor dvayoḥ // SoKss_12,22.110",
    "GK21soksvppu:2540": " tad rājaṃs tvaṃ mama brūhi tāvat kasyopapadyate /",
    "GK21soksvppu:2541": " bhāryā sā saṃśayaṃ chindhi pūrvoktaḥ samayo 'sti te // SoKss_12,22.111",
    "GK21soksvppu:2542": " iti vetālataḥ śrutvā tasmāt skandhāgravartinaḥ sa trivikramasenas taṃ nṛpatiḥ pratyabhāṣata manye śaśina evāsau bhāryā nyāyyā nṛpātmajā /",
    "GK21soksvppu:2543": " yasmai pradattā prakaṭaṃ pitrā dharmyeṇa vartmanā // SoKss_12,22.113",
    "GK21soksvppu:2544": " manaḥsvāmī tu tāṃ bheje cauryād gāndharvadharmataḥ /",
    "GK21soksvppu:2545": " caurasya tu parasveṣu svatvaṃ nyāyyaṃ na jātu cit // SoKss_12,22.114",
    "GK21soksvppu:2546": " iti tasya vaco niśamya rājño vetālaḥ sa yayau punas tad eva /",
    "GK21soksvppu:2547": " sahasaiva tad aṃsataḥ svadhāma kṣitipaḥ so 'pi tam anviyāya tūrṇam // SoKss_12,22.115 (Vet_15.115)",
    "GK21soksvppu:2548": " trayoviṃśas taraṅgaḥ /",
    "GK21soksvppu:2549": " atha gatvā punaḥ skandhe vetālaṃ śiṃśapādrumāt /",
    "GK21soksvppu:2550": " sa trivikramasenas tam ādāyodacalat tataḥ // SoKss_12,23.1 (Vet_16.1) //",
    "GK21soksvppu:2551": " āgacchantaṃ ca taṃ bhūpaṃ sa vetālo 'bravīt punaḥ /",
    "GK21soksvppu:2552": " rājañ śṛṇu kathām ekām udārāṃ kathayāmi te // SoKss_12,23.2 (Vet_16.2) //",
    "GK21soksvppu:2553": " astīha himavān nāma nagendraḥ sarvaratnabhūḥ /",
    "GK21soksvppu:2554": " yo gaurīgaṅgayos tulyaḥ prabhavo harakāntayoḥ // SoKss_12,23.3 (Vet_16.3)",
    "GK21soksvppu:2555": " śūrāsaṃspṛṣṭapṛṣṭhaś ca yo madhye kulabhūbhṛtām /",
    "GK21soksvppu:2556": " abhimānonnataḥ satyaṃ gīyate bhuvanatraye // SoKss_12,23.4 (Vet_16.4) //",
    "GK21soksvppu:2557": " tasyāsti sānuny anvarthaṃ tat kāñcanapuraṃ puram /",
    "GK21soksvppu:2558": " nyāsīkṛtam ivārkeṇa raśmivṛndaṃ vibhāti yat // SoKss_12,23.5 (Vet_16.5) //",
    "GK21soksvppu:2559": " jīmūtaketur ity āsīt tasmin puravare purā /",
    "GK21soksvppu:2560": " vidyādhareśvaraḥ śrīmān merāv iva śatakratuḥ // SoKss_12,23.6 (Vet_16.6)",
    "GK21soksvppu:2561": " tasyāsīt svagṛhodyāne kalpavṛkṣo 'nvayāgataḥ /",
    "GK21soksvppu:2562": " yathārthanāmā prathito yo manorathadāyakaḥ // SoKss_12,23.7 (Vet_16.7) //",
    "GK21soksvppu:2563": " taṃ prārthya devatātmānaṃ sa rājā tat prasādataḥ /",
    "GK21soksvppu:2564": " prāpa jātismaraṃ putraṃ bodhisattvāṃśasaṃbhavam // SoKss_12,23.8",
    "GK21soksvppu:2565": " dānavīraṃ mahāsattvaṃ sarvabhūtānukampinam /",
    "GK21soksvppu:2566": " guruśuśrūṣaṇaparaṃ nāmnā jīmūtavāhanam // SoKss_12,23.9 (Vet_16.9) //",
    "GK21soksvppu:2567": " saṃprāptayauvanaṃ taṃ ca yauvarājye 'bhiṣiktavān /",
    "GK21soksvppu:2568": " tanayaṃ preritaḥ sadbhis tadguṇaiḥ sacivaiś ca saḥ // SoKss_12,23.10",
    "GK21soksvppu:2569": " yauvarājyasthitaś caiṣo jātu jīmūtavāhanaḥ /",
    "GK21soksvppu:2570": " hitaiṣibhir upāgatya jagade pitṛmantribhiḥ // SoKss_12,23.11 (Vet_16.11)",
    "GK21soksvppu:2571": " deva kalpatarur yo 'yam asti vaḥ sarvakāmadaḥ /",
    "GK21soksvppu:2572": " adhṛṣyaḥ sarvabhūtānāṃ saiṣa pūjyaḥ sadā tava // SoKss_12,23.12",
    "GK21soksvppu:2573": " nāsmin sati hi śakro 'pi bādhetāsmān kuto 'paraḥ /",
    "GK21soksvppu:2574": " etac chrutvā sa jīmūtavāhano 'ntaracintayat // SoKss_12,23.13 (Vet_16.13)",
    "GK21soksvppu:2575": " aho batedṛśam imaṃ saṃprāpyāmarapādapam /",
    "GK21soksvppu:2576": " nāsāditaṃ kim apy asmāt pūrvair nas tādṛśaṃ phalam // SoKss_12,23.14",
    "GK21soksvppu:2577": " kevalaṃ kaiścid apy arthair arthitaiḥ kṛpaṇocitaiḥ /",
    "GK21soksvppu:2578": " ātmā caiṣo mahātmā ca nītau dvāv api lāghavam // SoKss_12,23.15",
    "GK21soksvppu:2579": " tad ahaṃ sādhayīṣyāmi kāmam asmān manogatam /",
    "GK21soksvppu:2580": " iti niścitya sa yayau mahāsattvo 'ntikaṃ pituḥ // SoKss_12,23.16",
    "GK21soksvppu:2581": " tatra saṃvihitāśeṣaśuśrūṣāparitoṣitam /",
    "GK21soksvppu:2582": " sukhāsīnaṃ tam ekānte pitaraṃ sa vyajijñapat // SoKss_12,23.17 (Vet_16.17)",
    "GK21soksvppu:2583": " tata tvam eva jānāsi yad etasmin bhavāmbudhau /",
    "GK21soksvppu:2584": " āśarīram idaṃ sarvaṃ vīcivibhramacañcalam // SoKss_12,23.18 (Vet_16.18) //",
    "GK21soksvppu:2585": " viśeṣenācirasthāyiprakāśapravilāyinī /",
    "GK21soksvppu:2586": " saṃdhyā vidyuc ca lakṣmīś ca dṛṣṭā kutra kadā sthirā // SoKss_12,23.19",
    "GK21soksvppu:2587": " ekaḥ paropakāras tu saṃsāre 'sminn anaśvaraḥ /",
    "GK21soksvppu:2588": " yo dharmayaśasī sūte yugāntaśatasākṣiṇī // SoKss_12,23.20 (Vet_16.20) //",
    "GK21soksvppu:2589": " tat tāta kṣaṇikeṣv eṣu bhogeṣv asmābhir īdṛśaḥ /",
    "GK21soksvppu:2590": " eṣa kalpataruḥ kasya kṛte mogho 'bhirakṣyate // SoKss_12,23.21 (Vet_16.21)",
    "GK21soksvppu:2591": " yair vā mama mamety evam āgrahenaiṣa rakṣitaḥ /",
    "GK21soksvppu:2592": " pūrvais te kutra kutrāyaṃ teṣāṃ kaś caiṣa ko 'sya vā // SoKss_12,23.22",
    "GK21soksvppu:2593": " tasmāt paropakāraikaphalasiddhyai tvadājñayā /",
    "GK21soksvppu:2594": " tātainaṃ viniyuñje 'haṃ kāmadaṃ kalpapādapam // SoKss_12,23.23 (Vet_16.23)",
    "GK21soksvppu:2595": " evam astv iti pitrā ca dattānujño 'tha tena saḥ /",
    "GK21soksvppu:2596": " jīmūtavāhano gatvā kalpadrumam uvāca tam // SoKss_12,23.24 (Vet_16.24) //",
    "GK21soksvppu:2597": " abhīṣṭāḥ pūritāḥ kāmāḥ pūrveṣāṃ deva nas tvayā /",
    "GK21soksvppu:2598": " tan mamaikam imaṃ kāmam ananyaṃ paripūraya // SoKss_12,23.25 (Vet_16.25)",
    "GK21soksvppu:2599": " adaridrāṃ yathā pṛthvīm imāṃ drakṣye tathā kuru /",
    "GK21soksvppu:2600": " bhadraṃ te vraja datto 'si lokāyārthārthine mayā // SoKss_12,23.26",
    "GK21soksvppu:2601": " ity uktavati jīmūtavāhane racitāñjalau /",
    "GK21soksvppu:2602": " tyaktas tvayaiṣo jāto 'smīty udabhūd vāk taros tataḥ // SoKss_12,23.27",
    "GK21soksvppu:2603": " kṣaṇāc cotpatya sa divaṃ kalpavṛkṣas tathā vasu /",
    "GK21soksvppu:2604": " vavarṣa bhuvi naivāsīt ko 'py asyāṃ durgato yathā // SoKss_12,23.28",
    "GK21soksvppu:2605": " tatas tasya tayā tīvrasarvasattvānukampayā /",
    "GK21soksvppu:2606": " jīmūtavāhanasyātra trailokye paprathe yaśaḥ // SoKss_12,23.29 (Vet_16.29)",
    "GK21soksvppu:2607": " tena tadgotrajāḥ sarve mātsaryād asahiṣṇavaḥ /",
    "GK21soksvppu:2608": " taṃ lokasātkṛtārtighnakalpavṛkṣavinākṛtam // SoKss_12,23.30 (Vet_16.30) //",
    "GK21soksvppu:2609": " jeyaṃ sapitṛkaṃ matvā saṃbhūya kṛtaniścayāḥ /",
    "GK21soksvppu:2610": " yuddhāya samanahyanta tad rājyāpajihīrṣayā // SoKss_12,23.31 (Vet_16.31)",
    "GK21soksvppu:2611": " tad dṛṣṭvā prāha pitaraṃ svaṃ sa jīmūtavāhanaḥ /",
    "GK21soksvppu:2612": " tāta kasyāparasyāsti śaktis tvayi dhṛtāyudhe // SoKss_12,23.32 (Vet_16.32)",
    "GK21soksvppu:2613": " kiṃ tv asya pāpakasyārthe śarīrasya vināśinaḥ /",
    "GK21soksvppu:2614": " hatvā bandhūn akṛpano rājyaṃ ko nāma vāñchati // SoKss_12,23.33",
    "GK21soksvppu:2615": " tat kiṃ rājyena naḥ kāryaṃ gatvānyatra kvacid vayam /",
    "GK21soksvppu:2616": " dharmam eva cariṣyāmo lokadvayasukhāvaham // SoKss_12,23.34 (Vet_16.34) //",
    "GK21soksvppu:2617": " modantāṃ kṛpaṇā ete dāyādā rājyalolupāḥ /",
    "GK21soksvppu:2618": " ity uktavantaṃ jīmūtaketus taṃ sa pitābravīt // SoKss_12,23.35 (Vet_16.35)",
    "GK21soksvppu:2619": " ahaṃ tvadartham icchāmi rājyaṃ putra tvam eva cet /",
    "GK21soksvppu:2620": " taj jahāsi kṛpāviṣṭas tan me vṛddhasya tena kim // SoKss_12,23.36",
    "GK21soksvppu:2621": " evaṃ kṛtābhyanujñena pitrā mātrā ca so 'nvitaḥ /",
    "GK21soksvppu:2622": " malayādrim agāt tyaktarājyo jīmūtavāhanaḥ // SoKss_12,23.37 (Vet_16.37) //",
    "GK21soksvppu:2623": " tatra candanasaṃchannavahan nirjharakandare /",
    "GK21soksvppu:2624": " śuśrūṣamāṇaḥ pitaraṃ sa tasthau kalpitāśramaḥ // SoKss_12,23.38",
    "GK21soksvppu:2625": " mitraṃ cāsyātra saṃpede mitrāvasur iti śrutaḥ /",
    "GK21soksvppu:2626": " viśvāvasoḥ sutaḥ siddharājasyaitannivāsinaḥ // SoKss_12,23.39 (Vet_16.39)",
    "GK21soksvppu:2627": " ekadā cātra sa bhrāmyan viveśopavanasthitam /",
    "GK21soksvppu:2628": " draṣṭum āyatanaṃ devyā gauryā jīmūtavāhanaḥ // SoKss_12,23.40 (Vet_16.40)",
    "GK21soksvppu:2629": " tatropavīṇayantīṃ ca dadarśa varakanyakām /",
    "GK21soksvppu:2630": " sakhījanānvitāṃ śailatanayārādhanodyatām // SoKss_12,23.41 (Vet_16.41) //",
    "GK21soksvppu:2631": " ākarṇyamānasaṃgītamañjuvīṇāravāṃ mṛgaiḥ /",
    "GK21soksvppu:2632": " dṛṣṭalocanalāvanyalajjitair iva niścalaiḥ // SoKss_12,23.42 (Vet_16.42) //",
    "GK21soksvppu:2633": " dadhatā tārakaṃ kṛṣṇam arjunena svacakṣuṣā /",
    "GK21soksvppu:2634": " pāṇḍavīyām iva camūṃ karṇamūlaṃ vivikṣatīm // SoKss_12,23.43 (Vet_16.43)",
    "GK21soksvppu:2635": " paraḥparavimardena mukhendor iva darśanam /",
    "GK21soksvppu:2636": " atṛptāv iva vāñchantau bibhrantīṃ saṃmukhau stanau // SoKss_12,23.44",
    "GK21soksvppu:2637": " dhātur ghaṭayato muṣṭigraheṇeva nipīḍite /",
    "GK21soksvppu:2638": " valīmagnāṅgulīmudre madhye kṣāmamanoramām // SoKss_12,23.45 (Vet_16.45) //",
    "GK21soksvppu:2639": " dṛṣṭayā ca tayā sadyaḥ so 'bhūj jīmūtavāhanaḥ /",
    "GK21soksvppu:2640": " tanvyā muṣitacitto 'nto dṛṣṭimārgapraviṣṭayā // SoKss_12,23.46 (Vet_16.46)",
    "GK21soksvppu:2641": " sāpi taṃ bhūṣitodyānaṃ dṛṣṭvotkaṇṭhāvikāradam /",
    "GK21soksvppu:2642": " kāmāṅgadāhavairāgyād vanaṃ madhum ivāśritam // SoKss_12,23.47 (Vet_16.47)",
    "GK21soksvppu:2643": " tathānurāgavivaśā bheje kanyā vihastatām /",
    "GK21soksvppu:2644": " yathā sakhīva vīṇāsyā vyākulālāpatāṃ yayau // SoKss_12,23.48 (Vet_16.48)",
    "GK21soksvppu:2645": " tataḥ sa papraccha sakhīṃ tasyā jīmūtavāhanaḥ /",
    "GK21soksvppu:2646": " kiṃ dhanyaṃ nāma sakhyās te ko vaṃśo 'laṃkṛto 'nayā // SoKss_12,23.49",
    "GK21soksvppu:2647": " tac chrutvā sā sakhī prāha nāmnā malayavaty asau /",
    "GK21soksvppu:2648": " mitrāvasusvasā siddharājaviśvāvasoḥ sutā // SoKss_12,23.50 (Vet_16.50) //",
    "GK21soksvppu:2649": " evam uktvā sahṛdayā sā taṃ jīmūtavāhanam /",
    "GK21soksvppu:2650": " nāmānvayau ca pṛṣṭvāsya muniputraṃ sahāgatam // SoKss_12,23.51 (Vet_16.51)",
    "GK21soksvppu:2651": " tāṃ bravīti sma malayavatīṃ smitamitākṣaram /",
    "GK21soksvppu:2652": " sakhi vidyādharendrasya nāsyātithyaṃ karoṣi kim // SoKss_12,23.52",
    "GK21soksvppu:2653": " jagatpūjyo 'tithir hy eṣa prāpta ity udite tayā /",
    "GK21soksvppu:2654": " sābhūd vidyādharasutā tūṣṇīṃ lajjānatānanā // SoKss_12,23.53 (Vet_16.53)",
    "GK21soksvppu:2655": " lajjāvatīyaṃ matto 'rcā gṛhyatām iti vādinī /",
    "GK21soksvppu:2656": " ekātha tat sakhī tasmai sārghyāṃ mālām upānayat // SoKss_12,23.54",
    "GK21soksvppu:2657": " sa cādāyaiva jīmūtavāhanaḥ premanirbharaḥ /",
    "GK21soksvppu:2658": " kaṇṭhe malayavatyās tāṃ mālāṃ tasyāḥ samarpayat // SoKss_12,23.55",
    "GK21soksvppu:2659": " sāpi tiryakprasṛtayā paśyantī snigdhayā dṛśā /",
    "GK21soksvppu:2660": " nīlotpalamayīṃ mālām iva tasmin nyaveśayat // SoKss_12,23.56 (Vet_16.56)",
    "GK21soksvppu:2661": " ity anyonakṛtāśabdasvayaṃvaraviśeṣayoḥ /",
    "GK21soksvppu:2662": " tayor etya jagādaikā ceṭī tāṃ siddhakanyakām // SoKss_12,23.57 (Vet_16.57)",
    "GK21soksvppu:2663": " jananī rājaputri tvāṃ smaraty āgaccha māciram /",
    "GK21soksvppu:2664": " tac chrutvākṛṣya kāmeṣukīlitām iva kṛcchrataḥ // SoKss_12,23.58",
    "GK21soksvppu:2665": " sotkāṃ priyamukhād dṛṣṭiṃ kathaṃcit sā yayau gṛham /",
    "GK21soksvppu:2666": " jīmūtavāhano 'py āgāt tan natātmā svamāśramam // SoKss_12,23.59",
    "GK21soksvppu:2667": " sātha svāṃ jananīṃ dṛṣṭā prāṇeśavirahāturā /",
    "GK21soksvppu:2668": " gatvā malayavaty āśu papāta śayanīyake // SoKss_12,23.60 (Vet_16.60) //",
    "GK21soksvppu:2669": " athāntargatakāmāgnidhūmenevāvilekṣaṇā /",
    "GK21soksvppu:2670": " aśrudhārāṃ pramuñcantī saṃtāpakvathitāṅgakā // SoKss_12,23.61 (Vet_16.61)",
    "GK21soksvppu:2671": " sakhībhiś candanair liptā vījitā cābjinīdalaiḥ /",
    "GK21soksvppu:2672": " ratiṃ na bheje śayane nāṅke sakhyā na bhūtale // SoKss_12,23.62",
    "GK21soksvppu:2673": " gate 'tha vāsare kvāpi raktayā saha saṃdhyayā /",
    "GK21soksvppu:2674": " hasatprācīmukhaṃ candre samākramya ca cumbati // SoKss_12,23.63",
    "GK21soksvppu:2675": " smareṇa preryamāṇāpi dūtīsaṃpreṣaṇādi sā /",
    "GK21soksvppu:2676": " lajjayā nāśakat kartuṃ jīvitaspṛhayojjhitā // SoKss_12,23.64 (Vet_16.64)",
    "GK21soksvppu:2677": " nināya ca niśām induviṣamām abjinīva tām /",
    "GK21soksvppu:2678": " baddhamohālipaṭale hṛdi saṃkocam etya sā // SoKss_12,23.65 (Vet_16.65) //",
    "GK21soksvppu:2679": " tāvac ca tadviyogārtaḥ so 'pi jīmūtavāhanaḥ /",
    "GK21soksvppu:2680": " śayanastho 'pi patito haste kusumadhanvanaḥ // SoKss_12,23.66 (Vet_16.66)",
    "GK21soksvppu:2681": " nūtanodbhinnarāgo 'pi pronmiṣatpāṇḍuracchaviḥ /",
    "GK21soksvppu:2682": " hrīmūko 'pi vadan pīḍāṃ kāmajām anayan niśām // SoKss_12,23.67 (Vet_16.67)",
    "GK21soksvppu:2683": " prātaś cātyutsuko bhūyas tad gauryāyatanaṃ yayau /",
    "GK21soksvppu:2684": " yatra dṛṣṭābhavat tena sā siddhādhipaputrikā // SoKss_12,23.68 (Vet_16.68)",
    "GK21soksvppu:2685": " tatra tena sa mitreṇa muniputreṇa pṛṣṭhataḥ /",
    "GK21soksvppu:2686": " āgatyāśvāsyate yāvan madanānalavihvalaḥ // SoKss_12,23.69 (Vet_16.69) //",
    "GK21soksvppu:2687": " tāvat tatraiva sāpy āgān nirgatyaikaiva nirjane /",
    "GK21soksvppu:2688": " guptaṃ malayavaty ātmatyāgāya virahāsahā // SoKss_12,23.70 (Vet_16.70) //",
    "GK21soksvppu:2689": " alakṣayantī kāntaṃ svaṃ pādapāntaritaṃ ca sā /",
    "GK21soksvppu:2690": " udaśrulocanā bālā devīṃ gaurīṃ vyajijñapat // SoKss_12,23.71 (Vet_16.71)",
    "GK21soksvppu:2691": " tvadbhaktyā devi saṃvṛtto nāsmiñ janmani cen mama /",
    "GK21soksvppu:2692": " jīmūtavāhano bhartā tad bhūyāt so 'nyajanmani // SoKss_12,23.72",
    "GK21soksvppu:2693": " ity uktvā racayāmāsa svottarīyeṇa tat kṣaṇam /",
    "GK21soksvppu:2694": " aśokataruśākhāyāṃ pāśaṃ sā girijāgrataḥ // SoKss_12,23.73 (Vet_16.73) //",
    "GK21soksvppu:2695": " hā nātha viśvavikhyātakaruṇenāpi na tvayā /",
    "GK21soksvppu:2696": " katham asmi paritrātā deva jīmūtavāhana // SoKss_12,23.74 (Vet_16.74) //",
    "GK21soksvppu:2697": " evam uktvā gale yāvat sā taṃ pāśaṃ niyacchati /",
    "GK21soksvppu:2698": " uccacāra divas tāvad bhāratī devyudīritā // SoKss_12,23.75 (Vet_16.75) //",
    "GK21soksvppu:2699": " putri mā sāhasaṃ kārṣīś cakravartī patis tava /",
    "GK21soksvppu:2700": " vidyādharendro jīmūtavāhano hi bhaviṣyati // SoKss_12,23.76 (Vet_16.76) //",
    "GK21soksvppu:2701": " ity uktavatyāṃ devyāṃ sa śrutvaiva savayasyakaḥ /",
    "GK21soksvppu:2702": " jīmūtavāhano hṛṣṭāṃ priyām upajagāma tām // SoKss_12,23.77 (Vet_16.77) //",
    "GK21soksvppu:2703": " saiṣa devyā varaḥ paśya vitīrṇaḥ satya eva te /",
    "GK21soksvppu:2704": " iti jalpati bālāṃ tāṃ tanmitre muniputrake // SoKss_12,23.78 (Vet_16.78)",
    "GK21soksvppu:2705": " jīmūtavāhanas tat tad bruvan praṇayapeśalam /",
    "GK21soksvppu:2706": " svahastenaiva taṃ tasyāḥ kaṇṭhāt pāśam apānayat // SoKss_12,23.79",
    "GK21soksvppu:2707": " tato 'kasmāt sudhāvarṣam iva manvānayos tayoḥ /",
    "GK21soksvppu:2708": " bhuvaṃ malayavatyāṃ ca likhantyāṃ hrītayā dṛśā // SoKss_12,23.80",
    "GK21soksvppu:2709": " cinvānāgatya sahasā sakhī hṛṣṭā jagāda tām /",
    "GK21soksvppu:2710": " sakhi kalyāṇinī diṣṭyā vardhase 'bhīṣṭasiddhitaḥ // SoKss_12,23.81",
    "GK21soksvppu:2711": " adyaiva hi mahārājas tava viśvāvasuḥ pitā /",
    "GK21soksvppu:2712": " kumāramitrāvasunā vijñaptaḥ saṃnidhau mama // SoKss_12,23.82 (Vet_16.82)",
    "GK21soksvppu:2713": " ihāgato jaganmānyas tāta kalpatarupradaḥ /",
    "GK21soksvppu:2714": " vidyādharendratanayo yo 'yaṃ jīmūtavāhanaḥ // SoKss_12,23.83 (Vet_16.83)",
    "GK21soksvppu:2715": " atithitvāt sa naḥ pūjyo varaś cānyo na tādṛśaḥ /",
    "GK21soksvppu:2716": " tasmān malayavatyāsau kanyāratnena pūjyatām // SoKss_12,23.84 (Vet_16.84)",
    "GK21soksvppu:2717": " tatheti śraddhite rājñā bhrātā mitrāvasuḥ sa te /",
    "GK21soksvppu:2718": " tādarthyena mahābhāgasyāsyāśramapadaṃ gataḥ // SoKss_12,23.85 (Vet_16.85)",
    "GK21soksvppu:2719": " jāne sadyaś ca bhāvī te vivāhas tat svamandiram /",
    "GK21soksvppu:2720": " āyāhi yātu caiṣo 'pi mahābhāgaḥ svam āspadam // SoKss_12,23.86 (Vet_16.86)",
    "GK21soksvppu:2721": " ity uktā sā tayā sakhyā rājaputrī śanais tataḥ /",
    "GK21soksvppu:2722": " yayuḥ saharṣā sotkā ca muhur valitakaṃdharā // SoKss_12,23.87 (Vet_16.87)",
    "GK21soksvppu:2723": " jīmūtavāhano 'py āśu gatvā svāśramam āgatāt /",
    "GK21soksvppu:2724": " mitrāvasor yathābhīṣṭaṃ kāryaṃ śrutvābhinandya ca // SoKss_12,23.88",
    "GK21soksvppu:2725": " jātismaraḥ samācakhyau tasmai svaṃ pūrvajanma saḥ /",
    "GK21soksvppu:2726": " yatra mitraṃ sa tasyāsīt sā ca bhāryaiva tatsvasā // SoKss_12,23.89",
    "GK21soksvppu:2727": " tato mitrāvasuḥ prītas tatpitroḥ parituṣyatoḥ /",
    "GK21soksvppu:2728": " āvedya gatvā pitarau kṛtārthaḥ svāv anandayat // SoKss_12,23.90",
    "GK21soksvppu:2729": " nināya ca tadaiva svān gṛhāñ jīmūtavāhanam /",
    "GK21soksvppu:2730": " cakre cotsavasaṃbhāraṃ svasiddhyucitavaibhavam // SoKss_12,23.91",
    "GK21soksvppu:2731": " tasminn eva ca dhanye 'hni tasya vidyādharaprabhoḥ /",
    "GK21soksvppu:2732": " svasur malayavatyāś ca vivāhaṃ samapādayan // SoKss_12,23.92 (Vet_16.92)",
    "GK21soksvppu:2733": " tato navoḍhayā sākaṃ tayā jīmūtavāhanaḥ /",
    "GK21soksvppu:2734": " tasthau malayavatyā sa tatra siddhamanorathaḥ // SoKss_12,23.93",
    "GK21soksvppu:2735": " ekadā kautukāc cātra sa mitrāvasunā saha /",
    "GK21soksvppu:2736": " malayādrau bhramann abdher velāvanam upeyivān // SoKss_12,23.94",
    "GK21soksvppu:2737": " tatrāsthirāśīn subahūn dṛṣṭvā mitrāvasuṃ sa tam /",
    "GK21soksvppu:2738": " keṣām ete 'sthisaṃghātāḥ prāṇinām iti pṛṣṭavān // SoKss_12,23.95",
    "GK21soksvppu:2739": " tato mitrāvasuḥ śyālas taṃ kāruṇikam abravīt /",
    "GK21soksvppu:2740": " śṛṇu vṛttāntam atremaṃ saṃkṣepād varṇayāmi te // SoKss_12,23.96",
    "GK21soksvppu:2741": " nāgamātā purā kadrūr vinatāṃ tārkṣyamātaram /",
    "GK21soksvppu:2742": " nināya kila dāsatvaṃ savyājapaṇanirjitām // SoKss_12,23.97 (Vet_16.97) //",
    "GK21soksvppu:2743": " tena vaireṇa garuḍas tām unmocyāpi mātaram /",
    "GK21soksvppu:2744": " balī bhakṣayituṃ nāgān kadrūputrān pracakrame // SoKss_12,23.98",
    "GK21soksvppu:2745": " sadā praviśya pātālaṃ so 'tha kāṃścij jaghāsa tān /",
    "GK21soksvppu:2746": " kāṃścin mamarda kecit tu svayaṃ trāsād vipedire // SoKss_12,23.99",
    "GK21soksvppu:2747": " tad dṛṣṭvaikapade sarvakṣayam āśaṅkya nāgarāṭ /",
    "GK21soksvppu:2748": " vāsukiḥ prārthanāpūrvaṃ tārkṣyasya samayaṃ vyadhāt // SoKss_12,23.100",
    "GK21soksvppu:2749": " ekam ekam ahaṃ nāgam āhārārthaṃ khagendra te /",
    "GK21soksvppu:2750": " pratyahaṃ preṣayāmy atra puline dakṣiṇodadheḥ // SoKss_12,23.101",
    "GK21soksvppu:2751": " tvayā tu na praveṣṭavyaṃ pātāle 'smin kathaṃcana /",
    "GK21soksvppu:2752": " ko hi svārtho vinaṣṭeṣu nāgeṣv ekapade tava // SoKss_12,23.102",
    "GK21soksvppu:2753": " ity ukte nāgarājena samayaṃ pratyapadyata /",
    "GK21soksvppu:2754": " svārthadarśī tathety eva garuḍo guruvikramaḥ // SoKss_12,23.103",
    "GK21soksvppu:2755": " tadāprabhṛti caikaikaṃ nāgaṃ bhuṅkte dine dine /",
    "GK21soksvppu:2756": " vāsukipreṣitaṃ so 'tra khagendraḥ puline 'mbudheḥ // SoKss_12,23.104",
    "GK21soksvppu:2757": " atas tadbhakṣyamāṇānāṃ nāganām asthisaṃcayāḥ /",
    "GK21soksvppu:2758": " ete 'tra giriśṛṅgābhā vṛddhiṃ kālakramād gatāḥ // SoKss_12,23.105",
    "GK21soksvppu:2759": " iti mitrāvasor vaktrāt sāntarduḥkho niśamya saḥ /",
    "GK21soksvppu:2760": " nijagāda dayādhairyanidhir jīmūtavāhanaḥ // SoKss_12,23.106 (Vet_16.106)",
    "GK21soksvppu:2761": " śocyaḥ sa vāsukī rājā yaḥ svahastena vidviṣe /",
    "GK21soksvppu:2762": " upahārīkaroti svāḥ prajāḥ klībo dine dine // SoKss_12,23.107 (Vet_16.107)",
    "GK21soksvppu:2763": " dhṛtānanasahasraḥ sann ekenāpy ānanena saḥ /",
    "GK21soksvppu:2764": " mām ādau bhuṅkṣva tārkṣyeti bhāṣituṃ nāśakat katham // SoKss_12,23.108",
    "GK21soksvppu:2765": " kathaṃ cābhyarthayāmāsa niḥsattvaḥ svakulakṣayam /",
    "GK21soksvppu:2766": " tārkṣyaṃ nāgāṅganākrandanityākarṇananirghṛṇaḥ // SoKss_12,23.109",
    "GK21soksvppu:2767": " tārkṣyo 'pi kāśyapir vīraḥ kṛṣṇādhiṣṭhānapāvanaḥ /",
    "GK21soksvppu:2768": " īdṛśaṃ kurute pāpam aho mohasya gāḍhatā // SoKss_12,23.110 (Vet_16.110) //",
    "GK21soksvppu:2769": " ity uktvā sa mahāsattvo hṛdi cakre manoratham /",
    "GK21soksvppu:2770": " apy asāreṇa dehena sāram atrāpnuyām aham // SoKss_12,23.111 (Vet_16.111)",
    "GK21soksvppu:2771": " ekasyāpy adya nāgasya kuryāṃ jīvitarakṣaṇam /",
    "GK21soksvppu:2772": " abāndhavasya bhītasya dattvātmānaṃ garutmate // SoKss_12,23.112",
    "GK21soksvppu:2773": " iti saṃcintayaty eva tasmiñ jīmūtavāhane /",
    "GK21soksvppu:2774": " mitrāvasoḥ pituḥ pārśvāt kṣattāhvānārtham āyayau // SoKss_12,23.113",
    "GK21soksvppu:2775": " vraja tvam aham eṣyāmi paścād iti tataś ca tam /",
    "GK21soksvppu:2776": " mitrāvasuṃ sa jīmūtavāhano vyasṛjad gṛham // SoKss_12,23.114 (Vet_16.114)",
    "GK21soksvppu:2777": " gate tasmin sa cātraiko vāñchitārthonmukho bhraman /",
    "GK21soksvppu:2778": " kṛpālur aśṛnod dūrāt karuṇaṃ ruditadhvanim // SoKss_12,23.115 (Vet_16.115)",
    "GK21soksvppu:2779": " gatvā dadarśa cottuṅgaśilātalasamīpagam /",
    "GK21soksvppu:2780": " yuvānam ekaṃ puruṣaṃ duḥkhitaṃ sundarākṛtim // SoKss_12,23.116",
    "GK21soksvppu:2781": " puṃsā rājabhaṭeneva tyaktam ānīya tat kṣaṇam /",
    "GK21soksvppu:2782": " nivartayantaṃ rudatīṃ vṛddhāṃ sānunayaṃ striyam // SoKss_12,23.117",
    "GK21soksvppu:2783": " ko 'yaṃ syād iti yāvac ca jijñāsuḥ so 'tra tiṣṭhati /",
    "GK21soksvppu:2784": " karuṇākulitaś channaḥ śṛṇvañ jīmūtavāhanaḥ // SoKss_12,23.118 (Vet_16.118)",
    "GK21soksvppu:2785": " tāvat sā tatra vṛddhā strī duḥkhabhārātipīḍitā /",
    "GK21soksvppu:2786": " prāvartata yuvānaṃ taṃ dṛṣṭvā dṛṣṭvānuśocitum // SoKss_12,23.119",
    "GK21soksvppu:2787": " hā śaṅkhacūḍa hā duḥkhaśatasaṃprāpta hā guṇin /",
    "GK21soksvppu:2788": " kulaikatanto hā putra kva tvāṃ drakṣyāmy ahaṃ punaḥ // SoKss_12,23.120",
    "GK21soksvppu:2789": " vatsa tvanmukhacandre 'smin gate 'staṃ sa pitā tava /",
    "GK21soksvppu:2790": " sokāndhakārapatitaḥ kathaṃ vṛddho bhaviṣyati // SoKss_12,23.121",
    "GK21soksvppu:2791": " athārkakarasaṃsparśād aṅgaṃ dūyeta yat tava /",
    "GK21soksvppu:2792": " kathaṃ śakṣyati tat soḍhuṃ tārkṣyabhakṣaṇajāṃ rujam // SoKss_12,23.122",
    "GK21soksvppu:2793": " vistīrṇe nāgaloke 'pi dhātrā nāgādhipena ca /",
    "GK21soksvppu:2794": " labdhas tvaṃ kim abhavyāyā vicityaikasuto mama // SoKss_12,23.123",
    "GK21soksvppu:2795": " iti tāṃ vilapantīṃ ca sa yuvā tanayo 'bravīt /",
    "GK21soksvppu:2796": " duḥkhārtam api mām amba kiṃ duḥkhayasi hā bhṛśam // SoKss_12,23.124",
    "GK21soksvppu:2797": " nivartasva gṛhān eṣa praṇāmaḥ paścimas tava /",
    "GK21soksvppu:2798": " ihāgamanavelā hi bhavej jātu garutmataḥ // SoKss_12,23.125 (Vet_16.125) //",
    "GK21soksvppu:2799": " tac chrutvā hā hatāsmīha ko me pāsyati putrakam /",
    "GK21soksvppu:2800": " ita cakranda sā vṛddhā dikṣu kṣiptārtalocanā // SoKss_12,23.126",
    "GK21soksvppu:2801": " tāvac ca bodhisattvāṃśaḥ sa taj jīmūtavāhanaḥ /",
    "GK21soksvppu:2802": " śrutvā dṛṣṭvā ca kṛpayā gāḍhākrānto vyacintayat // SoKss_12,23.127",
    "GK21soksvppu:2803": " hantāyaṃ śaṅkhacūḍākhyo nāgo vāsukinā bata /",
    "GK21soksvppu:2804": " āhārahetos tārkṣyasya tapasvī preṣito 'dhunā // SoKss_12,23.128",
    "GK21soksvppu:2805": " iyaṃ caitasya jananī snehenehānvag āgatā /",
    "GK21soksvppu:2806": " etadekasutā vṛddhā duḥkhadīnapralāpinī // SoKss_12,23.129 (Vet_16.129) //",
    "GK21soksvppu:2807": " tad enam ekam ārtaṃ ced dehenaikāntanāśinā /",
    "GK21soksvppu:2808": " rakṣāmi nāmunā nāgaṃ tan me dhig janma niḥphalam // SoKss_12,23.130",
    "GK21soksvppu:2809": " ity ālocyopagamyaiva mudā jīmūtavāhanaḥ /",
    "GK21soksvppu:2810": " vṛddhām uvāca tāṃ mātaḥ putraṃ rakṣāmy ahaṃ tava // SoKss_12,23.131",
    "GK21soksvppu:2811": " tac chrutvā bhāvitabhayā vṛddhā garuḍaśaṅkhinī /",
    "GK21soksvppu:2812": " saṃtrastā tārkṣya māṃ bhuṅkṣva māṃ bhuṅkṣveti jagāda sā // SoKss_12,23.132",
    "GK21soksvppu:2813": " śaṅkhacūḍas tato 'vādīn naiṣas tārkṣyo 'mba mā trasīḥ /",
    "GK21soksvppu:2814": " kvāyaṃ candra ivāhlādī kva sa tārkṣyo bhayaṃkaraḥ // SoKss_12,23.133",
    "GK21soksvppu:2815": " ity ukte śaṅkhacūḍena prāha jīmūtavāhanaḥ /",
    "GK21soksvppu:2816": " vidyādharo 'ham āyāto rākṣituṃ sutam amba te // SoKss_12,23.134",
    "GK21soksvppu:2817": " dāsyāmi hi śarīraṃ svaṃ vastracchannaṃ garutmate /",
    "GK21soksvppu:2818": " kṣudhitāya prayāhi tvam ādāyainaṃ sutaṃ gṛham // SoKss_12,23.135",
    "GK21soksvppu:2819": " tac chrutvā sābravīd vṛddhā maivaṃ tvaṃ hy adhiko mama /",
    "GK21soksvppu:2820": " putro yasyedṛśe kāle kṛpāsmāsv iyam īdṛśī // SoKss_12,23.136 (Vet_16.136)",
    "GK21soksvppu:2821": " etac chrutvā sa jīmūtavāhanaḥ punar abravīt /",
    "GK21soksvppu:2822": " na me manorathasyāsya bhaṅgaṃ kartum ihārhatha // SoKss_12,23.137",
    "GK21soksvppu:2823": " grahād evaṃ bruvāṇaṃ ca śaṅkhacūḍo jagāda tam /",
    "GK21soksvppu:2824": " darśitaiva mahāsattva tvayā satyaṃ kṛpālutā // SoKss_12,23.138",
    "GK21soksvppu:2825": " na tv ahaṃ tvaccharīreṇa rakṣyāmi svaśarīrakam /",
    "GK21soksvppu:2826": " ratnavyayena pāṣāṇaṃ ko hi rakṣitum arhati // SoKss_12,23.139 (Vet_16.139)",
    "GK21soksvppu:2827": " mādṛśais tu jagat pūrṇaṃ svātmamātrānukampibhiḥ /",
    "GK21soksvppu:2828": " anukampyaṃ jagad yeṣāṃ viralās te bhavādṛśāḥ // SoKss_12,23.140",
    "GK21soksvppu:2829": " na cāhaṃ malinīkartuṃ śaṅkhapālakulaṃ śuci /",
    "GK21soksvppu:2830": " kalaṅka iva tīkṣṇāṃśubimbaṃ śakṣyāmi sanmate // SoKss_12,23.141",
    "GK21soksvppu:2831": " iti taṃ pratiṣidhyaiva śaṅkhacūḍaḥ svamātaram /",
    "GK21soksvppu:2832": " jagādāmba nivartasva kāntārād durgamād itaḥ // SoKss_12,23.142",
    "GK21soksvppu:2833": " na paśyasi kim atraitan nāgāsṛkkardamokṣitam /",
    "GK21soksvppu:2834": " kṛtāntalīlāparyaṅkaraudraṃ vadhyaśilātalam // SoKss_12,23.143 (Vet_16.143)",
    "GK21soksvppu:2835": " ahaṃ cābdhitaṭe gatvā natvā gokarṇam īśvaram /",
    "GK21soksvppu:2836": " āgacchāmi drutaṃ yāvan nāyāti garuḍo 'tra saḥ // SoKss_12,23.144",
    "GK21soksvppu:2837": " ity uktvā kṛpaṇākrandāṃ praṇamyāpṛcchya mātaram /",
    "GK21soksvppu:2838": " sa gokarṇapraṇāmārthaṃ śaṅkhacūḍo yayau tataḥ // SoKss_12,23.145",
    "GK21soksvppu:2839": " asmiṃś ced antare prāptas tārkṣyaḥ siddho mamepsitaḥ /",
    "GK21soksvppu:2840": " parārtha iti jīmūtavāhano 'py akarod dhṛdi // SoKss_12,23.146 (Vet_16.146)",
    "GK21soksvppu:2841": " tāvac cāsannapakṣīndrapakṣānilacalāṃs tarūn /",
    "GK21soksvppu:2842": " vilokyātra sa mā meti nivāraṇaparān iva // SoKss_12,23.147 (Vet_16.147) //",
    "GK21soksvppu:2843": " matvā garuḍavelāṃ ca prāptāṃ jīmūtavāhanaḥ /",
    "GK21soksvppu:2844": " parārthaprāṇado vadhyaśilām adhyāruroha tām // SoKss_12,23.148",
    "GK21soksvppu:2845": " pavanāghūrṇite cābdhau sphuradratnaprabhādṛśā /",
    "GK21soksvppu:2846": " taṃ sattvātiśayaṃ tasya paśyatīva savismayam // SoKss_12,23.149",
    "GK21soksvppu:2847": " āgatyācchāditanabhā nipatyaitacchilātalāt /",
    "GK21soksvppu:2848": " cañcvā garutmān āhatya mahāsattvaṃ jahāra tam // SoKss_12,23.150",
    "GK21soksvppu:2849": " srutāsṛgdhāram utkhātaśiroratnaṃ ca taṃ javāt /",
    "GK21soksvppu:2850": " nītvā bhakṣayituṃ śṛṅge malayādreḥ pracakrame // SoKss_12,23.151",
    "GK21soksvppu:2851": " evam eva parārthāya dehaḥ syāt pratijanma me /",
    "GK21soksvppu:2852": " mā bhūtāṃ svargamokṣau tu paropakṛtivarjitau // SoKss_12,23.152",
    "GK21soksvppu:2853": " iti tārkṣyādyamānasya tasyānudhyāyatas tadā /",
    "GK21soksvppu:2854": " vidyādharendor apatat puṣpavṛṣṭir nabhotalāt // SoKss_12,23.153",
    "GK21soksvppu:2855": " atrāntare sa tad raktadhārāsravaśiromaṇiḥ /",
    "GK21soksvppu:2856": " tasyā malayavatyāś ca tatpatnyāḥ prāpatat puraḥ // SoKss_12,23.154",
    "GK21soksvppu:2857": " sā tad dṛṣṭvā parijñāya cūḍāratnaṃ suvihvalā /",
    "GK21soksvppu:2858": " antikasthā śvaśurayos tābhyāṃ sāśrur adarśayat // SoKss_12,23.155",
    "GK21soksvppu:2859": " tau ca jāyāpatī sūnoḥ śiroratnaṃ vilokya tam /",
    "GK21soksvppu:2860": " kim etad iti saṃbhrāntau sahasaiva babhūvatuḥ // SoKss_12,23.156",
    "GK21soksvppu:2861": " tataḥ svavidyānudhyānād yathāvṛttam avetya tat /",
    "GK21soksvppu:2862": " rājā jīmūtaketuḥ sā rājñī kanakavaty api // SoKss_12,23.157 (Vet_16.157)",
    "GK21soksvppu:2863": " vadhvā malayavatyā tau prāvartetāṃ saha drutam /",
    "GK21soksvppu:2864": " gantuṃ tatraiva tau yatra tārkṣyajīmūtavāhanau // SoKss_12,23.158",
    "GK21soksvppu:2865": " tāvat sa śaṅkhacūḍo 'tra natvā gokarṇam āgataḥ /",
    "GK21soksvppu:2866": " dadarśa rudhirārdraṃ tad vigno vadhyaśilātalam // SoKss_12,23.159",
    "GK21soksvppu:2867": " hā hato 'smi mahāpāpo dhruvaṃ tena mahātmanā /",
    "GK21soksvppu:2868": " ātmā garutmate datto matkṛte sukṛpālunā // SoKss_12,23.160 (Vet_16.160) //",
    "GK21soksvppu:2869": " tad anviṣyāmi nītaḥ sa kṣaṇe 'smin kvāhivairiṇā /",
    "GK21soksvppu:2870": " majjeyaṃ nāyaśaḥpaṅke jīvantaṃ cet tam āpnuyām // SoKss_12,23.161",
    "GK21soksvppu:2871": " ity udaśrur vadan so 'tha sādhur dṛṣṭvā nirantarām /",
    "GK21soksvppu:2872": " patitāṃ bhuvi tadraktadhārām anusaran yayau // SoKss_12,23.162",
    "GK21soksvppu:2873": " atrāntare bhakṣayaṃs taṃ dṛṣṭvā jīmūtavāhanam /",
    "GK21soksvppu:2874": " hṛṣṭaṃ viramya garuḍaś cintayāmāsa tat kṣaṇam // SoKss_12,23.163",
    "GK21soksvppu:2875": " aho apūrvaḥ ko 'py eṣa bhakṣyamāno 'pi yo mayā /",
    "GK21soksvppu:2876": " prahṛṣyati mahāsattvo na tu prāṇair viyujyate // SoKss_12,23.164",
    "GK21soksvppu:2877": " bibharti luptaśeṣe ca gātre romāñcakañcukam /",
    "GK21soksvppu:2878": " kiṃ copakāriṇīvāsya mayi dṛṣṭiḥ prasīdati // SoKss_12,23.165 (Vet_16.165)",
    "GK21soksvppu:2879": " tan naiṣa nāgaḥ ko'py eṣa sādhuḥ pṛcchāmi nādmy amum /",
    "GK21soksvppu:2880": " iti tārkṣyaṃ vimṛśyantaṃ prāha jīmūtavāhanaḥ // SoKss_12,23.166",
    "GK21soksvppu:2881": " pakṣīndra kiṃ nivṛtto 'si na hi me māṃsaśoṇitam /",
    "GK21soksvppu:2882": " dehe nāsti na cādyāpi paritṛpto 'si buṅkṣva tat // SoKss_12,23.167",
    "GK21soksvppu:2883": " etac chrutvātisāścaryas taṃ papraccha sa pakṣirāṭ /",
    "GK21soksvppu:2884": " nāgo naivāsi tad brūhi mahātman ko bhavān iti // SoKss_12,23.168",
    "GK21soksvppu:2885": " nāga evāsmi ko 'yaṃ te praśnaḥ prakṛtam ācara /",
    "GK21soksvppu:2886": " prastutārthaviruddhaṃ hi ko 'bhidadhyād abāliśaḥ // SoKss_12,23.169",
    "GK21soksvppu:2887": " evaṃ prativadaty eva tārkṣyaṃ jīmūtavāhane /",
    "GK21soksvppu:2888": " prāptaḥ sa śaṅkhacūḍo 'tra dūrād evābhyabhāṣata // SoKss_12,23.170",
    "GK21soksvppu:2889": " mā mā kṛthā mahāpāpaṃ sāhasaṃ vinatātmaja /",
    "GK21soksvppu:2890": " ko 'yaṃ bhramas te na hy eṣa nāgo nāgo 'ham eṣa te // SoKss_12,23.171",
    "GK21soksvppu:2891": " ity uktvā drutam āgatya madhye sthitvā tayor dvayoḥ /",
    "GK21soksvppu:2892": " dṛṣṭvā ca tārkṣyaṃ vibhrāntaṃ śaṅkhacūḍo 'bravīt punaḥ // SoKss_12,23.172",
    "GK21soksvppu:2893": " kiṃ bhrāmyasi phaṇāḥ kiṃ me jihve dve ca na paśyasi /",
    "GK21soksvppu:2894": " vidyādharasya kiṃ cāsya saumyāṃ paśyasi nākṛtim // SoKss_12,23.173",
    "GK21soksvppu:2895": " śaṅkhacūḍe vadaty evaṃ bhāryā ca pitarau ca tau /",
    "GK21soksvppu:2896": " jīmūtavāhanasyātra sarve satvaram āyayuḥ // SoKss_12,23.174 (Vet_16.174)",
    "GK21soksvppu:2897": " viluptāṅgaṃ ca taṃ dṛṣṭvā pitarau tasya tat kṣaṇam /",
    "GK21soksvppu:2898": " cakrandatus tau hā putra hā hā jīmūtavāhana // SoKss_12,23.175",
    "GK21soksvppu:2899": " hā kāruṇika hā vatsa parārthaprattajīvita /",
    "GK21soksvppu:2900": " hā kathaṃ vainateyedam avimṛśya kṛtaṃ tvayā // SoKss_12,23.176",
    "GK21soksvppu:2901": " etac chrutvaiva tārkṣyo 'tra so 'nutapto vyacintayat /",
    "GK21soksvppu:2902": " hā kathaṃ bodhisattvāṃśaḥ saṃmohād bhakṣito mayā // SoKss_12,23.177",
    "GK21soksvppu:2903": " jīmūtavāhanaḥ so 'yaṃ parārthaprāṇadāyakaḥ /",
    "GK21soksvppu:2904": " yasya bhramati kṛtsne 'smiṃs trailokye kīrtighoṣaṇā // SoKss_12,23.178",
    "GK21soksvppu:2905": " tan me mṛte 'smin pāpasya prāptam agnipraveśanam /",
    "GK21soksvppu:2906": " adharmaviṣavṛkṣasya pacyate svādu kiṃ phalam // SoKss_12,23.179",
    "GK21soksvppu:2907": " iti cintākule tārkṣye dṛṣṭvā bandhūn nipatya saḥ /",
    "GK21soksvppu:2908": " vraṇavyathāyāṃ pañcatvaṃ prāpa jīmūtavāhanaḥ // SoKss_12,23.180",
    "GK21soksvppu:2909": " tato vilapatos tatra tatpitroḥ śokadīnayoḥ /",
    "GK21soksvppu:2910": " utkruśya muhur ātmānaṃ śaṅkhacūḍe ca nindati // SoKss_12,23.181",
    "GK21soksvppu:2911": " bhāryā malayavaty asya nabho dṛṣṭvāśrugadgadam /",
    "GK21soksvppu:2912": " pūrvaprasannāṃ varadām ity upālabhatāmbikām // SoKss_12,23.182",
    "GK21soksvppu:2913": " vidyādharādhipo bhāvicakravartī patis tava /",
    "GK21soksvppu:2914": " bhavitety aham ādiṣṭā devi gaurī tadā tvayā // SoKss_12,23.183",
    "GK21soksvppu:2915": " tan mithyāvādinī jātā tvam apy asi kathaṃ mayi /",
    "GK21soksvppu:2916": " ity uktavatyāṃ tasyāṃ sā gaurī pratyakṣatām agāt // SoKss_12,23.184",
    "GK21soksvppu:2917": " na me mithyā vacaḥ putrīty uktvā sā svakamaṇḍaloḥ /",
    "GK21soksvppu:2918": " amṛtenāśu jīmūtavāhanaṃ siñcati sma tam // SoKss_12,23.185 (Vet_16.185) //",
    "GK21soksvppu:2919": " tena so 'kṣatasarvāṅgaḥ pūrvādhikataradyutiḥ /",
    "GK21soksvppu:2920": " jīvan sadyaḥ samuttasthau kṛtī jīmūtavāhanaḥ // SoKss_12,23.186",
    "GK21soksvppu:2921": " utthitaṃ praṇataṃ taṃ ca sarveṣu praṇamatsu sā /",
    "GK21soksvppu:2922": " uvāca devī tuṣṭāsmi dehadānena te 'munā // SoKss_12,23.187 (Vet_16.187) //",
    "GK21soksvppu:2923": " tad eṣā tvābhiṣiñcāmi putrātmīyena pāṇinā /",
    "GK21soksvppu:2924": " vidyādharāṇām ākalpaṃ cakravartipade 'dhunā // SoKss_12,23.188",
    "GK21soksvppu:2925": " evaṃ vadantī jīmūtavāhanaṃ kalaśāmbudhiḥ /",
    "GK21soksvppu:2926": " tam abhyaṣiñcac charvānī pūjitā ca tirodadhe // SoKss_12,23.189",
    "GK21soksvppu:2927": " nipetuś cātra tat kālaṃ divyāḥ kusumavṛṣṭayaḥ /",
    "GK21soksvppu:2928": " nadanti sma ca sānandaṃ devadundubhayo divi // SoKss_12,23.190",
    "GK21soksvppu:2929": " athovāca sa taṃ prahvas tārkṣyo jīmūtavāhanam /",
    "GK21soksvppu:2930": " cakravartinn ahaṃ prītaḥ puruṣātiśaye tvayi // SoKss_12,23.191",
    "GK21soksvppu:2931": " apūrvodāramatinā trijagatkautukāvaham /",
    "GK21soksvppu:2932": " brahmāṇḍabhittilikhitaṃ yena citram idaṃ kṛtam // SoKss_12,23.192",
    "GK21soksvppu:2933": " tan māṃ praśādhi mattaś ca vṛṇuṣvābhīpsitaṃ varam /",
    "GK21soksvppu:2934": " ity uktavantaṃ garuḍaṃ mahāsattvo jagāda saḥ // SoKss_12,23.193",
    "GK21soksvppu:2935": " na bhakṣyāḥ sānutāpena bhūtvā nāgāḥ punas tvayā /",
    "GK21soksvppu:2936": " te 'py asthiśeṣā jīvantu ye tvayā pūrvabhakṣitāḥ // SoKss_12,23.194",
    "GK21soksvppu:2937": " evam astu na bhokṣye 'haṃ nāgāñ śāntamataḥ param /",
    "GK21soksvppu:2938": " prāg ye ca bhuktās te jīvantv iti tārkṣyo 'py uvāca saḥ // SoKss_12,23.195",
    "GK21soksvppu:2939": " tato 'stiśeṣā ye 'py āsan nāgās tatpūrvabhakṣitāḥ /",
    "GK21soksvppu:2940": " te 'pi sarve samuttasthus tadvarāmṛtajīvitāḥ // SoKss_12,23.196",
    "GK21soksvppu:2941": " surair nagair muniganaiḥ sānandair militair atha /",
    "GK21soksvppu:2942": " sa lokatritayābhikhyām uvāha malayācalaḥ // SoKss_12,23.197 (Vet_16.197)",
    "GK21soksvppu:2943": " tat kālaṃ taṃ ca jīmūtavāhanodantam adbhutam /",
    "GK21soksvppu:2944": " gauryāḥ prasādād vividuḥ sarve vidyādhareśvarāḥ // SoKss_12,23.198",
    "GK21soksvppu:2945": " āgatya te ca caraṇāvanatā himādriṃ ninyuḥ kṣaṇān muditabandhusuhṛtsametam /",
    "GK21soksvppu:2946": " taṃ pārvatīsvakarakḷptamahābhiṣekaṃ saccakravartinam atha pratimuktatārkṣyam // SoKss_12,23.199 tatra sa pitrā mātrā mitrāvasunā ca malayavatyā ca /",
    "GK21soksvppu:2947": " nijagṛhagatāgatena ca saṃyuktaḥ śaṅkhacūḍena // SoKss_12,23.200",
    "GK21soksvppu:2948": " lokottaracaritādbhutasiddhāṃ jīmūtavāhanaḥ suciram /",
    "GK21soksvppu:2949": " abhajata ratnopacitāṃ vidyādharacakravartidhuram // SoKss_12,23.201",
    "GK21soksvppu:2950": " ity atyudārasarasām ākhyāya kathāṃ tadā sa vetālaḥ /",
    "GK21soksvppu:2951": " puna eva taṃ trivikramasenaṃ papraccha rājānam // SoKss_12,23.202",
    "GK21soksvppu:2952": " tad brūhi śaṅkhacūḍaḥ kiṃ vā jīmūtavāhano 'bhyadhikaḥ /",
    "GK21soksvppu:2953": " sattvena tayor ubhayoḥ pūrvoktaś cātra samayas te // SoKss_12,23.203",
    "GK21soksvppu:2954": " ity asmād vetālāc chrutvā maunaṃ vihāya śāpabhayāt /",
    "GK21soksvppu:2955": " tam uvāca sa trivikramaseno nṛpatir nirudvegaḥ // SoKss_12,23.204",
    "GK21soksvppu:2956": " bahujanmasiddham etac citraṃ jīmūtavāhanasya kiyat /",
    "GK21soksvppu:2957": " ślāghyaḥ sa śaṅkhacūḍo maraṇottīrṇo 'pi yo ripave // SoKss_12,23.205",
    "GK21soksvppu:2958": " anyaprattātmānaṃ prāpya sudūraṃ gatāya tārkṣyāya /",
    "GK21soksvppu:2959": " paścād dhāvan gatvā svaṃ deham upānayat prasabham // SoKss_12,23.206",
    "GK21soksvppu:2960": " etan niśamyaiva nṛpasya tasya vākyaṃ sa vetālavaro jagāma /",
    "GK21soksvppu:2961": " punaḥ svadhāmaiva tadaṃsapṛṣṭhān nṛpo 'pi taṃ so 'nuyayau tathaiva // SoKss_12,23.207 (Vet_16.207)",
    "GK21soksvppu:2962": " caturviṃśas taraṅgaḥ /",
    "GK21soksvppu:2963": " tato gatvā punas tasmāt sa rājā śiṃśapātaroḥ /",
    "GK21soksvppu:2964": " taṃ trivikramaseno 'ṃse vīro vetālam agrahīt // SoKss_12,24.1 (Vet_17.1)",
    "GK21soksvppu:2965": " prasthitaṃ ca tatas taṃ sa vetālaḥ skandhato 'bravīt /",
    "GK21soksvppu:2966": " rājañ śramavinodāya śṛṇv etāṃ vacmi te kathām // SoKss_12,24.2 (Vet_17.2)",
    "GK21soksvppu:2967": " akhaṇḍadharmamaryādaṃ gaṅgākūle kṛtāspadam /",
    "GK21soksvppu:2968": " kaler agamyaṃ kanakapuraṃ nāmnābhavat puram // SoKss_12,24.3 (Vet_17.3) //",
    "GK21soksvppu:2969": " tasmin yaśodhanākhyo 'bhūd anvartho vasudhādhipaḥ /",
    "GK21soksvppu:2970": " rarakṣa viplavāmbhodher yo velādrir iva kṣitim // SoKss_12,24.4 (Vet_17.4)",
    "GK21soksvppu:2971": " jagādāhlādakaś caṇḍapratāpo 'khaṇḍamaṇḍalaḥ /",
    "GK21soksvppu:2972": " vidhinā yaś ca candrārkāv ekīkṛtyeva nirmame // SoKss_12,24.5 (Vet_17.5)",
    "GK21soksvppu:2973": " maurkhyaṃ paraparīvāde na śāstrārthe daridratā /",
    "GK21soksvppu:2974": " doṣe na koṣadaṇḍābhyāṃ yasyāsīc ca mahīpateḥ // SoKss_12,24.6 (Vet_17.6)",
    "GK21soksvppu:2975": " pāpabhīrur yaśolubdhaḥ ṣaṇḍhaḥ parapuraṃdhriṣu /",
    "GK21soksvppu:2976": " yaḥ śauryaudāryaśṛṅgāramayo janatayā jage // SoKss_12,24.7 (Vet_17.7) //",
    "GK21soksvppu:2977": " tasya rājñaḥ pure tasminn abhūd eko mahāvaṇik /",
    "GK21soksvppu:2978": " unmādinīti khyātā ca kanyā tasyābhavat sutā // SoKss_12,24.8 (Vet_17.8) //",
    "GK21soksvppu:2979": " yo yas tāṃ hi dadarśātra sa sa tadrūpasaṃpadā /",
    "GK21soksvppu:2980": " unmādyati sma madanasyāpi mohanaśaktayā // SoKss_12,24.9 (Vet_17.9) //",
    "GK21soksvppu:2981": " tasyāṃ ca yauvanasthāyāṃ sa gatvā tatpitā vaṇik /",
    "GK21soksvppu:2982": " yaśodhanaṃ taṃ rājānaṃ nītivedī vyajijñapat // SoKss_12,24.10 (Vet_17.10)",
    "GK21soksvppu:2983": " trailokyaratnabhūtā me pradeyāsti sutā prabho /",
    "GK21soksvppu:2984": " tām anāvedya devasya nānyasmai dātum utsahe // SoKss_12,24.11 (Vet_17.11)",
    "GK21soksvppu:2985": " devo 'pi sarvaratnānāṃ prabhuḥ kṛtsne 'pi bhūtale /",
    "GK21soksvppu:2986": " tatsvīkṛtyānugṛhṇātu devas tāṃ pratimucya vā // SoKss_12,24.12 (Vet_17.12)",
    "GK21soksvppu:2987": " ity ākarṇya vaṇigvākyaṃ sa rājā brāhmaṇān nijān /",
    "GK21soksvppu:2988": " sādaraṃ vyasṛjat tasyāḥ saulakṣaṇyam avekṣitum // SoKss_12,24.13",
    "GK21soksvppu:2989": " te gatvā brāhmaṇā dṛṣṭvā tāṃ trailokyaikasundarīm /",
    "GK21soksvppu:2990": " sadyaḥ kṣobhaṃ yayuḥ kṣiprāl labdhvā dhairyam acintayan // SoKss_12,24.14",
    "GK21soksvppu:2991": " imāṃ prāpnoti ced rājā tad rāṣṭram avasīdati /",
    "GK21soksvppu:2992": " etanmohitacitto hi kiṃ sa rājyam avekṣate // SoKss_12,24.15 (Vet_17.15) //",
    "GK21soksvppu:2993": " tasmāt sulakṣaṇety eṣā nākhyeyā kṣitipāya naḥ /",
    "GK21soksvppu:2994": " ity eva mantraṃ saṃmantrya rājñas te jagmur antikam // SoKss_12,24.16",
    "GK21soksvppu:2995": " kulakṣaṇā sā deveti tam ūcuś cātra te mṛṣā /",
    "GK21soksvppu:2996": " tena rājā sa naivaitāṃ svīcakāra vaṇiksutām // SoKss_12,24.17 (Vet_17.17)",
    "GK21soksvppu:2997": " tatas tadājñayā tāṃ sa kanyām unmādinīṃ pitā /",
    "GK21soksvppu:2998": " vaṇig baladharākhyāya tat senāpataye dadau // SoKss_12,24.18 (Vet_17.18)",
    "GK21soksvppu:2999": " atha sā tadgṛhe tasthau bhartrā tena samaṃ sukham /",
    "GK21soksvppu:3000": " kulakṣaṇety ahaṃ rajñā tyaktety āttavimānanā // SoKss_12,24.19 (Vet_17.19)",
    "GK21soksvppu:3001": " yāti kāle ca jātv atra hatvā hemantahastinam /",
    "GK21soksvppu:3002": " phullakundalatādantaṃ mathitāmbujinīvanam // SoKss_12,24.20 (Vet_17.20) //",
    "GK21soksvppu:3003": " ājagāma lasatpuṣpamañjarīkesarāvaliḥ /",
    "GK21soksvppu:3004": " cūtāṅkuranakhaḥ krīdan kānane madhukesarī // SoKss_12,24.21 (Vet_17.21) //",
    "GK21soksvppu:3005": " tat kālaṃ cātra nagare taṃ vasantamahotsavam /",
    "GK21soksvppu:3006": " sa rājā niryayau draṣṭuṃ gajārūḍho yaśodhanaḥ // SoKss_12,24.22",
    "GK21soksvppu:3007": " tadrūpālokasaṃbhāvyaviplavāḥ kulayoṣitaḥ /",
    "GK21soksvppu:3008": " apasārayituṃ dattaṃ tadā codghoṣaḍiṇḍimam // SoKss_12,24.23 (Vet_17.23) //",
    "GK21soksvppu:3009": " sā śrutvonmādinī tasmai rājñe svagṛhaharmyataḥ /",
    "GK21soksvppu:3010": " ātmānaṃ darśayāmāsa parityāgāvamānataḥ // SoKss_12,24.24 (Vet_17.24) //",
    "GK21soksvppu:3011": " sa ca tāṃ cakṣubhe dṛṣṭvā rājā jvālām ivodgatām /",
    "GK21soksvppu:3012": " saṃdhukṣitasya kāmāgner madhunā malayānilaiḥ // SoKss_12,24.25 (Vet_17.25)",
    "GK21soksvppu:3013": " nirvarṇayaṃś ca tadrūpaṃ jaitram astraṃ manobhuvaḥ /",
    "GK21soksvppu:3014": " gāḍhaṃ praviṣṭaṃ hṛdaye kṣaṇān moham upāyayau // SoKss_12,24.26",
    "GK21soksvppu:3015": " bhṛtyair āśvāsitaś cātra rājadhānīṃ praviśya saḥ /",
    "GK21soksvppu:3016": " pṛṣṭebhyo bubudhe tebhyas tāṃ prāgupanatojjhitām // SoKss_12,24.27",
    "GK21soksvppu:3017": " tato nirvāsya deśāt tāṃs tatkulakṣaṇavādinaḥ /",
    "GK21soksvppu:3018": " viprān anudinaṃ dadhyau tām evotkaḥ sa bhūpatiḥ // SoKss_12,24.28",
    "GK21soksvppu:3019": " aho jaḍātmā nirlajjaś candro nityam udeti yat /",
    "GK21soksvppu:3020": " jagannetrotsave tasyā niḥkalaṅke mukhe sati // SoKss_12,24.29 (Vet_17.29)",
    "GK21soksvppu:3021": " kaṭhorau hemakalaśau gajakumbhau ca karkaśau /",
    "GK21soksvppu:3022": " labhete nopamām asyāḥ stanayoḥ pīnatuṅgayoḥ // SoKss_12,24.30 (Vet_17.30)",
    "GK21soksvppu:3023": " kāñcīnakṣatramālāṅkaṃ tat tasyā jaghanasthalam /",
    "GK21soksvppu:3024": " kaṃ na kaṃdarpamātaṅgamastakābhaṃ vilobhayet // SoKss_12,24.31 (Vet_17.31)",
    "GK21soksvppu:3025": " iti tāṃ cintayann antaḥ kṣīyate sma dine dine /",
    "GK21soksvppu:3026": " kāmāgnipuṭapākena pacyamānaḥ sa bhūpatiḥ // SoKss_12,24.32 (Vet_17.32) //",
    "GK21soksvppu:3027": " hriyā nigūhamānaś ca pṛcchadbhyo bāhyalakṣaṇaiḥ /",
    "GK21soksvppu:3028": " kṛcchrāc chaśaṃsa cāptebhyaḥ svapīḍākāraṇaṃ sa tat // SoKss_12,24.33",
    "GK21soksvppu:3029": " alaṃ saṃtapya bhajase svādhīnāṃ tarhi kiṃ na tām /",
    "GK21soksvppu:3030": " ity uktas taiś ca naivaitad anumene sa dhārmikaḥ // SoKss_12,24.34",
    "GK21soksvppu:3031": " tato baladharo buddhvā sa senāpatir etya tam /",
    "GK21soksvppu:3032": " prabhum abhyarthayāmāsa sadbhaktaś caraṇānataḥ // SoKss_12,24.35",
    "GK21soksvppu:3033": " dāsastrī tava dāsy eva sā deva na parāṅganā /",
    "GK21soksvppu:3034": " svayaṃ cāhaṃ prayacchāmi tad bhāryāṃ svīkuruṣva me // SoKss_12,24.36",
    "GK21soksvppu:3035": " athavā tāṃ tyajāmīha deva devakule tataḥ /",
    "GK21soksvppu:3036": " na doṣo grahaṇe tasyās tava devakulastriyaḥ // SoKss_12,24.37 (Vet_17.37)",
    "GK21soksvppu:3037": " iti svasenāpatinā nirbandhena sa pārthivaḥ /",
    "GK21soksvppu:3038": " tenānunāthyamāno 'pi sāntaḥkopam uvāca tam // SoKss_12,24.38 (Vet_17.38)",
    "GK21soksvppu:3039": " rājā bhūtvā kathaṃ kuryām adharmam aham īdṛśam /",
    "GK21soksvppu:3040": " mayy ullaṅghitamaryāde ko hi tiṣṭhet svavartmani // SoKss_12,24.39",
    "GK21soksvppu:3041": " bhakto 'pi ca bhavān pāpe niyojayati māṃ katham /",
    "GK21soksvppu:3042": " paralokamahāduḥkhahetau kṣaṇasukhāvahe // SoKss_12,24.40 (Vet_17.40) //",
    "GK21soksvppu:3043": " na kṣamiṣye ca te dharmyān dārān yadi vihāsyasi /",
    "GK21soksvppu:3044": " sahate mādṛśaḥ ko hi tādṛśaṃ dharmaviplavam // SoKss_12,24.41 (Vet_17.41)",
    "GK21soksvppu:3045": " tad varaṃ mṛtyur ity uktvā sa rājā niṣiṣedha tam /",
    "GK21soksvppu:3046": " tyajanty uttamasattvā hi prāṇān api na satpatham // SoKss_12,24.42",
    "GK21soksvppu:3047": " tathaivārthayamānāṃś ca paurajānapadān api /",
    "GK21soksvppu:3048": " militān sa nirācakre rājā sudṛḍhaniścayaḥ // SoKss_12,24.43 (Vet_17.43) //",
    "GK21soksvppu:3049": " tataḥ krameṇa tenaiva smarajvarabharoṣmaṇā /",
    "GK21soksvppu:3050": " prakṣīṇadehaḥ prayayau sa yaśaḥśeṣatāṃ nṛpaḥ // SoKss_12,24.44 (Vet_17.44)",
    "GK21soksvppu:3051": " senāpatiś cāsahiṣṇus taṃ tathā pramayaṃ prabhoḥ /",
    "GK21soksvppu:3052": " so 'gniṃ viveśa bhaktānām anirvācyaṃ hi ceṣṭitam // SoKss_12,24.45",
    "GK21soksvppu:3053": " ity ākhyātakathāścaryo vetālo 'ṃsasthitas tadā /",
    "GK21soksvppu:3054": " sa trivikramasenaṃ taṃ bhūyaḥ papraccha pārthivam // SoKss_12,24.46",
    "GK21soksvppu:3055": " tad etayoḥ ko nṛpateḥ senāpatimahībhṛtoḥ /",
    "GK21soksvppu:3056": " sattvenābhyadhiko brūhi pūrvoktaḥ samayaś ca te // SoKss_12,24.47",
    "GK21soksvppu:3057": " iti vetālataḥ śrutvā muktamaunaḥ sa taṃ nṛpaḥ /",
    "GK21soksvppu:3058": " pratyuvāca dvayor rājā sattvavān adhikas tayoḥ // SoKss_12,24.48",
    "GK21soksvppu:3059": " tad ākarṇyaiva vetālaḥ sākṣepas tam abhāṣata /",
    "GK21soksvppu:3060": " senāpatiḥ kathaṃ nātra rājann abhyadhiko vada // SoKss_12,24.49",
    "GK21soksvppu:3061": " yas tathā svāmine bhaktyā svabhāryāṃ tāṃ tathāvidhām /",
    "GK21soksvppu:3062": " sucirajñātatadbhogasukhāsvādo 'py upānayat // SoKss_12,24.50 (Vet_17.50)",
    "GK21soksvppu:3063": " ātmānaṃ cāgnisāc cakre tasmin pañcatvam āgate /",
    "GK21soksvppu:3064": " anāsvāditatadbhogas tatkāntāṃ tu jahau nṛpaḥ // SoKss_12,24.51 (Vet_17.51)",
    "GK21soksvppu:3065": " vetālenaivam uktas tu vihasya sa nṛpo 'bravīt /",
    "GK21soksvppu:3066": " yady apy evaṃ tathāpy etat kiṃ citraṃ kulaputrakaḥ // SoKss_12,24.52",
    "GK21soksvppu:3067": " senāpatiḥ sa bhaktyā yat svāmyarthe tat tathākarot /",
    "GK21soksvppu:3068": " prāṇair api hi bhṛtyānāṃ svāmisaṃrakṣaṇaṃ vratam // SoKss_12,24.53",
    "GK21soksvppu:3069": " rājānas tu madādhmātā gajā iva niraṅkuśāḥ /",
    "GK21soksvppu:3070": " chindanti dharmamaryādāśṛṅkhalāṃ viṣayonmukhāḥ // SoKss_12,24.54",
    "GK21soksvppu:3071": " teṣāṃ hy udriktacittānām abhiṣekāmbubhiḥ samam /",
    "GK21soksvppu:3072": " viveko vigalaty oghenohyamāna ivākhilaḥ // SoKss_12,24.55 (Vet_17.55) //",
    "GK21soksvppu:3073": " kṣipyanta iva coddhūya calaccāmaramārutaiḥ /",
    "GK21soksvppu:3074": " vṛddhopadiṣṭaśāstrārtharajomaśakamakṣikāḥ // SoKss_12,24.56 (Vet_17.56) //",
    "GK21soksvppu:3075": " ātapatreṇa satyaṃ ca sūryāloko nivāryate /",
    "GK21soksvppu:3076": " vibhūtivātyopahatā dṛṣṭir mārgaṃ ca nekṣate // SoKss_12,24.57 (Vet_17.57)",
    "GK21soksvppu:3077": " te te ca vipadaṃ prāptā māramohitacetasaḥ /",
    "GK21soksvppu:3078": " jagadvijayino 'pīha rājāno nahuṣādayaḥ // SoKss_12,24.58 (Vet_17.58) //",
    "GK21soksvppu:3079": " eṣo rājā punaḥ pṛthvyām ekacchatro 'pi yat tayā /",
    "GK21soksvppu:3080": " unmadinyā capalayā lakṣmyeva na vimohitaḥ // SoKss_12,24.59 (Vet_17.59) //",
    "GK21soksvppu:3081": " prāṇān api sa dharmātmā tatyāja na punaḥ padam /",
    "GK21soksvppu:3082": " amārge nidadhe dhīras tenāsau me 'dhiko mataḥ // SoKss_12,24.60",
    "GK21soksvppu:3083": " ity ākarṇya nṛpasya tasya vacanaṃ bhūyas tadaṃsasthalād vetālaḥ sahasā svam eva sa padaṃ māyāprabhāvād yayau /",
    "GK21soksvppu:3084": " rājāpy anvasarat tathaiva sa punaḥ saṃprāptum etaṃ javād ārabdhe hi suduḥkare 'pi mahatāṃ madhye virāmaḥ kutaḥ // SoKss_12,24.61",
    "GK21soksvppu:3085": " pañcaviṃśas taraṅgaḥ /",
    "GK21soksvppu:3086": " tataḥ pitṛvane tasmin kravyabhakṣibhir āvṛte /",
    "GK21soksvppu:3087": " jvālāvilolarasanair bhūtair iva citāgnibhiḥ // SoKss_12,25.1 (Vet_18.1) //",
    "GK21soksvppu:3088": " gatvaiva tasyām akṣobhyaḥ kṣapāyāṃ śiṃśapātarum /",
    "GK21soksvppu:3089": " sa trivikramasenas tam āsasāda punar nṛpaḥ // SoKss_12,25.2 (Vet_18.2) //",
    "GK21soksvppu:3090": " tatrāpaśyac ca vetālavikṛtān sadṛśākṛtīn /",
    "GK21soksvppu:3091": " ullambamānān subahūn pretakāyān aśaṅkitam // SoKss_12,25.3 (Vet_18.3) //",
    "GK21soksvppu:3092": " aho kim etat kiṃ vānyan māyī kālaṃ kṣipaty ayam /",
    "GK21soksvppu:3093": " vetālo me na vedmy eṣāṃ grāhyaṃ yeneha bhūyaṣām // SoKss_12,25.4",
    "GK21soksvppu:3094": " asiddhārthasya ced rātrir iyaṃ mama gamiṣyati /",
    "GK21soksvppu:3095": " tato vahniṃ pravekṣyāmi na sahiṣye tu hāsyatām // SoKss_12,25.5 (Vet_18.5)",
    "GK21soksvppu:3096": " iti cintayatas tasya rājño vijñāya niścayam /",
    "GK21soksvppu:3097": " sattvatuṣṭaḥ sa vetālaḥ svamāyāṃ saṃjahāra tām // SoKss_12,25.6 (Vet_18.6)",
    "GK21soksvppu:3098": " tato dṛṣṭvaikam evātra vetālaṃ nṛkalevare /",
    "GK21soksvppu:3099": " avatīrya gṛhītvāṃse sa pratasthe punar nṛpaḥ // SoKss_12,25.7 (Vet_18.7)",
    "GK21soksvppu:3100": " prakrāmantaṃ ca taṃ bhūyaḥ sa vetālo 'bhyabhāṣata /",
    "GK21soksvppu:3101": " rājan nodvijase citraṃ tad imāṃ me kathāṃ sṛṇu // SoKss_12,25.8 (Vet_18.8)",
    "GK21soksvppu:3102": " asti gaurītapaḥkleśavṛtena tripurāriṇā /",
    "GK21soksvppu:3103": " asāmānyaguṇotkarṣalubdheneva svayaṃvṛtā // SoKss_12,25.9 (Vet_18.9) //",
    "GK21soksvppu:3104": " bhogavatyamarāvatyos tṛtīyojjayinī purī /",
    "GK21soksvppu:3105": " udārasukṛtaprāpyanānābhogopabṛṃhitā // SoKss_12,25.10 (Vet_18.10) //",
    "GK21soksvppu:3106": " yasyāṃ stabdhatvakārkaśye kuceṣu varayoṣitām /",
    "GK21soksvppu:3107": " tāsām eva bhruvor bhaṅgo locaneṣu ca cāpalam // SoKss_12,25.11 (Vet_18.11)",
    "GK21soksvppu:3108": " tamo niśāsu vakratvaṃ yasyāṃ kavivaroktiṣu /",
    "GK21soksvppu:3109": " mado dantiṣu jāḍyaṃ ca muktāmalayajenduṣu // SoKss_12,25.12 (Vet_18.12) //",
    "GK21soksvppu:3110": " tasyāṃ candraprabhākhyasya rājño 'mātyo bahuśrutaḥ /",
    "GK21soksvppu:3111": " devasvāmīty abhūd vipro bhūriyajño mahādhanaḥ // SoKss_12,25.13",
    "GK21soksvppu:3112": " tasya kālena tanayaś candrasvāmīty ajāyata /",
    "GK21soksvppu:3113": " so 'dhītavidyo 'pi yuvā dyūtaikavyasano 'bhavat // SoKss_12,25.14",
    "GK21soksvppu:3114": " ekadā ca dvijasutaś candrasvāmī sa kāṃcana /",
    "GK21soksvppu:3115": " dyūtakāramahāṭhiṇṭhāṃ dyūtena krīḍituṃ yayau // SoKss_12,25.15 (Vet_18.15)",
    "GK21soksvppu:3116": " āśliṣyāmaḥ kam atreti vipadbhir iva vīkṣitum /",
    "GK21soksvppu:3117": " vikṣiptaiḥ kṛṣṇaśārābhair netrair akṣair nirantarām // SoKss_12,25.16",
    "GK21soksvppu:3118": " kaḥ so 'sti na śriyaṃ yasya harāmy apy alakāpateḥ /",
    "GK21soksvppu:3119": " itīva tanvatīṃ nādān dyūtakṛtkalahasvanaiḥ // SoKss_12,25.17 (Vet_18.17)",
    "GK21soksvppu:3120": " tāṃ praviśya kramād dīvyann akṣaiḥ sa kitavaiḥ saha /",
    "GK21soksvppu:3121": " vastrādi hārayitvāpi dhanam anyad ahārayat // SoKss_12,25.18 (Vet_18.18)",
    "GK21soksvppu:3122": " mṛgyamāṇaṃ ca yan nādāt sa tad dhanam asaṃbhavi /",
    "GK21soksvppu:3123": " tad avaṣṭabhya sabhyena laguḍaiḥ paryatāḍyata // SoKss_12,25.19",
    "GK21soksvppu:3124": " laguḍāhatasarvāṅgaḥ pāṣāṇam iva niścalam /",
    "GK21soksvppu:3125": " kṛtvā mṛtam ivātmānaṃ tasthau viprasuto 'tha saḥ // SoKss_12,25.20",
    "GK21soksvppu:3126": " tathaiva divasān dvitrāṃs tatra tasminn avasthite /",
    "GK21soksvppu:3127": " kruddhaḥ sa sabhyaṣ ṭhiṇṭhāyāṃ kitavān svān abhāṣata // SoKss_12,25.21",
    "GK21soksvppu:3128": " śritānenāśmatā tāvat tad etaṃ kṣipata kvacit /",
    "GK21soksvppu:3129": " nītvāndhakūpe niḥsattvaṃ dhanaṃ dāsyāmy ahaṃ tu vaḥ // SoKss_12,25.22",
    "GK21soksvppu:3130": " ity uktās tena kitavās taṃ candrasvāminaṃ tataḥ /",
    "GK21soksvppu:3131": " araṇyaṃ ninyur utkṣipya dūraṃ kūpagaveṣiṇaḥ // SoKss_12,25.23 (Vet_18.23)",
    "GK21soksvppu:3132": " tatraiko vṛddhakitavas tān anyān evam abhyadhāt /",
    "GK21soksvppu:3133": " mṛto 'yaṃ prāyaśas tat kiṃ kūpe kṣiptena no 'munā // SoKss_12,25.24",
    "GK21soksvppu:3134": " tad ihaivainam ujjhitvā vakṣyāmaḥ kūpa ujjhitam /",
    "GK21soksvppu:3135": " iti te tadvacaḥ sarve tatheti pratipedire // SoKss_12,25.25 (Vet_18.25) //",
    "GK21soksvppu:3136": " tatas tyaktvā gateṣv eṣu kitaveṣu sa utthitaḥ /",
    "GK21soksvppu:3137": " candrasvāmī viveśātra śūnyam ekaṃ śivālayam // SoKss_12,25.26 (Vet_18.26)",
    "GK21soksvppu:3138": " tatra kiṃcit samāśvasya cintayāmāsa duḥkhitaḥ /",
    "GK21soksvppu:3139": " viśvasto māyayā kaṣṭaṃ muṣitaḥ kitavair aham // SoKss_12,25.27 (Vet_18.27)",
    "GK21soksvppu:3140": " tad īdṛśaḥ kva gacchāmi nāgnopahatapāṃśulaḥ /",
    "GK21soksvppu:3141": " pitā bandhuḥ suhṛd vāpi dṛṣṭvā kiṃ hi vaden mama // SoKss_12,25.28",
    "GK21soksvppu:3142": " tat saṃprati sthito 'smīha naktaṃ ca kṣutpraśāntaye /",
    "GK21soksvppu:3143": " paśyāmi nirgatya kathaṃ yatiṣye bhojanaṃ prati // SoKss_12,25.29",
    "GK21soksvppu:3144": " ity ālocayatas tasya klāntasyānambarasya ca /",
    "GK21soksvppu:3145": " mandīkṛtātapo 'stādriṃ ravis tyaktāmbaro yayau // SoKss_12,25.30",
    "GK21soksvppu:3146": " tāvac ca bhūtidigdhāṅgas tatrāyāti sma tāpasaḥ /",
    "GK21soksvppu:3147": " mahāvratī jaṭāśūladharo hara ivāparaḥ // SoKss_12,25.31 (Vet_18.31) //",
    "GK21soksvppu:3148": " sa candrasvāminaṃ dṛṣṭvā ko 'sīti paripṛcchya ca /",
    "GK21soksvppu:3149": " srutvā tasmāc ca vṛttāntaṃ prahvaṃ taṃ tāpaso 'bravīt // SoKss_12,25.32",
    "GK21soksvppu:3150": " tvaṃ mamehāśramaṃ prāptaḥ kṣutklānto 'cintito 'tithiḥ /",
    "GK21soksvppu:3151": " tad uttiṣṭha kṛtasnāno bhikṣābhāgaṃ mamāhara // SoKss_12,25.33 (Vet_18.33)",
    "GK21soksvppu:3152": " ity ukto vratinā so 'tha candrasvāmī jagāda tam /",
    "GK21soksvppu:3153": " vipro 'haṃ bhagavan bhokṣye bhikṣābhāgaṃ kathaṃ tava // SoKss_12,25.34",
    "GK21soksvppu:3154": " tac chrutvā sa vratī siddhaḥ praviśya maṭhikāṃ nijām /",
    "GK21soksvppu:3155": " iṣṭasaṃpādinīṃ vidyāṃ sasmārātithivallabhaḥ // SoKss_12,25.35 (Vet_18.35)",
    "GK21soksvppu:3156": " saṃsmṛtopasthitāṃ tāṃ ca kiṃ karomīti vādinīm /",
    "GK21soksvppu:3157": " amuṣyātithyam atitheḥ kuruṣveti śaśāsa tām // SoKss_12,25.36 (Vet_18.36)",
    "GK21soksvppu:3158": " tathety ukte tayā tatra sodyānaṃ sāṅganājanam /",
    "GK21soksvppu:3159": " puraṃ sauvarṇam utpannaṃ candrasvāmī dadarśa saḥ // SoKss_12,25.37",
    "GK21soksvppu:3160": " vismitaṃ ca tam abhyetya tasmād vārāṅganāḥ purāt /",
    "GK21soksvppu:3161": " ūcur uttiṣṭha bhadraihi snāhi bhuṅkṣva tyaja śramam // SoKss_12,25.38",
    "GK21soksvppu:3162": " ity uktvābhyantaraṃ nītvā snāpayitvānulipya ca /",
    "GK21soksvppu:3163": " tābhiḥ sa dattasadvastro ninye 'nyad vāsakottamam // SoKss_12,25.39",
    "GK21soksvppu:3164": " tatrāntaḥ sa dadarśaikāṃ pradhānayuvatiṃ yuvā /",
    "GK21soksvppu:3165": " sarvāṅgasundarīṃ dhātrā kautukād iva nirmitām // SoKss_12,25.40",
    "GK21soksvppu:3166": " tayā sa sotkayotthāya svāsanārdhopaveśitaḥ /",
    "GK21soksvppu:3167": " bubhuje divyam āhāraṃ tayaivātra samaṃ tataḥ // SoKss_12,25.41 (Vet_18.41)",
    "GK21soksvppu:3168": " bhuktapakvaphalasvādutāmbūlaḥ svarasena ca /",
    "GK21soksvppu:3169": " paryaṅkaśayane bheje tatsaṃbhogasukhaṃ niśi // SoKss_12,25.42 (Vet_18.42)",
    "GK21soksvppu:3170": " prātaḥ prabuddhaś cāpaśyat tad evātra śivāyalam /",
    "GK21soksvppu:3171": " nāpi divyāṅganāṃ nāpi puraṃ tan na paricchadam // SoKss_12,25.43",
    "GK21soksvppu:3172": " tataḥ sa vigno niryātaṃ maṭhikātaḥ smitānanam /",
    "GK21soksvppu:3173": " pṛṣṭarātrisukhaṃ prātas tāpasaṃ taṃ vyajijñapat // SoKss_12,25.44",
    "GK21soksvppu:3174": " tatprasādād ahaṃ rātrāv uṣito bhagavan sukham /",
    "GK21soksvppu:3175": " kiṃ tu yāsyanti me prāṇās tayā divyastriyā vinā // SoKss_12,25.45",
    "GK21soksvppu:3176": " tac chrutvā sa tapasvī taṃ hasan kāruṇiko 'bravīt /",
    "GK21soksvppu:3177": " ihaivāssva punar naktaṃ bhaviṣyati tathaiva te // SoKss_12,25.46",
    "GK21soksvppu:3178": " ity ukte vratinā tena tadyuktyaiva pratikṣapam /",
    "GK21soksvppu:3179": " candrasvāmy atra so 'bhuṅkta bhogāṃs tāṃs tatprasādataḥ // SoKss_12,25.47",
    "GK21soksvppu:3180": " buddhvā ca taṃ śanair vidyāprabhāvaṃ vidhicoditaḥ /",
    "GK21soksvppu:3181": " ekadā tāpasendraṃ taṃ sa prasādyānvayācata // SoKss_12,25.48 (Vet_18.48)",
    "GK21soksvppu:3182": " satyaṃ kṛpā ced bhagavan mayi te śaraṇāgate /",
    "GK21soksvppu:3183": " tad etāṃ dehi me vidyāṃ yatprabhāvo 'yam īdṛśaḥ // SoKss_12,25.49",
    "GK21soksvppu:3184": " iti bruvāṇaṃ nirbandhāt taṃ pratyāha sa tāpasaḥ /",
    "GK21soksvppu:3185": " asādhyā tava vidyeyaṃ sādhyate 'ntarjale hy asau // SoKss_12,25.50",
    "GK21soksvppu:3186": " tatra caiṣā sṛjaty āśu japataḥ sādhakasya tat /",
    "GK21soksvppu:3187": " māyājālaṃ vimohāya yena siddhiṃ na so 'śnute // SoKss_12,25.51 (Vet_18.51)",
    "GK21soksvppu:3188": " sa hi tatra punar jātaṃ bālam ātmānam īkṣate /",
    "GK21soksvppu:3189": " tato yuvānam udvyūḍhadāraṃ jātātmajaṃ tathā // SoKss_12,25.52 (Vet_18.52)",
    "GK21soksvppu:3190": " suhṛn me 'yam ayaṃ śatrur iti mithyā sa muhyati /",
    "GK21soksvppu:3191": " na ca smarati janmedaṃ na vidyāsādhane kriyām // SoKss_12,25.53",
    "GK21soksvppu:3192": " yas tu triraṣṭavarṣaḥ san guruvidyāprabodhitaḥ /",
    "GK21soksvppu:3193": " janma smṛtvā viditvā tad dhīro māyāvijṛmbhitam // SoKss_12,25.54",
    "GK21soksvppu:3194": " tadvaśo 'py atra kurute tathaivāgnipraveśanam /",
    "GK21soksvppu:3195": " paramārthaṃ jalottīrṇaḥ siddhavidyaḥ sa paśyati // SoKss_12,25.55",
    "GK21soksvppu:3196": " anyasya na paraṃ vidyā śiṣyasyaiṣā hi sidhyati /",
    "GK21soksvppu:3197": " asthānārpaṇato yāvad guror api vinaśyati // SoKss_12,25.56 (Vet_18.56) //",
    "GK21soksvppu:3198": " matsiddhyaiva phale siddhe kiṃ graheṇāmunā tava /",
    "GK21soksvppu:3199": " matsiddhihānyā mā jātu tavaitad api naṅkṣyati // SoKss_12,25.57",
    "GK21soksvppu:3200": " evaṃ tapasvinokte 'pi candrasvāmī graheṇa saḥ /",
    "GK21soksvppu:3201": " śikṣyāmi sarvaṃ mā bhūd vaś cintātreti tam abravīt // SoKss_12,25.58",
    "GK21soksvppu:3202": " tato 'smai pratipede tāṃ vidyāṃ dātuṃ sa tāpasaḥ /",
    "GK21soksvppu:3203": " batāśritānurodhena kiṃ na kurvanti sādhavaḥ // SoKss_12,25.59 (Vet_18.59)",
    "GK21soksvppu:3204": " tato nītvā nadītīraṃ sa taṃ smāha mahāvratī /",
    "GK21soksvppu:3205": " vatsa vidyāṃ japan māyāṃ yadi drakṣyasi tāṃ tadā // SoKss_12,25.60",
    "GK21soksvppu:3206": " māyāgnim eva praviśer vidhyayā bodhito mayā /",
    "GK21soksvppu:3207": " ahaṃ ca tāvat sthāsyāmi tavehaiva nadītaṭe // SoKss_12,25.61 (Vet_18.61)",
    "GK21soksvppu:3208": " ity uktvādhyāpayāmāsa tam ācāntaṃ śuciṃ śuciḥ /",
    "GK21soksvppu:3209": " sa candrasvāminaṃ vidyāṃ samyak tāṃ vratināṃ varaḥ // SoKss_12,25.62",
    "GK21soksvppu:3210": " tatas tīre sthite tasmin gurau mūrdhnā praṇamya tam /",
    "GK21soksvppu:3211": " candrasvāmī sa rabhasān nadīm avatatāra tām // SoKss_12,25.63 (Vet_18.63)",
    "GK21soksvppu:3212": " tasyām antarjale vidyāṃ tāṃ japan sahasaiva saḥ /",
    "GK21soksvppu:3213": " tanmāyāmohito mithyā sarvaṃ vismṛtya janma tat // SoKss_12,25.64",
    "GK21soksvppu:3214": " vīkṣate yāvad anyasyām utpannaḥ svātmanā puri /",
    "GK21soksvppu:3215": " putro viprasya kasyāpi buddhiṃ sa śanakair gataḥ // SoKss_12,25.65",
    "GK21soksvppu:3216": " kṛtopanayano 'dhītavidyo dārān avāpya ca /",
    "GK21soksvppu:3217": " tadduḥkhasukhasaṃmūḍhaḥ saṃpūrṇo 'patyavān kramāt // SoKss_12,25.66",
    "GK21soksvppu:3218": " tataś cātra sutasnehasvīkṛtas tat tad ācarat /",
    "GK21soksvppu:3219": " sthito baddharatiḥ sārdhaṃ pitṛbhyāṃ bandhubhis tathā // SoKss_12,25.67",
    "GK21soksvppu:3220": " evaṃ janmāntaraṃ mithyā tasyānubhavato 'tra saḥ /",
    "GK21soksvppu:3221": " kāle prabodhinīṃ vidyāṃ guruḥ prāyuṅkta tāpasaḥ // SoKss_12,25.68",
    "GK21soksvppu:3222": " sa tadvidyāprayogeṇa sadyas tena prabodhitaḥ /",
    "GK21soksvppu:3223": " smṛtvātmānaṃ guruṃ taṃ ca māyājālam avetya tat // SoKss_12,25.69",
    "GK21soksvppu:3224": " udyato 'gnipraveśāya divyāsādhyaphalāptaye /",
    "GK21soksvppu:3225": " paryavāri niṣedhadbhir vṛddhāptagurubandhubhiḥ // SoKss_12,25.70",
    "GK21soksvppu:3226": " bahudhā bodhyamāno 'pi tair divyasukhalolupaḥ /",
    "GK21soksvppu:3227": " sa sajjitacitaṃ prāyān nadītīraṃ sabāndhavaḥ // SoKss_12,25.71 (Vet_18.71)",
    "GK21soksvppu:3228": " dṛṣṭvātra vṛddhau pitarau bhāryāṃ ca maraṇodyatām /",
    "GK21soksvppu:3229": " krandanti bālāpatyāni so 'tha mohād acintayat // SoKss_12,25.72",
    "GK21soksvppu:3230": " kaṣṭaṃ mriyante svajanāḥ sarve me viśato 'nalam /",
    "GK21soksvppu:3231": " na ca jānāmi kiṃ satyaṃ guros tad vacanaṃ na vā // SoKss_12,25.73",
    "GK21soksvppu:3232": " tat kiṃ nu praviśāmy agnim uta na praviśāmi kim /",
    "GK21soksvppu:3233": " athavā tat kathaṃ mithyā syāt saṃvādi guror vacaḥ // SoKss_12,25.74",
    "GK21soksvppu:3234": " tad viśāmy analaṃ kāmam ity antaḥ pravimṛśya saḥ /",
    "GK21soksvppu:3235": " agnipraveśaṃ vidadhe candrasvāmī kila dvijaḥ // SoKss_12,25.75 (Vet_18.75)",
    "GK21soksvppu:3236": " anubhūtahimasparśo vahneś ca sa savismayaḥ /",
    "GK21soksvppu:3237": " śāntamāyo nadītīrād utthāyopayayau taṭam // SoKss_12,25.76 (Vet_18.76) //",
    "GK21soksvppu:3238": " tatra sthitaṃ ca dṛṣṭvā taṃ guruṃ natvā ca pādayoḥ /",
    "GK21soksvppu:3239": " pṛcchantaṃ cāgniśaityāntaṃ svam udantam abodhayat // SoKss_12,25.77",
    "GK21soksvppu:3240": " tatas taṃ sa guruḥ prāha vatsa śaṅke kṛtas tvayā /",
    "GK21soksvppu:3241": " apacāro 'tra śītas te kathaṃ jāto 'gnir anyathā // SoKss_12,25.78",
    "GK21soksvppu:3242": " adṛṣṭam etad etasyā vidyāyāḥ sādhane yataḥ /",
    "GK21soksvppu:3243": " etad guror vacaḥ śrutvā candrasvāmī jagāda saḥ // SoKss_12,25.79",
    "GK21soksvppu:3244": " nāpacāro mayā kaścid vihito bhagavann iti /",
    "GK21soksvppu:3245": " tataḥ sa tadgurur vidyāṃ jijñāsus tāṃ samasmarat // SoKss_12,25.80",
    "GK21soksvppu:3246": " na ca sāvirabhūt tasya na tacchiṣyasya tasya vā /",
    "GK21soksvppu:3247": " naṣṭavidyāv athobhau tau viṣaṇṇau jagmatus tataḥ // SoKss_12,25.81",
    "GK21soksvppu:3248": " ity ākhyāya kathām atha vetālaḥ pṛṣṭavān sa taṃ bhūyaḥ /",
    "GK21soksvppu:3249": " pṛthvīpatiṃ trivikramasenaṃ samayaṃ nigadya pūrvoktam // SoKss_12,25.82",
    "GK21soksvppu:3250": " rājan saṃśayam etaṃ chinddhi mama brūhi hetunā kena /",
    "GK21soksvppu:3251": " vihite 'pi yathoddiṣṭe karmaṇi vidyobhayos tayor naṣṭā // SoKss_12,25.83",
    "GK21soksvppu:3252": " etat sa vetālavaco niśamya taṃ pratyavocan manujendravīraḥ /",
    "GK21soksvppu:3253": " jāne bhavān me kṣipatīha kālaṃ yogeśvaraivaṃ tad api bravīmi // SoKss_12,25.84 (Vet_18.84)",
    "GK21soksvppu:3254": " na duṣkareṇāpi hi karmaṇaiva śuddhena siddhiḥ puruṣasya labhyā /",
    "GK21soksvppu:3255": " yāvan na niṣkramya vikalpaśuddhaṃ dhīraṃ mano nirmalasattvavṛtti // SoKss_12,25.85 (Vet_18.85)",
    "GK21soksvppu:3256": " tasyātra mandasya tu viprayūnaś cittaṃ prabudhyāpi vikalpate sma /",
    "GK21soksvppu:3257": " vidyā na sā tena gatāsya siddhir asthānadānāc ca guror vinaṣṭā // SoKss_12,25.86 (Vet_18.86)",
    "GK21soksvppu:3258": " iti tasya nṛpasya sṛṣṭavāco bata vetālavaro 'ṃsataḥ sa bhūyaḥ /",
    "GK21soksvppu:3259": " nijam eva padaṃ yayāv alakṣyo nṛpatis taṃ ca tathaiva so 'nvayāsīt //",
    "GK21soksvppu:3260": " ṣaḍviṃśas taraṅgaḥ /",
    "GK21soksvppu:3261": " atha gatvā punaḥ skandhe vetālaṃ śiṃśapādrumāt /",
    "GK21soksvppu:3262": " sa trivikramasenas taṃ gṛhītvodacalan nṛpaḥ // SoKss_12,26.1 (Vet_19.1) //",
    "GK21soksvppu:3263": " āgacchantaṃ ca taṃ bhūyo vetālaḥ so 'bhyabhāṣata /",
    "GK21soksvppu:3264": " rājañ śṛṇu katham ekāṃ hṛdyāṃ te kathayāmy aham // SoKss_12,26.2",
    "GK21soksvppu:3265": " asti vakrolakaṃ nāma puraṃ surapuropamam /",
    "GK21soksvppu:3266": " tasmin sūryaprabhākhyo 'bhūd rājā jambhārisaṃnibhaḥ // SoKss_12,26.3",
    "GK21soksvppu:3267": " saukaryodyatayā mūrtyā dattānando vasuṃdharām /",
    "GK21soksvppu:3268": " imāṃ harir ivoddhṛtya yo babhāra ciraṃ bhuje // SoKss_12,26.4 (Vet_19.4)",
    "GK21soksvppu:3269": " dhūmāsaṅge 'śrusaṃpātaḥ śṛṅgāre mārasaṃkathāḥ /",
    "GK21soksvppu:3270": " dvāḥstheṣu hemadaṇḍāś ca rāṣṭre yasyābhavan prabhoḥ // SoKss_12,26.5",
    "GK21soksvppu:3271": " sarvasaṃpatsamṛddhasya tasyaikābhūd anirvṛtiḥ /",
    "GK21soksvppu:3272": " nodapadyata yat putro bahuṣv antaḥpureṣv api // SoKss_12,26.6 (Vet_19.6)",
    "GK21soksvppu:3273": " etasmiṃś ca kathāsaṃdhau tāmraliptyāṃ mahāpuri /",
    "GK21soksvppu:3274": " babhūva dhanapālākhyo dhuryo dhanavatāṃ vanik // SoKss_12,26.7 (Vet_19.7)",
    "GK21soksvppu:3275": " tasya cājāyataikaiva nāmnā dhanavatī sutā /",
    "GK21soksvppu:3276": " vidyādharī cyutā śāpāt saundaryeṇaiva sūcitā // SoKss_12,26.8 (Vet_19.8)",
    "GK21soksvppu:3277": " tasyāṃ ca yauvanasthāyāṃ sa vaṇik pañcatāṃ yayau /",
    "GK21soksvppu:3278": " taddhanaṃ rājasānāthyād ākrāntam atha gotrajaiḥ // SoKss_12,26.9",
    "GK21soksvppu:3279": " tato hiraṇyavatyākhyā vaṇijas tasya gehinī /",
    "GK21soksvppu:3280": " ādāya ratnabharaṇaṃ nijam aprakaṭasthitam // SoKss_12,26.10 (Vet_19.10) //",
    "GK21soksvppu:3281": " dhanavatyā tayā sākaṃ svaduhitrā niśāmukhe /",
    "GK21soksvppu:3282": " palāyya dāyādabhayād gṛhād guptaṃ viniryayau // SoKss_12,26.11 (Vet_19.11)",
    "GK21soksvppu:3283": " dhvāntena bahir antaś ca sā duḥkhenāndhakāritā /",
    "GK21soksvppu:3284": " kṛcchrād bahiḥpuraṃ prāyāt sutāhastāvalambinī // SoKss_12,26.12",
    "GK21soksvppu:3285": " tatra saṃtamase yāntī vidhiyogād alakṣitam /",
    "GK21soksvppu:3286": " aṃsenātāḍayac cauraṃ śūlāgrāropitasthitam // SoKss_12,26.13 (Vet_19.13) //",
    "GK21soksvppu:3287": " sa sajīvas tadaṃsāgraghaṭṭanādhikapīḍitaḥ /",
    "GK21soksvppu:3288": " āḥ kṣate kṣāram etan me kṣiptaṃ kenety abhāṣata // SoKss_12,26.14",
    "GK21soksvppu:3289": " tatas tatraiva sā ko 'sīty apṛcchat taṃ vaṇigvadhūḥ /",
    "GK21soksvppu:3290": " pratyuvāca tataś cauraś cauro 'ham iha sūcitaḥ // SoKss_12,26.15",
    "GK21soksvppu:3291": " śūle pāpasya cādyāpi notkrāmanti mamāsavaḥ /",
    "GK21soksvppu:3292": " tad ārye tvaṃ mama brūhi kāsikvaivaṃ prayāsi ca // SoKss_12,26.16",
    "GK21soksvppu:3293": " tac chrutvā taṃ vaṇigbhāryā yāvat svodantam āha sā /",
    "GK21soksvppu:3294": " tāvat tilakitaṃ prācyā mukham udbhāsitendunā // SoKss_12,26.17 (Vet_19.17)",
    "GK21soksvppu:3295": " tato dikṣu prakāśāsu sa cauras tāṃ vaṇiksutām /",
    "GK21soksvppu:3296": " dṛṣṭvā dhanavatīṃ kanyāṃ tanmātaram uvāca tām // SoKss_12,26.18",
    "GK21soksvppu:3297": " śṛṇu me prārthanām ekāṃ sahasraṃ kāñcanasya te /",
    "GK21soksvppu:3298": " dadāmi tad imāṃ mahyaṃ svasutāṃ dehi kanyakām // SoKss_12,26.19",
    "GK21soksvppu:3299": " kim etayā tavety ukto hasantyātha tayātra saḥ /",
    "GK21soksvppu:3300": " punaś cauro 'bravīn nāsti putro mama gatāyuṣaḥ // SoKss_12,26.20",
    "GK21soksvppu:3301": " na cāputro 'śnate lokāṃs tad eṣā yaṃ madājñayā /",
    "GK21soksvppu:3302": " kutracij janayet putraṃ kṣetrajaḥ sa bhaven mama // SoKss_12,26.21",
    "GK21soksvppu:3303": " ity etāṃ prārthaye tvaṃ tu tad vidhatsva mamepsitam /",
    "GK21soksvppu:3304": " tac chrutvā sā vaṇigyoṣil lobhāt tat pratyapadyata // SoKss_12,26.22",
    "GK21soksvppu:3305": " ānīya ca kuto 'py ambu pāṇau caurasya tasya sā /",
    "GK21soksvppu:3306": " eṣā sutā mayā tubhyaṃ kanyā dattety apātayat // SoKss_12,26.23 (Vet_19.23)",
    "GK21soksvppu:3307": " so 'pi tadduhitur dattayathoktājño jagāda tām /",
    "GK21soksvppu:3308": " gacchāmuṣya vaṭasyādhaḥ khātvā svarṇaṃ gṛhāṇa tat // SoKss_12,26.24",
    "GK21soksvppu:3309": " gatāsor dāhayitvā me dehaṃ yuktyā visṛjya ca /",
    "GK21soksvppu:3310": " asthīni tīrthe sasutā gaccher vakrolakaṃ puram // SoKss_12,26.25",
    "GK21soksvppu:3311": " tatra sūryaprabhe rājñi saurājyasukhite jane /",
    "GK21soksvppu:3312": " nirupadravaniścintā sthāsyasi tvaṃ yathecchasi // SoKss_12,26.26",
    "GK21soksvppu:3313": " ity uktvā tṛṣitaḥ pītvā tayaivopahṛtaṃ jalam /",
    "GK21soksvppu:3314": " śūlavyadhavyathotkrāntajīvaś cauro babhūva saḥ // SoKss_12,26.27",
    "GK21soksvppu:3315": " tato gatvā vaṇikstrī sā svarṇaṃ vaṭataros talāt /",
    "GK21soksvppu:3316": " gṛhītvā sasutā guptam agād bhartṛsuhṛdgṛham // SoKss_12,26.28 (Vet_19.28)",
    "GK21soksvppu:3317": " tatra sthitvā ca yuktyā tad dāhayitvā kalevaram /",
    "GK21soksvppu:3318": " caurasya tasya tīrthe 'sthikṣepādikam akārayat // SoKss_12,26.29",
    "GK21soksvppu:3319": " anyedyuś cāttaguptārthā tato nirgatya sātmajā /",
    "GK21soksvppu:3320": " prayāntī kramaśaḥ prāpa sā tad vakrolakaṃ puram // SoKss_12,26.30",
    "GK21soksvppu:3321": " tatraikaṃ vasudattākhyād gṛhaṃ krītvā vaṇigvarāt /",
    "GK21soksvppu:3322": " tasminn uvāsa sutayā dhanavatyā tayā saha // SoKss_12,26.31 (Vet_19.31) //",
    "GK21soksvppu:3323": " tadā ca tatropādhyāyo viṣṇusvāmīty abhūt pure /",
    "GK21soksvppu:3324": " manaḥsvāmīti tasyāsīc chiṣyo vipro 'tirūpavān // SoKss_12,26.32",
    "GK21soksvppu:3325": " vidhyābhijanayukto 'pi sa yauvanavaśīkṛtaḥ /",
    "GK21soksvppu:3326": " tatra haṃsāvalīṃ nāma vāñchati sma vilāsinīm // SoKss_12,26.33 (Vet_19.33)",
    "GK21soksvppu:3327": " sā ca sauvarṇadīnāraśatapañcakam agrahīt /",
    "GK21soksvppu:3328": " bhāṭiṃ tasya ca tan nābhūd vyaṣīdat tena so 'nvaham // SoKss_12,26.34",
    "GK21soksvppu:3329": " ekadā ca tam adrākṣīt tādṛśaṃ sā vaṇiksutā /",
    "GK21soksvppu:3330": " kṣāmābhirāmavapuṣaṃ dhanavaty atra harmyataḥ // SoKss_12,26.35 (Vet_19.35)",
    "GK21soksvppu:3331": " tadrūpahṛtacittā ca bhartuś caurasya tasya sā /",
    "GK21soksvppu:3332": " smṛtvānujñāṃ samīpasthāṃ yuktyāvocat svamātaram // SoKss_12,26.36",
    "GK21soksvppu:3333": " amba viprasutasyāsya paśyaite rūpayauvane /",
    "GK21soksvppu:3334": " kīdṛśe bata viśvasya nayanāmṛtavarṣiṇī // SoKss_12,26.37 (Vet_19.37) //",
    "GK21soksvppu:3335": " etac chrutvaiva tasmiṃs tāṃ baddhabhāvām avetya ca /",
    "GK21soksvppu:3336": " tan mātā sā vaṇigbhāryā manasy evam acintayat // SoKss_12,26.38",
    "GK21soksvppu:3337": " madduhitrānayā tāvad varaṇīyaḥ sutāptaye /",
    "GK21soksvppu:3338": " kaścid bhartrājñayā tasmād eṣa evārthyate na kim // SoKss_12,26.39",
    "GK21soksvppu:3339": " ity ākalayya vyasṛjat tat saṃdiśya manīṣitam /",
    "GK21soksvppu:3340": " rahasyadhāriṇīṃ ceṭīṃ tam ānetuṃ sutākṛte // SoKss_12,26.40 (Vet_19.40) //",
    "GK21soksvppu:3341": " sā gatvā vijane nītvā ceṭī tasmai śaśaṃsa tat /",
    "GK21soksvppu:3342": " sa ca śrutvā dvijayuvā vyasanī tām abhāṣata // SoKss_12,26.41 (Vet_19.41)",
    "GK21soksvppu:3343": " yadi haṃsāvalīhetor dīnāraśatapañcakam /",
    "GK21soksvppu:3344": " sauvarṇaṃ dīyate sahyaṃ tad ekām emi yāminīm // SoKss_12,26.42 (Vet_19.42)",
    "GK21soksvppu:3345": " iti tenoktayā ceṭyā tayā gatvā tathaiva sā /",
    "GK21soksvppu:3346": " uktā vaṇikstrī tasmai tat taddhaste prāhiṇod dhanam // SoKss_12,26.43",
    "GK21soksvppu:3347": " tad gṛhītvā manaḥsvāmī tatputryā vāsakaṃ yayau /",
    "GK21soksvppu:3348": " tasyāḥ sa tannisṛṣṭāyā dhanavatyaḥ saceṭikaḥ // SoKss_12,26.44 (Vet_19.44)",
    "GK21soksvppu:3349": " tatra tāṃ vitatotkaṇṭhāṃ kāntāṃ bhūṣitabhūtalām /",
    "GK21soksvppu:3350": " sa cakora iva jyotsnāṃ dadarśa ca jaharṣa ca // SoKss_12,26.45 (Vet_19.45)",
    "GK21soksvppu:3351": " tayā samaṃ ca nītvā tāṃ rātriṃ saṃbhogalīlayā /",
    "GK21soksvppu:3352": " nirgatya sa tato guptaṃ yayau prātar yathāgatam // SoKss_12,26.46",
    "GK21soksvppu:3353": " sāpi tasmād dhanavatī sagarbhābhūd vaṇiksutā /",
    "GK21soksvppu:3354": " kāle ca suṣuve putraṃ lakṣaṇānumitāyatim // SoKss_12,26.47 (Vet_19.47) //",
    "GK21soksvppu:3355": " parituṣṭāṃ tadā tāṃ ca sutotpattyā samātṛkām /",
    "GK21soksvppu:3356": " ādideśa haraḥ svapne darśitasvavapur niśi // SoKss_12,26.48 (Vet_19.48) //",
    "GK21soksvppu:3357": " yuktaṃ hemasahasreṇa nītvā bālam uṣasy amum /",
    "GK21soksvppu:3358": " sūryaprabhanṛpasyeha mañcasthaṃ dvāri muñcatam // SoKss_12,26.49",
    "GK21soksvppu:3359": " evaṃ syāt kṣemam ity uktā śūlinā sā vaṇiksutā /",
    "GK21soksvppu:3360": " tanmātā ca prabudhyaitaṃ svapnann anyonam ūcatuḥ // SoKss_12,26.50",
    "GK21soksvppu:3361": " nītvā ca taṃ tatyajatur bhagavatpratyayāc chiśum /",
    "GK21soksvppu:3362": " rājñaḥ sūryaprabhasyāsya siṃhadvāre sahemakam // SoKss_12,26.51",
    "GK21soksvppu:3363": " tāvac ca tam api svapne sutacintāturaṃ sadā /",
    "GK21soksvppu:3364": " tatra sūryaprabhaṃ bhūpam ādideśa vṛṣadhvajaḥ // SoKss_12,26.52",
    "GK21soksvppu:3365": " uttiṣṭha rājan bālas te siṃhadvāre sakāñcanaḥ /",
    "GK21soksvppu:3366": " kenāpi sthāpito bhavyo mañcakasthaṃ gṛhāṇa tam // SoKss_12,26.53",
    "GK21soksvppu:3367": " ity uktaḥ śaṃbhunā prātaḥ prabuddho 'pi tathaiva saḥ /",
    "GK21soksvppu:3368": " dvāḥsthaiḥ praviśya vijñapto niryayau nṛpatiḥ svayam // SoKss_12,26.54",
    "GK21soksvppu:3369": " dṛṣṭvā ca siṃhadvāre taṃ bālaṃ sakanakotkaram /",
    "GK21soksvppu:3370": " rekhācchattradhvajādyaṅkapāṇipādaṃ śubhākṛtim // SoKss_12,26.55",
    "GK21soksvppu:3371": " datto mamocitaḥ putraḥ śaṃbhunāyam iti bruvan /",
    "GK21soksvppu:3372": " svayaṃ gṛhītvā bāhubhyāṃ rājadhānīṃ viveśa saḥ // SoKss_12,26.56",
    "GK21soksvppu:3373": " cakāra cotsavaṃ tāvad asaṃkhyātaṃ dadad vasu /",
    "GK21soksvppu:3374": " daridraśabdasyaikasya yāvad āsīn nirarthatā // SoKss_12,26.57 (Vet_19.57)",
    "GK21soksvppu:3375": " nṛttavādyādibhir nītvā dvādaśāhaṃ tataḥ sa tam /",
    "GK21soksvppu:3376": " putraṃ candraprabhaṃ nāmnā cakre suryaprabho nṛpaḥ // SoKss_12,26.58",
    "GK21soksvppu:3377": " vavṛdhe rājaputro 'tra so 'tha candraprabhaḥ kramāt /",
    "GK21soksvppu:3378": " vapuṣeva guṇaughenāpy āśritānandadāyinā // SoKss_12,26.59 (Vet_19.59) //",
    "GK21soksvppu:3379": " śanair yuvā ca saṃjañje śauryaudāryaśrutādibhiḥ /",
    "GK21soksvppu:3380": " āvarjitaprakṛtikaḥ kṣmābhārodvahanakṣamaḥ // SoKss_12,26.60 (Vet_19.60) //",
    "GK21soksvppu:3381": " tādṛśaṃ ca tato dṛṣṭvā taṃ sa sūryaprabhaḥ pitā /",
    "GK21soksvppu:3382": " rājye 'bhiṣicyaiva kṛtī vṛddho vārāṇasīṃ yayau // SoKss_12,26.61",
    "GK21soksvppu:3383": " pṛthvīṃ śāsati tasmiṃś ca tanaye nayaśālina /",
    "GK21soksvppu:3384": " sa rājā tatra tatyāja caraṃs tīvratapas tanum // SoKss_12,26.62",
    "GK21soksvppu:3385": " buddhvā pitṛvipattiṃ tām anuśocya kṛtakriyaḥ /",
    "GK21soksvppu:3386": " so 'tha candraprabho rājā sacivān dhārmiko 'bravīt // SoKss_12,26.63",
    "GK21soksvppu:3387": " tātasya tāvat kenāham anṛṇo bhavituṃ kṣamaḥ /",
    "GK21soksvppu:3388": " tathāpy ekāṃ svahastena dadāmy etasya niṣkṛtim // SoKss_12,26.64",
    "GK21soksvppu:3389": " nītvā kṣipāmi gaṅgāyām asthīny asya yathāvidhi /",
    "GK21soksvppu:3390": " gatvā sarvapitṛhyaś ca gayāṃ piṇḍaṃ dadāmy aham // SoKss_12,26.65",
    "GK21soksvppu:3391": " prasaṅgāt tīrthayātrāṃ ca karomy āpūrvasāgaram /",
    "GK21soksvppu:3392": " ity uktavantaṃ rājānaṃ mantriṇas taṃ vyajijñapan // SoKss_12,26.66",
    "GK21soksvppu:3393": " na deva yujyate kartum etad rājñaḥ kathaṃcana /",
    "GK21soksvppu:3394": " na hi rājyaṃ bahuchidraṃ kṣaṇaṃ tiṣṭhaty arakṣitam // SoKss_12,26.67",
    "GK21soksvppu:3395": " tad eṣā parahastena kāryā te pitrupakriyā /",
    "GK21soksvppu:3396": " svadharmapālanād anyā tīrthayātrā ca kā tava // SoKss_12,26.68 (Vet_19.68)",
    "GK21soksvppu:3397": " bahvapāyaṃ kva pānthatvāṃ nityaguptāḥ kva pārthivāḥ /",
    "GK21soksvppu:3398": " iti mantrivacaḥ śrutvā rājā candraprabho 'bravīt // SoKss_12,26.69",
    "GK21soksvppu:3399": " alaṃ vikalpaiḥ pitrarthe gantavyaṃ niścitaṃ mayā /",
    "GK21soksvppu:3400": " draṣṭavyāni ca tīrthāni yāvan me kṣamate vayaḥ // SoKss_12,26.70",
    "GK21soksvppu:3401": " paścā ko vetti kiṃ bhāvi śarire kṣaṇanaśvare /",
    "GK21soksvppu:3402": " rājyaṃ cāgamanaṃ yāvad rakṣyaṃ yuṣmābhir eva me // SoKss_12,26.71",
    "GK21soksvppu:3403": " śrutvaitaṃ niścayaṃ rājñas tūṣṇīm āsata mantriṇaḥ /",
    "GK21soksvppu:3404": " tataḥ prayaṇasaṃbhāraṃ sajjīcakre sa bhūpatiḥ // SoKss_12,26.72",
    "GK21soksvppu:3405": " athāhni sa śubhe snāto hutāgniḥ pūjitadvijaḥ /",
    "GK21soksvppu:3406": " suyuktaṃ ratham āsthāya prayataḥ śāntaveṣabhṛt // SoKss_12,26.73",
    "GK21soksvppu:3407": " sāmantān rajaputrāṃś ca paurāñ janapadān api /",
    "GK21soksvppu:3408": " nivartyānicchataḥ kṛcchrād āsīmāntānuyāyinaḥ // SoKss_12,26.74 (Vet_19.74)",
    "GK21soksvppu:3409": " brāhmaṇair vāhanārūḍhaiḥ samaṃ sa sapurohitaḥ /",
    "GK21soksvppu:3410": " pratasthe sacivanyastarājyaś candraprabho nṛpaḥ // SoKss_12,26.75",
    "GK21soksvppu:3411": " vicitraveṣabhāṣādivilokanavinoditaḥ /",
    "GK21soksvppu:3412": " paśyan nānāvidhān deśān kramāt prāpa ca jāhnavīm // SoKss_12,26.76",
    "GK21soksvppu:3413": " dadarśa tā ca jantūnāṃ jalakallolapaṅktibhiḥ /",
    "GK21soksvppu:3414": " tridivārohasopānapaddhatiṃ sṛjatīm iva // SoKss_12,26.77 (Vet_19.77) //",
    "GK21soksvppu:3415": " himavatprabhavāṃ śaṃbhoḥ kṛtakrīḍākacagrahām /",
    "GK21soksvppu:3416": " bibhratīṃ cāmbikālīlāṃ devarṣigaṇavanditām // SoKss_12,26.78 (Vet_19.78)",
    "GK21soksvppu:3417": " rathāvatīrṇas tasyāṃ ca kṛtasnāno yathāvidhi /",
    "GK21soksvppu:3418": " cikṣepāsthīni bhūpasya tasya sūryaprabhasya saḥ // SoKss_12,26.79",
    "GK21soksvppu:3419": " dattadānaḥ kṛtaśrāddho rathārūḍhas tato 'pi ca /",
    "GK21soksvppu:3420": " prasthitaḥ kramaśaḥ prāpa prayāgam ṛṣisaṃstutam // SoKss_12,26.80",
    "GK21soksvppu:3421": " yatrārcirādyadhūmādim āgrāv iva samāgatau /",
    "GK21soksvppu:3422": " gaṅgāyamunayor vāhau bhātaḥ sugataye nṛṇām // SoKss_12,26.81 (Vet_19.81)",
    "GK21soksvppu:3423": " tatropoṣya kṛtasnānadānaśrāddhādisatkriyaḥ /",
    "GK21soksvppu:3424": " vārāṇasīṃ jagāmātha sa candraprabhabhūpatiḥ // SoKss_12,26.82 (Vet_19.82)",
    "GK21soksvppu:3425": " eta mokṣaṃ prayāteti vadantām iva dūrataḥ /",
    "GK21soksvppu:3426": " vātākṣiptasamutkṣiptaiḥ surasadmadhvajāṃśukaiḥ // SoKss_12,26.83",
    "GK21soksvppu:3427": " tasyāṃ dināny upoṣya trīṇy abhyarcyātha vṛṣadhvajam /",
    "GK21soksvppu:3428": " bhogair nijocitais tais taiḥ prayayau sa gayāṃ prati // SoKss_12,26.84",
    "GK21soksvppu:3429": " tataḥ phalaughanamitair mañjuguñjadvihaṃgamaiḥ /",
    "GK21soksvppu:3430": " pade pade sapraṇāmaṃ stūyamāna ivāṅghripaiḥ // SoKss_12,26.85 (Vet_19.85)",
    "GK21soksvppu:3431": " vikṣiptavanyakusumair arcyamāna ivānilaiḥ /",
    "GK21soksvppu:3432": " nānāraṇyāny atikramya puṇyaṃ prāpa gayāśiraḥ // SoKss_12,26.86 (Vet_19.86)",
    "GK21soksvppu:3433": " vidhāya tatra ca śrāddhaṃ vidhivad bhūridakṣiṇam /",
    "GK21soksvppu:3434": " candraprabhaḥ sa rājātra dharmāraṇyam upeyivān // SoKss_12,26.87",
    "GK21soksvppu:3435": " gayākūpe 'sya dadataḥ pituḥ piṇḍaṃ tadantarāt /",
    "GK21soksvppu:3436": " samuttasthus tam ādātuṃ trayo mānuṣapāṇayaḥ // SoKss_12,26.88 (Vet_19.88)",
    "GK21soksvppu:3437": " tad dṛṣṭvaiva sa vibhrāntaḥ kim etad iti pārthavaḥ /",
    "GK21soksvppu:3438": " kasmin haste kṣipe piṇḍam ity apṛcchan nijān dvijān // SoKss_12,26.89",
    "GK21soksvppu:3439": " te tam ūcur ayaṃ tāvad ekaś caurasya niścatam /",
    "GK21soksvppu:3440": " hasto lohamayaḥ śaṅkur yasmin devaiṣa dṛśyate // SoKss_12,26.90",
    "GK21soksvppu:3441": " dvitīyo brāhmaṇasyāyaṃ karo dhṛtapavitrakaḥ /",
    "GK21soksvppu:3442": " rājñaḥ pāṇis tṛtīyo 'yaṃ sāṅgulīyaḥ sulakṣaṇaḥ // SoKss_12,26.91",
    "GK21soksvppu:3443": " tan na vidmaḥ kva piṇḍo 'yaṃ nikṣepyaḥ kim idaṃ bhavet /",
    "GK21soksvppu:3444": " ity uktas tair dvijaiḥ so 'tra rājā lebhe na niścayam // SoKss_12,26.92",
    "GK21soksvppu:3445": " ity ākhyāya kathāścaryaṃ vetālo 'ṃsasthitas tadā /",
    "GK21soksvppu:3446": " sa trivikramasenaṃ taṃ jagāda nṛpatiṃ punaḥ // SoKss_12,26.93 (Vet_19.93)",
    "GK21soksvppu:3447": " tat kasya haste deyaḥ syāt sa piṇḍa iti vaktu me /",
    "GK21soksvppu:3448": " bhavāṃs tāvat sa evātra prāktanaḥ samayaś ca te // SoKss_12,26.94",
    "GK21soksvppu:3449": " iti vetālataḥ śrutvā muktamaunaḥ sa bhūpatiḥ /",
    "GK21soksvppu:3450": " taṃ trivikramaseno 'tra dharmajñaḥ pratyabhāṣata // SoKss_12,26.95",
    "GK21soksvppu:3451": " caurasya haste dātavyaḥ sa piṇḍaḥ kṣetrajo yataḥ /",
    "GK21soksvppu:3452": " candraprabaḥ sa nṛpatiḥ putras tasyaiva nānyayoḥ // SoKss_12,26.96",
    "GK21soksvppu:3453": " viprasya janakasyāpi sa hi putro na budhyate /",
    "GK21soksvppu:3454": " vikrīto hi dhanenātmā tām ekāṃ tena yāminīm // SoKss_12,26.97 (Vet_19.97)",
    "GK21soksvppu:3455": " rājñaḥ sūraprabasyāpi saṃskārādānavardhanaiḥ /",
    "GK21soksvppu:3456": " bhavet sa putro na syāc cet svadhanaṃ tasya tatkṛte // SoKss_12,26.98",
    "GK21soksvppu:3457": " śiśos tasya hi śīrṣānte mañcasthasyaiva hema yat /",
    "GK21soksvppu:3458": " nyastam āsīt tad evāsya mūlyaṃ saṃvardhanādike // SoKss_12,26.99",
    "GK21soksvppu:3459": " tasmād dhastodakaprāptā tanmātā yasya yena sā /",
    "GK21soksvppu:3460": " ajñā tajjanane dattā yasya tan nikhilaṃ dhanam // SoKss_12,26.100",
    "GK21soksvppu:3461": " tasya sa kṣetrajaḥ putraś caurasyaiva mahīpatiḥ /",
    "GK21soksvppu:3462": " piṇḍas tasyaiva haste ca deyas teneti me matiḥ // SoKss_12,26.101",
    "GK21soksvppu:3463": " ity uktavato nṛpates tasyāṃsāt svapadam eva vetālaḥ /",
    "GK21soksvppu:3464": " prayayau sa ca trivikramaseno rājā tam anvayād bhūyaḥ // SoKss_12,26.102",
    "GK21soksvppu:3465": " saptaviṃśas taraṅgaḥ /",
    "GK21soksvppu:3466": " tato gatvā gṛhītvāṃse vetālaṃ śiṃśapātaroḥ /",
    "GK21soksvppu:3467": " sa trivikramasenas tam uccacāla punar nṛpaḥ // SoKss_12,27.1 (Vet_20.1) //",
    "GK21soksvppu:3468": " maunena prasthitaṃ taṃ ca vetālo 'ṃsād uvāca saḥ /",
    "GK21soksvppu:3469": " rājan kas te 'nubandho 'yaṃ gaccha rātrisukhaṃ bhaja // SoKss_12,27.2",
    "GK21soksvppu:3470": " na yuktaṃ tava netuṃ māṃ kubhikṣos tasya gocaram /",
    "GK21soksvppu:3471": " graho vā tatra ced astu kathām ekām imāṃ śṛṇu // SoKss_12,27.3 (Vet_20.3)",
    "GK21soksvppu:3472": " asti svarekhānutkrāntavarṇabhedavyavasthiti /",
    "GK21soksvppu:3473": " nagaraṃ citrakūṭākhyaṃ bibhrāṇaṃ satyanāmatām // SoKss_12,27.4 (Vet_20.4)",
    "GK21soksvppu:3474": " tatrāmṛtarasāsāravarṣī praṇayicakṣuṣām /",
    "GK21soksvppu:3475": " candrāvaloka ity āsīd rājā rājaśikhāmaṇiḥ // SoKss_12,27.5 (Vet_20.5) //",
    "GK21soksvppu:3476": " ālānaṃ śauryakariṇas tyāgasyotpattiketanam /",
    "GK21soksvppu:3477": " vilāsaveśma rūpasya śaśaṃsur yaṃ vicakṣaṇāḥ // SoKss_12,27.6 (Vet_20.6) //",
    "GK21soksvppu:3478": " satīṣu sarvasaṃpatsu yan na prāpa nijocitām /",
    "GK21soksvppu:3479": " bhāryāṃ saikā paraṃ cintā yūnas tasyābhavad dhṛdi // SoKss_12,27.7",
    "GK21soksvppu:3480": " ekadā ca tadudvegavinodāya mahāṭavīm /",
    "GK21soksvppu:3481": " jagāmāśvīyasahito mṛgayāyai sa bhūpatiḥ // SoKss_12,27.8 (Vet_20.8) //",
    "GK21soksvppu:3482": " tatra sūkaravṛndāni bhindan bāṇair nirantaraiḥ /",
    "GK21soksvppu:3483": " śyāmalāmbararociṣṇus tamāṃsīva raviḥ karaiḥ // SoKss_12,27.9 (Vet_20.9) //",
    "GK21soksvppu:3484": " śāyayañ śaraśayyāsu siṃhān samaradurmadān /",
    "GK21soksvppu:3485": " mūrdhajair dhavalair bhīṣmān arjunādhikavikramaḥ // SoKss_12,27.10",
    "GK21soksvppu:3486": " vipakṣīkṛtya śarabhān pātayan parvatopamān /",
    "GK21soksvppu:3487": " dambholikarkaśaprāsapātair jambhārivikramaḥ // SoKss_12,27.11 (Vet_20.11)",
    "GK21soksvppu:3488": " rasād vivikṣuḥ sa nṛpo vanābhyantaram ekakaḥ /",
    "GK21soksvppu:3489": " tīvrapārṣṇiprahāreṇa prerayāmāsa vājinam // SoKss_12,27.12 (Vet_20.12) //",
    "GK21soksvppu:3490": " sa vājī tena ca kaśāghātenottejito bhṛśam /",
    "GK21soksvppu:3491": " pārṣṇighātena viṣamaṃ samaṃ cāgaṇayan kṣaṇāt // SoKss_12,27.13 (Vet_20.13)",
    "GK21soksvppu:3492": " vanāntaraṃ tato 'naiṣīd vātādhikajavo nṛpam /",
    "GK21soksvppu:3493": " mohitendriyavṛttiṃ taṃ vyatītya daśayojanīm // SoKss_12,27.14 (Vet_20.14)",
    "GK21soksvppu:3494": " tatra tasmin sthite vāhe rājā diṅmoham etya saḥ /",
    "GK21soksvppu:3495": " bhramañ śrānto dadarśaikam ārāt suvipulaṃ saraḥ // SoKss_12,27.15",
    "GK21soksvppu:3496": " mārutenābhimukhyena namitonnamitair muhuḥ /",
    "GK21soksvppu:3497": " ita ehīti hastābhaiḥ saṃjñāṃ kurvad ivāmbujaiḥ // SoKss_12,27.16",
    "GK21soksvppu:3498": " tatra gatvā ca turagaṃ viparyāṇopavartitam /",
    "GK21soksvppu:3499": " snātapītaṃ tarucchāyābaddhaṃ dattatṛṇotkaram // SoKss_12,27.17 (Vet_20.17)",
    "GK21soksvppu:3500": " kṛtvā svayaṃ kṛtasnānaḥ pītāmbur galitaśramaḥ /",
    "GK21soksvppu:3501": " ramyeṣu tatpradeśeṣu dadau dṛṣṭim itas tataḥ // SoKss_12,27.18 (Vet_20.18)",
    "GK21soksvppu:3502": " ekatra cāśokataror adhastān munikanyakām /",
    "GK21soksvppu:3503": " āmuktapuṣpābharaṇāṃ valkalāṃśukaśobhinīm // SoKss_12,27.19 (Vet_20.19) //",
    "GK21soksvppu:3504": " mugdhabaddhajaṭājūṭasaviśeṣamanoramām /",
    "GK21soksvppu:3505": " sakhīdvitīyām āścaryarūpāṃ rājā dadarśa saḥ // SoKss_12,27.20 (Vet_20.20)",
    "GK21soksvppu:3506": " acintayac ca puṣpeṣoḥ patitaḥ śaragocare /",
    "GK21soksvppu:3507": " keyaṃ syāt sarasi snātuṃ sāvitrī kiṃ svid āgatā // SoKss_12,27.21",
    "GK21soksvppu:3508": " kiṃ harasyāṅkavibhraṣṭā gaurī bhūyaḥ śritā tapaḥ /",
    "GK21soksvppu:3509": " ahany astaṃgatasyendoḥ kāntiḥ kiṃ vā dhṛtavratā // SoKss_12,27.22",
    "GK21soksvppu:3510": " tad etām upasṛtyeha śanair upalabhe varam /",
    "GK21soksvppu:3511": " ity ālocya yayau tasyāḥ kanyāyāḥ so 'ntikaṃ nṛpaḥ // SoKss_12,27.23",
    "GK21soksvppu:3512": " sāpi dṛṣṭvā tam āyāntaṃ tadrūpākulitekṣaṇā /",
    "GK21soksvppu:3513": " pūrvaprārabdhapuṣpasraksannahastā vyacintayat // SoKss_12,27.24",
    "GK21soksvppu:3514": " ko 'yam īdṛg araṇye 'smin siddho vidyādharo nu kim /",
    "GK21soksvppu:3515": " batāsya rūpaṃ viśvasya kṛtārthīkaraṇaṃ dṛśoḥ // SoKss_12,27.25 (Vet_20.25)",
    "GK21soksvppu:3516": " evaṃ vitarkya paśyantī tiryak taṃ trapayā tataḥ /",
    "GK21soksvppu:3517": " utthāya sorustambhāpi gantuṃ prāvartataiva sā // SoKss_12,27.26",
    "GK21soksvppu:3518": " athopetya sa rājā tām evaṃ nāgariko 'bravīt /",
    "GK21soksvppu:3519": " āstāṃ prathamadṛṣṭasya darśanaikaphalārthinaḥ // SoKss_12,27.27",
    "GK21soksvppu:3520": " janasya dūrāyātasya sundari svāgatādikam /",
    "GK21soksvppu:3521": " ko 'yaṃ nv āśramiṇāṃ dharmo yad etasmāt palāyyate // SoKss_12,27.28",
    "GK21soksvppu:3522": " ity ukte bhūbhujā tasyāḥ sakhī tadvad vicakṣaṇā /",
    "GK21soksvppu:3523": " tatropaveśya nṛpateś cakārātithyasatkriyām // SoKss_12,27.29 (Vet_20.29)",
    "GK21soksvppu:3524": " atha sapraṇayaṃ rājā tāṃ sa papraccha sotsukaḥ /",
    "GK21soksvppu:3525": " bhadre kaḥ puṇyavān vaṃśas tvatsakhyālaṃkṛto 'nayā // SoKss_12,27.30",
    "GK21soksvppu:3526": " kāni śrotrāmṛtasyandīny asyā nāmākṣarāṇi ca /",
    "GK21soksvppu:3527": " kiṃ caivam anayā puṣpasukumāram idaṃ vapuḥ // SoKss_12,27.31 (Vet_20.31)",
    "GK21soksvppu:3528": " tāpasocitayā vṛttyā vijane 'smin kadarthyate /",
    "GK21soksvppu:3529": " iti rājño vacaḥ śrutvā tatsakhī pratyuvāca sā // SoKss_12,27.32",
    "GK21soksvppu:3530": " eṣā maharṣeḥ kaṇvasya duhitā vardhitāśrame /",
    "GK21soksvppu:3531": " menakāsaṃbhavā kanyā nāmnā cendīvaraprabhā // SoKss_12,27.33 (Vet_20.33)",
    "GK21soksvppu:3532": " ihāsmin sarasi snātum āgatānujñayā pituḥ /",
    "GK21soksvppu:3533": " ito 'tra nātidūre 'sti tasyaitat pitur āśramaḥ // SoKss_12,27.34",
    "GK21soksvppu:3534": " ity uktaḥ sa tayā hṛṣṭo rājāruhya turaṅgamam /",
    "GK21soksvppu:3535": " yācituṃ tāṃ sutāṃ tasya kaṇvarṣer āśramaṃ yayau // SoKss_12,27.35",
    "GK21soksvppu:3536": " viveśa ca vinītas taṃ bahiḥ sthāpitavāhanaḥ /",
    "GK21soksvppu:3537": " jaṭāvalkalibhiḥ pūrṇaṃ pādapair iva tāpasaiḥ // SoKss_12,27.36 (Vet_20.36)",
    "GK21soksvppu:3538": " tanmadhye ca tam adrākṣīd ṛṣibhiḥ parivāritam /",
    "GK21soksvppu:3539": " tejasāhlādanaṃ kaṇvamuniṃ candram iva grahaiḥ // SoKss_12,27.37",
    "GK21soksvppu:3540": " upetya pādayos taṃ ca vavande so 'pi taṃ muniḥ /",
    "GK21soksvppu:3541": " kalpitātithyaviśrāntaṃ jñānī kṣiprād abhāṣata // SoKss_12,27.38",
    "GK21soksvppu:3542": " vatsa candravalokaitac chṛṇu yad vacmi te hitam /",
    "GK21soksvppu:3543": " jānāsi yādṛk saṃsāre prāṇināṃ mṛtyuto bhayam // SoKss_12,27.39 (Vet_20.39)",
    "GK21soksvppu:3544": " tan niḥkāraṇam evaitān varākān haṃsi kiṃ mṛgān /",
    "GK21soksvppu:3545": " śastraṃ hi bhītarakṣārthaṃ dhātrā kṣatrasya nirmitam // SoKss_12,27.40",
    "GK21soksvppu:3546": " tat prajā rakṣa dharmeṇa samun mūlaya kaṇṭakān /",
    "GK21soksvppu:3547": " hastyaśvāstrādiyogyābhiś calalakṣmyādi sādhaya // SoKss_12,27.41",
    "GK21soksvppu:3548": " bhuṅkṣva rājyasukhaṃ dehi dhanaṃ dikṣu yaśaḥ kira /",
    "GK21soksvppu:3549": " kṛtāntakrīḍitaṃ hiṃsraṃ mṛgayāvyasanaṃ tyaja // SoKss_12,27.42 (Vet_20.42)",
    "GK21soksvppu:3550": " hantur vadhyasya cānyasya yatra tulyā pramāditā /",
    "GK21soksvppu:3551": " kiṃ tena bahvanarthena pāṇḍor vṛttaṃ na kiṃ śrutam // SoKss_12,27.43",
    "GK21soksvppu:3552": " etat kaṇvamuner vākyaṃ śrutvā samabhinandya ca /",
    "GK21soksvppu:3553": " rājā candrāvalokas tam arthajñaḥ pratyabhāṣata // SoKss_12,27.44",
    "GK21soksvppu:3554": " anuśiṣṭo 'smi bhagavan kṛto me 'nugrahaḥ paraḥ /",
    "GK21soksvppu:3555": " mṛgayāyā nivṛtto 'haṃ prāṇinaḥ santu nirbhayāḥ // SoKss_12,27.45",
    "GK21soksvppu:3556": " tac chrutvovāca sa munis tuṣṭo 'ham amunā tava /",
    "GK21soksvppu:3557": " prāṇiṣv abhayadānena tad vṛṇīṣvepsitaṃ varam // SoKss_12,27.46 (Vet_20.46)",
    "GK21soksvppu:3558": " ity uktas tena muninā kālajñaḥ sa nṛpo 'bhyadhāt /",
    "GK21soksvppu:3559": " tuṣṭo 'si cet sutāṃ dehi mahyam indīvaraprabhām // SoKss_12,27.47",
    "GK21soksvppu:3560": " ity arthitavate so 'smai rājñe snānagatāṃ muniḥ /",
    "GK21soksvppu:3561": " apsaraḥsaṃbhavāṃ kanyāṃ tāṃ dadāv anurūpikām // SoKss_12,27.48 (Vet_20.48)",
    "GK21soksvppu:3562": " tataḥ kṛtavivāhas tāṃ munibhāryāprasādhitām /",
    "GK21soksvppu:3563": " kṛtānuyātrām udbāṣpais tāpasair ā nijāśramāt // SoKss_12,27.49 (Vet_20.49)",
    "GK21soksvppu:3564": " indīvaraprabhāṃ bhāryām ādāyāruhya vājinam /",
    "GK21soksvppu:3565": " candrāvalokas tarasā pratasthe sa tato nṛpaḥ // SoKss_12,27.50 (Vet_20.50)",
    "GK21soksvppu:3566": " gacchataś cāsya vitataṃ dṛṣṭvā taddinaceṣṭitam /",
    "GK21soksvppu:3567": " raviḥ khinna ivāstādrim astake samupāviśat // SoKss_12,27.51 (Vet_20.51)",
    "GK21soksvppu:3568": " dadṛśe mṛganetrā ca kramād udriktamanmathā /",
    "GK21soksvppu:3569": " dhvāntanīlapaṭacchannarūpā rātryabhisārikā // SoKss_12,27.52 (Vet_20.52)",
    "GK21soksvppu:3570": " tasmin kāle pathi prāpa sa rājāśvatthapādapam /",
    "GK21soksvppu:3571": " sajjanāśayasusvacchavāpījalataṭasthitam // SoKss_12,27.53 (Vet_20.53) //",
    "GK21soksvppu:3572": " śākhāpattraughasaṃchannaśādvalaśyāmalasthalam /",
    "GK21soksvppu:3573": " dṛṣṭvā ca taṃ vasāmīha rātrim ity akarod dhṛdi // SoKss_12,27.54",
    "GK21soksvppu:3574": " tato 'vatīrya turagād dattvā tasmai tṛṇodakam /",
    "GK21soksvppu:3575": " viśramya puline vāpyā upayuktāmbumārutaḥ // SoKss_12,27.55 (Vet_20.55) //",
    "GK21soksvppu:3576": " muniputrikayā sārdhaṃ tayā tasya taros tale /",
    "GK21soksvppu:3577": " priyayā puṣpaśayyāyāṃ saṃviveśa sa bhūpatiḥ // SoKss_12,27.56 (Vet_20.56)",
    "GK21soksvppu:3578": " tatkṣaṇaṃ ca samākramya timirāṃśukahāriṇā /",
    "GK21soksvppu:3579": " sarāgam ānanaṃ prācyāś cucumbe śaśalakṣmaṇā // SoKss_12,27.57 (Vet_20.57)",
    "GK21soksvppu:3580": " virejuś candrakiraṇaiḥ samāśliṣya prasāritāḥ /",
    "GK21soksvppu:3581": " vītamānāvakāśāś cāśeṣā vitamaso diśaḥ // SoKss_12,27.58 (Vet_20.58) //",
    "GK21soksvppu:3582": " atrāntare latāgulmavivaraprasṛtaiḥ karaiḥ /",
    "GK21soksvppu:3583": " aindavai ratnadīpābhais tarumūle vibhāsite // SoKss_12,27.59 (Vet_20.59)",
    "GK21soksvppu:3584": " so 'pi rājā siṣeve tām āśliṣyendīvaraprabhām /",
    "GK21soksvppu:3585": " navasaṃgamasotkaṇṭhasarasaṃ suratotsavam // SoKss_12,27.60 (Vet_20.60) //",
    "GK21soksvppu:3586": " visraṃsayāmāsa śanair nīvīṃ tasyās trapām iva /",
    "GK21soksvppu:3587": " akhaṇḍayac ca daśanair mugdhabhāvam ivādharam // SoKss_12,27.61",
    "GK21soksvppu:3588": " racayāmāsa kucayor yauvanadvipakumbhayoḥ /",
    "GK21soksvppu:3589": " karajakṣatasadratnanavanakṣatramālikām // SoKss_12,27.62 (Vet_20.62) //",
    "GK21soksvppu:3590": " mukhaṃ kapolau nayane muhuḥ paricucumba ca /",
    "GK21soksvppu:3591": " lāvaṇyāmṛtaniḥṣyandam āpibann iva sarvataḥ // SoKss_12,27.63 (Vet_20.63)",
    "GK21soksvppu:3592": " itthan nidhuvanakrīḍāsukhena sa tayā saha /",
    "GK21soksvppu:3593": " nināya kāntayā tatra rājā kṣaṇam iva kṣapām // SoKss_12,27.64 (Vet_20.64)",
    "GK21soksvppu:3594": " prātaś ca muktaśayanaḥ sāṃdhyasyānantaraṃ vidheḥ /",
    "GK21soksvppu:3595": " svasainyāvāptaye yātum unmukho 'bhūd vadhūsakhaḥ // SoKss_12,27.65",
    "GK21soksvppu:3596": " tāvac ca naktaṃ luptābjakhaṇḍaśobhaṃ niśāpatim /",
    "GK21soksvppu:3597": " bhiyevāstādrikuharapralīnaṃ dhvastatejasam // SoKss_12,27.66 (Vet_20.66)",
    "GK21soksvppu:3598": " hantukāma iva krodhād ātāmratararociṣi /",
    "GK21soksvppu:3599": " prasāritakarotkṣiptamaṇḍalāgre vivasvati // SoKss_12,27.67 (Vet_20.67) //",
    "GK21soksvppu:3600": " akasmād ājagāmātra vidyutpiṅgaśiroruhaḥ /",
    "GK21soksvppu:3601": " kajjalaśyāmalaḥ kālameghābho brahmarākṣasaḥ // SoKss_12,27.68 (Vet_20.68)",
    "GK21soksvppu:3602": " antramālākṛtottaṃsaḥ keśayajñopavītabhṛt /",
    "GK21soksvppu:3603": " khādan naraśiromāṃsaṃ kapālena pibann asṛk // SoKss_12,27.69 (Vet_20.69)",
    "GK21soksvppu:3604": " so 'ṭṭahāsaṃ vimucyograṃ mukhenāgniṃ vaman krudhā /",
    "GK21soksvppu:3605": " daṃṣṭrākarālo rājānaṃ bhartsayan nijagāda tam // SoKss_12,27.70",
    "GK21soksvppu:3606": " pāpa jvālāmukhaṃ nāma viddhi māṃ brahmarākṣasam /",
    "GK21soksvppu:3607": " nivāsaś caiṣa me 'śvattho devair api na laṅghyate // SoKss_12,27.71",
    "GK21soksvppu:3608": " so 'yaṃ tvayā samākramya paribhuktaḥ striyā saha /",
    "GK21soksvppu:3609": " rātricaryāgatasyādya tad bhuṅkṣvāvinayāt phalam // SoKss_12,27.72",
    "GK21soksvppu:3610": " eṣo 'haṃ te durācāra kāmopahatacetasaḥ /",
    "GK21soksvppu:3611": " utpāṭya hṛdayaṃ bhokṣye pāsyāmy eva ca śoṇitam // SoKss_12,27.73",
    "GK21soksvppu:3612": " tac chrutvaiva tathā ghoraṃ tam avadhyam avekṣya ca /",
    "GK21soksvppu:3613": " trastāṅganaḥ savinayaṃ bhayāt pratyabravīn nṛpaḥ // SoKss_12,27.74",
    "GK21soksvppu:3614": " ajānatāparāddhaṃ yan mayā te tat kṣamasva me /",
    "GK21soksvppu:3615": " tavāham āśrame hy asminn atithiḥ śaraṇāśritaḥ // SoKss_12,27.75",
    "GK21soksvppu:3616": " dāsyāmi cepsitaṃ tubhyam ānīya puruṣaṃ paśum /",
    "GK21soksvppu:3617": " yena te bhavitā tṛptis tat prasīda krudhaṃ tyaja // SoKss_12,27.76",
    "GK21soksvppu:3618": " iti rājño vacaḥ śrutvā śāntaḥ sa brahmarāksasaḥ /",
    "GK21soksvppu:3619": " astu ko doṣa ity anto vicintyaivam abhāṣata // SoKss_12,27.77 (Vet_20.77)",
    "GK21soksvppu:3620": " yaḥ saptavarṣadeśyo 'pi mahāsattvo vivekavān /",
    "GK21soksvppu:3621": " tvadarthe svecchayātmānaṃ dadyād brāhmaṇaputrakaḥ // SoKss_12,27.78",
    "GK21soksvppu:3622": " hanyamānaṃ ca yaṃ mātā hastayoḥ pādayoḥ pitā /",
    "GK21soksvppu:3623": " avaṣṭabhyātisudṛḍhaṃ saṃniveśya mahītale // SoKss_12,27.79 (Vet_20.79) //",
    "GK21soksvppu:3624": " tādṛśaṃ puruṣaṃ mahyam upahārīkaroṣi cet /",
    "GK21soksvppu:3625": " svayaṃ khaḍgaprahāreṇa hatvā saptadināntare // SoKss_12,27.80 (Vet_20.80)",
    "GK21soksvppu:3626": " tat te kṣamiṣye nyakkāram anyathā tu mahīpate /",
    "GK21soksvppu:3627": " sadyo vināśayiṣyāmi tvām ahaṃ saparicchadam // SoKss_12,27.81 (Vet_20.81)",
    "GK21soksvppu:3628": " śrutvaitat sa bhayād rājā pratipede tatheti tat /",
    "GK21soksvppu:3629": " tirobabhūva ca brahmarākṣasaḥ so 'pi tat kṣaṇam // SoKss_12,27.82",
    "GK21soksvppu:3630": " atha candrāvaloko 'sau rājā sendīvaraprabhaḥ /",
    "GK21soksvppu:3631": " hayārūḍhas tataḥ prāyāt sainyaṃ cinvan sudurmanāḥ // SoKss_12,27.83",
    "GK21soksvppu:3632": " aho ahaṃ mṛgayayā madanena ca mohitaḥ /",
    "GK21soksvppu:3633": " gataḥ pāṇḍur ivākāṇḍe vināśaṃ bata bāliśaḥ // SoKss_12,27.84 (Vet_20.84)",
    "GK21soksvppu:3634": " prāpyate hy upahāro 'sya rākṣasas tādṛśaḥ kutaḥ /",
    "GK21soksvppu:3635": " tan nijaṃ nagaraṃ tāvad yāmi paśyāmi bhāvi kim // SoKss_12,27.85",
    "GK21soksvppu:3636": " iti dhyāyan sa ca prāpa svasainyaṃ cinvad āgatam /",
    "GK21soksvppu:3637": " tadyuktaś ca sadāraḥ svaṃ citrakūṭam agāt puram // SoKss_12,27.86",
    "GK21soksvppu:3638": " tatra tasyocitāṃ bhāryāprāptiṃ vīkṣya kṛtotsave /",
    "GK21soksvppu:3639": " rāṣṭre 'ntargataduḥkhasya dinaśeṣo jagāma saḥ // SoKss_12,27.87",
    "GK21soksvppu:3640": " dvitīye 'hni rahaḥ sarvaṃ svavṛttāntaṃ śaśaṃsa saḥ /",
    "GK21soksvppu:3641": " mantribhyas teṣu caikas taṃ mantrī sumatir abravīt // SoKss_12,27.88",
    "GK21soksvppu:3642": " viṣādo deva te mā bhūd upahāraṃ hi tādṛśam /",
    "GK21soksvppu:3643": " āneṣyāmy aham anviṣya bahvāścaryā hi medinī // SoKss_12,27.89 (Vet_20.89)",
    "GK21soksvppu:3644": " evam āśvāsya rājānaṃ sa sauvarṇīm akārayat /",
    "GK21soksvppu:3645": " mantrī saptābdadeśīyabālakapratimāṃ drutam // SoKss_12,27.90 (Vet_20.90)",
    "GK21soksvppu:3646": " ratnair alaṃkṛtāṃ tāṃ ca kṛtvā karṇirathārpitām /",
    "GK21soksvppu:3647": " bhrāmayāmāsa nagaragrāmaghoṣeṣv itas tataḥ // SoKss_12,27.91 (Vet_20.91)",
    "GK21soksvppu:3648": " yaḥ saptavarṣadeśīyaḥ svecchayā vipraputrakaḥ /",
    "GK21soksvppu:3649": " dadāti sarvasattvārtham ātmānaṃ brahmarakṣase // SoKss_12,27.92",
    "GK21soksvppu:3650": " upahārāya sattvastho mātāpitror anujñayā /",
    "GK21soksvppu:3651": " hanyamānaś ca yas tābhyāṃ hastapāde pragṛhyate // SoKss_12,27.93",
    "GK21soksvppu:3652": " tasmai grāmaśatopetāṃ hemaratnamayīm imām /",
    "GK21soksvppu:3653": " dadāti pratimāṃ rājā pitror upacikīrṣave // SoKss_12,27.94 (Vet_20.94) //",
    "GK21soksvppu:3654": " iti ca bhrāmyamānāyās tasyāḥ pratikṛteḥ śiśoḥ /",
    "GK21soksvppu:3655": " paṭahodghoṣaṇāṃ mantrī so 'gre 'jasram adāpayat // SoKss_12,27.95",
    "GK21soksvppu:3656": " tāvac chrutvā tad ekasminn agrahāre dvijārbhakaḥ /",
    "GK21soksvppu:3657": " ko'pi saptābdadeśīyo 'py atidhīro 'dbhutākṛtiḥ // SoKss_12,27.96",
    "GK21soksvppu:3658": " pūrvābhyāsena bālye 'pi sadā parahite rataḥ /",
    "GK21soksvppu:3659": " prajāpuṇyaparīpāka iva sākāratāṃ gataḥ // SoKss_12,27.97 (Vet_20.97) //",
    "GK21soksvppu:3660": " uvācodghoṣakān etya yuṣmadarthe dadāmy aham /",
    "GK21soksvppu:3661": " ātmānaṃ pitarau gatvā bodhayitvābhyupaimi ca // SoKss_12,27.98 (Vet_20.98)",
    "GK21soksvppu:3662": " ity ūcivāṃs tān muditān sa bālo 'numataś ca taiḥ /",
    "GK21soksvppu:3663": " gatvā gṛhaṃ jagāda svau pitarau racitāñjaliḥ // SoKss_12,27.99 (Vet_20.99)",
    "GK21soksvppu:3664": " dadāmi sarvasattvārthaṃ deham etaṃ vinaśvaram /",
    "GK21soksvppu:3665": " tan mām abhyanujānītaṃ hatāṃ cāpadam ātmanaḥ // SoKss_12,27.100",
    "GK21soksvppu:3666": " ātmapratikṛtiṃ hy etāṃ gṛhītvā vitarāmi vām /",
    "GK21soksvppu:3667": " hemaratnamayīṃ rājñā dattāṃ grāmaśatānvitām // SoKss_12,27.101",
    "GK21soksvppu:3668": " evaṃ me yuṣmadānṛṇyaṃ parārthaś caiva sidhyati /",
    "GK21soksvppu:3669": " yuvāṃ ca dhvastadāridryau bahūn putrān avāpsyathaḥ // SoKss_12,27.102",
    "GK21soksvppu:3670": " ity uktavantaṃ sahasā pitarau tau tam ūcatuḥ /",
    "GK21soksvppu:3671": " kim etad bhāṣase putra vātena kṣubhito 'si kim // SoKss_12,27.103",
    "GK21soksvppu:3672": " kiṃ vā grahagṛhīto 'si pralapasy anyathā katham /",
    "GK21soksvppu:3673": " ko hy arthair ghātayet putraṃ dehaṃ dadyāc ca kaḥ śiśuḥ // SoKss_12,27.104",
    "GK21soksvppu:3674": " etat pitror vacaḥ śrutvā bālaḥ puna uvāca saḥ /",
    "GK21soksvppu:3675": " na buddhimohāj jalpāmi śṛṇutaṃ me 'rthavad vacaḥ // SoKss_12,27.105",
    "GK21soksvppu:3676": " avācyāśucisaṃpūrṇam utpattyaiva sugupsitam /",
    "GK21soksvppu:3677": " duḥkhakṣetraṃ vināśy eva śarīram acirād idam // SoKss_12,27.106",
    "GK21soksvppu:3678": " tad etenātyasāreṇa sukṛtaṃ yad upārjyate /",
    "GK21soksvppu:3679": " tad eva sāraṃ saṃsāre kṛtabuddhibhir ucyate // SoKss_12,27.107",
    "GK21soksvppu:3680": " sarvabhūtopakārāc ca kim anyat sukṛtaṃ param /",
    "GK21soksvppu:3681": " tatrāpi pitror bhaktiś cet kiṃ dehād dṛśyate phalam // SoKss_12,27.108",
    "GK21soksvppu:3682": " ityādivākyaiḥ sa śiśuḥ śocantau dṛḍhaniścayaḥ /",
    "GK21soksvppu:3683": " tāv aṅgīkārayāmāsa pitarau svamanīṣitam // SoKss_12,27.109 (Vet_20.109) //",
    "GK21soksvppu:3684": " gatvā ca rājabhṛtyebhyaḥ pratimāṃ taṃ hiraṇmayīm /",
    "GK21soksvppu:3685": " ānīya pradadau tābhyāṃ sagrāmaśataśāsanām // SoKss_12,27.110 (Vet_20.110)",
    "GK21soksvppu:3686": " tataḥ kṛtvāgrato rājabhṛtyāṃs tān eva sa drutam /",
    "GK21soksvppu:3687": " pitṛbhyām anvitaḥ prāyāc citrakūṭaṃ nṛpāntikam // SoKss_12,27.111",
    "GK21soksvppu:3688": " tatra candrāvalokas taṃ vīkṣyākhaṇḍitatejasam /",
    "GK21soksvppu:3689": " rakṣāratnam iva prāptaṃ bālaṃ rājā nananda saḥ // SoKss_12,27.112",
    "GK21soksvppu:3690": " āropya gajapṛṣṭaṃ ca racitasragvilepanam /",
    "GK21soksvppu:3691": " nīnāya taṃ sapitṛkaṃ ketanaṃ brahmarakṣasaḥ // SoKss_12,27.113",
    "GK21soksvppu:3692": " tatra maṇḍalam ālikhya tasyāśvatthasya pārśvataḥ /",
    "GK21soksvppu:3693": " vihitocitapūjena hute vahnau purodhasā // SoKss_12,27.114 (Vet_20.114) //",
    "GK21soksvppu:3694": " āvirbabhūva muktāṭṭahāsaḥ so 'dhyayanaṃ paṭhan /",
    "GK21soksvppu:3695": " ghūrṇan raktāsavakṣībo jṛmbhamāṇo muhuḥ śvasan // SoKss_12,27.115",
    "GK21soksvppu:3696": " jvalannetro diśaḥ kurvan dehacchāyāndhakāritāḥ /",
    "GK21soksvppu:3697": " jvālāmukho mahāraudradarśano brahmarākṣasaḥ // SoKss_12,27.116",
    "GK21soksvppu:3698": " tataś candrāvalokas taṃ dṛṣṭvā prahvo 'bravīn nṛpaḥ /",
    "GK21soksvppu:3699": " naropahāro bhagavann ānītaḥ sa mayā tava // SoKss_12,27.117 (Vet_20.117)",
    "GK21soksvppu:3700": " saptamo divasaś cādya pratijñātasya so 'sya te /",
    "GK21soksvppu:3701": " tat prasīda gṛhāṇaitam upahāraṃ yathāvidhi // SoKss_12,27.118 (Vet_20.118)",
    "GK21soksvppu:3702": " iti rāñjārthito viprakumāraṃ brahmarākṣasaḥ /",
    "GK21soksvppu:3703": " sa tam ālokayāmāsa jihvayā sṛkkiṇī lihan // SoKss_12,27.119 (Vet_20.119)",
    "GK21soksvppu:3704": " tat kṣaṇaṃ sa mahāsattvo bālo hṛṣyann acintayat /",
    "GK21soksvppu:3705": " svadehadānenānena sukṛtaṃ yan mayārjitam // SoKss_12,27.120 (Vet_20.120)",
    "GK21soksvppu:3706": " tena mā bhūn mama svargo mokṣo vā nirupakriyaḥ /",
    "GK21soksvppu:3707": " bhūyāt tu me parārthāya deho janmani janmani // SoKss_12,27.121",
    "GK21soksvppu:3708": " iti saṃkalpayaty eva tasminn āpūryata kṣaṇāt /",
    "GK21soksvppu:3709": " vimānaiḥ surasaṃghānāṃ puṣpavṛṣṭimucāṃ nabhaḥ // SoKss_12,27.122",
    "GK21soksvppu:3710": " athāgre prāpitaṃ tasya bālaṃ taṃ brahmarakṣasaḥ /",
    "GK21soksvppu:3711": " mātā jagrāha karayoḥ pitā caraṇayos tathā // SoKss_12,27.123 (Vet_20.123)",
    "GK21soksvppu:3712": " tato yāvat tam ākṛṣṭakhaḍgo rājā jighāṃsati /",
    "GK21soksvppu:3713": " tāvaj jahāsa sa śiśus tathā sarve 'tra te yathā // SoKss_12,27.124",
    "GK21soksvppu:3714": " sabrahmarākṣasās tyaktvā svaṃ svaṃ karma savismayāḥ /",
    "GK21soksvppu:3715": " racitāñjalayaḥ prahvās tanmukhaprekṣiṇo 'bhavan // SoKss_12,27.125",
    "GK21soksvppu:3716": " iti vyākhyāya vetālo vicitrasarasāṃ kathām /",
    "GK21soksvppu:3717": " taṃ trivikramasenaṃ sa nijagāda nṛpaṃ punaḥ // SoKss_12,27.126",
    "GK21soksvppu:3718": " tad brūhi rājan ko hetur yat tena hasitaṃ tadā /",
    "GK21soksvppu:3719": " bālenaitādṛśe 'py asmin prāṇāntasamaye 'py aho // SoKss_12,27.127",
    "GK21soksvppu:3720": " kautukaṃ ca mahan me 'tra tad etac cen na vakṣyasi /",
    "GK21soksvppu:3721": " jānāno 'pi tato mūrdhā śatadhā te sphuṭiṣyati // SoKss_12,27.128",
    "GK21soksvppu:3722": " iti vetālataḥ śrutvā sa rājā pratyuvāca tam /",
    "GK21soksvppu:3723": " śṛṇu yo 'bhūd abhiprāyo hāse tasya śiśos tadā // SoKss_12,27.129",
    "GK21soksvppu:3724": " yo nāma durbalo jantuḥ sa bhaye pratyupasthite /",
    "GK21soksvppu:3725": " krandati prāṇahetoḥ svaṃ pitaraṃ mātaraṃ tathā // SoKss_12,27.130",
    "GK21soksvppu:3726": " tadvyapāye ca rājānam ārtatrāṇāya nirmitam /",
    "GK21soksvppu:3727": " tadalābhe 'pi yady atra yathāsaṃbhavi daivatam // SoKss_12,27.131",
    "GK21soksvppu:3728": " tasya tv ekastham apy etat sarvaṃ saṃjātam anyathā /",
    "GK21soksvppu:3729": " pitṛbhyāṃ hastapādaṃ hi ruddhaṃ tasyārthatṛṣṇayā // SoKss_12,27.132",
    "GK21soksvppu:3730": " rājā ca trātum ātmānaṃ svayaṃ taṃ hantum udyataḥ /",
    "GK21soksvppu:3731": " daivataṃ tatra yad brahmarakṣas tat tasya bhakṣakam // SoKss_12,27.133",
    "GK21soksvppu:3732": " adhruvasyāntavirasasyādhivyādhikṣatasya ca /",
    "GK21soksvppu:3733": " dehasyārthe vimūḍhānāṃ teṣām īdṛg viḍambanā // SoKss_12,27.134",
    "GK21soksvppu:3734": " brahmendraviṣṇurudrādyā yatrāvaśyaṃ vināśinaḥ /",
    "GK21soksvppu:3735": " tatraiṣām īdṛśī kāpi śarīrasthairyavāsanā // SoKss_12,27.135 (Vet_20.135)",
    "GK21soksvppu:3736": " etat tan mohavaicitryaṃ dṛṣṭvā matvā ca vāñchitam /",
    "GK21soksvppu:3737": " siddham āścaryaharṣābhyāṃ sa jahāsa dvijārbhakaḥ // SoKss_12,27.136",
    "GK21soksvppu:3738": " ity uktvā viratasya tasya nṛpater aṃsāt sa bhūyo 'pi tad vetālo jhagiti svakaṃ padam agād antarhito māyayā /",
    "GK21soksvppu:3739": " rājā so 'py avikalpam eva punar apy anvag yayau taṃ javād akṣobhyaṃ hṛdayaṃ bateha mahatām ambhonidhīnām iva // SoKss_12,27.137",
    "GK21soksvppu:3740": " aṣṭāviṃśas taraṅgaḥ /",
    "GK21soksvppu:3741": " atha gatvā punaḥ prāpya śiṃśapātas tato 'grahīt /",
    "GK21soksvppu:3742": " sa trivikramaseno 'ṃse vetālaṃ taṃ narādhipaḥ // SoKss_12,28.1 (Vet_21.1)",
    "GK21soksvppu:3743": " āgacchantaṃ ca taṃ bhūyaḥ sa vetālo 'bravīn nṛpam /",
    "GK21soksvppu:3744": " rājann udgāḍhakandarpāṃ śṛṇv ekāṃ vacmi te kathām // SoKss_12,28.2",
    "GK21soksvppu:3745": " asti śakrapurīvānyā dhātrā sukṛtināṃ kṛte /",
    "GK21soksvppu:3746": " divaś cyutānāṃ vihitā viśālākhyā purī bhuvi // SoKss_12,28.3 (Vet_21.3) //",
    "GK21soksvppu:3747": " tasyāṃ babhūva nṛpatiḥ padmanābha iti śrutaḥ /",
    "GK21soksvppu:3748": " saccakranandakaḥ srīmān ākrāntabalirājakaḥ // SoKss_12,28.4 (Vet_21.4) //",
    "GK21soksvppu:3749": " tasmin pṛthvīpatau tasyāṃ nagaryāṃ sumahāvaṇik /",
    "GK21soksvppu:3750": " arthadattābhidhāno 'bhūd dhanair vijitavittapaḥ // SoKss_12,28.5",
    "GK21soksvppu:3751": " tasyaikā ca sutānaṅgamañjarīty udapadyata /",
    "GK21soksvppu:3752": " svaḥsundarīpratikṛtir bhuvi dhātreva darśitā // SoKss_12,28.6 (Vet_21.6)",
    "GK21soksvppu:3753": " dattā ca tena vaṇijā vaṇigvarasutāya sā /",
    "GK21soksvppu:3754": " maṇivarmābhidhānāya tāmraliptīnivāsine // SoKss_12,28.7 (Vet_21.7) //",
    "GK21soksvppu:3755": " ekāpatyatayā cātivatsalaḥ sa na tāṃ vaṇik /",
    "GK21soksvppu:3756": " bhartṛyuktāṃ sutāṃ gehāt tatyājānaṅgamañjarīm // SoKss_12,28.8 (Vet_21.8)",
    "GK21soksvppu:3757": " tasyāś cānaṅgamañjaryāḥ patir dveṣyo babhūva saḥ /",
    "GK21soksvppu:3758": " maṇivarmā sarogasya kaṭutiktam ivauṣadham // SoKss_12,28.9 (Vet_21.9) //",
    "GK21soksvppu:3759": " patyus tu sāsya sumukhī jīvitād apy abhūt priyā /",
    "GK21soksvppu:3760": " dhanarddhiḥ kṛpaṇasyeva kṛcchrāt sucirasaṃcitā // SoKss_12,28.10",
    "GK21soksvppu:3761": " ekadā cāntikaṃ pitros tāmraliptīṃ nijaṃ gṛham /",
    "GK21soksvppu:3762": " utkaṇṭhādinimittena maṇivarmā jagāma saḥ // SoKss_12,28.11 (Vet_21.11) //",
    "GK21soksvppu:3763": " tato dineṣu yāteṣu tīkṣṇasūryāṃśusāyakaiḥ /",
    "GK21soksvppu:3764": " proṣitānāṃ niruddhādhvā gharmakāla ihābhyagāt // SoKss_12,28.12",
    "GK21soksvppu:3765": " vasantavirahād uṣṇā niḥśvāsāḥ kakubhām iva /",
    "GK21soksvppu:3766": " mallikāpāṭalāmodamedurā maruto vavuḥ // SoKss_12,28.13 (Vet_21.13) //",
    "GK21soksvppu:3767": " utpetuḥ pavanoddhūtā gagane reṇurājayaḥ /",
    "GK21soksvppu:3768": " dūtyo ghanāgamāyeva prahitās taptayā bhuvā // SoKss_12,28.14 (Vet_21.14)",
    "GK21soksvppu:3769": " ākāṅkṣitatarucchāyāḥ kaṭhorātapatāpitāḥ /",
    "GK21soksvppu:3770": " pathikā iva yānti sma cireṇa divasā api // SoKss_12,28.15 (Vet_21.15) //",
    "GK21soksvppu:3771": " candrāṃśupāṇḍurucayo gāḍhāśleṣasukhapradam /",
    "GK21soksvppu:3772": " vinā hemantam agamann atidurbalatāṃ niśāḥ // SoKss_12,28.16 (Vet_21.16) //",
    "GK21soksvppu:3773": " tatkālaṃ candanālepadhavalā sā vaṇiksutā /",
    "GK21soksvppu:3774": " saṃvītatanukauśeyaśobhitānaṅgamañjarī // SoKss_12,28.17 (Vet_21.17) //",
    "GK21soksvppu:3775": " dadarśa svagṛhottuṅgavātāyanagataikadā /",
    "GK21soksvppu:3776": " āptasakhyā yutā bhavyaṃ yuvānaṃ vipraputrakam // SoKss_12,28.18",
    "GK21soksvppu:3777": " saṃcarantaṃ ratiprāptyai navotpannam iva smaram /",
    "GK21soksvppu:3778": " kamalākaranāmānaṃ putraṃ rājapurodhasaḥ // SoKss_12,28.19 (Vet_21.19) //",
    "GK21soksvppu:3779": " so 'pīndor iva mūrtiṃ tāṃ kāntāṃ dṛṣṭvopari sthitām /",
    "GK21soksvppu:3780": " kumudākaratāṃ bheje sānandaḥ kamalākaraḥ // SoKss_12,28.20 (Vet_21.20) //",
    "GK21soksvppu:3781": " tayor abhūd amūlyaṃ tan manaḥsaṃvananaṃ tadā /",
    "GK21soksvppu:3782": " smaragurvājñayā yūnor anyonyasyāvalokanam // SoKss_12,28.21 (Vet_21.21) //",
    "GK21soksvppu:3783": " unmūlitahriyau tau ca dūravikṣiptacetasā /",
    "GK21soksvppu:3784": " rajobhibhūtau jahrāte manmathāvegavātyayā // SoKss_12,28.22 (Vet_21.22) //",
    "GK21soksvppu:3785": " dṛṣṭvā ca madanāviṣṭaḥ sakhyā sa kamalākaraḥ /",
    "GK21soksvppu:3786": " sahasthitena nīto 'bhūt kathaṃcid bhavanaṃ nijam // SoKss_12,28.23",
    "GK21soksvppu:3787": " sāpi taṃ nāmato 'nviṣya vivaśānaṅgamañjarī /",
    "GK21soksvppu:3788": " tayā svayā samaṃ sakhyā prāviśad vāsakaṃ śanaiḥ // SoKss_12,28.24",
    "GK21soksvppu:3789": " tatra saṃcintayantī ca kāntaṃ kāmajvarāturā /",
    "GK21soksvppu:3790": " nāpaśyan nāśṛṇot kiṃcil luṭhantī śayanīyake // SoKss_12,28.25 (Vet_21.25)",
    "GK21soksvppu:3791": " gateṣv ahaḥsu dvitreṣu satrapā sabhayā ca sā /",
    "GK21soksvppu:3792": " asahā virahonmādaṃ visoḍhuṃ kṛśapāṇḍurā // SoKss_12,28.26 (Vet_21.26) //",
    "GK21soksvppu:3793": " duṣprāpapriyasaṃyoganirāsthā naktam ekadā /",
    "GK21soksvppu:3794": " gavākṣapreritakareṇākṛṣṭeva himāṃśunā // SoKss_12,28.27 (Vet_21.27) //",
    "GK21soksvppu:3795": " supte parijane svairaṃ nirgatya maraṇonmukhī /",
    "GK21soksvppu:3796": " jagāma svagṛhodyānavāpīṃ tarulatāvṛtām // SoKss_12,28.28 (Vet_21.28) //",
    "GK21soksvppu:3797": " tatra pitrā kṛtodārapratiṣṭhāṃ kuladevatām /",
    "GK21soksvppu:3798": " upetya caṇḍikāṃ devīṃ natvā stutvā vyajijñapat // SoKss_12,28.29",
    "GK21soksvppu:3799": " asmiñ janmani ced bhartā na mayā kamalākaraḥ /",
    "GK21soksvppu:3800": " prāptas tad devi bhūyān me so 'nyasminn api janmani // SoKss_12,28.30",
    "GK21soksvppu:3801": " ity uktvā puratas tasyā devyāḥ sāśokapādape /",
    "GK21soksvppu:3802": " pāśaṃ viracayāmāsa svottarīyeṇa rāgiṇī // SoKss_12,28.31 (Vet_21.31) //",
    "GK21soksvppu:3803": " tāvad āptā sakhī tasyāḥ sā prabudhyātra vāsake /",
    "GK21soksvppu:3804": " tām adṛṣṭvā tad udyānaṃ daivād āgād vicinvatī // SoKss_12,28.32",
    "GK21soksvppu:3805": " tatra dṛṣṭvā ca tāṃ pāśam arpayantīṃ tathā gale /",
    "GK21soksvppu:3806": " mā mety uktvā pradhāvyaiva pāśaṃ tasyās tam acchinat // SoKss_12,28.33",
    "GK21soksvppu:3807": " sāpi tāṃ vīkṣya saṃprāptāṃ kṛttapāśāṃ nijāṃ sakhīm /",
    "GK21soksvppu:3808": " anaṅgamañjarī bhūmau papātādhikaduḥkhitā // SoKss_12,28.34 (Vet_21.34) //",
    "GK21soksvppu:3809": " āśvāsitā svasakhyā ca tayā pṛṣṭā ca sā kṣaṇāt /",
    "GK21soksvppu:3810": " duḥkhahetuṃ samākhyāya puna enām abhāṣata // SoKss_12,28.35 (Vet_21.35) //",
    "GK21soksvppu:3811": " sakhi mālatike tan me durlabhe priyasaṃgame /",
    "GK21soksvppu:3812": " gurvādiparatantrāyā na sukhaṃ maraṇāt param // SoKss_12,28.36 (Vet_21.36)",
    "GK21soksvppu:3813": " iti bruvāṇaivānaṅgaśarāgnijvalitā bhṛśam /",
    "GK21soksvppu:3814": " sānaṅgamañjarī mohaṃ yayau nairāśyaniḥsahā // SoKss_12,28.37 (Vet_21.37)",
    "GK21soksvppu:3815": " kaṣṭaṃ smarājñā durlaṅghyā yayā nītā daśām imām /",
    "GK21soksvppu:3816": " anyāvinītavanitāhāsinīyaṃ sakhī mama // SoKss_12,28.38 (Vet_21.38) //",
    "GK21soksvppu:3817": " ityādivilapantī ca tāṃ sā mālatikā sakhī /",
    "GK21soksvppu:3818": " śanair āśvāsayāmāsa śītāmbupavanādibhiḥ // SoKss_12,28.39 (Vet_21.39) //",
    "GK21soksvppu:3819": " tāpopaśāntaye cāsyāś cakāra nalinīdalaiḥ /",
    "GK21soksvppu:3820": " śayyāṃ dadau ca hṛdaye hāraṃ tuhinaśītalam // SoKss_12,28.40 (Vet_21.40)",
    "GK21soksvppu:3821": " tataḥ sāśrur uvācaitāṃ sakhīṃ sānaṅgamañjarī /",
    "GK21soksvppu:3822": " sakhi hārādibhir nāyaṃ dāho 'nto mama śāmyati // SoKss_12,28.41",
    "GK21soksvppu:3823": " yena praśāmyati punaḥ svabuddhyaiva vidhatsva tat /",
    "GK21soksvppu:3824": " māṃ saṃyojaya kāntena jīvitaṃ me yadīcchasi // SoKss_12,28.42 (Vet_21.42)",
    "GK21soksvppu:3825": " evam uktavatīṃ tāṃ sā snehān mālatikābravīt /",
    "GK21soksvppu:3826": " sakhi bhūyiṣṭayātādya rātriḥ prātar ahaṃ punaḥ // SoKss_12,28.43",
    "GK21soksvppu:3827": " ihaiva kṛtasaṃketam āneṣyāmi priyaṃ tava /",
    "GK21soksvppu:3828": " tad ālambya dhṛtiṃ tāvan nijaṃ praviśa mandiram // SoKss_12,28.44",
    "GK21soksvppu:3829": " ityuktavatyai saṃtuṣya tasyai sānaṅgamañjarī /",
    "GK21soksvppu:3830": " hāraṃ svakaṇṭhād ākṛṣya pradadau pāritoṣikam // SoKss_12,28.45 (Vet_21.45)",
    "GK21soksvppu:3831": " gacchādhunaiva svagṛhaṃ prātaḥ siddhyai tato vraja /",
    "GK21soksvppu:3832": " iti caitāṃ sakhīṃ preṣya sā viveśa svavāsakam // SoKss_12,28.46",
    "GK21soksvppu:3833": " prātaś ca sā mālatikā kenāpy anupalakṣitā /",
    "GK21soksvppu:3834": " tatsakhī tasya kamalākarasya bhavanaṃ yayau // SoKss_12,28.47 (Vet_21.47)",
    "GK21soksvppu:3835": " cinvatī tatra codyāne tarumūle dadarśa tam /",
    "GK21soksvppu:3836": " candanārdrāmburuhiṇīpattraśayyāvivartinam // SoKss_12,28.48 (Vet_21.48) //",
    "GK21soksvppu:3837": " rahasyadhāriṇaikena kadalīdalamārutaiḥ /",
    "GK21soksvppu:3838": " āśvāsyamānaṃ suhṛdā dahyamānaṃ smarāgninā // SoKss_12,28.49 (Vet_21.49) //",
    "GK21soksvppu:3839": " tasyā vineyam asya syāt kāmāvasthedṛśīti sā /",
    "GK21soksvppu:3840": " vicintya tasthau pracchannā jñātuṃ tatra viniścayam // SoKss_12,28.50",
    "GK21soksvppu:3841": " tāvac ca suhṛdā tena sa ūce kamalākaraḥ /",
    "GK21soksvppu:3842": " kṣaṇam ekam ihodyāne dattvā dṛṣṭiṃ manorame // SoKss_12,28.51 (Vet_21.51)",
    "GK21soksvppu:3843": " vinodaya mano mitra mātra viklavatām agāḥ /",
    "GK21soksvppu:3844": " tac chrutvā taṃ svasuhṛdaṃ vipraputro jagāda saḥ // SoKss_12,28.52",
    "GK21soksvppu:3845": " yan mamānaṅgamañjaryā vaṇikputryā tayā hṛtam /",
    "GK21soksvppu:3846": " vinodayāmi tad idaṃ kutaḥ śūnyāśayo manaḥ // SoKss_12,28.53 (Vet_21.53) //",
    "GK21soksvppu:3847": " smareṇa śūnyahṛdayo bāṇatūṇīkṛto hy aham /",
    "GK21soksvppu:3848": " tat prāpsyāmi manaścaurīṃ tāṃ yathā kuru me tathā // SoKss_12,28.54",
    "GK21soksvppu:3849": " ity ukte vipraputreṇa tenātmānaṃ pradarśya sā /",
    "GK21soksvppu:3850": " hṛṣṭā mālatikābhyetya tam uvācāstasaṃśayā // SoKss_12,28.55 (Vet_21.55) //",
    "GK21soksvppu:3851": " tavāsmy anaṅgamañjaryā subhaga prahitāntikam /",
    "GK21soksvppu:3852": " saṃdeśaṃ cāham evaiṣā vispaṣṭārthaṃ bravīmi te // SoKss_12,28.56",
    "GK21soksvppu:3853": " eṣa kaḥ śiṣṭadharmo yat praviśya hṛdayaṃ haṭhāt /",
    "GK21soksvppu:3854": " mano muṣitvā mugdhāyā gamyate sthagitātmanā // SoKss_12,28.57 (Vet_21.57)",
    "GK21soksvppu:3855": " citraṃ ca yad vāmadṛśā tubhyam eva tayādhunā /",
    "GK21soksvppu:3856": " manoharāya deho 'pi dātuṃ prāṇaiḥ saheṣyate // SoKss_12,28.58 (Vet_21.58)",
    "GK21soksvppu:3857": " niḥśvāsān sā hi saṃtaptān vimuñcati divāniśam /",
    "GK21soksvppu:3858": " jvalato hṛdi kandarpavahner dhūmodgamān iva // SoKss_12,28.59 (Vet_21.59)",
    "GK21soksvppu:3859": " saṃpatanti muhuś cāsyāḥ sāñjanā bāṣpabindavaḥ /",
    "GK21soksvppu:3860": " vadanāmbhojasaugandhyalubdhā madhukarā iva // SoKss_12,28.60 (Vet_21.60)",
    "GK21soksvppu:3861": " tad yadīcchasi tad vacmi śivaṃ vām ubhayor aham /",
    "GK21soksvppu:3862": " ity ukto mālatikayā so 'bravīt kamalākaraḥ // SoKss_12,28.61 (Vet_21.61)",
    "GK21soksvppu:3863": " bhadre bhayaṃ karoty eṣā vāk tavāśvāsayaty api /",
    "GK21soksvppu:3864": " vadantī vidhurāvasthāṃ baddhabhāvāṃ ca me priyām // SoKss_12,28.62",
    "GK21soksvppu:3865": " tad ekā gatir atra tvaṃ yathā vetsi tathā kuru /",
    "GK21soksvppu:3866": " ityuktavākye kamalākare mālatikābravīt // SoKss_12,28.63 (Vet_21.63) //",
    "GK21soksvppu:3867": " anaṅgamañjarīm adya guptaṃ tāṃ prāpayāmy aham /",
    "GK21soksvppu:3868": " naktaṃ svabhavanodyānaṃ tvaṃ tiṣṭhes tatra bāhyataḥ // SoKss_12,28.64",
    "GK21soksvppu:3869": " tataḥ praveśayiṣyāmi tvām atrāntaḥ svayuktitaḥ /",
    "GK21soksvppu:3870": " evaṃ yatheṣṭo yuvayor bhaviṣyati samāgamaḥ // SoKss_12,28.65 (Vet_21.65)",
    "GK21soksvppu:3871": " ity uktvānandya taṃ vipraputraṃ mālatikā tataḥ /",
    "GK21soksvppu:3872": " gatvā kṛtārthā sānaṅgamañjarīm apy anandayat // SoKss_12,28.66 (Vet_21.66)",
    "GK21soksvppu:3873": " athāhnā saha yāte 'rke kvāpi saṃdhyānurāgiṇi /",
    "GK21soksvppu:3874": " aindryā diśendutilakenānane suprasādhite // SoKss_12,28.67 (Vet_21.67) //",
    "GK21soksvppu:3875": " tyaktapadmākarā prāptā śrīr mayetīva harṣataḥ /",
    "GK21soksvppu:3876": " hasaty uphullavadane viśade kumudākare // SoKss_12,28.68 (Vet_21.68) //",
    "GK21soksvppu:3877": " kṛtaprasādhanaḥ sotkaḥ svairaṃ sa kamalākaraḥ /",
    "GK21soksvppu:3878": " kāmī kāntāgṛhodyānadvārabāhyam upāgamat // SoKss_12,28.69 (Vet_21.69) //",
    "GK21soksvppu:3879": " tāvac ca sā mālatikā tāṃ yuktyānaṅgamañjarīm /",
    "GK21soksvppu:3880": " ānināya tad udyānaṃ kṛcchrād gamitavāsarām // SoKss_12,28.70 (Vet_21.70)",
    "GK21soksvppu:3881": " upaveśya ca tāṃ madhye gulmake cūtaśākhinām /",
    "GK21soksvppu:3882": " prāveśayat taṃ nirgatya tatraiva kamalākaram // SoKss_12,28.71 (Vet_21.71)",
    "GK21soksvppu:3883": " sa ca praviśya pattraughaghanapādapamadhyagām /",
    "GK21soksvppu:3884": " tām adhvaga iva chāyāṃ dadarśānaṅgamañjarīm // SoKss_12,28.72 (Vet_21.72)",
    "GK21soksvppu:3885": " upaiti yāvac ca sa tāṃ tāvad dṛṣṭvā pradhāvya sā /",
    "GK21soksvppu:3886": " kāmavegahṛtavrīḍā kaṇṭhe taṃ sahasāgrahīt // SoKss_12,28.73 (Vet_21.73) //",
    "GK21soksvppu:3887": " kva yāsi labdho 'si mamety ālapantī ca tat kṣaṇam /",
    "GK21soksvppu:3888": " sātiharṣabharastabdhaniḥśvāsā pañcatām agāt // SoKss_12,28.74 (Vet_21.74)",
    "GK21soksvppu:3889": " papāta ca mahīpṛṣṭhe vātarugṇā lateva sā /",
    "GK21soksvppu:3890": " vicitro bata kāmasya vipākaviṣamaḥ kramaḥ // SoKss_12,28.75 (Vet_21.75) //",
    "GK21soksvppu:3891": " tad dṛṣṭvāśanipātograṃ sadyaḥ sa kamalākaraḥ /",
    "GK21soksvppu:3892": " hā hā kim etad ity uktvā mūrcchito nyapatad bhuvi // SoKss_12,28.76",
    "GK21soksvppu:3893": " labdhasaṃjñaḥ kṣaṇenātha tām aṅkāropitāṃ priyām /",
    "GK21soksvppu:3894": " āliṅgan paricumbaṃś ca tat tac ca vilapan bahu // SoKss_12,28.77",
    "GK21soksvppu:3895": " tathā dukhātibhāreṇa sa prasahya nipīḍitaḥ /",
    "GK21soksvppu:3896": " yathā tasya ṭasatkṛtya kṣaṇād dhṛdayam asphuṭat // SoKss_12,28.78",
    "GK21soksvppu:3897": " atha tau mālatikayā śocyamānāv ubhāv api /",
    "GK21soksvppu:3898": " dṛṣṭvā prāptakṣayau śokād iva kṣīṇābhavat kṣapā // SoKss_12,28.79",
    "GK21soksvppu:3899": " prāta udyānapālebhyo jñātvā bandhujanas tayoḥ /",
    "GK21soksvppu:3900": " tatrāyayau trapāścaryaduḥkhamohākulīkṛtaḥ // SoKss_12,28.80 (Vet_21.80) //",
    "GK21soksvppu:3901": " āsīt kartavyatāmūḍhaś ciraṃ khedād avāṅmukhaḥ /",
    "GK21soksvppu:3902": " kaṣṭāḥ kulakhalīkārahetavo bata kustriyaḥ // SoKss_12,28.81 (Vet_21.81) //",
    "GK21soksvppu:3903": " tāvac ca tāmraliptītaḥ sa tasyāḥ patir āgamat /",
    "GK21soksvppu:3904": " sotkaṇṭho 'naṅgamañjaryā maṇivarmā pitur gṛhāt // SoKss_12,28.82",
    "GK21soksvppu:3905": " sa śvāśuraṃ gṛhaṃ prāpya yathātattvam avetya tat /",
    "GK21soksvppu:3906": " bāṣpāndhalocano dhyāyaṃs tad evodyānam āyayau // SoKss_12,28.83",
    "GK21soksvppu:3907": " tatra bhāryāṃ gatāsuṃ tāṃ dṛṣṭvānyasahitām api /",
    "GK21soksvppu:3908": " śokāgnijvalito rāgī sadyaḥ so 'pi jahāv asūn // SoKss_12,28.84 (Vet_21.84)",
    "GK21soksvppu:3909": " tataḥ krandati tatrasthe jane kolāhalākulāḥ /",
    "GK21soksvppu:3910": " āyayur jñātavṛttāntāḥ paurāḥ sarve 'tra vismitāḥ // SoKss_12,28.85",
    "GK21soksvppu:3911": " athātrānaṅgamañjaryāḥ pitrā pūrvāvatāritā /",
    "GK21soksvppu:3912": " devī saṃnihitā caṇḍī vijñaptābhūn nijair gaṇaiḥ // SoKss_12,28.86",
    "GK21soksvppu:3913": " tvadākārapratiṣṭhākṛd arthadattaḥ sadaiṣa te /",
    "GK21soksvppu:3914": " bhakto vaṇik tad asyāsmin duḥkhe devi dayāṃ kuru // SoKss_12,28.87",
    "GK21soksvppu:3915": " etad gaṇebhyaḥ śrutvā sā śaraṇyā śaṅkarapriyā /",
    "GK21soksvppu:3916": " śāntānaṅgās trayo 'py ete jīvantv iti samādiśat // SoKss_12,28.88",
    "GK21soksvppu:3917": " atha sarve 'pi te suptapratibuddhā iva kṣaṇāt /",
    "GK21soksvppu:3918": " tatprasādāt samuttasthur jīvanto vītamanmathāḥ // SoKss_12,28.89",
    "GK21soksvppu:3919": " tato dṛṣṭvā tad āścaryaṃ sānande sakale jane /",
    "GK21soksvppu:3920": " lajjānatamukhaḥ prāyāt svagṛhaṃ kamalākaraḥ // SoKss_12,28.90 (Vet_21.90)",
    "GK21soksvppu:3921": " arthadatto 'pi tāṃ hrītām ādāyānaṅgamañjarīm /",
    "GK21soksvppu:3922": " sutāṃ svabhartṛsahitāṃ yayau baddhotsavo gṛhān // SoKss_12,28.91",
    "GK21soksvppu:3923": " iti kathayitvā tasyāṃ rātrau mārge kathāṃ sa vetālaḥ /",
    "GK21soksvppu:3924": " nijagāda taṃ trivikramasenaṃ kṣoṇīpatiṃ bhūyaḥ // SoKss_12,28.92",
    "GK21soksvppu:3925": " rājan kasya vadaiteṣv adhiko moho 'nurāgamūḍheṣu /",
    "GK21soksvppu:3926": " so 'tra ca pūrvoktas te śāpo jānan na ced vadasi // SoKss_12,28.93",
    "GK21soksvppu:3927": " ity etad vetālāc chrutvā sa pratyuvāca taṃ nṛpatiḥ /",
    "GK21soksvppu:3928": " eteṣu rāgamūḍhaḥ pratibhāti mamādhikaḥ sa maṇivarmā // SoKss_12,28.94",
    "GK21soksvppu:3929": " itarau hi tāv ubhāv api kālakramapakvamanmathāvasthau /",
    "GK21soksvppu:3930": " anyonasānurāgau yadi jīvitam ujjhataḥ sma tad bhavatu // SoKss_12,28.95",
    "GK21soksvppu:3931": " maṇivarmā tv atimūḍho yo bhāryām anyapuruṣasaktamṛtām /",
    "GK21soksvppu:3932": " dṛṣṭvaiva kopakāle pratyuta raktaḥ śucāmucat prāṇān // SoKss_12,28.96",
    "GK21soksvppu:3933": " iti gaditavataḥ sa tasya rājño bata vetālapatiḥ punar jagāma /",
    "GK21soksvppu:3934": " nijam eva padaṃ tad aṃsapīṭhād atha rājāpi tam anvagāt sa bhūyaḥ // SoKss_12,28.97 (Vet_21.97)",
    "GK21soksvppu:3935": " navaviṃśas taraṅgaḥ /",
    "GK21soksvppu:3936": " tato rājā punar gatvā vetālaṃ śiṃśapāgrataḥ /",
    "GK21soksvppu:3937": " sa trivikramasenas taṃ prāpyāṃsāropitaṃ vyadhāt // SoKss_12,29.1",
    "GK21soksvppu:3938": " āyāntaṃ taṃ ca rājānaṃ sa vetālo 'bravīt pathi /",
    "GK21soksvppu:3939": " rājan sādhuḥ susattvas tvaṃ tad apūrvāṃ kathāṃ śṛṇu // SoKss_12,29.2",
    "GK21soksvppu:3940": " babhūva pūrvaṃ kusumapurākhyanagareśvaraḥ /",
    "GK21soksvppu:3941": " pṛthvītale 'smin dharaṇīvarāho nāma bhūpatiḥ // SoKss_12,29.3 (Vet_22.3)",
    "GK21soksvppu:3942": " tasya brāhmaṇabhūyiṣṭhe rāṣṭre brahmasthalābhidhaḥ /",
    "GK21soksvppu:3943": " agrahāro 'bhavat tatra viṣṇusvāmīty abhūd dvijaḥ // SoKss_12,29.4",
    "GK21soksvppu:3944": " tasyānurūpā bhāryābhūd yathā svāhā havir bhujaḥ /",
    "GK21soksvppu:3945": " tasyāṃ ca tasya catvāraḥ kramād utpedire sutāḥ // SoKss_12,29.5 (Vet_22.5)",
    "GK21soksvppu:3946": " adhītavedeṣūtkrāntaśaiśaveṣu ca teṣu saḥ /",
    "GK21soksvppu:3947": " viṣṇusvāmī divaṃ prāyād bhāryayānugatas tayā // SoKss_12,29.6 (Vet_22.6)",
    "GK21soksvppu:3948": " tatas te tatra tatputrāḥ sarve 'py ānāyya duḥsthitāḥ /",
    "GK21soksvppu:3949": " gotrajair hṛtasarvasvā mantrayāṃcakrire mithaḥ // SoKss_12,29.7 (Vet_22.7)",
    "GK21soksvppu:3950": " nāstīha gatir asmākaṃ tad vrajāmo vayaṃ na kim /",
    "GK21soksvppu:3951": " ito mātāmahagṛhaṃ grāmaṃ yañjasthalābhidham // SoKss_12,29.8 (Vet_22.8) //",
    "GK21soksvppu:3952": " etad eva viniścitya prasthitā bhaikṣyabhojanāḥ /",
    "GK21soksvppu:3953": " mātāmahagṛhaṃ prāpus te 'tha tad bahubhir dinaiḥ // SoKss_12,29.9",
    "GK21soksvppu:3954": " tatra mātāmahābhāvān mātulair dattasaṃśrayāḥ /",
    "GK21soksvppu:3955": " bhuñjānās tadgṛhe tasthuḥ svādhyāyābhyāsatatparāḥ // SoKss_12,29.10",
    "GK21soksvppu:3956": " kālakramāc ca teṣāṃ te mātulānām akiṃcanāḥ /",
    "GK21soksvppu:3957": " avajñāpātratāṃ jagmur bhojanācchādanādiṣu // SoKss_12,29.11 (Vet_22.11) //",
    "GK21soksvppu:3958": " tataḥ svajanasaṃsphūrjadavamānahatātmanām /",
    "GK21soksvppu:3959": " teṣāṃ rahaḥ sacintānāṃ jyeṣṭho bhrātābravīd idam // SoKss_12,29.12",
    "GK21soksvppu:3960": " bho bhrātaraḥ kiṃ kriyate sarvam āceṣṭate vidhiḥ /",
    "GK21soksvppu:3961": " na śakyaṃ puruṣasyeha kvacit kiṃcit kadācana // SoKss_12,29.13 (Vet_22.13)",
    "GK21soksvppu:3962": " ahaṃ hy udvegato bhrāmyan prāpto 'dya pitṛkānane /",
    "GK21soksvppu:3963": " vipannasthitam adrākṣaṃ trastāṅgaṃ puruṣaṃ bhuvi // SoKss_12,29.14",
    "GK21soksvppu:3964": " acintayaṃ ca dṛṣṭvā tam ahaṃ tāṃ spṛhayan gatim /",
    "GK21soksvppu:3965": " dhanyo 'yam evaṃ viśrānto duḥkhabhāraṃ vimucya yaḥ // SoKss_12,29.15",
    "GK21soksvppu:3966": " iti saṃcintya tat kālaṃ kṛtvā maraṇaniścayam /",
    "GK21soksvppu:3967": " vṛkṣāgrasaṅginā pāśenātmānam udalambayam // SoKss_12,29.16 (Vet_22.16) //",
    "GK21soksvppu:3968": " yāvac ca me visaṃjñasya tadā niryānti nāsavaḥ /",
    "GK21soksvppu:3969": " tāvat truṭitapāśo 'tra patito 'smi mahītale // SoKss_12,29.17 (Vet_22.17)",
    "GK21soksvppu:3970": " labdhasaṃjñaś ca kenāpi puṃsā kṣiprāt kṛpālunā /",
    "GK21soksvppu:3971": " āśvāsyamānam ātmānam apaśyaṃ paṭamārutaiḥ // SoKss_12,29.18 (Vet_22.18) //",
    "GK21soksvppu:3972": " sakhe kathaya vidvān apy evaṃ kaṃ prati khidyase /",
    "GK21soksvppu:3973": " sukhaṃ hi sukṛtād duḥkhaṃ duḥkṛtād eti nānyataḥ // SoKss_12,29.19",
    "GK21soksvppu:3974": " duḥkhād yadi tavodvegaḥ sukṛtaṃ tat samācara /",
    "GK21soksvppu:3975": " kathaṃ tu nārakaṃ duḥkham ātmatyāgena vāñchasi // SoKss_12,29.20",
    "GK21soksvppu:3976": " ity uktvā māṃ samāśvāsya sa ca kvāpi gataḥ pumān /",
    "GK21soksvppu:3977": " ahaṃ cehāgatas tyaktvā tādṛśaṃ maraṇodyamam // SoKss_12,29.21 (Vet_22.21)",
    "GK21soksvppu:3978": " tad evaṃ necchati vidhau na martum api labhyate /",
    "GK21soksvppu:3979": " idānīṃ ca tanuṃ tīrthe tapasā dāhayāmy aham // SoKss_12,29.22 (Vet_22.22)",
    "GK21soksvppu:3980": " yena nirdhanatāduḥkhabhāgī na syām ahaṃ punaḥ /",
    "GK21soksvppu:3981": " ity uktavantaṃ jyeṣṭhaṃ taṃ kaniṣṭhā bhrātaro 'bruvan // SoKss_12,29.23",
    "GK21soksvppu:3982": " arthair vinā kathaṃ prājño 'py ārya duḥkena bādhyase /",
    "GK21soksvppu:3983": " kiṃ na vetsi yad arthānāṃ śaradabhracalā gatiḥ // SoKss_12,29.24",
    "GK21soksvppu:3984": " āhṛtya rakṣyamāṇāpi yatnenāntavirāgiṇī /",
    "GK21soksvppu:3985": " asanmaitrī ca veśyā ca śrīś ca kasya kadā sthirā // SoKss_12,29.25",
    "GK21soksvppu:3986": " tad udyogena sa guṇaḥ ko 'py upārjyo manasvinā /",
    "GK21soksvppu:3987": " ānīyante haṭād baddhvā yenārthahariṇā muhuḥ // SoKss_12,29.26 (Vet_22.26)",
    "GK21soksvppu:3988": " ity ukto bhrātṛbhir dhairyaṃ kṣaṇāj jyeṣṭho 'valambya saḥ /",
    "GK21soksvppu:3989": " uvāca ko guṇas tādṛgarjanīyo bhaved iti // SoKss_12,29.27 (Vet_22.27) //",
    "GK21soksvppu:3990": " tato vicitya sarve te vadanti sma parasparam /",
    "GK21soksvppu:3991": " vicintya pṛthvīṃ vijñānaṃ kiṃcic chikṣāmahe vayam // SoKss_12,29.28",
    "GK21soksvppu:3992": " niścityaitac ca saṃketasthānam uktvā samāgame /",
    "GK21soksvppu:3993": " ekaikaśas te catvāraś catasraḥ prayayur diśaḥ // SoKss_12,29.29",
    "GK21soksvppu:3994": " yāti kāle ca militās te saṃketaniketane /",
    "GK21soksvppu:3995": " kiṃ kena śikṣitam iti bhrātaro 'nyonyam abruvan // SoKss_12,29.30",
    "GK21soksvppu:3996": " athātraiko 'bravīd īdṛg vijñānaṃ śikṣitaṃ mayā /",
    "GK21soksvppu:3997": " yenāsthiśakalaṃ prāpya prāṇino yasya kasyacit // SoKss_12,29.31",
    "GK21soksvppu:3998": " utpādayāmy ahaṃ tasmin māṃsaṃ taducitaṃ kṣaṇāt /",
    "GK21soksvppu:3999": " etat tasya vacaḥ śrutvā dvitīyas teṣv abhāṣata // SoKss_12,29.32",
    "GK21soksvppu:4000": " ahaṃ tatraiva saṃjātamāṃse 'sthiśakale kila /",
    "GK21soksvppu:4001": " jāne janayituṃ lomatvacaṃ tatprāṇisaṃbhavi // SoKss_12,29.33 (Vet_22.33)",
    "GK21soksvppu:4002": " tatas tṛtīyo 'py avadaj jāne tatraiva cāsmy aham /",
    "GK21soksvppu:4003": " tatprānyavayavān sraṣṭuṃ jātatvaṅmāṃsalomani // SoKss_12,29.34 (Vet_22.34)",
    "GK21soksvppu:4004": " caturthaś ca tato 'vādīd utpannāvayavākṛtim /",
    "GK21soksvppu:4005": " tam eva prāṇinaṃ prānair yuktaṃ kartum avaimy aham // SoKss_12,29.35",
    "GK21soksvppu:4006": " evam uktvā mithaḥ svasvavijñānaprathanāya te /",
    "GK21soksvppu:4007": " catvāro 'py asthikhaṇḍāya prayayur bhrātaro 'ṭavīm // SoKss_12,29.36",
    "GK21soksvppu:4008": " tatra siṃhasya te prāpur asthikhaṇḍaṃ vidher vaśāt /",
    "GK21soksvppu:4009": " avijñātaviśeṣāś ca gṛhnanti sma tathaiva tat // SoKss_12,29.37 (Vet_22.37)",
    "GK21soksvppu:4010": " ekaś ca tat samucitais tato māṃsair ayojayat /",
    "GK21soksvppu:4011": " dvitīyo 'janayat tasya tadvat tvaglomasaṃhatīḥ // SoKss_12,29.38",
    "GK21soksvppu:4012": " tṛtīyaś cākhilair aṅgais tadyogyais tad apūrayat /",
    "GK21soksvppu:4013": " caturthaś ca dadau tasya siṃhībhūtasya jīvitam // SoKss_12,29.39",
    "GK21soksvppu:4014": " udatiṣṭhad athoddhūtasaṭābhāro 'tibhairavaḥ /",
    "GK21soksvppu:4015": " sa daṃṣṭrāsaṃkaṭamukhaḥ siṃhaḥ kharanakhāṅkuśaḥ // SoKss_12,29.40",
    "GK21soksvppu:4016": " dhāvitvā ca svanirmātṝṃs tān eva caturo 'pi saḥ /",
    "GK21soksvppu:4017": " avadhīt kesarī tṛpto viveśa ca vanaṃ tataḥ // SoKss_12,29.41 (Vet_22.41)",
    "GK21soksvppu:4018": " evaṃ te siṃhanirmāṇadoṣān naṣṭā dvijātayaḥ /",
    "GK21soksvppu:4019": " duṣṭaṃ hi jantum utthāpya kasyātmani sukhaṃ bhavet // SoKss_12,29.42",
    "GK21soksvppu:4020": " itthaṃ copārjito yatnād guṇo 'pi vidhure vidhau /",
    "GK21soksvppu:4021": " saṃpattaye na na paraṃ jāyate tu vipattaye // SoKss_12,29.43 (Vet_22.43)",
    "GK21soksvppu:4022": " mūle hy avikṛte daive sikte prajñānavāriṇā /",
    "GK21soksvppu:4023": " nayālavālaḥ phalati prāyaḥ pauruṣapādapaḥ // SoKss_12,29.44 (Vet_22.44) //",
    "GK21soksvppu:4024": " iti tasyāṃ niśi mārge vetālenāṃsataḥ kathāṃ tena /",
    "GK21soksvppu:4025": " ākhyāya sa trivikramaseno rājā punar jagade // SoKss_12,29.45 (Vet_22.45)",
    "GK21soksvppu:4026": " rājaṃs teṣv aparādhyati caturṣu kas tatra siṃhanirmāṇe /",
    "GK21soksvppu:4027": " yan nyavadhīt tatkḷpto vada samayaḥ so 'tra pūrvas te // SoKss_12,29.46",
    "GK21soksvppu:4028": " iti vetālāc chrutvā rājā so 'cintayad vimaunasya /",
    "GK21soksvppu:4029": " icchati gantum ayaṃ me yātv āneṣyāmy amuṃ bhūyaḥ // SoKss_12,29.47",
    "GK21soksvppu:4030": " iti hṛdi niścitya sa taṃ mahīpatiḥ pratyuvāca vetālam /",
    "GK21soksvppu:4031": " yas tasya jīvadāyī siṃhasya sa pāpabhāk teṣu // SoKss_12,29.48 (Vet_22.48)",
    "GK21soksvppu:4032": " prāṇiviśeṣam abuddhvā māṃsatvaglomagātranirmāṇam /",
    "GK21soksvppu:4033": " yuktibalāt tu kṛtaṃ yais teṣāṃ doṣo 'sti nājñānāt // SoKss_12,29.49",
    "GK21soksvppu:4034": " yena tu siṃhākāraṃ dṛṣṭvā vidyāprakāśanotkena /",
    "GK21soksvppu:4035": " prāṇās tasya vitīrṇās tena kṛtā brahmahatyās tāḥ // SoKss_12,29.50",
    "GK21soksvppu:4036": " etat sa rājño vacanaṃ niśamya svadhāma vetālavaro jagāma /",
    "GK21soksvppu:4037": " tasyāṃsatas tat puna eva māyī rājāpi taṃ so 'nusasāra bhūyaḥ // SoKss_12,29.51 (Vet_22.51)",
    "GK21soksvppu:4038": " triṃśas taraṅgaḥ /",
    "GK21soksvppu:4039": " tato gatvā punaḥ prāpa śiṃśapāpādapāt tataḥ /",
    "GK21soksvppu:4040": " sa trivikramasenas taṃ vetālaṃ rājasattamaḥ // SoKss_12,30.1 (Vet_23.1) //",
    "GK21soksvppu:4041": " skandhe kṛtvā ca taṃ maunī darśitānekavaikṛtam /",
    "GK21soksvppu:4042": " yāvat pratiṣṭhate tāvat sa vetālas tam abravīt // SoKss_12,30.2 (Vet_23.2)",
    "GK21soksvppu:4043": " rājann akārye 'py etasmin durvāro 'yaṃ grahas tava /",
    "GK21soksvppu:4044": " tat te śramavinodāya kathayāmi kathāṃ śṛṇu // SoKss_12,30.3 (Vet_23.3) //",
    "GK21soksvppu:4045": " āsīt kaliṅgaviṣaye nāmnā śobhāvatī purī /",
    "GK21soksvppu:4046": " divīva śakranagarī vasatiḥ śubhakarmaṇām // SoKss_12,30.4 (Vet_23.4) //",
    "GK21soksvppu:4047": " yāṃ pradyumna ivaiśvaryavīryātiśayaviśrutaḥ /",
    "GK21soksvppu:4048": " pradyumnanāmā nṛpatiḥ śaśāsorjitaśāsanaḥ // SoKss_12,30.5 (Vet_23.5) //",
    "GK21soksvppu:4049": " guṇāpakarṣaś cāpeṣu murajeṣu karāhatiḥ /",
    "GK21soksvppu:4050": " yugeṣv aśrūyata kalir yasyāṃ prajñāsu tīkṣṇatā // SoKss_12,30.6 (Vet_23.6)",
    "GK21soksvppu:4051": " ekadeśe puras tasyā nṛpeṇa pratipāditaḥ /",
    "GK21soksvppu:4052": " yajñasthalābhidhāno 'bhūd agrahāro bahudvijaḥ // SoKss_12,30.7 (Vet_23.7)",
    "GK21soksvppu:4053": " tatrāsīd yajñasomākhyo brāhmaṇo vedapāragaḥ /",
    "GK21soksvppu:4054": " mahādhano 'gnihotrī ca pūjitātithidevataḥ // SoKss_12,30.8 (Vet_23.8) //",
    "GK21soksvppu:4055": " tasya vyatīte tāruṇye manorathaśataiḥ sutaḥ /",
    "GK21soksvppu:4056": " bhāryāyām anurūpāyām eka evodapadyata // SoKss_12,30.9 (Vet_23.9) //",
    "GK21soksvppu:4057": " vavṛdhe ca pituḥ so 'sya gṛhe bālaḥ sulakṣaṇaḥ /",
    "GK21soksvppu:4058": " kṛtābhidhāno vidhivad devasoma iti dvijaiḥ // SoKss_12,30.10 (Vet_23.10)",
    "GK21soksvppu:4059": " prāptaṣoḍaśavarṣaś ca sa vidyāvinayādibhiḥ /",
    "GK21soksvppu:4060": " āvarjitajano 'kasmāj jvareṇa prāpa pañcatām // SoKss_12,30.11 (Vet_23.11)",
    "GK21soksvppu:4061": " tataḥ parāsuṃ snehāt tam āśliṣya saha bhāryayā /",
    "GK21soksvppu:4062": " yajñasenaḥ pitā śocan na dāhāya jahau ciram // SoKss_12,30.12 (Vet_23.12)",
    "GK21soksvppu:4063": " brahman saṃsāragandharvanagarasya na vetsi kim /",
    "GK21soksvppu:4064": " parāvarajño 'pi gatiṃ vāribudbudabhaṅgurām // SoKss_12,30.13 (Vet_23.13)",
    "GK21soksvppu:4065": " ye sainyaiḥ pūritadharā harmyapṛṣṭheṣu hāriṣu /",
    "GK21soksvppu:4066": " lasatsaṃgītanādeṣu ratnaparyaṅkavartinaḥ // SoKss_12,30.14 (Vet_23.14) //",
    "GK21soksvppu:4067": " śrīkhaṇḍadravaliptāṅgā varastrīparivāritāḥ /",
    "GK21soksvppu:4068": " vyalasann amaraṃmanyā bhūloke 'smin narādhipāḥ // SoKss_12,30.15",
    "GK21soksvppu:4069": " te 'py ekakāḥ śmaśāneṣu rudatpretānuyāyiṣu /",
    "GK21soksvppu:4070": " citādhiśayino yatra jagdhāḥ kravyātkṛśānubhiḥ // SoKss_12,30.16",
    "GK21soksvppu:4071": " śivābhir valitopāntāḥ kālena kavalīkṛtāḥ /",
    "GK21soksvppu:4072": " na roddhuṃ śakitāḥ kaiścit tatrānyeṣāṃ kathaiva kā // SoKss_12,30.17",
    "GK21soksvppu:4073": " tad etaṃ pretam āśliṣya vidvan vada karoṣi kim /",
    "GK21soksvppu:4074": " ityādy abodhayan vṛddhā militās taṃ dvijaṃ tataḥ // SoKss_12,30.18",
    "GK21soksvppu:4075": " tatas tena kathaṃcit taṃ muktam āropya tatsutam /",
    "GK21soksvppu:4076": " śibikāyāṃ gataprāṇaṃ kṛtapretaprasādhanam // SoKss_12,30.19 (Vet_23.19) //",
    "GK21soksvppu:4077": " bāndhavā vaiśasodaśrumiladbandhujanānvitāḥ /",
    "GK21soksvppu:4078": " śmaśānaṃ prāpayāmāsuḥ kolāhalasamākulāḥ // SoKss_12,30.20 (Vet_23.20) //",
    "GK21soksvppu:4079": " atrāntare ca tatrāsīc chmaśāne ko'pi tāpasaḥ /",
    "GK21soksvppu:4080": " vṛddhaḥ pāśupato yogī maṭhikāyāṃ kṛtasthitiḥ // SoKss_12,30.21 (Vet_23.21)",
    "GK21soksvppu:4081": " vayasā tapasā cātibhūyasā sukṛśāṃ tanum /",
    "GK21soksvppu:4082": " bibhrāṇo bhaṅgabhītyeva sirābhiḥ pariveṣṭitam // SoKss_12,30.22",
    "GK21soksvppu:4083": " nāmnā vāmaśivo bhasmapāṇḍuromāvṛtākṛtiḥ /",
    "GK21soksvppu:4084": " vidyutpiṅgajaṭājūṭo maheśvara ivāparaḥ // SoKss_12,30.23 (Vet_23.23) //",
    "GK21soksvppu:4085": " sa tāpaso 'tra tat kālaṃ dattopālambhakheditam /",
    "GK21soksvppu:4086": " mūrkhaṃ śaṭhaṃ dhyānayogādyavaliptam ahaṃkṛtam // SoKss_12,30.24",
    "GK21soksvppu:4087": " bhikṣāphalavratadharaṃ śiṣyam antikavāsinam /",
    "GK21soksvppu:4088": " jagāda dūrāc chrutvā taṃ janakolāhalaṃ bahiḥ // SoKss_12,30.25 (Vet_23.25)",
    "GK21soksvppu:4089": " uttiṣṭha gatvātra bahir vijñāyāgaccha satvaram /",
    "GK21soksvppu:4090": " kuto 'trāśrutapūrvo 'yaṃ śmaśāne tumulāravaḥ // SoKss_12,30.26 (Vet_23.26)",
    "GK21soksvppu:4091": " ity ukte guruṇā tena sa śiṣyaḥ pratyuvāca tam /",
    "GK21soksvppu:4092": " nāhaṃ yāmi svayaṃ yāhi bhikṣāvelā hy apaiti me // SoKss_12,30.27",
    "GK21soksvppu:4093": " tac chrutvovāca sa gurur dhiṅ mūrkhodaratatpara /",
    "GK21soksvppu:4094": " ahno 'rdhaprahare yāte bhikṣāvelātra kā tava // SoKss_12,30.28 (Vet_23.28)",
    "GK21soksvppu:4095": " śrutvaivaitat sa taṃ kruddhaḥ kuśiṣyaḥ prāha tāpasam /",
    "GK21soksvppu:4096": " dhig jarājīrṇa nāhaṃ te śiṣyo na tvaṃ gurur mama // SoKss_12,30.29",
    "GK21soksvppu:4097": " aham anyatra yāsyāmi vaha pātrīm imāṃ svayam /",
    "GK21soksvppu:4098": " ity uktvotthāya sa prāyāt tyaktvāgre daṇḍakuṇḍikām // SoKss_12,30.30",
    "GK21soksvppu:4099": " vihasann atha nirgatya maṭhikāyāḥ sa tāpasaḥ /",
    "GK21soksvppu:4100": " tatrāgād yatra dāhārtham ānītaḥ sa dvijārbhakaḥ // SoKss_12,30.31",
    "GK21soksvppu:4101": " dṛṣṭvā ca taṃ janatayā śocyamānāgryayauvanam /",
    "GK21soksvppu:4102": " yogī praveṣṭuṃ taddehaṃ matiṃ cakre jarārditaḥ // SoKss_12,30.32",
    "GK21soksvppu:4103": " gatvā ca drutam ekānte muktakaṇṭhaṃ prarudya ca /",
    "GK21soksvppu:4104": " nanarta sa tataḥ kṣipram aṅgahārair yathocitaiḥ // SoKss_12,30.33",
    "GK21soksvppu:4105": " tato viveśa yogāt tad dvijaputrakalevaram /",
    "GK21soksvppu:4106": " kṣaṇāt sa svatanuṃ tyaktvā tapasvī yauvanecchayā // SoKss_12,30.34",
    "GK21soksvppu:4107": " tat kṣaṇaṃ racitāyāṃ ca citāyāṃ sahasaiva saḥ /",
    "GK21soksvppu:4108": " labdhajīvo dvijayuvā prottasthau kṛtajṛmbhikaḥ // SoKss_12,30.35",
    "GK21soksvppu:4109": " tad dṛṣṭvā bandhuvargasya diṣṭyā jīvati jīvati /",
    "GK21soksvppu:4110": " ity udbabhūva nādo 'tra nikhilasya janasya ca // SoKss_12,30.36",
    "GK21soksvppu:4111": " athāmokṣyan vrataṃ sarvān mṛṣā yogesvaraḥ sa tān /",
    "GK21soksvppu:4112": " vipraputraśarīrāntaḥpraviṣṭas tāpaso 'bravīt // SoKss_12,30.37 (Vet_23.37)",
    "GK21soksvppu:4113": " lokāntaragatasyādya mahāpāśupatavratam /",
    "GK21soksvppu:4114": " grāhyaṃ sākṣān mamābhāṣya dattaṃ śarveṇa jīvitam // SoKss_12,30.38",
    "GK21soksvppu:4115": " adhunaiva ca dhāryaṃ tad gatvaikānte vrataṃ mayā /",
    "GK21soksvppu:4116": " jīvitaṃ me 'nyathā nāsti tad yūyaṃ yāta yāmy aham // SoKss_12,30.39",
    "GK21soksvppu:4117": " iti sarvān sa tatrasthān saṃbodhya dṛḍhaniścayaḥ /",
    "GK21soksvppu:4118": " svagṛhān preṣayāmāsa harṣaśokākulān vratī // SoKss_12,30.40 (Vet_23.40) //",
    "GK21soksvppu:4119": " svayaṃ ca gatvā śvabhre tat kṣiptvā pūrvakalevaram /",
    "GK21soksvppu:4120": " āttavrato mahāyogī yuvībhūto 'nyato yayau // SoKss_12,30.41 (Vet_23.41) //",
    "GK21soksvppu:4121": " iti vyākhyāya vetālaḥ kathāṃ niśi tadā pathi /",
    "GK21soksvppu:4122": " taṃ trivikramasenaṃ sa rājānaṃ punar abravīt // SoKss_12,30.42 (Vet_23.42)",
    "GK21soksvppu:4123": " rājan brūhi sa yogīndraḥ kasmāt parapure vasan /",
    "GK21soksvppu:4124": " praruroda nanartātha kautukaṃ mahad atra me // SoKss_12,30.43 (Vet_23.43)",
    "GK21soksvppu:4125": " iti vetālataḥ śrutvā śāpaśaṅkī sa bhūpatiḥ /",
    "GK21soksvppu:4126": " vimucya maunam evaṃ tam avādīd dhīmatāṃ varaḥ // SoKss_12,30.44",
    "GK21soksvppu:4127": " śṛṇu tatra babhūvāsya yo 'bhiprāyas tapasvinaḥ /",
    "GK21soksvppu:4128": " saha vṛddhaṃ cirāyedaṃ śarīraṃ siddhisādhanam // SoKss_12,30.45",
    "GK21soksvppu:4129": " pitṛbhyāṃ lālitaṃ bālye tyajāmy adyeti duḥkhitaḥ /",
    "GK21soksvppu:4130": " sa jarat tāpaso 'rodīd dehasneho hi dustyajaḥ // SoKss_12,30.46",
    "GK21soksvppu:4131": " navaṃ dehaṃ pravekṣyāmi sādhayiṣyāmy ato 'dhikam /",
    "GK21soksvppu:4132": " iti harṣād anṛtyac ca kasya neṣṭaṃ hi yauvanam // SoKss_12,30.47",
    "GK21soksvppu:4133": " etat tasya vaco niśamya nṛpater aṃsat sa bhūyo 'py agād vetālo mṛtapūruṣāntaragatas taṃ śiṃśapāpādapam",
    "GK21soksvppu:4134": " rājā so 'pi tam anvadhāvad adhikotsāhaḥ punaḥ prepsayā kalpānte 'py acalaṃ kulādrivijayi sthairyaṃ hi dhīrātmanām //",
    "GK21soksvppu:4135": " ekatriṃśas taraṅgaḥ /",
    "GK21soksvppu:4136": " tatas tāṃ timiraśyāmāṃ citāgnijvalitekṣaṇām /",
    "GK21soksvppu:4137": " smaśāne bhīṣaṇe tasmin vīro rajanirākṣasīm // SoKss_12,31.1 (Vet_24.1) //",
    "GK21soksvppu:4138": " ghorām agaṇayan rājā gatvā tāṃ śiṃśapāṃ punaḥ /",
    "GK21soksvppu:4139": " sa trivikramasenas taṃ tasyā vetālam ādade // SoKss_12,31.2 (Vet_24.2) //",
    "GK21soksvppu:4140": " skandhe kṛtvā ca taṃ yāvat prakrāmati sa pūrvavat /",
    "GK21soksvppu:4141": " tāvad bhūyaḥ sa vetālo naradevam uvāca tam // SoKss_12,31.3 (Vet_24.3) //",
    "GK21soksvppu:4142": " bho rājann aham udvigno na punas tvaṃ gatāgataiḥ /",
    "GK21soksvppu:4143": " tad ekaṃ me mahāpraśnam imaṃ kathayataḥ śṛṇu // SoKss_12,31.4 (Vet_24.4)",
    "GK21soksvppu:4144": " āsīn māṇḍalikaḥ ko'pi nṛpatir dakṣiṇāpathe /",
    "GK21soksvppu:4145": " dharmābhidhāno dhaureyaḥ sādhūnāṃ bahugotrajaḥ // SoKss_12,31.5 (Vet_24.5)",
    "GK21soksvppu:4146": " tasya candravatīnāma bhāryā mālavadeśajā /",
    "GK21soksvppu:4147": " abhūn mahākulotpannā varastrīmaulimālikā // SoKss_12,31.6 (Vet_24.6) //",
    "GK21soksvppu:4148": " tasyāṃ ca tasya bhāryāyāṃ bhūpater udapadyata /",
    "GK21soksvppu:4149": " ekaiva lāvaṇyavatī nāmānvarthābhidhā sutā // SoKss_12,31.7 (Vet_24.7) //",
    "GK21soksvppu:4150": " pradeyāyāṃ ca tasyāṃ sa sutāyāṃ dharmabhūpatiḥ /",
    "GK21soksvppu:4151": " unmūlito 'bhūn militair dāyādai rāṣṭrabhedibhiḥ // SoKss_12,31.8",
    "GK21soksvppu:4152": " tataḥ palāyya niragāt sa deśād bhāryayā saha /",
    "GK21soksvppu:4153": " duhitrā ca tayā rātrav āttasadratnasaṃcayaḥ // SoKss_12,31.9 (Vet_24.9) //",
    "GK21soksvppu:4154": " mālavaṃ prati ca svairaṃ prasthitaḥ śvaśurāspadam /",
    "GK21soksvppu:4155": " vindhyāṭavīṃ tayā rātryā prāpa bhāryāsutāyutaḥ // SoKss_12,31.10",
    "GK21soksvppu:4156": " tasyāṃ praviṣṭasyodaśrur ivāvaśyāyaśīkaraiḥ /",
    "GK21soksvppu:4157": " niśānuyātrāṃ dattveva yayau tasya mahīkṣitaḥ // SoKss_12,31.11 (Vet_24.11)",
    "GK21soksvppu:4158": " ārurohātha pūrvādrim utkṣiptāgrakaro raviḥ /",
    "GK21soksvppu:4159": " mā gāś caurāṭavīm etām iti taṃ vārayann iva // SoKss_12,31.12 (Vet_24.12)",
    "GK21soksvppu:4160": " tato 'tra sasutājāniḥ kṣatāṅghriḥ kuśakaṇṭakaiḥ /",
    "GK21soksvppu:4161": " padātiḥ sa nṛpo gacchan bhillānāṃ prāpa pallikām // SoKss_12,31.13",
    "GK21soksvppu:4162": " pareṣāṃ prāṇasarvasvahāribhiḥ puṃbhir āvṛtām /",
    "GK21soksvppu:4163": " varjitāṃ dhārmikair durgāṃ kṛtāntanagarīm iva // SoKss_12,31.14",
    "GK21soksvppu:4164": " tatra dṛṣṭvaiva taṃ dūrāt savastrābharaṇaṃ nṛpam /",
    "GK21soksvppu:4165": " moṣituṃ bahavo 'dhāvañ śabarā vividhāyudhāḥ // SoKss_12,31.15 (Vet_24.15)",
    "GK21soksvppu:4166": " tān vilokya sutābhārye rājā dharmo jagāda saḥ /",
    "GK21soksvppu:4167": " purā spṛśanti vāṃ mlecchās tad ito viśataṃ vanam // SoKss_12,31.16",
    "GK21soksvppu:4168": " iti rājñoditā rajñī vanamadhyaṃ viveśa sā /",
    "GK21soksvppu:4169": " lāvaṇyavatyā sutayā sārdhaṃ candravatī bhayāt // SoKss_12,31.17",
    "GK21soksvppu:4170": " rājāpy abhimukhāyātān khaḍgacarmadharo 'tra saḥ /",
    "GK21soksvppu:4171": " avadhīt tān bahūñ śūraḥ śabarāñ śaravartiṇaḥ // SoKss_12,31.18 (Vet_24.18)",
    "GK21soksvppu:4172": " tatas tenākhilā pallī patyājñaptā nipatya tam /",
    "GK21soksvppu:4173": " prahārakṣatacarmāṇam avadhīn nṛpam ekakam // SoKss_12,31.19 (Vet_24.19) //",
    "GK21soksvppu:4174": " gṛhītābharaṇe yāte dasyusainye vilokya tam /",
    "GK21soksvppu:4175": " bhartāraṃ nihataṃ dūrād vanagulmāntarasthitā // SoKss_12,31.20 (Vet_24.20)",
    "GK21soksvppu:4176": " rājñī candravatī sātra duhitrā saha vihvalā /",
    "GK21soksvppu:4177": " palāyamānā gahanaṃ dūram anvag agād vanam // SoKss_12,31.21 (Vet_24.21) //",
    "GK21soksvppu:4178": " tatra madhyāhnatāpārtāsv iva mūlāni śākhinām /",
    "GK21soksvppu:4179": " chāyāsv api praviṣṭāsu śiśirāṇi sahādhvagaiḥ // SoKss_12,31.22 (Vet_24.22)",
    "GK21soksvppu:4180": " ekadeśe 'bjasarasas tīre 'śokataros tale /",
    "GK21soksvppu:4181": " śokārtā rudatī śrāntā sasutā samupāviśat // SoKss_12,31.23 (Vet_24.23) //",
    "GK21soksvppu:4182": " tāvat tad vanam abhyarṇanivāsī mṛgayākṛte /",
    "GK21soksvppu:4183": " mahāmanuṣyaḥ ko 'py āgād aśvārūḍhaḥ saputrakaḥ // SoKss_12,31.24",
    "GK21soksvppu:4184": " sa caṇḍasiṃhanāmā taṃ putraṃ siṃhaparākramam /",
    "GK21soksvppu:4185": " uvāca dṛṣṭvātra tayoḥ pāṃsūtthe padapaddhatī // SoKss_12,31.25 (Vet_24.25)",
    "GK21soksvppu:4186": " ete surekhe subhage anusṛtyāpnuvo yadi /",
    "GK21soksvppu:4187": " strīyau te tat tayor ekāṃ svīkuruṣva yathāruci // SoKss_12,31.26",
    "GK21soksvppu:4188": " ity uktavantaṃ taṃ smāha putraḥ siṃhaparākramaḥ /",
    "GK21soksvppu:4189": " yasyāḥ sūkṣmāv imau pādau sā bhāryā pratibhāti me // SoKss_12,31.27",
    "GK21soksvppu:4190": " sā hi svalpavayā nūnaṃ jāne samucitā mama /",
    "GK21soksvppu:4191": " bṛhatpādā tu yogyeyam etajjyeṣṭhavayās tava // SoKss_12,31.28 (Vet_24.28)",
    "GK21soksvppu:4192": " iti sūnor vacaḥ śrutvā caṇḍasiṃho jagāda tam /",
    "GK21soksvppu:4193": " kaiṣā kathā bhavanmātā pratyagraṃ hi gatā divam // SoKss_12,31.29",
    "GK21soksvppu:4194": " tādṛśe sukalatre ca gate kānyatra vāsanā /",
    "GK21soksvppu:4195": " tac chrutvā so 'pi putras taṃ caṇḍasiṃham abhāṣata // SoKss_12,31.30",
    "GK21soksvppu:4196": " tāta maivam abhāryaṃ hi śūnyaṃ gṛhapater gṛham /",
    "GK21soksvppu:4197": " anyac ca mūladevoktā gāthā kiṃ na śrutā tvayā // SoKss_12,31.31",
    "GK21soksvppu:4198": " yatra ghanastanajaghanā nāste mārgāvalokinī kāntā /",
    "GK21soksvppu:4199": " ajaḍaḥ kas tad anigaḍaṃ praviśati gṛhasaṃjñakaṃ durgam // SoKss_12,31.32",
    "GK21soksvppu:4200": " taj jīvitena me tāta śāpito 'si na tāṃ yadi /",
    "GK21soksvppu:4201": " dvitīyāṃ madabhīṣṭāyāṃ bhāryārthe svīkarīṣyasi // SoKss_12,31.33",
    "GK21soksvppu:4202": " etat putravacaḥ śrutvā pratipadya ca tatsakhaḥ /",
    "GK21soksvppu:4203": " sa caṇḍasiṃho 'nusaran padapaṅktiṃ śanair yayau // SoKss_12,31.34",
    "GK21soksvppu:4204": " prāpya tac ca saraḥsthānaṃ muktātāraughamaṇḍitām /",
    "GK21soksvppu:4205": " śyāmāṃ candravatīṃ rājñīṃ tāṃ dadarśāvabhāsitām // SoKss_12,31.35",
    "GK21soksvppu:4206": " lāvaṇyavatyā sutayā jyotsnayevāvadātayā /",
    "GK21soksvppu:4207": " naiśīṃ dyām iva madhyāhne tarucchāyām upāśritām // SoKss_12,31.36",
    "GK21soksvppu:4208": " upāyayau ca putreṇa sākaṃ tāṃ sa sakautukaḥ /",
    "GK21soksvppu:4209": " sāpi dṛṣṭvā tam uttasthau vitrastā cauraśaṅkinī // SoKss_12,31.37",
    "GK21soksvppu:4210": " alaṃ trāsena nāmbaitau caurau saumyākṛtī imau /",
    "GK21soksvppu:4211": " suveṣau kaucid ākheṭakṛte nūnam ihāgatau // SoKss_12,31.38 (Vet_24.38) //",
    "GK21soksvppu:4212": " ity uktā sutayā rājñī yāvad dolāyate 'tra sā /",
    "GK21soksvppu:4213": " tāvad aśvāvatīrṇas te caṇḍasiṃho 'bravīd ubhe // SoKss_12,31.39",
    "GK21soksvppu:4214": " kiṃ saṃbhrameṇa vām āvāṃ praṇayād draṣṭum āgatau /",
    "GK21soksvppu:4215": " tad visvasya nirātaṅke vadataṃ ke yuvām iti // SoKss_12,31.40 (Vet_24.40)",
    "GK21soksvppu:4216": " haranetrānalajvālādagdhamanmathaduḥsthite /",
    "GK21soksvppu:4217": " ratiprītī ivāraṇyam idam evam upāgate // SoKss_12,31.41 (Vet_24.41) //",
    "GK21soksvppu:4218": " praviṣṭe sthaḥ kathaṃ ceha bata nirmānuṣe vane /",
    "GK21soksvppu:4219": " ratnaprāsādavāsārham idaṃ hi yuvayor vapuḥ // SoKss_12,31.42 (Vet_24.42)",
    "GK21soksvppu:4220": " kathaṃ varāṅganotsaṅgayogyau kaṇṭakinīm imām /",
    "GK21soksvppu:4221": " bhuvaṃ vāṃ caraṇau bhrāntāv iti nau manasi vyathā // SoKss_12,31.43",
    "GK21soksvppu:4222": " eṣā ca citraṃ yuvayoḥ patantī dhūlir ānane /",
    "GK21soksvppu:4223": " vātoddhūtā hatacchāyam āvayoḥ kurute mukham // SoKss_12,31.44 (Vet_24.44)",
    "GK21soksvppu:4224": " bhavatyor eṣa cāṅge 'smin nipatan puṣpapeśale /",
    "GK21soksvppu:4225": " kiraṇoṣmā dahaty asmān uccaṇḍaś caṇḍadīdhiteḥ // SoKss_12,31.45",
    "GK21soksvppu:4226": " tad brūtam ātmavṛttāntaṃ dūyate hṛdayaṃ hi naḥ /",
    "GK21soksvppu:4227": " draṣṭuṃ na śaknumo 'raṇye sthitiṃ vāṃ svāpadāvṛte // SoKss_12,31.46",
    "GK21soksvppu:4228": " ity ukte caṇḍasiṃhena rājñī niḥsvasya sā śanaiḥ /",
    "GK21soksvppu:4229": " lajjāśokākulā tasmai svaṃ vṛttāntam avarṇayat // SoKss_12,31.47",
    "GK21soksvppu:4230": " tato niḥsvāmikāṃ matvā tām āśvāsya ca sātmajām /",
    "GK21soksvppu:4231": " svīcakre madhurair vākyaiś caṇḍasiṃho 'nurañjayan // SoKss_12,31.48",
    "GK21soksvppu:4232": " āropya cāsvayoḥ pṛṣṭhaṃ saputras tāṃ saputrikām /",
    "GK21soksvppu:4233": " nināya vittapapurīsamṛddhāṃ vasatiṃ nijām // SoKss_12,31.49 (Vet_24.49) //",
    "GK21soksvppu:4234": " sāpi janmāntaragatevāvaśāṅgīcakāra tam /",
    "GK21soksvppu:4235": " anāthā kṛcchrapatitā videśe strī karoti kim // SoKss_12,31.50 (Vet_24.50)",
    "GK21soksvppu:4236": " tatas tāṃ sūkṣmapādatvād rājñīṃ siṃhaparākramaḥ /",
    "GK21soksvppu:4237": " caṇḍasiṃhasutas tatra bhāryāṃ candravatīṃ vyadhāt // SoKss_12,31.51",
    "GK21soksvppu:4238": " tatsutāṃ tāṃ ca lāvaṇyavatīṃ nṛpatikanyakām /",
    "GK21soksvppu:4239": " bṛhattvāt pādayor bhāryāṃ caṇḍasiṃhaś cakāra saḥ // SoKss_12,31.52",
    "GK21soksvppu:4240": " prāg ghi sūkṣmabṛhatpādamudrāpaṅktidvayekṣaṇāt /",
    "GK21soksvppu:4241": " pratipannaṃ tathā tābhyāṃ satyaṃ kaś cātivartate // SoKss_12,31.53",
    "GK21soksvppu:4242": " evaṃ pādaviparyāsāt te pitāputrayos tayoḥ /",
    "GK21soksvppu:4243": " duhitāmātarau bhārye jāte śvaśrūsnuṣe tadā // SoKss_12,31.54 (Vet_24.54)",
    "GK21soksvppu:4244": " kālena ca tayos tābhyāṃ bhartṛbhyāṃ jajñire dvayoḥ /",
    "GK21soksvppu:4245": " putrā duhitaraś caiva teṣām anye 'py atha kramāt // SoKss_12,31.55",
    "GK21soksvppu:4246": " itthaṃ saṃprāpya tau caṇḍasiṃhasiṃhaparākramau /",
    "GK21soksvppu:4247": " tasthatus tatra lāvaṇyavatīṃ candravatīṃ ca te // SoKss_12,31.56",
    "GK21soksvppu:4248": " iti vyāvarṇya vetālas tadā pathi kathāṃ niśi /",
    "GK21soksvppu:4249": " sa trivikramasenaṃ taṃ papraccha nṛpatiṃ punaḥ // SoKss_12,31.57",
    "GK21soksvppu:4250": " tayor mātāduhitror ye putrapitros tayor nṛpa /",
    "GK21soksvppu:4251": " sakāśāj jantavo jātāḥ kramād ubhayapakṣayoḥ // SoKss_12,31.58 (Vet_24.58)",
    "GK21soksvppu:4252": " jñātvedaṃ brūhi me teṣām anyonaṃ ke bhavanti te /",
    "GK21soksvppu:4253": " pūrvoktaḥ so 'tra śāpas te jānānaś cen na vakṣyasi // SoKss_12,31.59",
    "GK21soksvppu:4254": " etad vetālataḥ śrutvā vimṛśan bahudhāpi saḥ /",
    "GK21soksvppu:4255": " nājñāsīt tad yadā rājā tūṣṇīkaḥ prayayau tadā // SoKss_12,31.60",
    "GK21soksvppu:4256": " tatas tadaṃsakūṭastho vetālo vihasan hṛdi /",
    "GK21soksvppu:4257": " mṛtapūruṣadehānto niviṣṭaḥ samacintayat // SoKss_12,31.61 (Vet_24.61) //",
    "GK21soksvppu:4258": " nāyaṃ rājā mahāpraśne vetty asmin dātum uttaram /",
    "GK21soksvppu:4259": " tena tūṣṇīṃ vrajaty eṣa hṛṣṭo 'ticaturaiḥ padaiḥ // SoKss_12,31.62",
    "GK21soksvppu:4260": " na ca vañcayituṃ śakyaḥ sattvarāśir ayaṃ param /",
    "GK21soksvppu:4261": " krīḍan bhikṣuḥ sa cāsmābhir iyataiva na śāmyati // SoKss_12,31.63",
    "GK21soksvppu:4262": " tad adya vañcayitvā taṃ durātmānam upāyataḥ /",
    "GK21soksvppu:4263": " tatsiddhiṃ bhāvikalyāṇe rājany asmin niveśaye // SoKss_12,31.64",
    "GK21soksvppu:4264": " ity ālocya sa vetālo nṛpaṃ tam avadat tadā /",
    "GK21soksvppu:4265": " rājan kṛṣṇaniśāghore smaśāne 'smin gatāgataiḥ // SoKss_12,31.65",
    "GK21soksvppu:4266": " etaiḥ kliṣṭaḥ sukhārhas tvaṃ na vikalpaś ca ko'pi te /",
    "GK21soksvppu:4267": " tad āścaryeṇa dhairyeṇa tuṣṭo 'ham amunā tava // SoKss_12,31.66",
    "GK21soksvppu:4268": " śavam etaṃ nayedānīṃ nirgacchāmy amuto hy aham /",
    "GK21soksvppu:4269": " idaṃ tu śṛṇu yad vacmi hitaṃ tava kuruṣva ca // SoKss_12,31.67 (Vet_24.67)",
    "GK21soksvppu:4270": " ānītam etad bhavatā yasyārthe nṛkalevaram /",
    "GK21soksvppu:4271": " kubhikṣuḥ so 'dya mām asmin samāhūyārcayiṣyati // SoKss_12,31.68",
    "GK21soksvppu:4272": " upahārīcikīrṣuś ca tvām eva sa śaṭhas tataḥ /",
    "GK21soksvppu:4273": " bhūmau praṇāmam aṣṭābhir aṅgaiḥ kurv iti vakṣyati // SoKss_12,31.69",
    "GK21soksvppu:4274": " tvaṃ prāg darśaya tāvan me kariṣye 'haṃ tathaiva tat /",
    "GK21soksvppu:4275": " iti so 'pi mahārāja vaktavyaḥ śramaṇas tvayā // SoKss_12,31.70 (Vet_24.70)",
    "GK21soksvppu:4276": " tato nipatya bhūtau sa praṇāmaṃ yāvad eva te /",
    "GK21soksvppu:4277": " darśayiṣyati tāvat tvaṃ chindyās tasyāsinā śiraḥ // SoKss_12,31.71",
    "GK21soksvppu:4278": " tato vidyādharaiśvaryasiddhir yā tasya vāñchitā /",
    "GK21soksvppu:4279": " tāṃ tvaṃ prāpsyasi bhuṅkṣvemaṃ bhuvaṃ tadupahārataḥ // SoKss_12,31.72",
    "GK21soksvppu:4280": " anyathā tu sa bhikṣus tvām upahārīkariṣyati /",
    "GK21soksvppu:4281": " etadarthaṃ kṛto vighnas tavātreyac ciraṃ mayā // SoKss_12,31.73",
    "GK21soksvppu:4282": " tat siddhir astu te gacchety uktvā tasyāṃsapṛṣṭhagāt /",
    "GK21soksvppu:4283": " nirgatya sa yayau tasmād vetālaḥ pretakāyataḥ // SoKss_12,31.74",
    "GK21soksvppu:4284": " atha sa narapatis taṃ prītavetālavākyāc chramaṇam ahitam eva kṣāntiśīlaṃ vicintya /",
    "GK21soksvppu:4285": " vaṭaviṭapitalaṃ tat tasya pārśvaṃ pratasthe mṛtapuruṣaśarīraṃ tad gṛhītvā prahṛṣṭaḥ // SoKss_12,31.75 dvātriṃśas taraṅgaḥ /",
    "GK21soksvppu:4286": " tatas tasyāntikaṃ bhikṣoḥ kṣāntiśīlasya bhūpatiḥ /",
    "GK21soksvppu:4287": " sa trivikramaseno 'tra prāpa skandhe śavaṃ vahan // SoKss_12,32.1",
    "GK21soksvppu:4288": " dadarśa taṃ ca śramaṇaṃ mārgābhimukham ekakam /",
    "GK21soksvppu:4289": " kṛṣṇapakṣakṣapāraudre śmaśāne tarumūlagam // SoKss_12,32.2 (Vet_25.2) //",
    "GK21soksvppu:4290": " asṛgliptasthale gaureṇāsthicūrṇena nirmite /",
    "GK21soksvppu:4291": " maṇḍale dikṣu vinyastapūrṇaśoṇitakumbhake // SoKss_12,32.3 (Vet_25.3) //",
    "GK21soksvppu:4292": " mahātailapradīpāḍhye hutapārśvasthavahnini /",
    "GK21soksvppu:4293": " saṃbhṛtocitasaṃbhāre sveṣṭadaivatapūjane // SoKss_12,32.4 (Vet_25.4) //",
    "GK21soksvppu:4294": " upāgāc ca sa taṃ rājā so 'pi bhikṣur vilokya tam /",
    "GK21soksvppu:4295": " ānītamaṭakaṃ harṣād utthāyovāca saṃstuvan // SoKss_12,32.5 (Vet_25.5) //",
    "GK21soksvppu:4296": " duḥkaro me mahārāja vihito 'nugrahas tvayā /",
    "GK21soksvppu:4297": " tvā dṛśāḥ kva kva ceṣṭeyaṃ deśakālau kva cedṛśau // SoKss_12,32.6",
    "GK21soksvppu:4298": " niḥkampaṃ satyam evāhur mukhyaṃ tvāṃ kulabhūbhṛtām /",
    "GK21soksvppu:4299": " evam ātmānapekṣeṇa parārtho yena sādhyate // SoKss_12,32.7 (Vet_25.7) //",
    "GK21soksvppu:4300": " etad eva mahattvaṃ ca mahatām ucyate budhaiḥ /",
    "GK21soksvppu:4301": " pratipannād acalanaṃ prāṇānām atyaye 'pi yat // SoKss_12,32.8 (Vet_25.8)",
    "GK21soksvppu:4302": " iti bruvan sa siddhārthamānī bhikṣur mahīpateḥ /",
    "GK21soksvppu:4303": " tasyāvatārayāmāsa skandhāt taṃ maṭakaṃ tadā // SoKss_12,32.9 (Vet_25.9) //",
    "GK21soksvppu:4304": " snapayitvā samālabhya baddhamālyaṃ vidhāya ca /",
    "GK21soksvppu:4305": " maṭakaṃ maṇḍalasyāntaḥ sthāpayāmāsa tasya tat // SoKss_12,32.10",
    "GK21soksvppu:4306": " bhasmoddhūlitagātraś ca keśayajñopavītabhṛt /",
    "GK21soksvppu:4307": " prāvṛtapretavasano bhūtvā dhyānasthitaḥ kṣaṇam // SoKss_12,32.11",
    "GK21soksvppu:4308": " tasmin mantrabalāhūtaṃ praveśya nṛkalevare /",
    "GK21soksvppu:4309": " taṃ vetālavaraṃ bhikṣuḥ pūjayāmāsa sa kramāt // SoKss_12,32.12 (Vet_25.12)",
    "GK21soksvppu:4310": " dadau tasmai kapālārghapātreṇārghyaṃ sunirmalaiḥ /",
    "GK21soksvppu:4311": " naradantais tataḥ puṣpaṃ sugāndhi ca vilepanam // SoKss_12,32.13",
    "GK21soksvppu:4312": " dattvā mānuṣanetraiś ca dhūpaṃ māṃsair baliṃ tathā /",
    "GK21soksvppu:4313": " samāpya pūjāṃ rājānaṃ tam uvāca sa pārśvagam // SoKss_12,32.14 (Vet_25.14)",
    "GK21soksvppu:4314": " rājann ihāsya mantrādhirājasya kṛtasaṃvidheḥ /",
    "GK21soksvppu:4315": " praṇāmam aṅgair aṣṭābhir nipatya kuru bhūtale // SoKss_12,32.15",
    "GK21soksvppu:4316": " yenābhipretasiddhiṃ te dāsyaty eṣa varapradaḥ /",
    "GK21soksvppu:4317": " śrutvaitat smṛtavetālavacā rājābravīt sa tam // SoKss_12,32.16 (Vet_25.16)",
    "GK21soksvppu:4318": " nāhaṃ jānāmi tat pūrvaṃ pradarśayatu me bhavān /",
    "GK21soksvppu:4319": " tatas tathaiva tad ahaṃ kariṣye bhagavann iti // SoKss_12,32.17",
    "GK21soksvppu:4320": " tato darśayituṃ yāvat sa bhikṣuḥ patito bhuvi /",
    "GK21soksvppu:4321": " tāvat khaḍgaprahāreṇa sa rājāsya śiro 'cchinat // SoKss_12,32.18",
    "GK21soksvppu:4322": " ācakarṣa ca hṛtpadmam udarād asya pāṭitam /",
    "GK21soksvppu:4323": " vetālāya ca tasmai tacchirohṛtkamalaṃ dadau // SoKss_12,32.19 (Vet_25.19)",
    "GK21soksvppu:4324": " sādhuvāde tato datte prītair bhūtagaṇais tataḥ /",
    "GK21soksvppu:4325": " tuṣṭo 'bravīt sa vetālo nṛpaṃ taṃ nṛkalevarāt // SoKss_12,32.20",
    "GK21soksvppu:4326": " rājan vidyādharendratvaṃ bhikṣor āsīd yad īpsitam /",
    "GK21soksvppu:4327": " tat tāvad bhūmisāmrājyabhogānte te bhaviṣyati // SoKss_12,32.21",
    "GK21soksvppu:4328": " kleśito 'si mayā yat tvaṃ tad abhīṣṭaṃ varaṃ vṛṇu /",
    "GK21soksvppu:4329": " ity uktavantaṃ vetālaṃ sa rājā tam abhāṣata // SoKss_12,32.22 (Vet_25.22)",
    "GK21soksvppu:4330": " tvaṃ cet prasannaḥ ko nāma na siddho 'bhimato varaḥ /",
    "GK21soksvppu:4331": " tathāpy amoghavacanād idaṃ tvatto 'ham arthaye // SoKss_12,32.23",
    "GK21soksvppu:4332": " ādyāḥ praśnakathā etā nānākhyānamanoramāḥ /",
    "GK21soksvppu:4333": " caturviṃśatir eṣā ca pañcaviṃśī samāptigā // SoKss_12,32.24 (Vet_25.24) //",
    "GK21soksvppu:4334": " sarvāḥ khyātā bhavantv etāḥ pūjanīyāś ca bhūtale /",
    "GK21soksvppu:4335": " iti tenārthito rājñā vetālo nijagāda saḥ // SoKss_12,32.25 (Vet_25.25) //",
    "GK21soksvppu:4336": " evam astu viśeṣaṃ ca śṛṇu vacmy atra bhūtale /",
    "GK21soksvppu:4337": " yāś caturviṃśatiḥ pūrvā yaiṣā caikā samāpinī // SoKss_12,32.26 (Vet_25.26)",
    "GK21soksvppu:4338": " kathāvalīyaṃ vetālapañcaviṃśatikākhyayā /",
    "GK21soksvppu:4339": " khyātā jagati pūjyā ca śivā caiva bhaviṣyati // SoKss_12,32.27 (Vet_25.27)",
    "GK21soksvppu:4340": " yaḥ ślokamātram apy asyāḥ kathayiṣyati sādaraḥ /",
    "GK21soksvppu:4341": " yo vā śroṣyati tau sadyo muktapāpau bhaviṣyataḥ // SoKss_12,32.28",
    "GK21soksvppu:4342": " yakṣavetālakūṣmāṇḍaḍākinīrākṣasādayaḥ /",
    "GK21soksvppu:4343": " na tatra prabhaviṣyanti yatraiṣā kīrtayiṣyate // SoKss_12,32.29",
    "GK21soksvppu:4344": " ity uktvā sa yayau tasmān nirgatya nṛkalevarāt /",
    "GK21soksvppu:4345": " yathābhirucitaṃ dhāma vetālo yogamāyayā // SoKss_12,32.30 (Vet_25.30) //",
    "GK21soksvppu:4346": " tatas tatra suraiḥ sārdhaṃ rājñas tasya maheśvaraḥ /",
    "GK21soksvppu:4347": " sākṣād āvirabhūt tuṣṭaḥ praṇataṃ cādideśa tam // SoKss_12,32.31",
    "GK21soksvppu:4348": " sādhu vatsa hato 'dyāyaṃ yat tvayā kūṭatāpasaḥ /",
    "GK21soksvppu:4349": " vidyādharamahācakravartitāhaṭhakāmukaḥ // SoKss_12,32.32 (Vet_25.32) //",
    "GK21soksvppu:4350": " tvam ādau vikramādityaḥ sṛṣṭo 'bhūḥ svāṃśato mayā /",
    "GK21soksvppu:4351": " mleccharūpāvatīrṇānām asurāṇāṃ praśāntaye // SoKss_12,32.33 (Vet_25.33) //",
    "GK21soksvppu:4352": " adya coddāmadurvṛttadamanāya mayā punaḥ /",
    "GK21soksvppu:4353": " tvaṃ trivikramasenākhyo hīraḥ sṛṣṭo 'tra bhūpatiḥ // SoKss_12,32.34",
    "GK21soksvppu:4354": " ataḥ sadvīpapātālāṃ sthāpayitvā mahīṃ vaśe /",
    "GK21soksvppu:4355": " vidyādharāṇam acirād adhirājo bhaviṣyasi // SoKss_12,32.35 (Vet_25.35) //",
    "GK21soksvppu:4356": " bhuktvā divyāṃś ciraṃ bhogān udvignaḥ svecchayaiva tān /",
    "GK21soksvppu:4357": " tyaktvā mamaiva sāyujyam ante yāsyasy asaṃśayam // SoKss_12,32.36",
    "GK21soksvppu:4358": " aparājitanāmānaṃ khaḍgaṃ caitaṃ gṛhāṇa me /",
    "GK21soksvppu:4359": " yasya prasādāt sarvaṃ tvaṃ prāpsyasy etad yathoditam // SoKss_12,32.37",
    "GK21soksvppu:4360": " ity uktvā khaḍgaratnaṃ tad dattvā tasmai mahībhṛte /",
    "GK21soksvppu:4361": " vākpuṣpābhyarcitas tena devaḥ śaṃbhus tirodadhe // SoKss_12,32.38",
    "GK21soksvppu:4362": " atha dṛṣṭvaiva samāptaṃ kāryam aśeṣaṃ niśi prabhātāyām /",
    "GK21soksvppu:4363": " praviveśa sa trivikramasenaḥ svapuraṃ nṛpaḥ pratiṣṭhānam // SoKss_12,32.39",
    "GK21soksvppu:4364": " tatra kramāvagatarātriviceṣṭitābhir abhyarcitaḥ prakṛtibhir vitatotsavābhiḥ /",
    "GK21soksvppu:4365": " snānapradānagiriśārcananṛttagītavādyādibhis tad akhilaṃ sa dinaṃ nināya //",
    "GK21soksvppu:4366": " alpair eva ca vāsaraiḥ sa nṛpatiḥ śārvasya vīryād aseḥ sadvīpāṃ sarasā talāṃ ca bubhuje niḥkaṇṭakāṃ medinīm /",
    "GK21soksvppu:4367": " saṃprāpyātha harājñayā sumahatīṃ vidyādharādhīśatāṃ bhuktvā tāṃ suciraṃ jagāma bhagavatsāyujyam ante kṛtī // SoKss_12,32.41"
}