{
    "SA07subhrk_u:0_0": "I. Puṇyaprotsāhanakathā",
    "SA07subhrk_u:0_1": "mānuṣyaṃ samavāpya duṣkaraśatair labdhvā durāpaṃ kṣaṇaṃ",
    "SA07subhrk_u:0_2": "mṛtyau niṣpratikāradāruṇatare nityaṃ puraḥsthāyini /",
    "SA07subhrk_u:0_3": "pātheyaṃ damadānasaṃyamamayaṃ yair na prabhūtaṃ kṛtaṃ",
    "SA07subhrk_u:0_4": "saṃsārogramaruprapātapatitāḥ prāpsyanti duḥkhāni te //",
    "SA07subhrk_u:srkk_2_0": "mānuṣyaṃ durlabhaṃ prāpya vidyutsaṃpātacañcalam /",
    "SA07subhrk_u:srkk_2_1": "bhavakṣaye matiḥ kāryā bhavopakaraṇeṣu vā //",
    "SA07subhrk_u:srkk_3_0": "manuṣyatvaṃ samāsādya vidyujjvālormicañcalam /",
    "SA07subhrk_u:srkk_3_1": "puṇyam evātra kurvīta yataś cintāmaṇir nṛṇām //",
    "SA07subhrk_u:srkk_4_0": "yasyānubhāvān mānuṣyaṃ prāptaṃ bhūyo 'pi sāṃpratam /",
    "SA07subhrk_u:srkk_4_1": "puṇyaṃ tad vardhyasveha yasmād dhetuḥ sukhasya te //",
    "SA07subhrk_u:srkk_4_2": "mānuṣyaṃ yadupāśrayeṇa bhavatā labdhaṃ punaḥ sāṃprataṃ",
    "SA07subhrk_u:srkk_4_3": "rūpaudāryakulonnatiprabhṛtibhir yuktaṃ vicitrair guṇaiḥ /",
    "SA07subhrk_u:srkk_4_4": "tat puṇyaṃ suhṛd eka eva jagatāṃ bandhuś ca janmāntare",
    "SA07subhrk_u:srkk_4_5": "tasmāt tūrṇam idaṃ kuru tvam asakṛt sarvārthasaṃpatkaram //",
    "SA07subhrk_u:srkk_6_0": "lakṣmīniketaṃ yadupāśrayeṇa prāpto 'si lokābhimataṃ prabhutvam /",
    "SA07subhrk_u:srkk_6_1": "tāny eva puṇyāni vivardhayethā na karṣaṇīyo hy upakāripakṣaḥ //",
    "SA07subhrk_u:srkk_6_2": "viramata pāpataḥ kuruta puṇyam udārataraṃ",
    "SA07subhrk_u:srkk_6_3": "damayata durdamaṃ viṣayalolamanasturagam /",
    "SA07subhrk_u:srkk_6_4": "bhavata munīndravat parahitābhiratāḥ satataṃ",
    "SA07subhrk_u:srkk_6_5": "daśati na yāvad eva maraṇāhir asahyaviṣaḥ //",
    "SA07subhrk_u:1_0": "// iti puṇyaprotsāhanakathā //",
    "SA07subhrk_u:2_0": "II. Dharmaśravaṇaprotsāhanakathā",
    "SA07subhrk_u:2_1": "jalanidhikūrmakanṭhayugarandhrasamāgamavat",
    "SA07subhrk_u:2_2": "kṣaṇam anavāpyam adbhutam imaṃ samavetya calam /",
    "SA07subhrk_u:2_3": "praśamapuraikavartma vinipātabhayāpaharaṃ",
    "SA07subhrk_u:2_4": "śṛṇuta sudurlabhaṃ kṣaṇam apīha muner vacanam //",
    "SA07subhrk_u:srkk_9_0": "yad durlabham kalpaśatair anekair mānuṣyam aṣṭākṣaṇadoṣamuktam /",
    "SA07subhrk_u:srkk_9_1": "tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ //",
    "SA07subhrk_u:srkk_10_0": "pallavāgrajalabinducañcale kleśajālapariveṣṭite bhave /",
    "SA07subhrk_u:srkk_10_1": "yo na cintayati karmasatpatham tasya janma bhavatīha niṣphalam //",
    "SA07subhrk_u:srkk_10_2": "na narakagataiḥ pretais tiryaggatair vikalendriyair",
    "SA07subhrk_u:srkk_10_3": "amaragurubhiḥ pratyantasthaiḥ kudṛkkaravikṣataiḥ /",
    "SA07subhrk_u:srkk_10_4": "munisavitari prajñālokena cānudite jine",
    "SA07subhrk_u:srkk_10_5": "sanaravibudhaiḥ śakyaṃ pātuṃ munīndravacomṛtam //",
    "SA07subhrk_u:srkk_12_0": "tasmāt kukāryam vyapahāya sarvaṃ matvā svakāryaṃ paramāryadharmam /",
    "SA07subhrk_u:srkk_12_1": "śrotavya eva prayatena dharmo yasmād ataḥ sarvaguṇā bhavanti //",
    "SA07subhrk_u:srkk_12_2": "maunīndraṃ vākyaratnam janayati sudhiyām etad ādau pramodaṃ",
    "SA07subhrk_u:srkk_12_3": "śrotrāpāte tataś ca prabalagurughanadhvāntavṛndaṃ nihanti /",
    "SA07subhrk_u:srkk_12_4": "cintādhyānāvasāne sphuṭayati sakalam janmacakraprabandhaṃ",
    "SA07subhrk_u:srkk_12_5": "niḥśeṣātaṅkapaṅktiṃ vighaṭayati sadā sarvasaṃpannidhānam //",
    "SA07subhrk_u:srkk_14_0": "harati tīvrabhavaprabhavāpadaṃ diśati nirvṛtisaukhyam anuttaram /",
    "SA07subhrk_u:srkk_14_1": "tad idam evam avetya muner vacaḥ śṛṇuta saṃprati nirmalamānasāḥ //",
    "SA07subhrk_u:3_0": "// iti dharmaśravanaprotsāhanakathā //",
    "SA07subhrk_u:srkk_15_0": "yat prāpya janmajaladher api yānti pāram āropayanti śivam uttamabodhibījam /",
    "SA07subhrk_u:srkk_15_1": "cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti //",
    "SA07subhrk_u:srkk_15_2": "yo manuṣyaṃ kuśalavibhavaiḥ prāpya kalpair analpair",
    "SA07subhrk_u:srkk_15_3": "mohāt puṇyadraviṇam iha na svalpam apy ācinoti /",
    "SA07subhrk_u:srkk_15_4": "so 'smāl lokāt param upagatas tīvram abhyeti śokaṃ",
    "SA07subhrk_u:srkk_15_5": "ratnadvīpād vaṇig iva gataḥ svaṃ gṛhaṃ śūnyahastaḥ //",
    "SA07subhrk_u:srkk_17_0": "nākuśalaiḥ karmapathair mānuṣyaṃ labhyate punaḥ /",
    "SA07subhrk_u:srkk_17_1": "alabhyamāne mānuṣye duḥkham eva kutaḥ sukham //",
    "SA07subhrk_u:srkk_18_0": "nātaḥ paraṃ vañcanāsti na ca moho 'sty ataḥ param /",
    "SA07subhrk_u:srkk_18_1": "yad īdṛśaṃ kṣaṇaṃ prāpya na kuryāt kuśalaṃ bahu //",
    "SA07subhrk_u:srkk_19_0": "ekakṣaṇakṛtāt pāpād avīcau kalpam āsyate /",
    "SA07subhrk_u:srkk_19_1": "naikajanmakṛtāt pāpāt kā punaḥ sugatau kathā //",
    "SA07subhrk_u:srkk_20_0": "ata evāha bhagavān mānuṣyam atidurlabham /",
    "SA07subhrk_u:srkk_20_1": "mahārṇavayugacchidrakūrmagrīvārpanopamam //",
    "SA07subhrk_u:4_0": "// iti durlabhamānuṣyakathā //",
    "SA07subhrk_u:srkk_21_0": "annapānaśayanāsanasaṃpad ratnamālyavasanābharaṇāni /",
    "SA07subhrk_u:srkk_21_1": "kīrtir uttamaguṇāś ca yuvatyo dānataḥ kathitam etad aśesam //",
    "SA07subhrk_u:srkk_22_0": "ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ /",
    "SA07subhrk_u:srkk_22_1": "vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca //",
    "SA07subhrk_u:srkk_22_2": "aśvāḥ kṣaumāṇi nāgā bahukusumasitaṃ cāmaraṃ cātapatraṃ",
    "SA07subhrk_u:srkk_22_3": "saudhaṃ saṃgītigarbhaṃ madhupaṭaharavāḥ puṣpamālā yuvatyaḥ /",
    "SA07subhrk_u:srkk_22_4": "bhojyaṃ ratnāni hārāḥ puranagaramahīṃ kuṅkumaṃ devalokaḥ",
    "SA07subhrk_u:srkk_22_5": "saṃbuddhatvaṃ ca buddhaiḥ kathitam iha phalaṃ dānakalpadrumasya //",
    "SA07subhrk_u:srkk_22_6": "yan nīlotpalakomalāmaladalapraspardhinetrāḥ striyaś",
    "SA07subhrk_u:srkk_22_7": "cañcanmekhalacumbitorujaghanā visrastaraktāṃśukāḥ /",
    "SA07subhrk_u:srkk_22_8": "dāsyaṃ yānti vikampitastanataṭā vyāvalgitabhrūlatās",
    "SA07subhrk_u:srkk_22_9": "tan mātsaryakapāṭapāṭanapaṭor dānasya visphūrjitam //",
    "SA07subhrk_u:srkk_22_10": "aśvaiś cāmarabhāranāmitaśirorūpaiḥ khalīnonmukhair",
    "SA07subhrk_u:srkk_22_11": "nāgair bhinnamadaiś ca yan naravarā gacchanti chattrocchrayaiḥ /",
    "SA07subhrk_u:srkk_22_12": "bhṛtyaiḥ sābharaṇaiḥ kṛtāñjalipuṭair abhyarcyamānāḥ sadā",
    "SA07subhrk_u:srkk_22_13": "tad dānasya phalaṃ vadanti munayaḥ pūrvārjitasyedṛśam //",
    "SA07subhrk_u:srkk_22_14": "hārair vajravicitrahemavalayair yat pārthivā bhūṣitāḥ",
    "SA07subhrk_u:srkk_22_15": "keyūrair mukuṭaiś ca ratnakhacitaiḥ siṃhāsanasthāḥ sadā /",
    "SA07subhrk_u:srkk_22_16": "madhye 'ntaḥpurikājanasya vividhaiḥ krīḍanti vikrīḍitais",
    "SA07subhrk_u:srkk_22_17": "tad dānasya phalaṃ vadanti munayaḥ śārdūlavikrīḍitam //",
    "SA07subhrk_u:srkk_22_18": "prāsāde maṇiratnahemakhacite chattradhvajālaṃkṛte",
    "SA07subhrk_u:srkk_22_19": "vīṇāvallariveṇugītamudite ratnaprabhodbhāsite /",
    "SA07subhrk_u:srkk_22_20": "yac chakro ramate śacīsahacaro yoṣitsahasrākule",
    "SA07subhrk_u:srkk_22_21": "tad dānasya phalaṃ vadanti munayaḥ pūrvārjitasyedṛśam //",
    "SA07subhrk_u:srkk_28_0": "dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ /",
    "SA07subhrk_u:srkk_28_1": "kīrtiś ca dikṣu visaraty amalaṃ yaśo 'sya tat tat padaṃ samupayāti viśārado 'sau //",
    "SA07subhrk_u:srkk_28_2": "bhedāt kāyasya deveṣv avikalavividhottaptabhogāspadeṣu",
    "SA07subhrk_u:srkk_28_3": "prāpyotpattiṃ vicitrastabakakusumitasphītakalpadrumeṣu /",
    "SA07subhrk_u:srkk_28_4": "udyāneṣu prakāmaṃ suciram atisukhaṃ nandanādiṣv akhinnaḥ",
    "SA07subhrk_u:srkk_28_5": "prāpnoty utkṛṣṭarūpāmarayuvatijanaiḥ sevyamānaḥ pradānāt //",
    "SA07subhrk_u:srkk_28_6": "dānaṃ nāma mahānidhānam anugaṃ caurādyasādhāraṇaṃ",
    "SA07subhrk_u:srkk_28_7": "dānaṃ matsaralobhadoṣarajasaḥ prakṣālaṇaṃ cetasaḥ /",
    "SA07subhrk_u:srkk_28_8": "saṃsārādhvapariśramāpanayanaṃ dānaṃ sukhaṃ vāhanaṃ",
    "SA07subhrk_u:srkk_28_9": "dānaṃ naikasukhopadhānasumukhaṃ sanmitram ātyantikam //",
    "SA07subhrk_u:srkk_28_10": "śroṇīsaṃgatamekhalāḥ kalagiro līlācalaikabhruvaḥ",
    "SA07subhrk_u:srkk_28_11": "karṇāsannaviśālacārunayanāḥ keśāntasaktasrajaḥ /",
    "SA07subhrk_u:srkk_28_12": "yad dāsyaṃ svayam aṅganāḥ sukṛtinām āyānti pīnoravas",
    "SA07subhrk_u:srkk_28_13": "tan māhātmyam uvāca saṃbhṛtaphalaṃ dānasya śauddhodaniḥ //",
    "SA07subhrk_u:srkk_28_14": "paryasyatsahakārabhaṅgasurabhi preṅkhannimagnotpalaṃ",
    "SA07subhrk_u:srkk_28_15": "śrīmatkāñcanabhājane vinihutaṃ bandhūkatāmraṃ madhu /",
    "SA07subhrk_u:srkk_28_16": "kāminyā śapathopanītam asakṛd yat pīyate kāminā",
    "SA07subhrk_u:srkk_28_17": "hetuṃ tatra vadanti śuddhamatayo dānaṃ paraṃ śreyasaḥ //",
    "SA07subhrk_u:srkk_33_0": "iti dānaguṇān niśamya saumya prayatātmā kuru dāna eva yatnam /",
    "SA07subhrk_u:srkk_33_1": "tribhavogramahābhaye narāṇāṃ na hi dānāt param asti bandhur anyaḥ //",
    "SA07subhrk_u:5_0": "// iti dānakathā //",
    "SA07subhrk_u:srkk_34_0": "yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā /",
    "SA07subhrk_u:srkk_34_1": "tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam //",
    "SA07subhrk_u:srkk_35_0": "atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ /",
    "SA07subhrk_u:srkk_35_1": "uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti //",
    "SA07subhrk_u:srkk_36_0": "kauśeyakāśikadukūlavicitravastrā muktāvalīkanakaratnavibhūṣitāṅgāḥ /",
    "SA07subhrk_u:srkk_36_1": "yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā //",
    "SA07subhrk_u:srkk_37_0": "āyuḥ sudīrghaṃ sukule ca janma kāntaṃ vapur vyādhibhayaṃ na cāsti /",
    "SA07subhrk_u:srkk_37_1": "dhanaṃ prabhūtaṃ parivārasaṃpad bhavanti puṇyasya mahāvipākāḥ //",
    "SA07subhrk_u:srkk_38_0": "yac cakravartī pravarais tu ratnaiḥ sahasraputraiś ca samanvito 'pi",
    "SA07subhrk_u:srkk_38_1": "samudrasīmāṃ bubhuje dharitrīṃ tat puṇyaratnasya phalaṃ viśālam //",
    "SA07subhrk_u:srkk_39_0": "vicitrapadmāsanamadhyasaṃsthitaḥ surāsurendrādinamaskṛtaḥ sadā /",
    "SA07subhrk_u:srkk_39_1": "yad brahmalokaṃ tv abhibhūya tejasā brahmā sadā bhāti tad eva puṇyataḥ //",
    "SA07subhrk_u:srkk_40_0": "yad devanāgāsurasiddhasaṃghair gandharvayakṣottamakinnaraiś ca /",
    "SA07subhrk_u:srkk_40_1": "saṃpūjyate devaguruḥ sadaiva tat puṇyaratnasya phalaṃ viśālam //",
    "SA07subhrk_u:srkk_41_0": "rūpaṃ vīryaṃ ca śilpaṃ ca vihāya vivaśā narāḥ /",
    "SA07subhrk_u:srkk_41_1": "paralokam ito yānti karmavāyubhir īritāḥ //",
    "SA07subhrk_u:srkk_42_0": "puṇyaṃ tv ekam ihātyantam anugāmi sukhodayam /",
    "SA07subhrk_u:srkk_42_1": "puṇyam anyair ahāryatvād dhanānāṃ pravaraṃ dhanam //",
    "SA07subhrk_u:srkk_43_0": "ye merum api vegena vikiranti diśo daśa /",
    "SA07subhrk_u:srkk_43_1": "te 'pi puṇyasya bhaṅgāya nālaṃ pralayavāyavaḥ //",
    "SA07subhrk_u:srkk_44_0": "saṃvartasalilodvṛttaniraṅkuśavisarpiṇā/",
    "SA07subhrk_u:srkk_44_1": "puṇyaṃ na kledam āyāti catuḥsāgaravāriṇā //",
    "SA07subhrk_u:srkk_45_0": "pradīptakiraṇāṅgāraiḥ saptabhir bhāskarānalaiḥ /",
    "SA07subhrk_u:srkk_45_1": "kṣitau vā dahyamānāyāṃ puṇyam ekaṃ na dahyate //",
    "SA07subhrk_u:6_0": "// iti puṇyakathā //",
    "SA07subhrk_u:7_0": "VI. Bimbakathā",
    "SA07subhrk_u:7_1": "āḍhyo nirnaṣṭaśokaḥ kṣatasakalakalir locanānandapātraṃ",
    "SA07subhrk_u:7_2": "saubhāgyaśrīnidhānaṃ samupacitabalākrāntagātro yaśasvī/",
    "SA07subhrk_u:srkk_46_0": "tejasvī kāntarūpaḥ pravacanacaturo dāntasarvendriyāśvo",
    "SA07subhrk_u:srkk_46_1": "vyakto dhīmān pradātā bhavati bhagavato buddhabimbaṃ vidhāya //",
    "SA07subhrk_u:srkk_46_2": "yāvantaḥ paramāṇavo bhagavataḥ stūpeṣu bimbeṣu vā",
    "SA07subhrk_u:srkk_46_3": "tatkartur divi bhūtale ca niyataṃ tāvanti rājyāny api /",
    "SA07subhrk_u:srkk_46_4": "rūpārūpyasamādhisaṃpad akhilaṃ bhuktvā ca sarvaṃ sukham",
    "SA07subhrk_u:srkk_46_5": "ante janmajarāvipattirahitaṃ prāpnoti bauddhaṃ padam //",
    "SA07subhrk_u:srkk_48_0": "dvātriṃśatā bhūṣitacārugātraḥ sallakṣaṇair lakṣitacakravartī /",
    "SA07subhrk_u:srkk_48_1": "bhavej jino 'nte jitadoṣaśatruḥ tāthāgatīṃ yaḥ pratimāṃ vidhatte //",
    "SA07subhrk_u:srkk_49_0": "indriyāṇām avaikalyaṃ strītvadurgatidūratā /",
    "SA07subhrk_u:srkk_49_1": "janma mānuṣyakaṃ vaṃśa uccair ādeyavākyatā //",
    "SA07subhrk_u:srkk_50_0": "jātiḥ śrutiḥ smṛtir dhairyam abhivāñchitasaṃpadaḥ /",
    "SA07subhrk_u:srkk_50_1": "sthāneṣv abhiniveśaś ca rāgādibhir abādhanā //",
    "SA07subhrk_u:srkk_51_0": "saṃbodhir iti jāyante viśeṣāḥ sādhusaṃmatāḥ /",
    "SA07subhrk_u:srkk_51_1": "vidhāya buddhapratimāṃ stūpaṃ vā prāṇināṃ sadā //",
    "SA07subhrk_u:srkk_52_0": "na yāti dāsyaṃ na daridrabhāvaṃ na preṣyatāṃ nāpi ca hīnajanma /",
    "SA07subhrk_u:srkk_52_1": "na cāpi vaikalyam ihendriyāṇāṃ yo lokanāthapratimāṃ karoti //",
    "SA07subhrk_u:8_0": "// iti bimbakathā //",
    "SA07subhrk_u:9_0": "VII. Snānakathā",
    "SA07subhrk_u:9_1": "nānāgandhaiḥ sugandhaiḥ snapayati sugataṃ puṣpadhūpāṅgarāgair",
    "SA07subhrk_u:9_2": "yo vā pūjāṃ karoti pramuditamanasā śravyavāditraśabdaiḥ /",
    "SA07subhrk_u:9_3": "mandākinyāṃ vijṛmbhatkanakamayasarojasya kiñjalkareṇu-",
    "SA07subhrk_u:9_4": "vyāptāyāṃ snāti so 'nte sakalakalimalakṣālito yāti mokṣam //",
    "SA07subhrk_u:9_5": "divyastrīpīnatuṅgastanajaghanaghanāghātavikṣobhitāyāṃ",
    "SA07subhrk_u:9_6": "jṛmbhajjāmbūnadābjacyutasurabhirasodgāragandhaṃ kṣipatyām /",
    "SA07subhrk_u:9_7": "mandākinyāṃ suraughāḥ pratidinam udakakrīḍayā yad ramante",
    "SA07subhrk_u:9_8": "nānāgandhodakena snapanaphalam idaṃ buddhabhaṭṭārakasya //",
    "SA07subhrk_u:9_9": "mṛgamadacandanaṃ vidhusukuṅkumasevyarasaṃ",
    "SA07subhrk_u:9_10": "surabhimanoramāsitasitāruṇapītaruci /",
    "SA07subhrk_u:9_11": "snapanam idaṃ ya eva vidadhāti muner manujaḥ",
    "SA07subhrk_u:9_12": "sa bhavati vītamānasamalo jagur astamalāḥ //",
    "SA07subhrk_u:10_0": "// iti snānakathā //",
    "SA07subhrk_u:11_0": "VIII. Kuṅkumādikathā",
    "SA07subhrk_u:11_1": "majjadvāravilāsinīkarakucaśroṇyūruvisphāritāṃ",
    "SA07subhrk_u:11_2": "yat sphītasphuṭapaṅkajāṃ surapatir mandākinīṃ gāhate /",
    "SA07subhrk_u:11_3": "kāntābhiḥ smaravihvalābhir asakṛl lokottamāyādarāt",
    "SA07subhrk_u:11_4": "tad gandhodakapādyadhūpakusumasraggandhadānāt phalam //",
    "SA07subhrk_u:11_5": "yad rājā cakravartī viyati gataghanaiḥ kuṅkumāmbhaḥpravāhaiḥ",
    "SA07subhrk_u:11_6": "karpūrāmodavadbhir malayajasurabhiśleṣaśītair yutāyām /",
    "SA07subhrk_u:11_7": "gaṅgāyām aṅgasaukhyaṃ paramam anubhavan modate sundarībhis",
    "SA07subhrk_u:11_8": "tat tyāgāt kuṅkumāder guṇamaṇinidhaye buddhabhaṭṭārakāya //",
    "SA07subhrk_u:srkk_58_0": "mṛdaṅgavīṇāpaṭahapradānaiḥ kṛtvā tu pūjāṃ sugatottamānām /",
    "SA07subhrk_u:srkk_58_1": "śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam //",
    "SA07subhrk_u:12_0": "// iti kuṅkumādikathā //",
    "SA07subhrk_u:13_0": "IX. Chattrakathā",
    "SA07subhrk_u:13_1": "gajaturagapadātisyandanaiḥ saptaratnair",
    "SA07subhrk_u:13_2": "vrajati sutasahasrair vyomni yac cakravartī /",
    "SA07subhrk_u:13_3": "śaśadharapariveṣacchattraruddārkapādas",
    "SA07subhrk_u:13_4": "tad api phalam udāraṃ chattradānāt prasūtam //",
    "SA07subhrk_u:13_5": "vācālapracalālicakracaraṇavyālolapuṣpotkaraṃ",
    "SA07subhrk_u:13_6": "nānāvarṇasugandhibhūrikusumanyāsena citrīkṛtam /",
    "SA07subhrk_u:13_7": "chattraṃ cāruvicitrapattasahitaṃ caityāya yo yacchati",
    "SA07subhrk_u:13_8": "prāpnoti kṣitipārcitaṃ sa hi caturdvīpeśvaratvaṃ dhruvam //",
    "SA07subhrk_u:13_9": "hemacchattratiraskṛtārkakiraṇāḥ śrīmadvinītadvipa-",
    "SA07subhrk_u:13_10": "skandhasthā bahuratnabhūṣaṇavarāḥ śakrarddhivispardhinaḥ /",
    "SA07subhrk_u:13_11": "cāturdvīpakacakravartyavanipā yad yānti khe līlayā",
    "SA07subhrk_u:13_12": "tat tāthāgatadhātucaityakusumacchattrapradānāt phalam //",
    "SA07subhrk_u:14_0": "// iti chattrakathā //",
    "SA07subhrk_u:15_0": "X. Dhātvāropaṇakathā",
    "SA07subhrk_u:15_1": "pade sugatasaṃpadāṃ sapadi satpratiṣṭho bhuvi",
    "SA07subhrk_u:15_2": "prakāśitayaśā bhavaty akhilasattvadhātvāśrayaḥ /",
    "SA07subhrk_u:15_3": "samunnatatarasthiraprakṛtisaṃpadā saṃśrito",
    "SA07subhrk_u:15_4": "jinapratikṛtau janena yadi dhātur āropyate //",
    "SA07subhrk_u:srkk_63_0": "śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ /",
    "SA07subhrk_u:srkk_63_1": "ante viśuddhaṃ padam āpnuvanti dhātoḥ samāropaṇato jinasya //",
    "SA07subhrk_u:srkk_63_2": "dṛśyante kāntimantaḥ śaśadharavadanāḥ subhruvo dīrghanetrā",
    "SA07subhrk_u:srkk_63_3": "martyā yan martyaloke varakanakanibhāḥ kṣāntisauratyayuktāḥ /",
    "SA07subhrk_u:srkk_63_4": "pṛthvīṃ yac cāpi rājā jalanidhivasanāṃ pālayaṃś cakravartī",
    "SA07subhrk_u:srkk_63_5": "tat sarvaṃ buddhabimbe bhavati tanubhṛtāṃ dhātum āropya bhaktyā //",
    "SA07subhrk_u:16_0": "// iti dhātvāropaṇakathā //",
    "SA07subhrk_u:srkk_65_0": "XI. Maṇḍalakathā",
    "SA07subhrk_u:srkk_65_1": "bhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ /",
    "SA07subhrk_u:srkk_65_2": "dhanakanakasamṛddho jāyate rājavaṃśe sugatavaragṛhe 'smin maṇḍalaṃ yaḥ karoti /",
    "SA07subhrk_u:srkk_66_0": "te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ /",
    "SA07subhrk_u:srkk_66_1": "buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni //",
    "SA07subhrk_u:srkk_66_2": "dānaṃ gomayam ambunā ca sahitaṃ śīlaṃ ca saṃmārjanaṃ",
    "SA07subhrk_u:srkk_66_3": "kṣāntiḥ kṣudrapipīlikāpanayanaṃ vīryaṃ kriyotthāpanam /",
    "SA07subhrk_u:srkk_66_4": "dhyānaṃ tatkṣaṇam ekacittakaraṇaṃ prajñā surekhojjvalā",
    "SA07subhrk_u:srkk_66_5": "etāḥ pāramitāḥ ṣaḍ eva labhate kṛtvā muner maṇḍalam //",
    "SA07subhrk_u:srkk_68_0": "divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ /",
    "SA07subhrk_u:srkk_68_1": "padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya //",
    "SA07subhrk_u:17_0": "// iti maṇḍalakathā //",
    "SA07subhrk_u:18_0": "XII. Bhojanakathā",
    "SA07subhrk_u:18_1": "kāntāpāṇisarojapattravidhṛtāṃ sadvarṇagandhojjvalāṃ",
    "SA07subhrk_u:18_2": "svāḍusparśasukhāṃ surāḥ surapure yad devavṛndārakaiḥ /",
    "SA07subhrk_u:18_3": "bhāsvatkāñcanabhājaneṣu nihitām aśnanti divyāṃ sudhāṃ",
    "SA07subhrk_u:18_4": "tad buddhapramukhāryasaṃghaviṣaye nyastānnadānāt phalam //",
    "SA07subhrk_u:18_5": "maitryā yaḥ saha kiṃkaraiḥ smararipuṃ nirjitya vajrāsane",
    "SA07subhrk_u:18_6": "kleśārīn api yo durantaviṣayān antaścarān durjanān /",
    "SA07subhrk_u:18_7": "skandhārātim api prasahya sugato mṛtyuṃ ca nītvā vaśaṃ",
    "SA07subhrk_u:18_8": "prāptaḥ sarvarasāgrabhogavaśitāṃ so 'py annadānodayāt //",
    "SA07subhrk_u:srkk_71_0": "saṃpūrṇasarvāṅgasamanvitaṃ ca śrīmatsukhādyapratibhānayuktam /",
    "SA07subhrk_u:srkk_71_1": "āyur balaṃ varṇam udārarūpaṃ prāpnoti vidvān aśanapradānāt //",
    "SA07subhrk_u:srkk_72_0": "nirjitya śatrūn balavīryayuktān lakṣmīṃ samāsādya ca ye narendrāḥ /",
    "SA07subhrk_u:srkk_72_1": "svādūni bhojyāni samāpnuvanti bhojyapradānād dhi sadā tad etat //",
    "SA07subhrk_u:19_0": "// iti bhojanakathā //",
    "SA07subhrk_u:20_0": "XIII. Pānakathā",
    "SA07subhrk_u:20_1": "preṅkhannīlasarojagarbham amalaṃ yat padmarāgāruṇaṃ",
    "SA07subhrk_u:20_2": "kāmyaṃ kāñcanabhājane vinihitaṃ prāleyamiśraṃ madhu /",
    "SA07subhrk_u:20_3": "kiṃcittāmravilocanapriyatamāpratyarpitaṃ pīyate",
    "SA07subhrk_u:20_4": "saṃgītadhvanisaṃgataṃ naravarais tat pānadānāt phalam //",
    "SA07subhrk_u:20_5": "yad vaiḍūryendranīlapravaramaṇicitair bhājanaiḥ śātakaumbhair",
    "SA07subhrk_u:20_6": "devā divyāṅganābhiḥ stanakalaśabharavyāptavakṣaḥsthalābhiḥ /",
    "SA07subhrk_u:20_7": "pānaṃ prītiprasaktāḥ saha madhu madhuraṃ mādhavaṃ vā pibanti",
    "SA07subhrk_u:20_8": "proktaṃ prājñaiḥ phalaṃ tad guṇanicitagaṇe pānadānasya ramyam //",
    "SA07subhrk_u:20_9": "yat pānaṃ varṇagandhaprabhṛtiguṇayutaṃ kalpitaṃ tṛḍvināśi",
    "SA07subhrk_u:20_10": "śleśmāghātogravātapraśamanacaturaṃ pipphalīkhaṇḍacūrṇam /",
    "SA07subhrk_u:20_11": "grīṣme prāleyabhinnaṃ śaśikarasadṛśe bhājane saṃskṛtaṃ tad",
    "SA07subhrk_u:20_12": "dattvā saṃghāya bhaktyāmarabhavanagato divyam āpnoti pānam //",
    "SA07subhrk_u:srkk_76_0": "madhumadhuram udāram ādareṇa pravaragaṇāya dadāti pānakaṃ yaḥ /",
    "SA07subhrk_u:srkk_76_1": "divi bhuvi sakale sa pānam agryaṃ pibati ciraṃ pravarāṅganopanītam //",
    "SA07subhrk_u:srkk_77_0": "śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle /",
    "SA07subhrk_u:srkk_77_1": "saṃsāraparvatadarītaṭavāsasaṃsthās te prāpnuvanti satataṃ madhuraṃ supānam //",
    "SA07subhrk_u:21_0": "// iti pānakathā //",
    "SA07subhrk_u:srkk_78_0": "ye nīlapītaharitāruṇaśuklacitravarṇaprabhedaracitojjvalavastramālām /",
    "SA07subhrk_u:srkk_78_1": "yacchanti lokagurave sagaṇottamāya te prāpnuvanty abhimatapravarāmbarāṇi //",
    "SA07subhrk_u:srkk_79_0": "yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti /",
    "SA07subhrk_u:srkk_79_1": "sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam //",
    "SA07subhrk_u:srkk_79_2": "dattvā satpiṅgacitrastabakaviracitā nīlapītāvadātai",
    "SA07subhrk_u:srkk_79_3": "raktair anyaiś ca ramyaiḥ suruciravasanaiś cīvaraiś cārumālāḥ /",
    "SA07subhrk_u:srkk_79_4": "divyaṃ vāmuktavastraṃ sugatasutagaṇāyābhirūpo manojño",
    "SA07subhrk_u:srkk_79_5": "hrīvastrālaṃkṛtātmā bhavati paṭumatiḥ sarvadharmeśvaraḥ saḥ //",
    "SA07subhrk_u:22_0": "// iti vastrakathā //",
    "SA07subhrk_u:srkk_81_0": "śakrādhikāḥ pravarabhogasamanvitās te padmendukāntivapuṣo varakīrtiyuktāḥ /",
    "SA07subhrk_u:srkk_81_1": "śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām //",
    "SA07subhrk_u:srkk_82_0": "nīlotpalapracayatulyaśarīragandhā vikhyātakīrtivimalāyatacārunetrāḥ /",
    "SA07subhrk_u:srkk_82_1": "ratnopamā bhuvi caranti manuṣyabhūtā dattvā jine pravaradhūpam udāragandham //",
    "SA07subhrk_u:srkk_83_0": "vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ /",
    "SA07subhrk_u:srkk_83_1": "narottamāḥ sarvajanair upetā bhavanti buddhe surabhipradānāt //",
    "SA07subhrk_u:srkk_84_0": "rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /",
    "SA07subhrk_u:srkk_84_1": "rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe //",
    "SA07subhrk_u:23_0": "// iti puṣpādikathā //",
    "SA07subhrk_u:srkk_85_0": "yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ /",
    "SA07subhrk_u:srkk_85_1": "bhaktyā svamūrdhnā bahu vandyate tad buddhapraṇāmāt kathayanti tajjñāḥ //",
    "SA07subhrk_u:srkk_86_0": "ye jātamātrāḥ prabhutāṃ prayānti śreṣṭhe kule janma sadaiva yeṣām /",
    "SA07subhrk_u:srkk_86_1": "hastyaśvayānaiś ca paribhramanti kṛtvā tu te śreṣṭhatare praṇāmam //",
    "SA07subhrk_u:srkk_86_2": "prathayati yaśo dhatte śreyo vivardhayati dyutiṃ",
    "SA07subhrk_u:srkk_86_3": "harati duritaṃ sarvaṃ sarvaṃ hy arātim apāhate /",
    "SA07subhrk_u:srkk_86_4": "sugatiniyatāṃ loke nṝṇāṃ karoti ca saṃtatiṃ",
    "SA07subhrk_u:srkk_86_5": "phalati ca śivāyānte 'vaśyaṃ munīndranamaskriyā //",
    "SA07subhrk_u:srkk_88_0": "cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ /",
    "SA07subhrk_u:srkk_88_1": "saṃjāyate vai kṣitipapradhāno buddhapraṇāmād dhi phalaṃ tad uktam //",
    "SA07subhrk_u:srkk_89_0": "evaṃ bahuguṇaṃ matvā matvā kāyaṃ ca bhaṅguram /",
    "SA07subhrk_u:srkk_89_1": "buddhapraṇāmāt ko vidvān kāyakarmānyad ācaret //",
    "SA07subhrk_u:srkk_90_0": "kas taṃ na namaḥ kuryād dṛṣṭvā dūrāt punarbhavād bhītaḥ /",
    "SA07subhrk_u:srkk_90_1": "kṛtvaikanamaskāraṃ bhavapāram avāpa yaddhetoḥ //",
    "SA07subhrk_u:24_0": "// iti praṇāmakathā //",
    "SA07subhrk_u:25_0": "XVII. Ujjvālikādānakathā",
    "SA07subhrk_u:25_1": "nānāsāraṅgarūpaprabhavamṛdumahadromasaṃślāghyavastrā",
    "SA07subhrk_u:25_2": "hemante garbhagehe priyatamavanitābāhuyugmopagūḍhāḥ /",
    "SA07subhrk_u:25_3": "yat krīḍanti kṣitīśā vividharasavarair annapānaiḥ samṛddhās",
    "SA07subhrk_u:25_4": "tat syād ujjvālikāyāḥ phalam atimadhuraṃ bhikṣusaṃghārpitāyāḥ //",
    "SA07subhrk_u:srkk_92_0": "jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm /",
    "SA07subhrk_u:srkk_92_1": "ujjvālikāṃ munivarapravarāya dattvā dīptaprabho bhavati devamanuṣyaloke //",
    "SA07subhrk_u:srkk_92_2": "gandharvāsurakinnaraiḥ sahacarā dedīpyamānānanā",
    "SA07subhrk_u:srkk_92_3": "vidyujjvālaśaracchaśāṅkasadṛśāḥ kāntābhir āliṅgitāḥ /",
    "SA07subhrk_u:srkk_92_4": "svarge yad vicaranti dīptavapuṣo līlāyamānāḥ surās",
    "SA07subhrk_u:srkk_92_5": "tad dattvāryagaṇāya śītasamaye cojjvālikāṃ śraddhayā //",
    "SA07subhrk_u:srkk_94_0": "jitvā ripūn ye gajavājiyuktān pṛthvīṃ samantād anuśāsayanti /",
    "SA07subhrk_u:srkk_94_1": "dīptānanā hemavibhūṣitāṅgā ujjvālikāyāḥ phalam eva teṣām //",
    "SA07subhrk_u:26_0": "// ity ujjvālikādānakathā //",
    "SA07subhrk_u:27_0": "XVIII. Pradīpakathā",
    "SA07subhrk_u:27_1": "dharādharatiraskṛtaṃ paramadūradeśasthitaṃ",
    "SA07subhrk_u:27_2": "susūkṣmam api vastu cātitimirotkarair āvṛtam /",
    "SA07subhrk_u:27_3": "karāgra iva saṃsthitaṃ yad aniruddhabhikṣur dṛśā",
    "SA07subhrk_u:27_4": "dadarśa sugatasya dīpaparibodhanāt tat phalam //",
    "SA07subhrk_u:srkk_96_0": "buddhatvaṃ kila sugataḥ pradīpakena vyākārṣīn nanu nagarāvalambikāyāḥ /",
    "SA07subhrk_u:srkk_96_1": "ko dadyād bhagavati na pradīpamālāṃ prāptyarthaṃ vimalamunīndralocanasya //",
    "SA07subhrk_u:srkk_97_0": "dūraṃ sūkṣmaṃ vyavahitaṃ dṛśyaṃ paśyanti ye janāḥ /",
    "SA07subhrk_u:srkk_97_1": "jinapradīpamālāyās tat phalaṃ munayo jaguḥ //",
    "SA07subhrk_u:srkk_97_2": "dṛśyante yat kṣitīśāḥ śaśadharavapuṣo dīrghanīlotpalākṣā",
    "SA07subhrk_u:srkk_97_3": "devā yad devalokaṃ varakanakanibhā bhāsayanti svakāntyā /",
    "SA07subhrk_u:srkk_97_4": "rājā yac cakravartī maṇikiraṇaśatair bhāsayan gāṃ prayāti",
    "SA07subhrk_u:srkk_97_5": "tat sarvaṃ dīpadānād bhavati tanubhṛtāṃ śākyasiṃhāya bhaktyā //",
    "SA07subhrk_u:srkk_97_6": "loke yad bhānti martyāḥ kuvalayanayanāḥ subhruvo hemavarṇāḥ",
    "SA07subhrk_u:srkk_97_7": "śakro yad devarājo daśaśatanayano bhāti divyāsanasthaḥ /",
    "SA07subhrk_u:srkk_97_8": "yad brahmā vītakāmaḥ pravarasuranato bhāti divye vimāne",
    "SA07subhrk_u:srkk_97_9": "dattvā tad dīpamālāṃ prabhavati suphalaṃ śāstṛcaitye narāṇām //",
    "SA07subhrk_u:28_0": "// iti pradīpakathā //",
    "SA07subhrk_u:srkk_100_0": "sarvarturamyavaraharmyatale narendrāḥ saṃgītigarbhajayajīvagirā ramante /",
    "SA07subhrk_u:srkk_100_1": "śuddhāntavāravanitābhir aśītatāyāś cāturdiśāryayatisaṃghavihāradānāt //",
    "SA07subhrk_u:srkk_101_0": "buddhapracodanavaco 'pi muner aśeṣam ārocya sāryayatisaṃghavihārahetoḥ /",
    "SA07subhrk_u:srkk_101_1": "yaj jāgrato 'pi carataḥ svapataḥ sthitasya puṇyābhivṛddhir upariprabhavāpramāṇā //",
    "SA07subhrk_u:srkk_101_2": "prajñāvajraprahārapravidalitakalikṣmādharasya prasādāt",
    "SA07subhrk_u:srkk_101_3": "saṃghasyoddiśya sarvopakaraṇasubhagaṃ yo vihāraṃ karoti /",
    "SA07subhrk_u:srkk_101_4": "prāsāde vaijayante pravaramaṇimaye stambhabhittau priyābhiḥ",
    "SA07subhrk_u:srkk_101_5": "sārdhaṃ sarvarturamye ciram abhiramate devaloke sa eva //",
    "SA07subhrk_u:srkk_103_0": "śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam /",
    "SA07subhrk_u:srkk_103_1": "dattvā gaṇāya guṇine pravarāya śākraṃ prāsādaratnam adhigacchati vaijayantam //",
    "SA07subhrk_u:29_0": "// iti vihārakathā //",
    "SA07subhrk_u:srkk_104_0": "paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ /",
    "SA07subhrk_u:srkk_104_1": "saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya //",
    "SA07subhrk_u:srkk_104_2": "divyastrīcārikāṇāṃ kalaravakalite citravastrāvṛtāyām",
    "SA07subhrk_u:srkk_104_3": "śayyāyāṃ ratnamayyāṃ surabhiparimalāmodavatyāṃ mahatyām /",
    "SA07subhrk_u:srkk_104_4": "kāntābāhūpadhānaś ciraṃ amarapure nirbhayas tatra śete",
    "SA07subhrk_u:srkk_104_5": "yat tac chayyāsanānāṃ phalam idam uditaṃ bhikṣusaṃghāya dānāt //",
    "SA07subhrk_u:srkk_106_0": "karpūracandanavarāguruliptagātrā divyāṅganāstanayugāntaravartidehāḥ /",
    "SA07subhrk_u:srkk_106_1": "nityaṃ svapanti varavastrasutūlikāyāṃ stūpāya cātra śayanāsanadānatas tat //",
    "SA07subhrk_u:30_0": "// iti śayanāsanadānakathā //",
    "SA07subhrk_u:31_0": "XXI. Kṣetrakathā",
    "SA07subhrk_u:31_1": "yad dvīpāṃś caturo vijitya rabhasād yāto maghonaḥ puraṃ",
    "SA07subhrk_u:31_2": "māndhātā tridaśādhipāc ca mudito lebhe yad ardhāsanam /",
    "SA07subhrk_u:31_3": "saptāhaṃ ca hiraṇyavṛṣṭir atulāyātāsya yan mandire",
    "SA07subhrk_u:31_4": "tat pātrapratipāditasya mahato dānasya citraṃ phalam //",
    "SA07subhrk_u:srkk_108_0": "tac ca pātraṃ caturdhā tu gatiduḥkhādibhedataḥ /",
    "SA07subhrk_u:srkk_108_1": "pṛthak pṛthak phalaṃ tasmād viśiṣṭaṃ jāyate nṛṇām //",
    "SA07subhrk_u:srkk_109_0": "vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ /",
    "SA07subhrk_u:srkk_109_1": "dānān manuṣyagatikeṣu samāpnuvanti ramyāṇi yānaśayanāsanabhojanāni //",
    "SA07subhrk_u:srkk_110_0": "glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye /",
    "SA07subhrk_u:srkk_110_1": "lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ //",
    "SA07subhrk_u:srkk_111_0": "candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ /",
    "SA07subhrk_u:srkk_111_1": "rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt //",
    "SA07subhrk_u:srkk_111_2": "yad gacchanti kṣitīśā hayarathakaribhir vandyamānā janaughaiś",
    "SA07subhrk_u:srkk_111_3": "chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ /",
    "SA07subhrk_u:srkk_111_4": "rājā yac chakravartī varanṛpatiśatair yāti sārdhaṃ pṛthivyāṃ",
    "SA07subhrk_u:srkk_111_5": "kṣetre samyak tad etat pravaraguṇaphalaṃ śodhite dānabījāt //",
    "SA07subhrk_u:srkk_111_6": "māndhātā mudgadānāt kṣitipatir abhavat pāṃśudānād aśoko",
    "SA07subhrk_u:srkk_111_7": "rājā vai kapphiṇākhyas tridaśapatir abhūt pañcasārapradānāt /",
    "SA07subhrk_u:srkk_111_8": "citrākhyaḥ kṣīradānān madhu panasayutaṃ kṣīṇadoṣāya dattvā",
    "SA07subhrk_u:srkk_111_9": "prāptaṃ vai kṣmāpatitvaṃ surapatibhavane siṃhanāmnādhipatyam //",
    "SA07subhrk_u:srkk_111_10": "dattaṃ bahv api naiva tad bahuphalaṃ satpātrahīnaṃ dhanaṃ",
    "SA07subhrk_u:srkk_111_11": "kṣiptaṃ balbajakaṇṭakākulatale kṣetre kṣite bījavat /",
    "SA07subhrk_u:srkk_111_12": "rāgadveṣatamomalavyapagate pātre guṇālaṃkṛte",
    "SA07subhrk_u:srkk_111_13": "dānaṃ svalpam api prayāti bahutāṃ nyagrodhabījaṃ yathā //",
    "SA07subhrk_u:32_0": "// iti kṣetrakathā //",
    "SA07subhrk_u:srkk_115_0": "yo dharmaratnaṃ likhatīha nityaṃ śṛṇoti tac cintayate sadaiva /",
    "SA07subhrk_u:srkk_115_1": "saṃbhāvanāṃ vā yadi cātra kuryāj jātismaratvaṃ labhate sa nityam //",
    "SA07subhrk_u:srkk_116_0": "yad devaloke varakalpavṛkṣāḥ sarvārthasaṃsiddhikarā bhavanti /",
    "SA07subhrk_u:srkk_116_1": "devottamānāṃ sukhahetubhūtās tat gopradānasya phalaṃ viśālam //",
    "SA07subhrk_u:srkk_116_2": "yad garbhe paripuṣṭim eti śucibhiḥ pronnīyamāno rasair",
    "SA07subhrk_u:srkk_116_3": "bālye yan madhusarpiṣī ca pibati kṣīraṃ ca kāle punaḥ /",
    "SA07subhrk_u:srkk_116_4": "bhinnendīvarakesaradyutiyutaṃ pānaṃ ca yad yauvane",
    "SA07subhrk_u:srkk_116_5": "vṛddhatve ca yathepsitaṃ vararasaṃ tad gopradānodbhavam //",
    "SA07subhrk_u:srkk_118_0": "siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā /",
    "SA07subhrk_u:srkk_118_1": "siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam /",
    "SA07subhrk_u:srkk_119_0": "sauvarṇapātre satataṃ narendrā yat kṣīram aśnanti rasādiyuktam /",
    "SA07subhrk_u:srkk_119_1": "lakṣmīsamṛddhāś ca narīr labhante padmānanās tan mahiṣīpradānāt //",
    "SA07subhrk_u:srkk_120_0": "yānapradānena sadāturāṇāṃ sudurbalānāṃ vahanena caiva /",
    "SA07subhrk_u:srkk_120_1": "saṃmānanāṃ vai kurute gurūṇām ṛddhiṃ samāpnoti naras tu tena //",
    "SA07subhrk_u:srkk_121_0": "aśvair vicitraiḥ satataṃ vahanti suvarṇapattracchuritair narendrāḥ /",
    "SA07subhrk_u:srkk_121_1": "ṛddhyā ca gacchanti sudūradeśaṃ yānapradānāt tu tad eva martyāḥ //",
    "SA07subhrk_u:srkk_122_0": "hārārdhahāraiḥ kaṭakair upetāḥ krīḍanti deveṣu manojñavarṇāḥ /",
    "SA07subhrk_u:srkk_122_1": "sārdhaṃ hi yat tat tridaśādhipena niḥsaṅgadānāt pravadanti santaḥ //",
    "SA07subhrk_u:srkk_123_0": "bhītān samāśvāsayate sadaiva dhīmān naro vākpratipādanena /",
    "SA07subhrk_u:srkk_123_1": "sarvair na māraiḥ paribhūyate 'sau vākyaṃ ca nityaṃ madhuraṃ śṛṇoti //",
    "SA07subhrk_u:srkk_124_0": "yad arhayantīha jinasya vākyaiḥ kleśāribhaṅgair bhuvi dharmadhātum /",
    "SA07subhrk_u:srkk_124_1": "saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante //",
    "SA07subhrk_u:srkk_125_0": "pratiśrayaṃ te pradiśanti santaḥ sarvatra kāle śramapīḍitānām /",
    "SA07subhrk_u:srkk_125_1": "te yānti nākaṃ satataṃ prahṛṣṭāḥ śakreṇa sārdhaṃ ca sadā ramante //",
    "SA07subhrk_u:srkk_126_0": "ye ropayantīha sukānanāni vṛkṣāṃś ca puṣpāṇi ca gandhavanti /",
    "SA07subhrk_u:srkk_126_1": "cyutvāpi te yānti divaṃ manuṣyā udyānamālādyupabhogayuktāḥ //",
    "SA07subhrk_u:srkk_127_0": "kurvanti setuṃ viṣame pradeśe pānīyamadhye 'pi ca ye manuṣyāḥ /",
    "SA07subhrk_u:srkk_127_1": "svargaṃ sadā bhogasamanvitaṃ hi yānty uttamaṃ te varahemagātrāḥ //",
    "SA07subhrk_u:srkk_128_0": "vāpītaḍāgāni suśobhanāni kṛtvā narāḥ svargam avāpnuvanti /",
    "SA07subhrk_u:srkk_128_1": "ihaiva loke ca manuṣyabhūtā rājyāni ramyāṇi sukhāvahāni //",
    "SA07subhrk_u:srkk_129_0": "kūpān maṭhān sattvasamāśrayāṃś ca vātātapatrāṇanimittabhūtān /",
    "SA07subhrk_u:srkk_129_1": "ye kārayanti pravarān manuṣyās te devabhūtāḥ sukhino bhavanti //",
    "SA07subhrk_u:srkk_130_0": "chattrāṇi ye vā pratipādayanti sūryāṃśutāpena suduḥkhiteṣu /",
    "SA07subhrk_u:srkk_130_1": "chattropagās te jitaśatrusaṃghā bhavanti nityaṃ varasaukhyayuktāḥ //",
    "SA07subhrk_u:srkk_131_0": "pādāśrayaṃ citram upānahau ca sarveṣu sattveṣu diśanti bhaktyā /",
    "SA07subhrk_u:srkk_131_1": "yānottamais te suciraṃ prayānti deveṣu martyesu sadopapannāḥ //",
    "SA07subhrk_u:srkk_132_0": "śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān /",
    "SA07subhrk_u:srkk_132_1": "saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca //",
    "SA07subhrk_u:srkk_133_0": "mṛdaṅgavīṇāpaṭahādibhir ye kurvanti pūjāṃ sugatottamānām /",
    "SA07subhrk_u:srkk_133_1": "manuṣyabhūtāḥ sumanojñavākyāḥ śṛṇvanti śabdān sumanojñarūpān //",
    "SA07subhrk_u:srkk_134_0": "yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye /",
    "SA07subhrk_u:srkk_134_1": "chattrāvalīṃ vā kurute sa tena lakṣmīṃ samāpnoti naro viśālām //",
    "SA07subhrk_u:srkk_135_0": "manuṣyabhūto bhuvi yaḥ samantād īśatvam āpnoti balena yuktaḥ /",
    "SA07subhrk_u:srkk_135_1": "keyūramuktābharaṇair upeto bhūmipradānāt tad uśanti santaḥ //",
    "SA07subhrk_u:srkk_136_0": "bimbaṃ karoti pravaraṃ jinasya stūpaṃ ca vā chattravarair upetam /",
    "SA07subhrk_u:srkk_136_1": "dhātuṃ samāropayatīha yaś ca svargaṃ samāpnoti naras tu tena //",
    "SA07subhrk_u:srkk_137_0": "ye buddham uddiśya mahānti nityaṃ kurvanti mṛdgomayalepanāni /",
    "SA07subhrk_u:srkk_137_1": "puṣpaṃ phalaṃ bhojanapānakaṃ vā yacchanti te rājabalaṃ labhante //",
    "SA07subhrk_u:srkk_138_0": "dīpān udārān vividhāṃś ca gandhān puṣpāṇi dhūpaṃ guḍapānakaṃ vā /",
    "SA07subhrk_u:srkk_138_1": "diśanti saṃghasya tathā ca hema bhavanti te devasukhena yuktāḥ //",
    "SA07subhrk_u:srkk_139_0": "stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ /",
    "SA07subhrk_u:srkk_139_1": "nirmālyam ebhyaś ca samudvahanti te hemavarṇāḥ sudṛśo bhavanti //",
    "SA07subhrk_u:srkk_140_0": "ujjvālikāṃ ye pradiśanti sadbhyaḥ śītāgame vastram athāpi geham /",
    "SA07subhrk_u:srkk_140_1": "pānaṃ vicitraṃ varakanyakāṃ vā te janmabhūmau sukhino bhavanti //",
    "SA07subhrk_u:srkk_141_0": "dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ /",
    "SA07subhrk_u:srkk_141_1": "devodbhavāni vividhāni sukhāni bhuṅkte prāṇātipātavirataḥ khalu yas tu vidvān //",
    "SA07subhrk_u:srkk_142_0": "dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham /",
    "SA07subhrk_u:srkk_142_1": "prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām //",
    "SA07subhrk_u:srkk_143_0": "dārān parasya parivarjayatīha yo 'sau dārān asau labhata eva manojñarūpān /",
    "SA07subhrk_u:srkk_143_1": "śatrūdbhavo na hi janasya kadā cid eva lokasya vai bhavati viśvasanīya eva //",
    "SA07subhrk_u:srkk_144_0": "nīlotpalasyaiva yathā hi gandho manojñarūpaḥ satataṃ pravāti /",
    "SA07subhrk_u:srkk_144_1": "tadvan manuṣyasya hi vāti gandho mukhād asatyaṃ tu na vakti yaś ca //",
    "SA07subhrk_u:srkk_145_0": "sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam /",
    "SA07subhrk_u:srkk_145_1": "bhogān udārān sukham aprameyaṃ prāpnoti nityaṃ piśunād vimuktaḥ //",
    "SA07subhrk_u:srkk_146_0": "ānandaśabdaṃ madhuraṃ śṛṇoti vākyāni nityaṃ sumanojñakāni /",
    "SA07subhrk_u:srkk_146_1": "deveṣu martyeṣu ca jāyate 'sau pāruṣyavākyād virato naro yaḥ //",
    "SA07subhrk_u:srkk_147_0": "dharmārthasatyaniratā khalu yasya vāṇī loke sadā priyatamā bhavatīha nityam /",
    "SA07subhrk_u:srkk_147_1": "saṃpūjanāṃ sa labhate bahuratnajātair yāyāc cyuto vibudhalokam anantasaukhyam //",
    "SA07subhrk_u:srkk_148_0": "sa tīvrarāgo bhavatīha naiva bhogair udāraiḥ satataṃ ca yuktaḥ /",
    "SA07subhrk_u:srkk_148_1": "ādeyavākyaḥ pṛthukīrtiyuktaḥ parasvatṛṣṇāvirato hi yo vai //",
    "SA07subhrk_u:srkk_149_0": "prāsādikatvaṃ labhate sa nityaṃ sphītaṃ sukhaṃ rājyadhanādi loke /",
    "SA07subhrk_u:srkk_149_1": "brahmatvam āsādayatīha samyaṅ maitrasya cittasya vaśān manuṣyaḥ //",
    "SA07subhrk_u:srkk_150_0": "svargāpavargaṃ samavāptukāmair narais tu nityaṃ samupārjanīyā /",
    "SA07subhrk_u:srkk_150_1": "astitvadṛṣṭiḥ paramā hi yasmāt sarvasya sā vai kuśalasya mūlam //",
    "SA07subhrk_u:srkk_151_0": "śraddhānirākṛtamater na virohatīha puṇyaṃ hy udārabhuvanatrayasaukhyakāri /",
    "SA07subhrk_u:srkk_151_1": "tasmān nareṇa viduṣā satataṃ niṣevyā śraddhā samastaguṇaratnanidhānabhūtā //",
    "SA07subhrk_u:srkk_152_0": "śraddhā śubhasya jananī jananī yathaiva saivādito manasi sādhujanair niveśyā /",
    "SA07subhrk_u:srkk_152_1": "śraddhākarena rahito na hi bodhipakṣasaddharmaratnanikaragrahaṇe samarthaḥ //",
    "SA07subhrk_u:srkk_153_0": "bhraṣṭo yathādhipatyād aiśvaryaphalāni na hy avāpnoti /",
    "SA07subhrk_u:srkk_153_1": "śraddhendriyavibhraṣṭo na tathāryaphalāny avāpnoti //",
    "SA07subhrk_u:srkk_154_0": "tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu /",
    "SA07subhrk_u:srkk_154_1": "niḥśeṣadoṣaśamanāya na cānyad asti śraddhā yathā dahati doṣagaṇaṃ samastam //",
    "SA07subhrk_u:srkk_155_0": "dīnāḥ kuvāsavo mūḍhāḥ kapālāṅkitapāṇayaḥ /",
    "SA07subhrk_u:srkk_155_1": "darśayanty eva lokasya hy adātuḥ phalam īdṛśam //",
    "SA07subhrk_u:srkk_155_2": "dagdhasthūṇasamucchrayāḥ pratigṛhaṃ pretopamā bhaikṣukāḥ",
    "SA07subhrk_u:srkk_155_3": "śaśvat kṣudvihatā bhramanti yad amī dehīti bāhūcchritāḥ /",
    "SA07subhrk_u:srkk_155_4": "dūropadrutasārameyanivahā vyāvṛtya tiṣṭhanty api",
    "SA07subhrk_u:srkk_155_5": "prāyo 'lpaṃ sakṛd apy amībhir aśanam dattaṃ na kasmai cana //",
    "SA07subhrk_u:srkk_157_0": "sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ /",
    "SA07subhrk_u:srkk_157_1": "pretāḥ sadā salilalālasayā yad ārtās tat pānadānavikalasya phalaṃ vadanti //",
    "SA07subhrk_u:srkk_157_2": "dānaṃ sarvasukhaṃ mahābhayaharaṃ bhāgyaṃ mahac cārthadaṃ",
    "SA07subhrk_u:srkk_157_3": "nānākāraviśālakauśalapadaṃ sarvair guṇālaṃkṛtam /",
    "SA07subhrk_u:srkk_157_4": "tasmād dānam anekadoṣaśamanaṃ saṃsāraghorāpahaṃ",
    "SA07subhrk_u:srkk_157_5": "kṣuttṛṣṇādisuśoṣaṇaṃ śubhakaraṃ kuryur narā yatnataḥ //",
    "SA07subhrk_u:33_0": "// iti vicitrakathā //",
    "SA07subhrk_u:34_0": "Saṃgrahaślokāḥ",
    "SA07subhrk_u:34_1": "puṇyotsāhanaṃ śravaṇaṃ durlabhaṃ tyāgapuṇyayoḥ /",
    "SA07subhrk_u:34_2": "bimbaṃ snānaṃ tathā gandhaś chattraṃ dhātoś ca ropaṇam // 1 //",
    "SA07subhrk_u:34_3": "maṇḍalaṃ bhojanaṃ pānaṃ vastraṃ puṣpādivarṇanam /",
    "SA07subhrk_u:34_4": "praṇāmojjvālikādīpavihāraśayanāsanam // 2 //",
    "SA07subhrk_u:34_5": "kṣetraṃ vicitraṃ caivānta ity etā bahudhā bhṛśam /",
    "SA07subhrk_u:34_6": "kathā dvāviṃśatiḥ proktā bhūyo dānasya varṇane // 3 //",
    "SA07subhrk_u:srkk_159_0": "yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ /",
    "SA07subhrk_u:srkk_159_1": "śrutena vittena kulena cānvitas tathāvidhaḥ śīlaparāṅmukho janaḥ //",
    "SA07subhrk_u:srkk_160_0": "varaṃ daridro 'pi suśīlavān bhaven na cārthavān apy analaṃkṛto guṇaiḥ /",
    "SA07subhrk_u:srkk_160_1": "daridrabhāve 'pi hi sajjanaḥ stuto raso guṇānām amṛtād viśiṣyate //",
    "SA07subhrk_u:srkk_161_0": "saṃmānayanti guravo guṇavantam āryaṃ tejasvino 'pi dhanino 'pi manasvino 'pi /",
    "SA07subhrk_u:srkk_161_1": "tasmān naro narapater api yaḥ sakāśāt saṃmānam icchati sa rakṣatu śīlam eva //",
    "SA07subhrk_u:srkk_162_0": "loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu /",
    "SA07subhrk_u:srkk_162_1": "tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva //",
    "SA07subhrk_u:srkk_163_0": "yo bhraṣṭaśīlavinayasya vināśakāle trāsaḥ samāviśati śīlavato na so 'sti /",
    "SA07subhrk_u:srkk_163_1": "tasmāt prahṛṣṭavinayaḥ paralokam ante yo gantum icchati sa rakṣatu śīlam eva //",
    "SA07subhrk_u:srkk_164_0": "śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ /",
    "SA07subhrk_u:srkk_164_1": "tasmād ṛte 'pi vanavāsam ṛte 'pi liṅgaṃ yaḥ svargam icchati sa rakṣatu śīlam eva //",
    "SA07subhrk_u:srkk_165_0": "śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ /",
    "SA07subhrk_u:srkk_165_1": "śīlaṃ sthiraṃ vyupaśame 'py anugāmi mitraṃ śīlaṃ vibhūṣaṇam ṛte 'pi vibhūṣaṇebhyaḥ //",
    "SA07subhrk_u:srkk_166_0": "na hy asti śīlasadṛśaṃ hitakāri mitraṃ snigdhāśayo na khalu śīlasamo 'sti bandhuḥ /",
    "SA07subhrk_u:srkk_166_1": "mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu //",
    "SA07subhrk_u:35_0": "// iti śīlakathā //",
    "SA07subhrk_u:srkk_167_0": "sarvam etat sucaritaṃ dānaṃ sugatapūjanam /",
    "SA07subhrk_u:srkk_167_1": "kṛtaṃ kalpasahasrair yat pratighaḥ pratihanti tat //",
    "SA07subhrk_u:srkk_168_0": "na ca dveṣasamaṃ pāpaṃ na ca kṣāntisamaṃ tapaḥ /",
    "SA07subhrk_u:srkk_168_1": "tasmāt kṣāntiṃ prayatnena bhāvayed vividhair nayaiḥ //",
    "SA07subhrk_u:srkk_169_0": "manaḥ śamaṃ na gṛhṇāti na prītisukham aśnute /",
    "SA07subhrk_u:srkk_169_1": "na nidrāṃ na dhṛtiṃ yāti dveṣaśalye hṛdi sthite //",
    "SA07subhrk_u:srkk_170_0": "na dviṣantaḥ kṣayaṃ yānti yāvajjīvam api ghnataḥ /",
    "SA07subhrk_u:srkk_170_1": "krodham ekaṃ tu yo hanyāt tena sarvadviṣo hatāḥ //",
    "SA07subhrk_u:srkk_171_0": "vikalpendhanadīptena jantuḥ krodhahavirbhujā /",
    "SA07subhrk_u:srkk_171_1": "dahaty ātmānam evādau paraṃ dhakṣyati vā na vā //",
    "SA07subhrk_u:srkk_172_0": "jarā rūpavatāṃ krodhaḥ tamaś cakṣuṣmatām api/",
    "SA07subhrk_u:srkk_172_1": "vadho dharmārthakāmānāṃ tasmāt krodhaṃ nivārayet //",
    "SA07subhrk_u:srkk_173_0": "matkarmacoditā hy ete jātā mayy apakāriṇaḥ /",
    "SA07subhrk_u:srkk_173_1": "yena yāsyanti narakān mayaivaite hatā nanu //",
    "SA07subhrk_u:srkk_174_0": "etān āśritya me pāpaṃ kṣīyate kṣamato bahu /",
    "SA07subhrk_u:srkk_174_1": "mām āśritya tu yānty ete narakān dīrghavedanān //",
    "SA07subhrk_u:srkk_175_0": "aham evāpakāry eṣāṃ mamaite copakāriṇaḥ /",
    "SA07subhrk_u:srkk_175_1": "kasmād viparyayaṃ kṛtvā khalacetaḥ prakupyasi //",
    "SA07subhrk_u:srkk_176_0": "mukhyaṃ daṇḍādikaṃ hitvā prerake yadi kupyasi /",
    "SA07subhrk_u:srkk_176_1": "dveṣeṇa preritaḥ so 'pi dveṣe dveṣo 'stu me varam //",
    "SA07subhrk_u:36_0": "// iti kṣāntikathā //",
    "SA07subhrk_u:srkk_177_0": "vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena /",
    "SA07subhrk_u:srkk_177_1": "naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ //",
    "SA07subhrk_u:srkk_178_0": "yuddheṣu yat karituraṅgapadātimatsu nārācatomaraparaśvadhasaṃkuleṣu /",
    "SA07subhrk_u:srkk_178_1": "hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya //",
    "SA07subhrk_u:srkk_179_0": "ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān /",
    "SA07subhrk_u:srkk_179_1": "vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni //",
    "SA07subhrk_u:srkk_179_2": "rāgādīn uragān ivogravapuṣo viṣkambhavīryānvitāḥ",
    "SA07subhrk_u:srkk_179_3": "śīlaṃ sajjanacittanirmalataraṃ samyak samādāpayan /",
    "SA07subhrk_u:srkk_179_4": "martyāḥ kāntatareṣu meruśikharopānteṣu vīryānvitā",
    "SA07subhrk_u:srkk_179_5": "modante surasundarībhujalatāpāśopagūḍhāś ciram //",
    "SA07subhrk_u:srkk_181_0": "yad devā viyati vimānavāsino ye nirdvandvāḥ samanubhavanti saumanasyam /",
    "SA07subhrk_u:srkk_181_1": "atyantaṃ vipulaphalaprasūtihetor vīryasya sthiravihitasya sā vibhūtiḥ //",
    "SA07subhrk_u:37_0": "// iti vīryakathā //",
    "SA07subhrk_u:srkk_182_0": "kleśārivargaṃ tv abhibhūya dhīrāḥ saṃbodhilakṣmīpadam āpnuvanti /",
    "SA07subhrk_u:srkk_182_1": "bodhyaṅgadānaṃ pradiśanti sadbhyo dhyānaṃ hi tatra pravadanti hetum //",
    "SA07subhrk_u:srkk_183_0": "janmaprabandhakaraṇaikanimittabhūtān rāgādidoṣanicayān pravidārya sarvān /",
    "SA07subhrk_u:srkk_183_1": "ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ //",
    "SA07subhrk_u:srkk_183_2": "jitvā kleśārivṛndaṃ śubhabalamathane sarvathālabdhalakṣyaṃ",
    "SA07subhrk_u:srkk_183_3": "prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ /",
    "SA07subhrk_u:srkk_183_4": "sattve jñānādhipatyaṃ vigataripubhayāḥ kurvate yan narendrā",
    "SA07subhrk_u:srkk_183_5": "dhyānaṃ tatraikahetuṃ sakalaguṇanidhiṃ prāhur āryā guṇaughāḥ //",
    "SA07subhrk_u:srkk_185_0": "mohāndhakāraṃ pravidārya śaśvaj jñānāvabhāsaṃ kurute samantāt /",
    "SA07subhrk_u:srkk_185_1": "saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ //",
    "SA07subhrk_u:38_0": "// iti dhyānakathā //",
    "SA07subhrk_u:srkk_186_0": "prajñādhanena vikalaṃ tu narasya rūpam ālekhyarūpam iva sāravihīnam antaḥ /",
    "SA07subhrk_u:srkk_186_1": "buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ //",
    "SA07subhrk_u:srkk_187_0": "yo 'nekajanmāntaritaṃ svajanma bhūtaṃ bhaviṣyat kulanāmagotraiḥ /",
    "SA07subhrk_u:srkk_187_1": "madhyāntavidyo 'pi janaḥ pravetti prajñābalaṃ tat kathayanti tajjñāḥ //",
    "SA07subhrk_u:srkk_187_2": "yad buddho martyaloke malatimiragaṇaṃ dārayitvā mahāntaṃ",
    "SA07subhrk_u:srkk_187_3": "jñānālokaṃ karoti praharati ca sadā doṣavṛndaṃ narāṇām /",
    "SA07subhrk_u:srkk_187_4": "ādeṣṭā cendriyāṇāṃ paramanujamano vetti sarvaiḥ prakāraiḥ",
    "SA07subhrk_u:srkk_187_5": "prajñāṃ tatrāpi nityaṃ śubhavarajananīṃ hetum utkīrtayanti //",
    "SA07subhrk_u:srkk_189_0": "kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ /",
    "SA07subhrk_u:srkk_189_1": "prajñāvaśāt te vijayaṃ labhante prajñā yataḥ sā śubhahetubhūtā //",
    "SA07subhrk_u:39_0": "tasmāt sarvaguṇārthasādhanakarī prajñaiva saṃvardhyatāṃ",
    "SA07subhrk_u:39_1": "na prajñāvikalā vibhānti puruṣāḥ prātaḥ pradīpā iva /",
    "SA07subhrk_u:39_2": "[matvaivaṃ svaparātmabhadracaraṇe saddharmasaṃsādhane",
    "SA07subhrk_u:39_3": "jitvā kleśagaṇāñ chubhārthaniratāḥ krīḍantu dharmārthinaḥ //] 190 //",
    "SA07subhrk_u:40_0": "// iti prajñākathā //",
    "SA07subhrk_u:srkk_191_0": "svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām /",
    "SA07subhrk_u:srkk_191_1": "jñātvā naraḥ svahitasādhanatatparaḥ san kuryān na kaḥ satatam āsu dṛḍhaṃ prayatnam //",
    "SA07subhrk_u:41_0": "// iti pāramitāparikathā subhāṣitaratnakaraṇḍake samāptā //",
    "SA07subhrk_u:42_0": "kṛtir ācāryaśūrasya //"
}