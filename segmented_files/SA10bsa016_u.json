{
  "SA10bsa016_u:0_0": "Śūnyatāsaptatiḥ (Śs)",
  "SA10bsa016_u:1_0": "svopajñavṛttyā samanvitā utpādasthitibhaṅgāstināstihīnasamottamam /",
  "SA10bsa016_u:1_1": "laukikavyavahārāttu buddhenoktaṃ na tattvataḥ // 1 //",
  "SA10bsa016_u:1_2": "ātmā kaścinna cānātmā hyātmānātmetaraśca na /",
  "SA10bsa016_u:1_3": "vācyaḥ sarvaḥ svabhāvena śūnyo nirvāṇasadṛśaḥ // 2 //",
  "SA10bsa016_u:1_4": "hetupratyayasāmagrayāṃ sarvasyāṃ vā pṛthak pṛthak /",
  "SA10bsa016_u:1_5": "sarvabhāvasvabhāvo na tasmācchūnyaṃ hi vidyate // 3 //",
  "SA10bsa016_u:1_6": "bhāvo notpadyate bhāvān nābhāvo 'vidyamānataḥ /",
  "SA10bsa016_u:1_7": "sadasanna virodhānna sthitibhaṅgau hyajātitaḥ // 4 //",
  "SA10bsa016_u:1_8": "na jāyate yadā jātaṃ nājātamapi jāyate /",
  "SA10bsa016_u:1_9": "jātājātācca naivaṃ hi jāyamāno 'pi jāyate // 5 //",
  "SA10bsa016_u:1_10": "phale syāt phalavān hetuḥ nāstitve 'hetunā samaḥ /",
  "SA10bsa016_u:1_11": "sadasattve virodhitvaṃ traikālye nopapadyate // 6 //",
  "SA10bsa016_u:1_12": "naikatve 'nekavṛttirna no 'nekatve hi naikatā /",
  "SA10bsa016_u:1_13": "tatpratītyasamutpannabhāvāste hyanimittakāḥ // 7 //",
  "SA10bsa016_u:1_14": "dvādaśāṅgo hyanutpādaḥ samutpādaḥ pratītyajaḥ /",
  "SA10bsa016_u:1_15": "ekacitte na tad yuktaṃ bahuṣvapi na yujyate // 8 //",
  "SA10bsa016_u:1_16": "ātmā nāsti na cānātmā nityānitye duḥkhaṃ sukham /",
  "SA10bsa016_u:1_17": "śucirnāśucirapyasti viparyāsā na santyataḥ // 9 //",
  "SA10bsa016_u:1_18": "tadabhāve na cāvidyā viparyāsacatuṣkajā /",
  "SA10bsa016_u:1_19": "tadabhāvānna saṃskārāḥ syuḥ śeṣā api tādṛśāḥ // 10 //",
  "SA10bsa016_u:1_20": "saṃskāre 'satyavidyā na naiva sa tadabhāvataḥ /",
  "SA10bsa016_u:1_21": "parasparaṃ hetubhūte svabhāvena na sidhyataḥ // 11 //",
  "SA10bsa016_u:1_22": "svayaṃ svabhāvato 'siddhaṃ paraṃstajjanayet katham /",
  "SA10bsa016_u:1_23": "ato 'siddhaparaistairna janyeran pratyayaiḥ pare // 12 //",
  "SA10bsa016_u:1_24": "pitā putro na putro 'pi pitānyonyaṃ na tau vinā /",
  "SA10bsa016_u:1_25": "tathā na yugapattau hi dvādaśāṅgaṃ tathaiva ca // 13 //",
  "SA10bsa016_u:1_26": "pratītya viṣayān svapne na syād duḥkhaṃ sukhaṃ yathā /",
  "SA10bsa016_u:1_27": "viṣayo na tathaivāpi taṃ pratītya pratītyajaḥ // 14 //",
  "SA10bsa016_u:1_28": "svabhāvāddhi na bhāvāśceduttamādhamamadhyamāḥ /",
  "SA10bsa016_u:1_29": "nānātve 'sati hetubhyo 'bhinirvṛttirna sidhyati // 15 //",
  "SA10bsa016_u:1_30": "bhāvāḥ svabhāvataḥ siddhā no 'pratītya pratītya sat /",
  "SA10bsa016_u:1_31": "niḥsvabhāvāḥ kuto bhāvāḥ svabhāvo 'pi nasthāpyate // 16 //",
  "SA10bsa016_u:1_32": "svabhāvaparabhāvau vā bhaṅgo 'bhāve 'pi vā kutaḥ /",
  "SA10bsa016_u:1_33": "svabhāvaparabhāvau cābhāvaste 'to viparyayāḥ // 17 //",
  "SA10bsa016_u:1_34": "śūnyatve sati notpādo nirodho 'pi na vidyate /",
  "SA10bsa016_u:1_35": "svabhāvaśūnyatāyāṃ hi kutaḥ syādudayavyayau // 18 //",
  "SA10bsa016_u:1_36": "abhāve 'sati bhāvo na bhāvābhāvau na caikadā /",
  "SA10bsa016_u:1_37": "ṛte bhāvaṃ na cābhāvo bhāvo 'bhāvaḥ sadā bhavet // 19 //",
  "SA10bsa016_u:1_38": "na svato nāpi parato 'bhāvo bhāvaṃ vinā na hi /",
  "SA10bsa016_u:1_39": "ata eva na bhāvo 'styabhāvo na tadabhāvataḥ // 20 //",
  "SA10bsa016_u:1_40": "sati bhāve śāśvatatvaṃ vyucchedastadabhāvataḥ /",
  "SA10bsa016_u:1_41": "ubhayaṃ hi sato bhāvād bhāvo 'to nābhyupeyate // 21 //",
  "SA10bsa016_u:1_42": "santānāttanna santānaṃ bhāvo nirvartya naśyati /",
  "SA10bsa016_u:1_43": "sidhyatīdaṃ na santānocchedadoṣaśca pūrvavat // 22 //",
  "SA10bsa016_u:1_44": "dṛṣṭvā nirvṛttimārgoktiḥ śūnyatvānnodayavyayau /",
  "SA10bsa016_u:1_45": "ado 'nyonyavirodhāddhi viruddhānaṃ ca darśanāt // 23 //",
  "SA10bsa016_u:1_46": "yadyutpādanirodhau na nirvāṇaṃ kinnirodhataḥ /",
  "SA10bsa016_u:1_47": "na nirvāṇamanutpādānirodhau yau svabhāvataḥ? // 24 //",
  "SA10bsa016_u:1_48": "nirodho yadi nirvāṇaṃ hyucchedaḥ śāśvato 'nyathā /",
  "SA10bsa016_u:1_49": "tasmād bhāvo na cābhāvo 'pyanutpādānirodhatā // 25 //",
  "SA10bsa016_u:1_50": "kācitsthitirhi nirvāṇamabhāvo 'pi ca tad bhavet /",
  "SA10bsa016_u:1_51": "abhāve 'pi hi tannaivābhāvābhāve 'pi tacca na // 26 //",
  "SA10bsa016_u:1_52": "na svato lakṣaṇaṃ lakṣyāllakṣyaṃ sidhyati lakṣaṇāt /",
  "SA10bsa016_u:1_53": "nāpyanyonyamasiddhasyāsiddho naiva hi sādhakaḥ // 27 //",
  "SA10bsa016_u:1_54": "etena kāraṇaṃ kāryaṃ vedanāvedakādayaḥ /",
  "SA10bsa016_u:1_55": "dṛśyadraṣṭrādikāḥ sarve ke 'pi coktā aśeṣataḥ // 28 //",
  "SA10bsa016_u:1_56": "asthiteśca mithaḥ siddheḥ svato 'siddheśca samplavāt /",
  "SA10bsa016_u:1_57": "bhāvābhāvācca traikālyamasanmātraṃ vikalpanā // 29 //",
  "SA10bsa016_u:1_58": "utpādasthitibhaṅgā na trayaṃ saṃskṛtalakṣaṇam /",
  "SA10bsa016_u:1_59": "tasmānna vidyate kiñcitsaṃskṛtaṃ nāpyasaṃskṛtam // 30 //",
  "SA10bsa016_u:1_60": "bhagno na bhajyate 'bhagno 'pyasthitasya na ca sthitiḥ /",
  "SA10bsa016_u:1_61": "sthitasyāpi sthitirnāsan saṃścāpyutpadyate na hi // 31 //",
  "SA10bsa016_u:1_62": "na sannāsanna sadasannaiko nāneka ityapi /",
  "SA10bsa016_u:1_63": "saṃskṛto 'saṃskṛtaḥ sarve koṭiṣvāsveva te gatāḥ // 32 //",
  "SA10bsa016_u:1_64": "asti karmasvakatvaṃ hi karmakarmaphalaṃ tathā /",
  "SA10bsa016_u:1_65": "karmaṇo 'vipraṇāśaśca dideśa bhagavān guruḥ // 33 //",
  "SA10bsa016_u:1_66": "aniruddhamanutpannaṃ karmoktaṃ niḥsvabhāvakam /",
  "SA10bsa016_u:1_67": "ātmagrahāddhi tajjātaṃ janako 'pi vikalpataḥ // 34 //",
  "SA10bsa016_u:1_68": "yadi svabhāvataḥ karma tajjaḥ kāyo 'pi śāśvataḥ /",
  "SA10bsa016_u:1_69": "vipākaduḥkhavanna syāt, syādātmaivāpi karma ca // 35 //",
  "SA10bsa016_u:1_70": "karma pratyayajaṃ kiñcināstyapratyayajaṃ na ca /",
  "SA10bsa016_u:1_71": "māyāvatsarvasaṃskārāḥ gandhabhukpurmarīcivat // 36 //",
  "SA10bsa016_u:1_72": "kleśakāraṇakaṃ karma saṃskārāḥ kleśakarmataḥ /",
  "SA10bsa016_u:1_73": "karmahetuśca kāyo 'pi trayaṃ śūnyaṃ svabhāvataḥ // 37 //",
  "SA10bsa016_u:1_74": "karmaṇyasati kartā na dvayābhāve na tatphalam /",
  "SA10bsa016_u:1_75": "tadabhāve na bhoktā syādasattvācca viviktatā // 38 //",
  "SA10bsa016_u:1_76": "yo 'paśyatkarmaśūnyatvaṃ samyagjñānena kama na /",
  "SA10bsa016_u:1_77": "karmaṇyasati karmabhyaḥ samutpannā na santi vai // 39 //",
  "SA10bsa016_u:1_78": "nirmimīte yathā ṛddhyā bhagavāṃśca tathāgataḥ /",
  "SA10bsa016_u:1_79": "tena nirmitakenāpi hyanyo nirmīyate punaḥ // 40 //",
  "SA10bsa016_u:1_80": "buddhanirmitakaḥ śūnyaḥ kā tannirmitake kathā /",
  "SA10bsa016_u:1_81": "yatkiñcitkalpanāmātrasattvaṃ taccobhayostathā // 41 //",
  "SA10bsa016_u:1_82": "kartā nirmitakeneva karma nirmitasadṛśam /",
  "SA10bsa016_u:1_83": "śūnyaṃ svabhāvato yatsat kalpanāmātrameva tat // 42 //",
  "SA10bsa016_u:1_84": "karmakartā na nirvāṇaṃ yadi karma svabhāvataḥ /",
  "SA10bsa016_u:1_85": "iṣṭāniṣṭaphalaṃ na syāttadbhāvo yadi nāsti vai // 43 //",
  "SA10bsa016_u:1_86": "saccāpyasti hyasaccāpi sadasaccāpi vidyate /",
  "SA10bsa016_u:1_87": "sugamā na hi buddhānāmābhiprāyikadeśanā // 44 //",
  "SA10bsa016_u:1_88": "rūpaṃ ced bhūtato jātaṃ tadrūpaṃ syādatattvataḥ /",
  "SA10bsa016_u:1_89": "svabhāvānna hi tannāpi paratastadabhāvataḥ // 45 //",
  "SA10bsa016_u:1_90": "ekasminna catuḥsattvaṃ sannaikaṃ hi caturṣvapi /",
  "SA10bsa016_u:1_91": "asaccaturmahābhūtāpekṣaṃ rūpaṃ kva sidhyati // 46 //",
  "SA10bsa016_u:1_92": "liṅgāditi na talliṅgamatyantāgrahaṇānnanu /",
  "SA10bsa016_u:1_93": "hetupratyayajaṃ sattve na liṅgaṃ neti yujyate // 47 //",
  "SA10bsa016_u:1_94": "rūpasya grahaṇaṃ cet syātsvasvabhāvagraho bhavet /",
  "SA10bsa016_u:1_95": "asannimittayā buddhyā hyasadrūpagrahaḥ katham // 48 //",
  "SA10bsa016_u:1_96": "buddhyā kṣaṇikayā rūpaṃ nāpyate kṣaṇikaṃ yadā /",
  "SA10bsa016_u:1_97": "tadānāgatarūpaṃ cātītaṃ kimiva gṛhyate // 49 //",
  "SA10bsa016_u:1_98": "kadāpi varṇasaṃsthāne yadā naiva pṛthak pṛthak /",
  "SA10bsa016_u:1_99": "naikagraho hi bhinnānāṃ hyubhe rūpaṃ prasidhyataḥ // 50 //",
  "SA10bsa016_u:1_100": "na rūpe nāpi madhye hi cakṣurbuddhirna cakṣuṣoḥ /",
  "SA10bsa016_u:1_101": "cakṣuḥ pratītya rūpaṃ ca viparyāso vikalpanā // 51 //",
  "SA10bsa016_u:1_102": "cakṣuḥ paśyati nātmānaṃ rūpaṃ paśyennu tatkatham /",
  "SA10bsa016_u:1_103": "cakṣurnirātmakaṃ rūpaṃ śeṣāṇyāyatanānyapi // 52 //",
  "SA10bsa016_u:1_104": "cakṣuḥ svabhāvataḥ śūnyaṃ śūnyañca parabhāvataḥ /",
  "SA10bsa016_u:1_105": "śūnyaṃ tathaiva rūpañca śeṣāṇyāyatanānyapi // 53 //",
  "SA10bsa016_u:1_106": "saṃsparśena sahaikaṃ syāttadānyeṣāṃ hi śūnyatā /",
  "SA10bsa016_u:1_107": "śūnyaṃ nāpekṣate 'śūnyaṃ hyaśūnyaṃ cāpi śūnyatām // 54 //",
  "SA10bsa016_u:1_108": "nāsti svabhāvasaṃyogaḥ trikamasthitamapyasat /",
  "SA10bsa016_u:1_109": "tatsvabhāvātmasaṃsparśo nāstyato vedanāpi sat // 55 //",
  "SA10bsa016_u:1_110": "antarāyatanaṃ prāpya vijñānaṃ bāhyameva vā /",
  "SA10bsa016_u:1_111": "jāyate 'to na vijñānaṃ śūnyaṃ māyāmarīcivat // 56 //",
  "SA10bsa016_u:1_112": "vijñeyāpekṣayotpādādvijñānaṃ nāsti sad dhruvam /",
  "SA10bsa016_u:1_113": "jñātuścāvidyamānatvamasattvājjñānajñeyayoḥ // 57 //",
  "SA10bsa016_u:1_114": "kaścinnityo hyanityo vānityaṃ sarvaṃ ca nāsti vā /",
  "SA10bsa016_u:1_115": "bhāve nityaṃ hyanityaṃ vā kathaṅkāraṃ tathā bhavet // 58 //",
  "SA10bsa016_u:1_116": "rāgo dveṣaśca moho hi ceṣṭāniṣṭaviparyayaiḥ /",
  "SA10bsa016_u:1_117": "pratyayajā hyato rāgo dveṣo mohaśca na svataḥ // 59 //",
  "SA10bsa016_u:1_118": "yasmin rāgo bhavettasmin dveṣamohau yatastataḥ /",
  "SA10bsa016_u:1_119": "vikalpato hi jāyante no vikalpo 'pi tattvataḥ // 60 //",
  "SA10bsa016_u:1_120": "ye vikalpyā na te santi kalpyābhāve kva kalpanam /",
  "SA10bsa016_u:1_121": "pratyayairjanitattvāddhi śūnye kalpyakakalpane // 61 //",
  "SA10bsa016_u:1_122": "caturviparyayai rjātā nāvidyā tattvadarśanāt /",
  "SA10bsa016_u:1_123": "tadabhāve na saṃskārāḥ syuḥ śeṣā api tādṛśāḥ // 62 //",
  "SA10bsa016_u:1_124": "yadyatpratītya yajjātaṃ tadabhāve na tattataḥ /",
  "SA10bsa016_u:1_125": "bhāvābhāvāśca saṃskārāsaṃskārāḥ śāntanirvṛtāḥ // 63 //",
  "SA10bsa016_u:1_126": "hetupratyayajā bhāvāḥ kalpyante ye ca tatvataḥ /",
  "SA10bsa016_u:1_127": "proktā śāstrā hyavidyā sā dvādaśāṅgaṃ tato bhavet // 64 //",
  "SA10bsa016_u:1_128": "bhāvaśūnyatvasajjñānānnāvidyā tattvadarśanāt /",
  "SA10bsa016_u:1_129": "so hyavidyānirodho 'to dvādaśāṅgaṃ nirudhyate // 65 //",
  "SA10bsa016_u:1_130": "māyāmarīcigandharvapurabudbudaphenavat /",
  "SA10bsa016_u:1_131": "saṃskārāḥ svapnasaṃkāśā vidyante 'lātacakravat // 66 //",
  "SA10bsa016_u:1_132": "bhāvaḥ svabhāvataḥ kaścinnātrābhāvo 'pi vidyate /",
  "SA10bsa016_u:1_133": "hetupratyayato jāto bhāvo 'bhāvaśca śūnyakaḥ // 67 //",
  "SA10bsa016_u:1_134": "sarvabhāvasvabhāvānāṃ śūnyatvādupadiṣṭavān /",
  "SA10bsa016_u:1_135": "sarve pratītyajā bhāvā ityatulyastathāgataḥ // 68 //",
  "SA10bsa016_u:1_136": "tanmātraḥ paramārtho hi bhagavān buddha uktavān /",
  "SA10bsa016_u:1_137": "lokavartanamāśritya sarvaṃ nānā yathārthataḥ // 69 //",
  "SA10bsa016_u:1_138": "lokabhāsanabhaṅgo na dharmaḥ kaścinna tattvataḥ /",
  "SA10bsa016_u:1_139": "bhīto 'jño 'kalpanirhāre saugate vacane tvataḥ // 70 //",
  "SA10bsa016_u:1_140": "idampratītya cāstīdaṃ na rodho lokapaddhateḥ /",
  "SA10bsa016_u:1_141": "pratītyajaḥ sa niḥsattvaḥ santyete niścayaḥ katham // 71 //",
  "SA10bsa016_u:1_142": "tattvānvīkṣārataḥ śrāddha ukte kutrāpi na sthitaḥ /",
  "SA10bsa016_u:1_143": "prāpya yuktyā nayaṃ śāntaḥ bhāvābhāvaprahāṇataḥ // 72 //",
  "SA10bsa016_u:1_144": "idampratyayatājñānāt dṛṣṭijālavinirgataḥ /",
  "SA10bsa016_u:1_145": "aspṛṣṭaṃ yāti nirvāṇaṃ rāgapratighamohahaḥ // 73 //",
  "SA10bsa016_u:2_0": "śūnyatāsaptatervṛttiḥ ācāryanāgārjunapādakṛtā samāptā //"
}