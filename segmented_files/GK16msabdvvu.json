{
    "GK16msabdvvu:0": " / śrīḥ /",
    "GK16msabdvvu:1": " śrīrājānakamammaṭācāryaviracitaḥ",
    "GK16msabdvvu:2": " śabdavyāpāravicāraḥ",
    "GK16msabdvvu:3": " iha heyopādeyānāṃ hānopādāne pramāṇād eva /",
    "GK16msabdvvu:4": " tac ca niścayātmatayā prāmānyaṃ bhajate",
    "GK16msabdvvu:5": " / niścayaś ca śabdasāhityenārthaṃ viṣayīkaroti /",
    "GK16msabdvvu:6": " śabdasya cārthapratītipratipattilakṣaṇakāryānyathānupapattyā",
    "GK16msabdvvu:7": " kārakatvāt kalpyamāno vyāparo 'bhidhādiśabdapratipādyo nānāprakāra iti tatparīkṣārthaṃ",
    "GK16msabdvvu:8": " śabdavyāpāravicārātmakaṃ prakaraṇam idam ārabhyate /",
    "GK16msabdvvu:9": " vyāpāraś ca śṛṅgagrāhikayā darśayituṃ",
    "GK16msabdvvu:10": " na yujyate iti viṣayamukhena pradarśyate --",
    "GK16msabdvvu:11": " jātiḥ kriyā guṇaḥ saṃjñā vācyo 'rthaḥ samitadhvaniḥ /",
    "GK16msabdvvu:12": " agṛhītasaṅketasya śabdasyārthapratipatter abhāvāt saṅketasahāya eva śabdo 'rthaṃ pratipādayati",
    "GK16msabdvvu:13": " / tena samitaḥ saṅketito dhvaniḥ śabdo yatra yo 'rthaḥ /",
    "GK16msabdvvu:14": " pūrvam upalabhyatvān na tu",
    "GK16msabdvvu:15": " viśrāntidhāmatvān mukhya iti prasiddho vācyo 'bhidheyo 'rthaḥ /",
    "GK16msabdvvu:16": " tathā cāha -- jātir",
    "GK16msabdvvu:17": " ityādi / iha yadyapi pravṛttinivṛttiviṣayo vyaktir eva,",
    "GK16msabdvvu:18": " tathāpy ānantyad vyabhicārāc",
    "GK16msabdvvu:19": " ca tatra saṅketaḥ kartum na pāryata iti gauḥ śuklaś calo ḍittha ityādīnām ekārthatvaṃ",
    "GK16msabdvvu:20": " mā prasāṅkṣīd iti ca śabdānām upādhāv eva saṅketaḥ /",
    "GK16msabdvvu:21": " upādhiś ca vastudharmo vaktṛyadṛcchāsaṃniveśitaś",
    "GK16msabdvvu:22": " ca / ādyaḥ siddhaḥ sādhyaś ca /",
    "GK16msabdvvu:23": " siddho 'pi dvividhaḥ padārthasya prāṇaprado viśeṣādhānahetuś",
    "GK16msabdvvu:24": " ca / ādyo jātiḥ /",
    "GK16msabdvvu:25": " uktaṃ hi vākyapadīye -- “gaur hi svarūpeṇa na gauḥ, nāpy agauḥ,",
    "GK16msabdvvu:26": " gotvābhisaṃbandhāt tu gauḥ” iti /",
    "GK16msabdvvu:27": " dvitīyo guṇaḥ /",
    "GK16msabdvvu:28": " śuklādinā hi labdhasattākaṃ vastu",
    "GK16msabdvvu:29": " viśeṣyate / sādhyaḥ pūrvāparībhūtāvayavaḥ kriyārūpaḥ /",
    "GK16msabdvvu:30": " ḍitthādiśabdānāṃ antyabuddhinirgrāhyaṃ",
    "GK16msabdvvu:31": " saṃhṛtakramaṃ svarūpaṃ vaktrā yadṛcchayā ḍitthādiṣv artheṣūpādhitayā saṃniveśyate",
    "GK16msabdvvu:32": " iti ca saṃjñārūpo yadṛcchātmaka iti /",
    "GK16msabdvvu:33": " gauḥ śuklaś calo ḍittha ityādau catuṣṭayī śabdānāṃ",
    "GK16msabdvvu:34": " pravṛttir bhāṣye kathitā /",
    "GK16msabdvvu:35": " paramāṇutvādīnāṃ tu guṇamadhyapāṭhāt pāribhāṣikaṃ guṇatvam",
    "GK16msabdvvu:36": " / nanu payaḥśaṅkhādyāśrayībhūteṣu śuklādiguṇeṣu yadvaśena śuklaḥ śukla ity abhinnāv",
    "GK16msabdvvu:37": " abhidhānapratyayau stas tacchuklatvādisāmānyam /",
    "GK16msabdvvu:38": " guḍataṇḍulādipākeṣu evam eva pākatvādikam",
    "GK16msabdvvu:39": " / śukasārikādyudīriteṣu ḍitthādiśabdeṣu ca ḍitthādiśabdatvaṃ pratikṣaṇaṃ bhidyamāne",
    "GK16msabdvvu:40": " vā ḍitthādyarthe ḍitthāditvam astīti katham catuṣṭayī śabdānāṃ pravṛttiḥ / ucyate",
    "GK16msabdvvu:41": " / saṃsthānāvasthānapramāṇavarṇair bhede 'pi vyaktīnāṃ śābaleyo gauḥ dhāvaleyo gaur",
    "GK16msabdvvu:42": " ityādyekapratyayahetutvaṃ jāter eva /",
    "GK16msabdvvu:43": " haṃsahārādīnāṃ ghṛtaguḍādīnāṃ śukasārikādyudīritaḍitthādiśabdānāṃ",
    "GK16msabdvvu:44": " nānāvasthaḍitthādyarthānāṃ ca bhede 'pi haṃsaḥ śuklaḥ,",
    "GK16msabdvvu:45": " hāraḥ śuklaḥ,",
    "GK16msabdvvu:46": " ghṛtaṃ pacyate,",
    "GK16msabdvvu:47": " guḍaṃ pacyate,",
    "GK16msabdvvu:48": " ḍitthaśabdo ḍitthaśabdaḥ,",
    "GK16msabdvvu:49": " ḍittho ḍittha ityekākārāvagatinibandhanatvād",
    "GK16msabdvvu:50": " ekarūpatvam eva guṇakriyāyadṛcchānām iti naitāsāṃ bhinneṣv abhinnābhidhānapratyayahetur",
    "GK16msabdvvu:51": " jātir ghaṭata iti catvāry eva śabdapravṛttinimittāni //",
    "GK16msabdvvu:52": " aparam āha --",
    "GK16msabdvvu:53": " tadbādhe rūḍhito 'rthād vā lakṣaṇīyas tadanvitaḥ // 1 //",
    "GK16msabdvvu:54": " śabde kuśala ityādau darbhagrahaṇādyayogāt gaṅgāyāṃ ghoṣa ityādau ca gaṅgādīnāṃ ca",
    "GK16msabdvvu:55": " ghoṣādhikaraṇatāsaṃbhavāt mukhyārthasya bādhaḥ,",
    "GK16msabdvvu:56": " rūḍitaḥ prasiddheḥ tathā gaṅgātaṭa",
    "GK16msabdvvu:57": " ityāder yeṣāṃ na tathā pratipattis teṣāṃ pāvanatvādīnāṃ tathāpratipādanātmanā prayojanena",
    "GK16msabdvvu:58": " / tena mukhyenārthenānvito lakṣaṇīyo lakṣaṇāvyāpāragocaraḥ /",
    "GK16msabdvvu:59": " saṃbandhaś cātra vivekatvādiḥ",
    "GK16msabdvvu:60": " sāmīpyādiś ca /",
    "GK16msabdvvu:61": " evaṃ vācyavācakārthaniṣṭhau vyāpārāv abhidhālakṣaṇe /",
    "GK16msabdvvu:62": " svasiddhaye parākṣepaḥ parārthaṃ svasamarpaṇam /",
    "GK16msabdvvu:63": " upādānaṃ lakṣaṇaṃ cety uktā śuddhaiva sā dvividhā // 2 //",
    "GK16msabdvvu:64": " kuntān praveśaya yaṣṭī praveśayetyādau kuntādibhir ātmanaḥ praveśasiddhaye svasaṃyoginaḥ",
    "GK16msabdvvu:65": " puruṣā ākṣipyante /",
    "GK16msabdvvu:66": " tata upādāneneyaṃ lakṣaṇā /",
    "GK16msabdvvu:67": " “gaur anubandhyaḥ” ityādau śruticoditam",
    "GK16msabdvvu:68": " anubandhanaṃ kathaṃ me syād iti jātyā vyaktir ākṣipyate na tu śabdenocyate / “viśeṣyaṃ",
    "GK16msabdvvu:69": " nābhidhā gacchet kṣiṇaśaktir viśeṣaṇe” iti nyāyād upādānalakṣaṇā nodāhartavyā / na",
    "GK16msabdvvu:70": " hy atra prayojanam asti na vā rūḍhiḥ /",
    "GK16msabdvvu:71": " vyaktyavinābhāvāt tu jātyā vyaktir ākṣipyate",
    "GK16msabdvvu:72": " yathā kriyatām ity atra kartā,",
    "GK16msabdvvu:73": " kurv ity atra karma,",
    "GK16msabdvvu:74": " praviśa piṇḍīm ityādau gṛhaṃ bhakṣayetyādi",
    "GK16msabdvvu:75": " ca / pīno devadatto divā na bhuṅkte ity atra ca rātribhojanaṃ na lakṣyate /",
    "GK16msabdvvu:76": " śrutārthāpatter",
    "GK16msabdvvu:77": " arthāpatter vā tasya viṣayatvāt /",
    "GK16msabdvvu:78": " gaṅgāyāṃ ghoṣa ity atra taṭasya ghoṣādhikaraṇatāyāḥ",
    "GK16msabdvvu:79": " siddhaye gaṅgāśabdaḥ svārtham arpayatīty evamādau lakṣaṇenaiṣā lakṣaṇā /",
    "GK16msabdvvu:80": " ubhayarūpā",
    "GK16msabdvvu:81": " ceyaṃ śuddhā upacāreṇāmiśritvāt /",
    "GK16msabdvvu:82": " anayor bhedayor lakṣyasya lakṣakasya ca na bhedarūpaṃ",
    "GK16msabdvvu:83": " taṭasthatvam /",
    "GK16msabdvvu:84": " taṭādīnāṃ gaṅgādiśabdaiḥ pratipādane tattvapratipattau hi pratipipādayiṣitaprayojanasampratyayaḥ",
    "GK16msabdvvu:85": " / gaṅgāsambandhamātrapratītau tu gaṅgātaṭe ghoṣa iti mukhyaśabdābhidhānāl lakṣaṇāyāḥ",
    "GK16msabdvvu:86": " ko bhedaḥ //",
    "GK16msabdvvu:87": " sāropānyā tu yatroktau viṣayī viṣayas tathā /",
    "GK16msabdvvu:88": " āropyamāṇa āropaviśayaś ca yatrānupahnutabhedau sāmānādhikaraṇyena nirdiśyete sā lakṣaṇā",
    "GK16msabdvvu:89": " sāropā /",
    "GK16msabdvvu:90": " viṣayyantaḥkṛte 'nyasmin sā syāt sādhyavasānikā // 3 //",
    "GK16msabdvvu:91": " viṣayiṇāropyamāṇenāntaḥkṛte nigīrṇe 'nyasminn āropaviṣaye sati sādhyavasānā /",
    "GK16msabdvvu:92": " bhedāv imau ca sādṛśyāt saṃbandhāntaratas tathā /",
    "GK16msabdvvu:93": " gauṇau śuddhau ca vijñeyau",
    "GK16msabdvvu:94": " imāv āropādhyavasānarūpau sādṛśyahetū gaur vāhīka ity atra gaur ayam ity atra ca /",
    "GK16msabdvvu:95": " atra svārthasahacāriṇo guṇā jāḍyamāndyādayo lakṣyamāṇā api gośabdasya parārthābhidhānaṃ",
    "GK16msabdvvu:96": " prati nimittatvam upayāntīti kecit /",
    "GK16msabdvvu:97": " svārthasahacāriguṇābhedena parārthagatā guṇā",
    "GK16msabdvvu:98": " eva lakṣyante na tu parārtho 'bhidhīyata ity apare /",
    "GK16msabdvvu:99": " sādhāraṇaguṇāśrayaṇena parārtha",
    "GK16msabdvvu:100": " eva lakṣyata ity anye /",
    "GK16msabdvvu:101": " uktaṃ cānyatra --",
    "GK16msabdvvu:102": " abhidheyāvinābhūtapratītir lakṣaṇocyate /",
    "GK16msabdvvu:103": " lakṣyamāṇaguṇair yogād vṛtter iṣṭā tu gauṇatā",
    "GK16msabdvvu:104": " iti / avinābhāvo 'tra sambandhamātraṃ na tu nāntarīyakatvam /",
    "GK16msabdvvu:105": " tattve hi mañcāḥ krośantītyādau",
    "GK16msabdvvu:106": " lakṣaṇā na syāt /",
    "GK16msabdvvu:107": " avinābhāve cākṣepeṇaiva siddher lakṣaṇāyā nopayoga ity uktam / yena",
    "GK16msabdvvu:108": " gogatajāḍyamāndyādisadṛśajāḍyamāndyetyādy ucyate tena guṇābhedābhyupagame guṇajātiprasaṅgāc",
    "GK16msabdvvu:109": " catuṣṭayī śabdānāṃ pravṛttir uktā vyāhanyate /",
    "GK16msabdvvu:110": " āyur ghṛtam,",
    "GK16msabdvvu:111": " āyur evedam ityādau sādṛśyād anyaḥ kāryakāraṇabhāvādiḥ paraḥ sambandhaḥ",
    "GK16msabdvvu:112": " / evamādau ca kāryakāraṇabhāvādilakṣaṇapūrve āropādhyavasāne /",
    "GK16msabdvvu:113": " atra gauṇabhedayor",
    "GK16msabdvvu:114": " bhede 'pi tādrūpyapratītiḥ sarvathāivābhedāvagamaś ca prayojanam /",
    "GK16msabdvvu:115": " śuddhabhedayos",
    "GK16msabdvvu:116": " tv anyavailakṣaṇyenāvyabhicāreṇa ca kāryakāritvādi /",
    "GK16msabdvvu:117": " kvacit tādarthyād upacāraḥ, yathā",
    "GK16msabdvvu:118": " indrārthā sthūṇā indraḥ /",
    "GK16msabdvvu:119": " kvacit svasvāmibhāvāt,",
    "GK16msabdvvu:120": " yathā rājakīyaḥ puruṣo rājā / kvacid",
    "GK16msabdvvu:121": " avayavāvayavibhāvāt,",
    "GK16msabdvvu:122": " yathā agrahasta ity atrāgramātrāvayave hastaḥ /",
    "GK16msabdvvu:123": " kvacit tātkarmyāt,",
    "GK16msabdvvu:124": " yathā atakṣā takṣā /",
    "GK16msabdvvu:125": " lakṣaṇā tena ṣaḍvidhā // 4 //",
    "GK16msabdvvu:126": " ādyabhedābhyāṃ saha /",
    "GK16msabdvvu:127": " sā ca “vaktur vākyasya vācyasya rūpabhedād vibhidyate” /",
    "GK16msabdvvu:128": " tatra vaktṛsvarūpaparyālocanāt",
    "GK16msabdvvu:129": " sā yathā --",
    "GK16msabdvvu:130": " upakṛtaṃ bahu tatra kim ucyate sujanatā prathitā bhavatā param /",
    "GK16msabdvvu:131": " vidadhad īdṛśam eva sadā sakhe sukhitam āssva tataḥ śaradām śatam //",
    "GK16msabdvvu:132": " bahubhir upakārais tāpyamānasya kasyacid uktir iyam /",
    "GK16msabdvvu:133": " ato vaktṛmahimnā mūrkhe bṛhaspatiḍśabdena",
    "GK16msabdvvu:134": " mūrkhatvam ivāpakāriṇi durjanatvādy atra lakṣyate /",
    "GK16msabdvvu:135": " vākyaviśeṣāvadhāraṇād yathā --",
    "GK16msabdvvu:136": " dhanyāsi yā kathayasi priyasaṅgame 'pi",
    "GK16msabdvvu:137": " visrambdhacāṭukaśatāni ratāntareṣu /",
    "GK16msabdvvu:138": " nīvīṃ prati praṇihite ca kare priyeṇa",
    "GK16msabdvvu:139": " sakhyaḥ śapāmi yadi kiṃcid api smarāmi //",
    "GK16msabdvvu:140": " atra dhanyāsmi lakṣyate /",
    "GK16msabdvvu:141": " vākyasyaivātra śaktiḥ /",
    "GK16msabdvvu:142": " vācyaviśeṣanirūpaṇād yathā --",
    "GK16msabdvvu:143": " bhuvanābhayadānasaktaśakteḥ",
    "GK16msabdvvu:144": " sakalasvīkriyamāṇasampadas te /",
    "GK16msabdvvu:145": " na samānadhurādhirohadoṣaṃ",
    "GK16msabdvvu:146": " sumate ko 'pi kadāpi kartum īṣṭe //",
    "GK16msabdvvu:147": " atra prāṇasamasya vyasane 'pi taṭasthas tṛṇamātram api dātum asamarthaś ca vācyaḥ",
    "GK16msabdvvu:148": " / evaṃ dvikabhedās trayaḥ trikabhedaś caika udāhāryaḥ /",
    "GK16msabdvvu:149": " dṛṣṭiṃ he prativeśini kṣaṇam ihāpy asmadgṛhe dāsyasi",
    "GK16msabdvvu:150": " prāyo naiva śiśoḥ pitāsya virasāḥ kaupīr apaḥ pāsyasi /",
    "GK16msabdvvu:151": " ekākiny api yāmi tad drutam itaḥ srotas tamālākulaṃ",
    "GK16msabdvvu:152": " nīrandhrās tanum ālikhantu jaraṭhacchedā naḍagranthayaḥ //",
    "GK16msabdvvu:153": " ity atra",
    "GK16msabdvvu:154": " prāptaśrīr eṣa kasmāt punar api mayi taṃ manthakhedaṃ vidadhyān",
    "GK16msabdvvu:155": " nidrām apy asya pūrvām analasamanaso naiva sambhāvayāmi /",
    "GK16msabdvvu:156": " setuṃ badhnāti bhūyaḥ kim iti ca sakaladvīpanāthānuyāte",
    "GK16msabdvvu:157": " tvayy āyāte vitarkān iti dadhata ivābhāti kampaḥ payodheḥ //",
    "GK16msabdvvu:158": " ity atra",
    "GK16msabdvvu:159": " durvārā madaneṣavo diśi diśi vyājṛmbhate mādhavo",
    "GK16msabdvvu:160": " hṛdy unmādakarāḥ śaśāṅkarucayaś cetoharā kokilāḥ /",
    "GK16msabdvvu:161": " uttuṅgastanabhāradurdharam idam pratyagram anyadvayaḥ",
    "GK16msabdvvu:162": " soḍhavyāḥ sakhi sāmprataṃ katham amī pañcāgnayo duḥsahā //",
    "GK16msabdvvu:163": " ity atra ca nādeyapānīyānayanena parapuruṣasambhogasya naḍagranthalekhanena sambhāvyamānanakhadaśanakṣatānāṃ",
    "GK16msabdvvu:164": " ca nihnavātmakaṃ vastu,",
    "GK16msabdvvu:165": " bhavān harir iti rūpakālaṃkāraḥ,",
    "GK16msabdvvu:166": " vipralambhaśṛṅgāraś ca raso",
    "GK16msabdvvu:167": " lakṣyata iti nodāhāryam /",
    "GK16msabdvvu:168": " mukhyārthasya bādhābhāvāt /",
    "GK16msabdvvu:169": " asakhyā api sakhyabhidhānasyaivaṃ",
    "GK16msabdvvu:170": " sambhavāt / ākṣiptasyālaṅkārasya lakṣyatve ca vahnyānayane pātrānayanasya lakṣyatvaprasaṅgāt",
    "GK16msabdvvu:171": " / abādhitasyaiva vācyasya rasapratītikṛttvāt /",
    "GK16msabdvvu:172": " saprayojanāyāṃ ca lakṣaṇāyāṃ tadatirikto",
    "GK16msabdvvu:173": " vyāpāro 'vaśyam aṅgīkartavyaḥ /",
    "GK16msabdvvu:174": " tathā ca sati prayojane lakṣaṇā /",
    "GK16msabdvvu:175": " tac ca na mukhyārthabādhanimittavat",
    "GK16msabdvvu:176": " pramāṇāntarād boddhavyam /",
    "GK16msabdvvu:177": " tadartham eva lakṣaṇāśabdaprayogāt /",
    "GK16msabdvvu:178": " na khalu śābde 'rthe",
    "GK16msabdvvu:179": " pratyakṣaṃ kramate /",
    "GK16msabdvvu:180": " nāpi tatpūrvakam anumānam /",
    "GK16msabdvvu:181": " nānumānāntaram anavasthāpatteḥ /",
    "GK16msabdvvu:182": " na smṛtiḥ tadanubhavābhāvāt /",
    "GK16msabdvvu:183": " satyām api vā tasyāṃ niyatasmaraṇaṃ na syāt / tasmāc",
    "GK16msabdvvu:184": " chabda eva tatra pramāṇam /",
    "GK16msabdvvu:185": " nirvyāpāraś ca śabdo nārthapratītikṛt /",
    "GK16msabdvvu:186": " vyāpāraś ca nābhidhā",
    "GK16msabdvvu:187": " tatra saṅketābhāvāt /",
    "GK16msabdvvu:188": " na lakṣaṇā tasmin sati hi sā na tu tadviṣayā /",
    "GK16msabdvvu:189": " nāpy asyā lakṣye",
    "GK16msabdvvu:190": " bādho 'sti / lakṣyaprayojanayoś ca sambandhasya prayojanasya cābhāvāt /",
    "GK16msabdvvu:191": " tasyāpi lakṣaṇe",
    "GK16msabdvvu:192": " 'navasthāpattir iti na lakṣaṇā syāt /",
    "GK16msabdvvu:193": " asti ca sā /",
    "GK16msabdvvu:194": " tataḥ prayojanaviṣayo vyāpārao",
    "GK16msabdvvu:195": " 'bhyupagantavyaḥ /",
    "GK16msabdvvu:196": " sa ca dhvananāvagamanaprakāśanadyotanādiśabdavyavahāryaḥ /",
    "GK16msabdvvu:197": " nanu gaṅgātaṭe ghoṣa ityādisvaśabdād yādṛgarthapratītir na bhavati tādṛśī gaṅgāyāṃ",
    "GK16msabdvvu:198": " ghoṣa ityādes tad eva prayojanaṃ pāvanatvādidharmākrāntaṃ ca taṭādi lakṣyate iti viśiśṭe",
    "GK16msabdvvu:199": " lakṣaṇā na tu lakṣite viśeṣāḥ /",
    "GK16msabdvvu:200": " evaṃ hi taṭādeḥ pāvanatvādīnāṃ ca dharmadharmibhāvaś",
    "GK16msabdvvu:201": " caturtho vyāpāra urarīkartavyaḥ /",
    "GK16msabdvvu:202": " lakṣaṇāphalaṃ ca katham anyena kriyate /",
    "GK16msabdvvu:203": " na ca vyāpārasya",
    "GK16msabdvvu:204": " lakṣaṇātmano vyañjanātmā vyāpāro bhavati /",
    "GK16msabdvvu:205": " śabdasyāsāv iti cen na /",
    "GK16msabdvvu:206": " tarhi lakṣaṇāyāḥ",
    "GK16msabdvvu:207": " prayojanaṃ tasmād viśiṣṭam eva lakṣyate /",
    "GK16msabdvvu:208": " ucyate /",
    "GK16msabdvvu:209": " lakṣaṇāyās taṭādir viṣayaḥ / na",
    "GK16msabdvvu:210": " ca tatra pāvanatvādayaḥ santi /",
    "GK16msabdvvu:211": " tat kathaṃ viśiṣṭe lakṣaṇā /",
    "GK16msabdvvu:212": " sāmānyaniṣṭhaś ca saṅketa",
    "GK16msabdvvu:213": " iti tritayātmanā saṅketabhedena lakṣaṇā sā kathaṃ viśiṣṭaṃ gocarīkuryāt / vyajyate",
    "GK16msabdvvu:214": " tv asaṅketita eva /",
    "GK16msabdvvu:215": " kiṃca lakṣaṇāyā gocaro lakṣyo na prayojanam /",
    "GK16msabdvvu:216": " pratyakṣasya hi",
    "GK16msabdvvu:217": " nīlaṃ viṣayaḥ /",
    "GK16msabdvvu:218": " prakaṭatā saṃvittir vā phalam /",
    "GK16msabdvvu:219": " avyabhicārāc ca lakṣyasaṃvit phalatvenoktā",
    "GK16msabdvvu:220": " / evaṃ hy abhidhāyā api phalaṃ śabdasya ca vācakasya saṃvid eva phalam / tac ca vinā",
    "GK16msabdvvu:221": " vyāpārān na sambhavati /",
    "GK16msabdvvu:222": " na ca vyāpārasya vyāpāra iti śabdasyaivāsau vācyaḥ /",
    "GK16msabdvvu:223": " lakṣaṇānvayavyatirekānuvidhānaṃ",
    "GK16msabdvvu:224": " ca savyāpārasya phalasyeti tasyās tat kāryaṃ kāryaṃ ca phalam ucyate /",
    "GK16msabdvvu:225": " kriyāntaraprāpyasya",
    "GK16msabdvvu:226": " yāgaphalatvam iva vyañjanaśaktinirvartyasya prayojanasya lakṣaṇāphalatvam /",
    "GK16msabdvvu:227": " nīlaviṣayasya",
    "GK16msabdvvu:228": " pramāṇasya yathā nīlaniṣṭhaiva prakaṭatā saṃvid vā phalam tadval lakṣaṇāyās tadviṣayaniṣṭham",
    "GK16msabdvvu:229": " eva prayojanam /",
    "GK16msabdvvu:230": " tena dharmadharmibhāvaparikalpakaṃ nopayujyate vyāpārāntaram / tena",
    "GK16msabdvvu:231": " siddham etal lakṣaṇāyā atirikto vyāpāraḥ samāśraṇīyaḥ //",
    "GK16msabdvvu:232": " nirūḍhā kācanānyā tu kāryā sā kācid anyathā /",
    "GK16msabdvvu:233": " anulomapratikūlādiśabdeṣu kācana sā vācyam arthaṃ parihṛtya lakṣya evārthe vācakavan",
    "GK16msabdvvu:234": " nirūḍhā / aparā tu mukhyārthabādhanimittaprayojaneṣu satsu kartavyā /",
    "GK16msabdvvu:235": " raviṇā hṛtasaubhāgyas tuṣārāvṛttamaṇḍalaḥ /",
    "GK16msabdvvu:236": " niśvāsāndha ivādarśaś candramā na prakāśate //",
    "GK16msabdvvu:237": " ityādāv andhādiśabdeṣu anupapadyamānatvād vācyam atyantatiraskṛtam iti vicchāyatvasya",
    "GK16msabdvvu:238": " lakṣitasyāsāmānyatvaṃ vyaṅgyam / tathā --",
    "GK16msabdvvu:239": " sa puruṣaḥ sa ca jīvati satkṛtaṃ",
    "GK16msabdvvu:240": " jagati yasya parākramasambhṛtam /",
    "GK16msabdvvu:241": " bhramati sūryakaraiḥ saha gām imām",
    "GK16msabdvvu:242": " abhinavoditapallavitaṃ yaśaḥ //",
    "GK16msabdvvu:243": " ityādau puruṣaśabdo 'nupayujyamānatvāl lakṣitasvagataparākramavattvādidharmavyaṅgyatadānantyasaṅkramitavācyaḥ",
    "GK16msabdvvu:244": " / rephadvayānugatabhramarādiśabdābhidheyatve dvirephaśabdaḥ ṣaṭpade yathā prayujyate",
    "GK16msabdvvu:245": " tathā kokilādau dvika ityādikā anyathā na prayojyāḥ /",
    "GK16msabdvvu:246": " uktānvaye ca sā paścāt",
    "GK16msabdvvu:247": " ihānantyād vyabhicārāc ca vākyasya vākyārtha iva viśeṣarūpe padārthe padasya saṅketaḥ",
    "GK16msabdvvu:248": " kartuṃ na pāryate iti sāmānya eva saṅketaḥ /",
    "GK16msabdvvu:249": " ākāṅkṣāsannidhiyogyatāvaśāt sāmānyānām",
    "GK16msabdvvu:250": " abhihitānāṃ satām anvaya iti padārthānāṃ vaiśiṣṭyam /",
    "GK16msabdvvu:251": " evaṃ cāpadārtho 'pi vākyārthas",
    "GK16msabdvvu:252": " tātparyaśaktyā pratipādyate /",
    "GK16msabdvvu:253": " atra pakṣe pūrvam abhidhā tato 'nvayabādhe lakṣaṇā /",
    "GK16msabdvvu:254": " anvitoktau punaḥ puraḥ // 5 //",
    "GK16msabdvvu:255": " devadatta gām ānayetyady uttamavṛddhavākyaśravaṇān madhyamavṛddhau viśiṣṭaṃ vyāpāraṃ",
    "GK16msabdvvu:256": " karotīti dṛṣṭvā vyutpādyamāno nirvibhāge 'rthe nirvibhāgaṃ vākyaṃ vācakaṃ jānāti /",
    "GK16msabdvvu:257": " tato yajñadatta gām ānayetyādivākyāntaraprayoge sati anvayavyatirekābhyāṃ niyatasya",
    "GK16msabdvvu:258": " niyatārtham avasyatīti sāmānyāvacchādite viśiṣṭa eva padārthe padānāṃ saṅketa ity",
    "GK16msabdvvu:259": " anvitānām eva satām abhidhānam iti viśiṣṭānāṃ padārthatā /",
    "GK16msabdvvu:260": " atra pakṣe abhidhāyāḥ pura",
    "GK16msabdvvu:261": " ādau lakṣaṇā,",
    "GK16msabdvvu:262": " viśiṣṭasyaiva padārthatvāt /",
    "GK16msabdvvu:263": " dvaye dvayam",
    "GK16msabdvvu:264": " padāpekṣayābhihitānvayaḥ vākyāpekṣayā tv anvitābhidhānam iti dvayapakṣe dvayam /",
    "GK16msabdvvu:265": " abhidhāyāḥ",
    "GK16msabdvvu:266": " paścāt purastāc ca sā /",
    "GK16msabdvvu:267": " akhaṇḍe tu vākyārthe nāsti satyataḥ /",
    "GK16msabdvvu:268": " vākyam eva vākyārthasya vācakam /",
    "GK16msabdvvu:269": " padeṣu varṇavad vākyeṣu hi padānām anarthakatvam",
    "GK16msabdvvu:270": " / tataś ca lakṣaṇā nāsty eva /",
    "GK16msabdvvu:271": " kaśābhidhānāt turagasya yathā preṣito 'ham anena dhāvana",
    "GK16msabdvvu:272": " iti pratibhodeti tadvat pratibhāvaśād viśiṣtavākyāt pratipattir iti saiva vākyārthaḥ",
    "GK16msabdvvu:273": " / asatyabhūtaprakṛtipratyayādikalpanavad avidyāpade padārthakalpanāyāṃ tūkteṣu pakṣeṣu",
    "GK16msabdvvu:274": " trayaḥ pakṣāḥ /",
    "GK16msabdvvu:275": " yaś ca sambandho lakṣaṇāyā nimittaṃ taṃ pañcavidham āhuḥ / yathoktaṃ",
    "GK16msabdvvu:276": " abhidheyena sambandhāt sādṛśyāt samavāyataḥ /",
    "GK16msabdvvu:277": " vaiparītyāt kriyāyogāl lakṣaṇā pañcadhā matā // iti /",
    "GK16msabdvvu:278": " tatra dvirephādiśabdasya bhramarādiḥ śabdo 'bhidheyaḥ /",
    "GK16msabdvvu:279": " tatsambandhāt tena ṣaṭpado",
    "GK16msabdvvu:280": " lakṣyate iti abhidheyasambandhanimittatā /",
    "GK16msabdvvu:281": " sādṛśyād yathā siṃho māṇavaka iti / yathā vā --",
    "GK16msabdvvu:282": " varṣe samasta evaikaḥ ślāghyaḥ ko 'py eṣa vāsaraḥ /",
    "GK16msabdvvu:283": " dinair mahattayānveyo yo na pūrvair na cāparaiḥ //",
    "GK16msabdvvu:284": " atra prakaraṇavaśād mahāpuruṣaḥ kaścil lakṣyate yasya kule pūrve bhāvino vā puruṣā",
    "GK16msabdvvu:285": " na samānatvam upayānti /",
    "GK16msabdvvu:286": " samavāyaḥ uktasambandhebhyo 'nyaḥ sambandhaḥ / tato yathā",
    "GK16msabdvvu:287": " [khaṇḍitaṃ pustakam atra] /",
    "GK16msabdvvu:288": " sāmīpyād gaṅgāyāṃ ghoṣa iti /",
    "GK16msabdvvu:289": " sāhacaryāt chatriṇo yāntīti",
    "GK16msabdvvu:290": " / atra hi chatrisāhacaryād achatrā apy evaṃ vyapadiśyante /",
    "GK16msabdvvu:291": " vaiparītyād yathā kātare",
    "GK16msabdvvu:292": " bhārgava iti /",
    "GK16msabdvvu:293": " kriyāyogād yathā",
    "GK16msabdvvu:294": " pṛthur asi guṇaiḥ kīrtyā rāmo nalo bharato bhavān",
    "GK16msabdvvu:295": " mahati samara śatrughnas tvaṃ tathā janakaḥ sthiteḥ /",
    "GK16msabdvvu:296": " iti sucaritair mūrtiṃ bibhrat purātanabhūbhṛtāṃ",
    "GK16msabdvvu:297": " katham asi na māṃdhātā deva trilokavijayy api //",
    "GK16msabdvvu:298": " atrāśatrughne 'pi śatruhananakriyāyogāc chatrughnatvena vyapadeśaḥ /",
    "GK16msabdvvu:299": " prajñānairmalyavaidagdhyaprastāvādividhāyujaḥ /",
    "GK16msabdvvu:300": " abhidhālakṣaṇayogī vyaṅgyo 'rthaḥ prathito dhvaneḥ // 6 //",
    "GK16msabdvvu:301": " yathā saṃketena mukhyārthabādhāditritayena ca sahāyenābhidhāyako lakṣakaś ca yathā",
    "GK16msabdvvu:302": " vā pakṣadharmānvayavyatirekasahagato vivakṣāyā anumāpakaḥ tathā pratibhānair malyavidagdhaparicayaprakaraṇādijñānasāpekṣo",
    "GK16msabdvvu:303": " vācako lakṣyakaś ca vyaṅgyam arthaṃ dhvaniśabdo vyanakti /",
    "GK16msabdvvu:304": " tatra vyaṅgyaḥ",
    "GK16msabdvvu:305": " padaprakāśyo yathā",
    "GK16msabdvvu:306": " vāṇiaa hatthidantā kutto ahmāṇaṃ vagghakattīa /",
    "GK16msabdvvu:307": " jāva luliālaamuhī gharammi parisakkae suṇhā //",
    "GK16msabdvvu:308": " [vāṇijaka hastidantā kuto 'smākaṃ vyāghrakṛtayaś ca /",
    "GK16msabdvvu:309": " yāval lulitālakamukhī gṛhe parisaṃkrāmati snuṣā //]",
    "GK16msabdvvu:310": " vākyaprakāśyo yathā --",
    "GK16msabdvvu:311": " attā ettha ṇimajjai ettha ahaṃ diasaaḥ paloehi /",
    "GK16msabdvvu:312": " mā pahia rattiandhaa sejjāe maha ṇimajjahisi //",
    "GK16msabdvvu:313": " [śvaśrur atra nimajjati atrāhaṃ divasake pralokya /",
    "GK16msabdvvu:314": " mā pathika rātryandha śayyāyām āvayor nimaṅkṣyasi // ]",
    "GK16msabdvvu:315": " atrābhidhānamūlaṃ vyañjanam /",
    "GK16msabdvvu:316": " lakṣaṇāmūlaṃ yathā -- niśvāsāndha ivādarśa ity udāhṛtam /",
    "GK16msabdvvu:317": " sa eva guṇabhūtaḥ padaprakāśyo yathā --",
    "GK16msabdvvu:318": " kartā dyūtacchalānāṃ jatumayaśaraṇoddīpanaḥ so 'bhimānī",
    "GK16msabdvvu:319": " kṛṣnākeśottarīyavyapanayanapaṭuḥ pāṇḍavā yasya dāsāḥ /",
    "GK16msabdvvu:320": " rājā duḥśāsanāder gurur anujaśatasyāṅgarājasya mitraṃ",
    "GK16msabdvvu:321": " kvāste duryodhano 'sau kathayata na ruṣā draṣṭum abhyāgatau svaḥ //",
    "GK16msabdvvu:322": " atraite varākā dāsabhāvaṃ gatāḥ kiṃ kariṣyanti asmadekaśaraṇāḥ paribhaviṣyanti ityādi",
    "GK16msabdvvu:323": " dyūtakāle bhavadbhiś cintitam āsīn nāsmakaṃ vismṛtam /",
    "GK16msabdvvu:324": " tatra kācit pratikriyā nirvyūḍhā",
    "GK16msabdvvu:325": " na kiṃ nirvyūḍhā ityādikaṃ tam artham abhivyajya sarvair eva kartā dyūtachalānām ityādibhir",
    "GK16msabdvvu:326": " vācya evārthe viśramyate /",
    "GK16msabdvvu:327": " vākyaprakāśyo yathā --",
    "GK16msabdvvu:328": " vāṇirakuḍaṅguḍḍīṇasauṇikolāhalaṃ suṇantīe /",
    "GK16msabdvvu:329": " gharakammavāvaḍāe vahue sīanti aṅgāi //",
    "GK16msabdvvu:330": " [vānīrakuñjoḍḍīnaśakunikolāhalaṃ śṛṇvatyāḥ /",
    "GK16msabdvvu:331": " gṛhakarmavyāpṛtāyā vadhvāḥ sīdanty aṅgāni //]",
    "GK16msabdvvu:332": " atra dattasaṃketaḥ puruṣo vānīralatāgṛhaṃ praviṣṭa iti vyaṅgyam artham avagamayya",
    "GK16msabdvvu:333": " vācyo 'rthaḥ svaprādhānyenāsti /",
    "GK16msabdvvu:334": " na caivam abhidhāyā lakṣaṇāyā vā kaścid avasara iti",
    "GK16msabdvvu:335": " bhinnam eva dhvananam /",
    "GK16msabdvvu:336": " nanu ‘yat paraḥ śabdaḥ sa śabdārtha';",
    "GK16msabdvvu:337": " iti vyaṅgyābhimato 'pi tātparyāt katham na vācyaḥ",
    "GK16msabdvvu:338": " / iha sarvāṇy eva kārakāṇi kārakatvāt savyāpārāṇīti sādhyāyamānāny ato bhūtabhavyasamuccāraṇe",
    "GK16msabdvvu:339": " “bhūtaṃ bhavyāyopadiśyata” ity adagdhadahananyāyena yāvad avahitaṃ tāvad vidhīyate",
    "GK16msabdvvu:340": " iti kvacit kārakapadārtho 'pi viṣayo bhavati /",
    "GK16msabdvvu:341": " yathā dadhnā juhoti payasā juhotīti",
    "GK16msabdvvu:342": " / evaṃ hi pūrvo dhāvatīty aparārthe 'pi tātparyaṃ syāt /",
    "GK16msabdvvu:343": " anvitaḥ padārtho 'bhihitānvaye",
    "GK16msabdvvu:344": " anvitamātraṃ tv anvitābhidhāne /",
    "GK16msabdvvu:345": " tatraiva saṃketopapatteḥ /",
    "GK16msabdvvu:346": " anvitaviśeṣas tūbhayamate",
    "GK16msabdvvu:347": " 'py avācya eva /",
    "GK16msabdvvu:348": " evaṃ ca vācyatve kā vārttā vācyaviparītātmano vyaṅgyasya / na tu",
    "GK16msabdvvu:349": " vyaṅgyam anumeyam iti śakyaṃ vaktum /",
    "GK16msabdvvu:350": " na hi vācyavyaṅgyayoḥ pratibandhagrahe kiñcit",
    "GK16msabdvvu:351": " pramāṇaṃ kramate /",
    "GK16msabdvvu:352": " prakaraṇādisāmagrīm antareṇa hi na vyaṅgyam /",
    "GK16msabdvvu:353": " na ca sā pramāṇagocarā",
    "GK16msabdvvu:354": " / vyaṅgyavācināṃ tv adoṣaḥ /",
    "GK16msabdvvu:355": " evaṃbhūtāyāṃ pramāṇair apratipannāyāṃ hi sāmagryām upapattim",
    "GK16msabdvvu:356": " anapekṣyāpi samudayamānā pratītiḥ kena nihnotuṃ śakyata iti /",
    "GK16msabdvvu:357": " siddham abhidhātātparyalakṣaṇāvyāpārātiriktaṃ",
    "GK16msabdvvu:358": " dhvananam / etac cānyatra vistareṇa vicāritam iti saṃkṣepeṇehoktam iti śivam //",
    "GK16msabdvvu:359": " iti nikhilavipaściccakravartiśrīrājānakamammaṭācāryaviracitaḥ śabdavyāpāravicāraḥ"
}