{
  "GK16msabdvvu:0": "/ śrīḥ /",
  "GK16msabdvvu:1": "śrīrājānakamammaṭācāryaviracitaḥ",
  "GK16msabdvvu:2": "śabdavyāpāravicāraḥ",
  "GK16msabdvvu:3": "iha heyopādeyānāṃ hānopādāne pramāṇād eva /",
  "GK16msabdvvu:4": "tac ca niścayātmatayā prāmānyaṃ bhajate /",
  "GK16msabdvvu:5": "niścayaś ca śabdasāhityenārthaṃ viṣayīkaroti /",
  "GK16msabdvvu:6_0": "śabdasya cārthapratītipratipattilakṣaṇakāryānyathānupapattyā kārakatvāt kalpyamāno",
  "GK16msabdvvu:6_1": "vyāparo 'bhidhādiśabdapratipādyo nānāprakāra iti tatparīkṣārthaṃ śabdavyāpāravicārātmakaṃ",
  "GK16msabdvvu:6_2": "prakaraṇam idam ārabhyate /",
  "GK16msabdvvu:7": "vyāpāraś ca śṛṅgagrāhikayā darśayituṃ na yujyate iti viṣayamukhena pradarśyate --",
  "GK16msabdvvu:8": "jātiḥ kriyā guṇaḥ saṃjñā vācyo 'rthaḥ samitadhvaniḥ /",
  "GK16msabdvvu:9": "agṛhītasaṅketasya śabdasyārthapratipatter abhāvāt saṅketasahāya eva śabdo 'rthaṃ pratipādayati /",
  "GK16msabdvvu:10": "tena samitaḥ saṅketito dhvaniḥ śabdo yatra yo 'rthaḥ /",
  "GK16msabdvvu:11": "pūrvam upalabhyatvān na tu viśrāntidhāmatvān mukhya iti prasiddho vācyo 'bhidheyo 'rthaḥ /",
  "GK16msabdvvu:12": "tathā cāha -- jātir ityādi /",
  "GK16msabdvvu:13": "iha yadyapi pravṛttinivṛttiviṣayo vyaktir eva,",
  "GK16msabdvvu:14": "tathāpy ānantyad vyabhicārāc ca tatra saṅketaḥ kartum na pāryata iti gauḥ śuklaś calo ḍittha ityādīnām ekārthatvaṃ mā prasāṅkṣīd iti ca śabdānām upādhāv eva saṅketaḥ /",
  "GK16msabdvvu:15": "upādhiś ca vastudharmo vaktṛyadṛcchāsaṃniveśitaś ca /",
  "GK16msabdvvu:16": "ādyaḥ siddhaḥ sādhyaś ca /",
  "GK16msabdvvu:17": "siddho 'pi dvividhaḥ padārthasya prāṇaprado viśeṣādhānahetuś ca /",
  "GK16msabdvvu:18": "ādyo jātiḥ /",
  "GK16msabdvvu:19": "uktaṃ hi vākyapadīye -- “gaur hi svarūpeṇa na gauḥ,",
  "GK16msabdvvu:20": "nāpy agauḥ,",
  "GK16msabdvvu:21": "gotvābhisaṃbandhāt tu gauḥ” iti /",
  "GK16msabdvvu:22": "dvitīyo guṇaḥ /",
  "GK16msabdvvu:23": "śuklādinā hi labdhasattākaṃ vastu viśeṣyate /",
  "GK16msabdvvu:24": "sādhyaḥ pūrvāparībhūtāvayavaḥ kriyārūpaḥ /",
  "GK16msabdvvu:25": "ḍitthādiśabdānāṃ antyabuddhinirgrāhyaṃ saṃhṛtakramaṃ svarūpaṃ vaktrā yadṛcchayā ḍitthādiṣv artheṣūpādhitayā saṃniveśyate iti ca saṃjñārūpo yadṛcchātmaka iti /",
  "GK16msabdvvu:26": "gauḥ śuklaś calo ḍittha ityādau catuṣṭayī śabdānāṃ pravṛttir bhāṣye kathitā /",
  "GK16msabdvvu:27": "paramāṇutvādīnāṃ tu guṇamadhyapāṭhāt pāribhāṣikaṃ guṇatvam /",
  "GK16msabdvvu:28": "nanu payaḥśaṅkhādyāśrayībhūteṣu śuklādiguṇeṣu yadvaśena śuklaḥ śukla ity abhinnāv abhidhānapratyayau stas tacchuklatvādisāmānyam /",
  "GK16msabdvvu:29": "guḍataṇḍulādipākeṣu evam eva pākatvādikam /",
  "GK16msabdvvu:30": "śukasārikādyudīriteṣu ḍitthādiśabdeṣu ca ḍitthādiśabdatvaṃ pratikṣaṇaṃ bhidyamāne vā ḍitthādyarthe ḍitthāditvam astīti katham catuṣṭayī śabdānāṃ pravṛttiḥ /",
  "GK16msabdvvu:31": "ucyate /",
  "GK16msabdvvu:32": "saṃsthānāvasthānapramāṇavarṇair bhede 'pi vyaktīnāṃ śābaleyo gauḥ dhāvaleyo gaur ityādyekapratyayahetutvaṃ jāter eva /",
  "GK16msabdvvu:33": "haṃsahārādīnāṃ ghṛtaguḍādīnāṃ śukasārikādyudīritaḍitthādiśabdānāṃ nānāvasthaḍitthādyarthānāṃ ca bhede 'pi haṃsaḥ śuklaḥ,",
  "GK16msabdvvu:34": "hāraḥ śuklaḥ,",
  "GK16msabdvvu:35": "ghṛtaṃ pacyate,",
  "GK16msabdvvu:36": "guḍaṃ pacyate,",
  "GK16msabdvvu:37": "ḍitthaśabdo ḍitthaśabdaḥ,",
  "GK16msabdvvu:38_0": "ḍittho ḍittha ityekākārāvagatinibandhanatvād ekarūpatvam eva guṇakriyāyadṛcchānām",
  "GK16msabdvvu:38_1": "iti naitāsāṃ bhinneṣv abhinnābhidhānapratyayahetur jātir ghaṭata iti catvāry eva",
  "GK16msabdvvu:38_2": "śabdapravṛttinimittāni //",
  "GK16msabdvvu:39": "aparam āha --",
  "GK16msabdvvu:40": "tadbādhe rūḍhito 'rthād vā lakṣaṇīyas tadanvitaḥ // 1 //",
  "GK16msabdvvu:41": "śabde kuśala ityādau darbhagrahaṇādyayogāt gaṅgāyāṃ ghoṣa ityādau ca gaṅgādīnāṃ ca ghoṣādhikaraṇatāsaṃbhavāt mukhyārthasya bādhaḥ,",
  "GK16msabdvvu:42": "rūḍitaḥ prasiddheḥ tathā gaṅgātaṭa ityāder yeṣāṃ na tathā pratipattis teṣāṃ pāvanatvādīnāṃ tathāpratipādanātmanā prayojanena /",
  "GK16msabdvvu:43": "tena mukhyenārthenānvito lakṣaṇīyo lakṣaṇāvyāpāragocaraḥ /",
  "GK16msabdvvu:44": "saṃbandhaś cātra vivekatvādiḥ sāmīpyādiś ca /",
  "GK16msabdvvu:45": "evaṃ vācyavācakārthaniṣṭhau vyāpārāv abhidhālakṣaṇe /",
  "GK16msabdvvu:46": "svasiddhaye parākṣepaḥ parārthaṃ svasamarpaṇam /",
  "GK16msabdvvu:47": "upādānaṃ lakṣaṇaṃ cety uktā śuddhaiva sā dvividhā // 2 //",
  "GK16msabdvvu:48": "kuntān praveśaya yaṣṭī praveśayetyādau kuntādibhir ātmanaḥ praveśasiddhaye svasaṃyoginaḥ puruṣā ākṣipyante /",
  "GK16msabdvvu:49": "tata upādāneneyaṃ lakṣaṇā /",
  "GK16msabdvvu:50": "“gaur anubandhyaḥ” ityādau śruticoditam anubandhanaṃ kathaṃ me syād iti jātyā vyaktir ākṣipyate na tu śabdenocyate /",
  "GK16msabdvvu:51": "“viśeṣyaṃ nābhidhā gacchet kṣiṇaśaktir viśeṣaṇe” iti nyāyād upādānalakṣaṇā nodāhartavyā /",
  "GK16msabdvvu:52": "na hy atra prayojanam asti na vā rūḍhiḥ /",
  "GK16msabdvvu:53": "vyaktyavinābhāvāt tu jātyā vyaktir ākṣipyate yathā kriyatām ity atra kartā,",
  "GK16msabdvvu:54": "kurv ity atra karma,",
  "GK16msabdvvu:55": "praviśa piṇḍīm ityādau gṛhaṃ bhakṣayetyādi ca /",
  "GK16msabdvvu:56": "pīno devadatto divā na bhuṅkte ity atra ca rātribhojanaṃ na lakṣyate /",
  "GK16msabdvvu:57": "śrutārthāpatter arthāpatter vā tasya viṣayatvāt /",
  "GK16msabdvvu:58": "gaṅgāyāṃ ghoṣa ity atra taṭasya ghoṣādhikaraṇatāyāḥ siddhaye gaṅgāśabdaḥ svārtham arpayatīty evamādau lakṣaṇenaiṣā lakṣaṇā /",
  "GK16msabdvvu:59": "ubhayarūpā ceyaṃ śuddhā upacāreṇāmiśritvāt /",
  "GK16msabdvvu:60": "anayor bhedayor lakṣyasya lakṣakasya ca na bhedarūpaṃ taṭasthatvam /",
  "GK16msabdvvu:61": "taṭādīnāṃ gaṅgādiśabdaiḥ pratipādane tattvapratipattau hi pratipipādayiṣitaprayojanasampratyayaḥ /",
  "GK16msabdvvu:62": "gaṅgāsambandhamātrapratītau tu gaṅgātaṭe ghoṣa iti mukhyaśabdābhidhānāl lakṣaṇāyāḥ ko bhedaḥ //",
  "GK16msabdvvu:63": "sāropānyā tu yatroktau viṣayī viṣayas tathā /",
  "GK16msabdvvu:64": "āropyamāṇa āropaviśayaś ca yatrānupahnutabhedau sāmānādhikaraṇyena nirdiśyete sā lakṣaṇā sāropā /",
  "GK16msabdvvu:65": "viṣayyantaḥkṛte 'nyasmin sā syāt sādhyavasānikā // 3 //",
  "GK16msabdvvu:66": "viṣayiṇāropyamāṇenāntaḥkṛte nigīrṇe 'nyasminn āropaviṣaye sati sādhyavasānā /",
  "GK16msabdvvu:67": "bhedāv imau ca sādṛśyāt saṃbandhāntaratas tathā /",
  "GK16msabdvvu:68": "gauṇau śuddhau ca vijñeyau",
  "GK16msabdvvu:69": "imāv āropādhyavasānarūpau sādṛśyahetū gaur vāhīka ity atra gaur ayam ity atra ca /",
  "GK16msabdvvu:70": "atra svārthasahacāriṇo guṇā jāḍyamāndyādayo lakṣyamāṇā api gośabdasya parārthābhidhānaṃ prati nimittatvam upayāntīti kecit /",
  "GK16msabdvvu:71": "svārthasahacāriguṇābhedena parārthagatā guṇā eva lakṣyante na tu parārtho 'bhidhīyata ity apare /",
  "GK16msabdvvu:72": "sādhāraṇaguṇāśrayaṇena parārtha eva lakṣyata ity anye /",
  "GK16msabdvvu:73": "uktaṃ cānyatra --",
  "GK16msabdvvu:74": "abhidheyāvinābhūtapratītir lakṣaṇocyate /",
  "GK16msabdvvu:75": "lakṣyamāṇaguṇair yogād vṛtter iṣṭā tu gauṇatā",
  "GK16msabdvvu:76": "iti / avinābhāvo 'tra sambandhamātraṃ na tu nāntarīyakatvam /",
  "GK16msabdvvu:77": "tattve hi mañcāḥ krośantītyādau lakṣaṇā na syāt /",
  "GK16msabdvvu:78": "avinābhāve cākṣepeṇaiva siddher lakṣaṇāyā nopayoga ity uktam /",
  "GK16msabdvvu:79": "yena gogatajāḍyamāndyādisadṛśajāḍyamāndyetyādy ucyate tena guṇābhedābhyupagame guṇajātiprasaṅgāc catuṣṭayī śabdānāṃ pravṛttir uktā vyāhanyate /",
  "GK16msabdvvu:80": "āyur ghṛtam,",
  "GK16msabdvvu:81": "āyur evedam ityādau sādṛśyād anyaḥ kāryakāraṇabhāvādiḥ paraḥ sambandhaḥ /",
  "GK16msabdvvu:82": "evamādau ca kāryakāraṇabhāvādilakṣaṇapūrve āropādhyavasāne /",
  "GK16msabdvvu:83": "atra gauṇabhedayor bhede 'pi tādrūpyapratītiḥ sarvathāivābhedāvagamaś ca prayojanam /",
  "GK16msabdvvu:84": "śuddhabhedayos tv anyavailakṣaṇyenāvyabhicāreṇa ca kāryakāritvādi /",
  "GK16msabdvvu:85": "kvacit tādarthyād upacāraḥ,",
  "GK16msabdvvu:86": "yathā indrārthā sthūṇā indraḥ /",
  "GK16msabdvvu:87": "kvacit svasvāmibhāvāt,",
  "GK16msabdvvu:88": "yathā rājakīyaḥ puruṣo rājā /",
  "GK16msabdvvu:89": "kvacid avayavāvayavibhāvāt,",
  "GK16msabdvvu:90": "yathā agrahasta ity atrāgramātrāvayave hastaḥ /",
  "GK16msabdvvu:91": "kvacit tātkarmyāt,",
  "GK16msabdvvu:92": "yathā atakṣā takṣā /",
  "GK16msabdvvu:93": "lakṣaṇā tena ṣaḍvidhā // 4 //",
  "GK16msabdvvu:94": "ādyabhedābhyāṃ saha /",
  "GK16msabdvvu:95": "sā ca “vaktur vākyasya vācyasya rūpabhedād vibhidyate” /",
  "GK16msabdvvu:96": "tatra vaktṛsvarūpaparyālocanāt sā yathā --",
  "GK16msabdvvu:97": "upakṛtaṃ bahu tatra kim ucyate sujanatā prathitā bhavatā param /",
  "GK16msabdvvu:98": "vidadhad īdṛśam eva sadā sakhe sukhitam āssva tataḥ śaradām śatam //",
  "GK16msabdvvu:99": "bahubhir upakārais tāpyamānasya kasyacid uktir iyam /",
  "GK16msabdvvu:100": "ato vaktṛmahimnā mūrkhe bṛhaspatiḍśabdena mūrkhatvam ivāpakāriṇi durjanatvādy atra lakṣyate /",
  "GK16msabdvvu:101": "vākyaviśeṣāvadhāraṇād yathā --",
  "GK16msabdvvu:102": "dhanyāsi yā kathayasi priyasaṅgame 'pi",
  "GK16msabdvvu:103": "visrambdhacāṭukaśatāni ratāntareṣu /",
  "GK16msabdvvu:104": "nīvīṃ prati praṇihite ca kare priyeṇa",
  "GK16msabdvvu:105": "sakhyaḥ śapāmi yadi kiṃcid api smarāmi //",
  "GK16msabdvvu:106": "atra dhanyāsmi lakṣyate /",
  "GK16msabdvvu:107": "vākyasyaivātra śaktiḥ /",
  "GK16msabdvvu:108": "vācyaviśeṣanirūpaṇād yathā --",
  "GK16msabdvvu:109": "bhuvanābhayadānasaktaśakteḥ",
  "GK16msabdvvu:110": "sakalasvīkriyamāṇasampadas te /",
  "GK16msabdvvu:111": "na samānadhurādhirohadoṣaṃ",
  "GK16msabdvvu:112": "sumate ko 'pi kadāpi kartum īṣṭe //",
  "GK16msabdvvu:113": "atra prāṇasamasya vyasane 'pi taṭasthas tṛṇamātram api dātum asamarthaś ca vācyaḥ /",
  "GK16msabdvvu:114": "evaṃ dvikabhedās trayaḥ trikabhedaś caika udāhāryaḥ /",
  "GK16msabdvvu:115": "dṛṣṭiṃ he prativeśini kṣaṇam ihāpy asmadgṛhe dāsyasi",
  "GK16msabdvvu:116": "prāyo naiva śiśoḥ pitāsya virasāḥ kaupīr apaḥ pāsyasi /",
  "GK16msabdvvu:117": "ekākiny api yāmi tad drutam itaḥ srotas tamālākulaṃ",
  "GK16msabdvvu:118": "nīrandhrās tanum ālikhantu jaraṭhacchedā naḍagranthayaḥ //",
  "GK16msabdvvu:119": "ity atra",
  "GK16msabdvvu:120": "prāptaśrīr eṣa kasmāt punar api mayi taṃ manthakhedaṃ vidadhyān",
  "GK16msabdvvu:121": "nidrām apy asya pūrvām analasamanaso naiva sambhāvayāmi /",
  "GK16msabdvvu:122": "setuṃ badhnāti bhūyaḥ kim iti ca sakaladvīpanāthānuyāte",
  "GK16msabdvvu:123": "tvayy āyāte vitarkān iti dadhata ivābhāti kampaḥ payodheḥ //",
  "GK16msabdvvu:124": "ity atra",
  "GK16msabdvvu:125": "durvārā madaneṣavo diśi diśi vyājṛmbhate mādhavo",
  "GK16msabdvvu:126": "hṛdy unmādakarāḥ śaśāṅkarucayaś cetoharā kokilāḥ /",
  "GK16msabdvvu:127": "uttuṅgastanabhāradurdharam idam pratyagram anyadvayaḥ",
  "GK16msabdvvu:128": "soḍhavyāḥ sakhi sāmprataṃ katham amī pañcāgnayo duḥsahā //",
  "GK16msabdvvu:129": "ity atra ca nādeyapānīyānayanena parapuruṣasambhogasya naḍagranthalekhanena sambhāvyamānanakhadaśanakṣatānāṃ ca nihnavātmakaṃ vastu,",
  "GK16msabdvvu:130": "bhavān harir iti rūpakālaṃkāraḥ,",
  "GK16msabdvvu:131": "vipralambhaśṛṅgāraś ca raso lakṣyata iti nodāhāryam /",
  "GK16msabdvvu:132": "mukhyārthasya bādhābhāvāt /",
  "GK16msabdvvu:133": "asakhyā api sakhyabhidhānasyaivaṃ sambhavāt /",
  "GK16msabdvvu:134": "ākṣiptasyālaṅkārasya lakṣyatve ca vahnyānayane pātrānayanasya lakṣyatvaprasaṅgāt /",
  "GK16msabdvvu:135": "abādhitasyaiva vācyasya rasapratītikṛttvāt /",
  "GK16msabdvvu:136": "saprayojanāyāṃ ca lakṣaṇāyāṃ tadatirikto vyāpāro 'vaśyam aṅgīkartavyaḥ /",
  "GK16msabdvvu:137": "tathā ca sati prayojane lakṣaṇā /",
  "GK16msabdvvu:138": "tac ca na mukhyārthabādhanimittavat pramāṇāntarād boddhavyam /",
  "GK16msabdvvu:139": "tadartham eva lakṣaṇāśabdaprayogāt /",
  "GK16msabdvvu:140": "na khalu śābde 'rthe pratyakṣaṃ kramate /",
  "GK16msabdvvu:141": "nāpi tatpūrvakam anumānam /",
  "GK16msabdvvu:142": "nānumānāntaram anavasthāpatteḥ /",
  "GK16msabdvvu:143": "na smṛtiḥ tadanubhavābhāvāt /",
  "GK16msabdvvu:144": "satyām api vā tasyāṃ niyatasmaraṇaṃ na syāt /",
  "GK16msabdvvu:145": "tasmāc chabda eva tatra pramāṇam /",
  "GK16msabdvvu:146": "nirvyāpāraś ca śabdo nārthapratītikṛt /",
  "GK16msabdvvu:147": "vyāpāraś ca nābhidhā tatra saṅketābhāvāt /",
  "GK16msabdvvu:148": "na lakṣaṇā tasmin sati hi sā na tu tadviṣayā /",
  "GK16msabdvvu:149": "nāpy asyā lakṣye bādho 'sti /",
  "GK16msabdvvu:150": "lakṣyaprayojanayoś ca sambandhasya prayojanasya cābhāvāt /",
  "GK16msabdvvu:151": "tasyāpi lakṣaṇe 'navasthāpattir iti na lakṣaṇā syāt /",
  "GK16msabdvvu:152": "asti ca sā /",
  "GK16msabdvvu:153": "tataḥ prayojanaviṣayo vyāpārao 'bhyupagantavyaḥ /",
  "GK16msabdvvu:154": "sa ca dhvananāvagamanaprakāśanadyotanādiśabdavyavahāryaḥ /",
  "GK16msabdvvu:155_0": "nanu gaṅgātaṭe ghoṣa ityādisvaśabdād yādṛgarthapratītir na bhavati tādṛśī gaṅgāyāṃ",
  "GK16msabdvvu:155_1": "ghoṣa ityādes tad eva prayojanaṃ pāvanatvādidharmākrāntaṃ ca taṭādi lakṣyate iti",
  "GK16msabdvvu:155_2": "viśiśṭe lakṣaṇā na tu lakṣite viśeṣāḥ /",
  "GK16msabdvvu:156": "evaṃ hi taṭādeḥ pāvanatvādīnāṃ ca dharmadharmibhāvaś caturtho vyāpāra urarīkartavyaḥ /",
  "GK16msabdvvu:157": "lakṣaṇāphalaṃ ca katham anyena kriyate /",
  "GK16msabdvvu:158": "na ca vyāpārasya lakṣaṇātmano vyañjanātmā vyāpāro bhavati /",
  "GK16msabdvvu:159": "śabdasyāsāv iti cen na /",
  "GK16msabdvvu:160": "tarhi lakṣaṇāyāḥ prayojanaṃ tasmād viśiṣṭam eva lakṣyate /",
  "GK16msabdvvu:161": "ucyate /",
  "GK16msabdvvu:162": "lakṣaṇāyās taṭādir viṣayaḥ /",
  "GK16msabdvvu:163": "na ca tatra pāvanatvādayaḥ santi /",
  "GK16msabdvvu:164": "tat kathaṃ viśiṣṭe lakṣaṇā /",
  "GK16msabdvvu:165": "sāmānyaniṣṭhaś ca saṅketa iti tritayātmanā saṅketabhedena lakṣaṇā sā kathaṃ viśiṣṭaṃ gocarīkuryāt /",
  "GK16msabdvvu:166": "vyajyate tv asaṅketita eva /",
  "GK16msabdvvu:167": "kiṃca lakṣaṇāyā gocaro lakṣyo na prayojanam /",
  "GK16msabdvvu:168": "pratyakṣasya hi nīlaṃ viṣayaḥ /",
  "GK16msabdvvu:169": "prakaṭatā saṃvittir vā phalam /",
  "GK16msabdvvu:170": "avyabhicārāc ca lakṣyasaṃvit phalatvenoktā /",
  "GK16msabdvvu:171": "evaṃ hy abhidhāyā api phalaṃ śabdasya ca vācakasya saṃvid eva phalam /",
  "GK16msabdvvu:172": "tac ca vinā vyāpārān na sambhavati /",
  "GK16msabdvvu:173": "na ca vyāpārasya vyāpāra iti śabdasyaivāsau vācyaḥ /",
  "GK16msabdvvu:174": "lakṣaṇānvayavyatirekānuvidhānaṃ ca savyāpārasya phalasyeti tasyās tat kāryaṃ kāryaṃ ca phalam ucyate /",
  "GK16msabdvvu:175": "kriyāntaraprāpyasya yāgaphalatvam iva vyañjanaśaktinirvartyasya prayojanasya lakṣaṇāphalatvam /",
  "GK16msabdvvu:176": "nīlaviṣayasya pramāṇasya yathā nīlaniṣṭhaiva prakaṭatā saṃvid vā phalam tadval lakṣaṇāyās tadviṣayaniṣṭham eva prayojanam /",
  "GK16msabdvvu:177": "tena dharmadharmibhāvaparikalpakaṃ nopayujyate vyāpārāntaram /",
  "GK16msabdvvu:178": "tena siddham etal lakṣaṇāyā atirikto vyāpāraḥ samāśraṇīyaḥ //",
  "GK16msabdvvu:179": "nirūḍhā kācanānyā tu kāryā sā kācid anyathā /",
  "GK16msabdvvu:180": "anulomapratikūlādiśabdeṣu kācana sā vācyam arthaṃ parihṛtya lakṣya evārthe vācakavan nirūḍhā /",
  "GK16msabdvvu:181": "aparā tu mukhyārthabādhanimittaprayojaneṣu satsu kartavyā /",
  "GK16msabdvvu:182": "raviṇā hṛtasaubhāgyas tuṣārāvṛttamaṇḍalaḥ /",
  "GK16msabdvvu:183": "niśvāsāndha ivādarśaś candramā na prakāśate //",
  "GK16msabdvvu:184": "ityādāv andhādiśabdeṣu anupapadyamānatvād vācyam atyantatiraskṛtam iti vicchāyatvasya lakṣitasyāsāmānyatvaṃ vyaṅgyam / tathā --",
  "GK16msabdvvu:185": "sa puruṣaḥ sa ca jīvati satkṛtaṃ",
  "GK16msabdvvu:186": "jagati yasya parākramasambhṛtam /",
  "GK16msabdvvu:187": "bhramati sūryakaraiḥ saha gām imām",
  "GK16msabdvvu:188": "abhinavoditapallavitaṃ yaśaḥ //",
  "GK16msabdvvu:189": "ityādau puruṣaśabdo 'nupayujyamānatvāl lakṣitasvagataparākramavattvādidharmavyaṅgyatadānantyasaṅkramitavācyaḥ /",
  "GK16msabdvvu:190": "rephadvayānugatabhramarādiśabdābhidheyatve dvirephaśabdaḥ ṣaṭpade yathā prayujyate tathā kokilādau dvika ityādikā anyathā na prayojyāḥ /",
  "GK16msabdvvu:191": "uktānvaye ca sā paścāt",
  "GK16msabdvvu:192": "ihānantyād vyabhicārāc ca vākyasya vākyārtha iva viśeṣarūpe padārthe padasya saṅketaḥ kartuṃ na pāryate iti sāmānya eva saṅketaḥ /",
  "GK16msabdvvu:193": "ākāṅkṣāsannidhiyogyatāvaśāt sāmānyānām abhihitānāṃ satām anvaya iti padārthānāṃ vaiśiṣṭyam /",
  "GK16msabdvvu:194": "evaṃ cāpadārtho 'pi vākyārthas tātparyaśaktyā pratipādyate /",
  "GK16msabdvvu:195": "atra pakṣe pūrvam abhidhā tato 'nvayabādhe lakṣaṇā /",
  "GK16msabdvvu:196": "anvitoktau punaḥ puraḥ // 5 //",
  "GK16msabdvvu:197": "devadatta gām ānayetyady uttamavṛddhavākyaśravaṇān madhyamavṛddhau viśiṣṭaṃ vyāpāraṃ karotīti dṛṣṭvā vyutpādyamāno nirvibhāge 'rthe nirvibhāgaṃ vākyaṃ vācakaṃ jānāti /",
  "GK16msabdvvu:198_0": "tato yajñadatta gām ānayetyādivākyāntaraprayoge sati anvayavyatirekābhyāṃ niyatasya",
  "GK16msabdvvu:198_1": "niyatārtham avasyatīti sāmānyāvacchādite viśiṣṭa eva padārthe padānāṃ saṅketa ity",
  "GK16msabdvvu:198_2": "anvitānām eva satām abhidhānam iti viśiṣṭānāṃ padārthatā /",
  "GK16msabdvvu:199": "atra pakṣe abhidhāyāḥ pura ādau lakṣaṇā,",
  "GK16msabdvvu:200": "viśiṣṭasyaiva padārthatvāt /",
  "GK16msabdvvu:201": "dvaye dvayam",
  "GK16msabdvvu:202": "padāpekṣayābhihitānvayaḥ vākyāpekṣayā tv anvitābhidhānam iti dvayapakṣe dvayam /",
  "GK16msabdvvu:203": "abhidhāyāḥ paścāt purastāc ca sā /",
  "GK16msabdvvu:204": "akhaṇḍe tu vākyārthe nāsti satyataḥ /",
  "GK16msabdvvu:205": "vākyam eva vākyārthasya vācakam /",
  "GK16msabdvvu:206": "padeṣu varṇavad vākyeṣu hi padānām anarthakatvam /",
  "GK16msabdvvu:207": "tataś ca lakṣaṇā nāsty eva /",
  "GK16msabdvvu:208": "kaśābhidhānāt turagasya yathā preṣito 'ham anena dhāvana iti pratibhodeti tadvat pratibhāvaśād viśiṣtavākyāt pratipattir iti saiva vākyārthaḥ /",
  "GK16msabdvvu:209": "asatyabhūtaprakṛtipratyayādikalpanavad avidyāpade padārthakalpanāyāṃ tūkteṣu pakṣeṣu trayaḥ pakṣāḥ /",
  "GK16msabdvvu:210": "yaś ca sambandho lakṣaṇāyā nimittaṃ taṃ pañcavidham āhuḥ / yathoktaṃ",
  "GK16msabdvvu:211": "abhidheyena sambandhāt sādṛśyāt samavāyataḥ /",
  "GK16msabdvvu:212": "vaiparītyāt kriyāyogāl lakṣaṇā pañcadhā matā // iti /",
  "GK16msabdvvu:213": "tatra dvirephādiśabdasya bhramarādiḥ śabdo 'bhidheyaḥ /",
  "GK16msabdvvu:214": "tatsambandhāt tena ṣaṭpado lakṣyate iti abhidheyasambandhanimittatā /",
  "GK16msabdvvu:215": "sādṛśyād yathā siṃho māṇavaka iti / yathā vā --",
  "GK16msabdvvu:216": "varṣe samasta evaikaḥ ślāghyaḥ ko 'py eṣa vāsaraḥ /",
  "GK16msabdvvu:217": "dinair mahattayānveyo yo na pūrvair na cāparaiḥ //",
  "GK16msabdvvu:218": "atra prakaraṇavaśād mahāpuruṣaḥ kaścil lakṣyate yasya kule pūrve bhāvino vā puruṣā na samānatvam upayānti /",
  "GK16msabdvvu:219": "samavāyaḥ uktasambandhebhyo 'nyaḥ sambandhaḥ /",
  "GK16msabdvvu:220": "tato yathā [khaṇḍitaṃ pustakam atra] /",
  "GK16msabdvvu:221": "sāmīpyād gaṅgāyāṃ ghoṣa iti /",
  "GK16msabdvvu:222": "sāhacaryāt chatriṇo yāntīti /",
  "GK16msabdvvu:223": "atra hi chatrisāhacaryād achatrā apy evaṃ vyapadiśyante /",
  "GK16msabdvvu:224": "vaiparītyād yathā kātare bhārgava iti /",
  "GK16msabdvvu:225": "kriyāyogād yathā",
  "GK16msabdvvu:226": "pṛthur asi guṇaiḥ kīrtyā rāmo nalo bharato bhavān",
  "GK16msabdvvu:227": "mahati samara śatrughnas tvaṃ tathā janakaḥ sthiteḥ /",
  "GK16msabdvvu:228": "iti sucaritair mūrtiṃ bibhrat purātanabhūbhṛtāṃ",
  "GK16msabdvvu:229": "katham asi na māṃdhātā deva trilokavijayy api //",
  "GK16msabdvvu:230": "atrāśatrughne 'pi śatruhananakriyāyogāc chatrughnatvena vyapadeśaḥ /",
  "GK16msabdvvu:231": "prajñānairmalyavaidagdhyaprastāvādividhāyujaḥ /",
  "GK16msabdvvu:232": "abhidhālakṣaṇayogī vyaṅgyo 'rthaḥ prathito dhvaneḥ // 6 //",
  "GK16msabdvvu:233_0": "yathā saṃketena mukhyārthabādhāditritayena ca sahāyenābhidhāyako lakṣakaś ca yathā",
  "GK16msabdvvu:233_1": "vā pakṣadharmānvayavyatirekasahagato vivakṣāyā anumāpakaḥ tathā pratibhānair malyavidagdhaparicayaprakaraṇādijñānasāpekṣo",
  "GK16msabdvvu:233_2": "vācako lakṣyakaś ca vyaṅgyam arthaṃ dhvaniśabdo vyanakti /",
  "GK16msabdvvu:234": "tatra vyaṅgyaḥ",
  "GK16msabdvvu:235": "padaprakāśyo yathā",
  "GK16msabdvvu:236": "vāṇiaa hatthidantā kutto ahmāṇaṃ vagghakattīa /",
  "GK16msabdvvu:237": "jāva luliālaamuhī gharammi parisakkae suṇhā //",
  "GK16msabdvvu:238": "[vāṇijaka hastidantā kuto 'smākaṃ vyāghrakṛtayaś ca /",
  "GK16msabdvvu:239": "yāval lulitālakamukhī gṛhe parisaṃkrāmati snuṣā //]",
  "GK16msabdvvu:240": "vākyaprakāśyo yathā --",
  "GK16msabdvvu:241": "attā ettha ṇimajjai ettha ahaṃ diasaaḥ paloehi /",
  "GK16msabdvvu:242": "mā pahia rattiandhaa sejjāe maha ṇimajjahisi //",
  "GK16msabdvvu:243": "[śvaśrur atra nimajjati atrāhaṃ divasake pralokya /",
  "GK16msabdvvu:244": "mā pathika rātryandha śayyāyām āvayor nimaṅkṣyasi // ]",
  "GK16msabdvvu:245": "atrābhidhānamūlaṃ vyañjanam /",
  "GK16msabdvvu:246": "lakṣaṇāmūlaṃ yathā -- niśvāsāndha ivādarśa ity udāhṛtam /",
  "GK16msabdvvu:247": "sa eva guṇabhūtaḥ padaprakāśyo yathā --",
  "GK16msabdvvu:248": "kartā dyūtacchalānāṃ jatumayaśaraṇoddīpanaḥ so 'bhimānī",
  "GK16msabdvvu:249": "kṛṣnākeśottarīyavyapanayanapaṭuḥ pāṇḍavā yasya dāsāḥ /",
  "GK16msabdvvu:250": "rājā duḥśāsanāder gurur anujaśatasyāṅgarājasya mitraṃ",
  "GK16msabdvvu:251": "kvāste duryodhano 'sau kathayata na ruṣā draṣṭum abhyāgatau svaḥ //",
  "GK16msabdvvu:252": "atraite varākā dāsabhāvaṃ gatāḥ kiṃ kariṣyanti asmadekaśaraṇāḥ paribhaviṣyanti ityādi dyūtakāle bhavadbhiś cintitam āsīn nāsmakaṃ vismṛtam /",
  "GK16msabdvvu:253": "tatra kācit pratikriyā nirvyūḍhā na kiṃ nirvyūḍhā ityādikaṃ tam artham abhivyajya sarvair eva kartā dyūtachalānām ityādibhir vācya evārthe viśramyate /",
  "GK16msabdvvu:254": "vākyaprakāśyo yathā --",
  "GK16msabdvvu:255": "vāṇirakuḍaṅguḍḍīṇasauṇikolāhalaṃ suṇantīe /",
  "GK16msabdvvu:256": "gharakammavāvaḍāe vahue sīanti aṅgāi //",
  "GK16msabdvvu:257": "[vānīrakuñjoḍḍīnaśakunikolāhalaṃ śṛṇvatyāḥ /",
  "GK16msabdvvu:258": "gṛhakarmavyāpṛtāyā vadhvāḥ sīdanty aṅgāni //]",
  "GK16msabdvvu:259": "atra dattasaṃketaḥ puruṣo vānīralatāgṛhaṃ praviṣṭa iti vyaṅgyam artham avagamayya vācyo 'rthaḥ svaprādhānyenāsti /",
  "GK16msabdvvu:260": "na caivam abhidhāyā lakṣaṇāyā vā kaścid avasara iti bhinnam eva dhvananam /",
  "GK16msabdvvu:261": "nanu &#8216;yat paraḥ śabdaḥ sa śabdārtha';",
  "GK16msabdvvu:262": "iti vyaṅgyābhimato 'pi tātparyāt katham na vācyaḥ /",
  "GK16msabdvvu:263_0": "iha sarvāṇy eva kārakāṇi kārakatvāt savyāpārāṇīti sādhyāyamānāny ato bhūtabhavyasamuccāraṇe",
  "GK16msabdvvu:263_1": "“bhūtaṃ bhavyāyopadiśyata” ity adagdhadahananyāyena yāvad avahitaṃ tāvad vidhīyate",
  "GK16msabdvvu:263_2": "iti kvacit kārakapadārtho 'pi viṣayo bhavati /",
  "GK16msabdvvu:264": "yathā dadhnā juhoti payasā juhotīti /",
  "GK16msabdvvu:265": "evaṃ hi pūrvo dhāvatīty aparārthe 'pi tātparyaṃ syāt /",
  "GK16msabdvvu:266": "anvitaḥ padārtho 'bhihitānvaye anvitamātraṃ tv anvitābhidhāne /",
  "GK16msabdvvu:267": "tatraiva saṃketopapatteḥ /",
  "GK16msabdvvu:268": "anvitaviśeṣas tūbhayamate 'py avācya eva /",
  "GK16msabdvvu:269": "evaṃ ca vācyatve kā vārttā vācyaviparītātmano vyaṅgyasya /",
  "GK16msabdvvu:270": "na tu vyaṅgyam anumeyam iti śakyaṃ vaktum /",
  "GK16msabdvvu:271": "na hi vācyavyaṅgyayoḥ pratibandhagrahe kiñcit pramāṇaṃ kramate /",
  "GK16msabdvvu:272": "prakaraṇādisāmagrīm antareṇa hi na vyaṅgyam /",
  "GK16msabdvvu:273": "na ca sā pramāṇagocarā /",
  "GK16msabdvvu:274": "vyaṅgyavācināṃ tv adoṣaḥ /",
  "GK16msabdvvu:275": "evaṃbhūtāyāṃ pramāṇair apratipannāyāṃ hi sāmagryām upapattim anapekṣyāpi samudayamānā pratītiḥ kena nihnotuṃ śakyata iti /",
  "GK16msabdvvu:276": "siddham abhidhātātparyalakṣaṇāvyāpārātiriktaṃ dhvananam /",
  "GK16msabdvvu:277": "etac cānyatra vistareṇa vicāritam iti saṃkṣepeṇehoktam iti śivam //",
  "GK16msabdvvu:278": "iti nikhilavipaściccakravartiśrīrājānakamammaṭācāryaviracitaḥ śabdavyāpāravicāraḥ samāptaḥ //"
}