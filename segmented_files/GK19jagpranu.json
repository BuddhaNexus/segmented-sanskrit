{
    "GK19jagpranu:0": " paṇḍitarājaśrījagannāthaviracitaṃ prāṇābharaṇam /",
    "GK19jagpranu:1": " tatkṛtayaiva ṭippaṇyā sametam /",
    "GK19jagpranu:2": " vidvāṃso vasudhātale paravacaḥślāghāsu vācaṃyamā bhūpālāḥ kamalāvilāsamadironmīlanmadāghūrṇitāḥ /",
    "GK19jagpranu:3": " āsye ghāsyati kasya lāsyamadhunā dhanyasya kāmālasasvarvāmādharamādhurīmadharayanvācāṃ vilāso mama // JPran_1 //",
    "GK19jagpranu:4": " vidvāṃsa ityādi prāyadarśanābhiprāyametat /",
    "GK19jagpranu:5": " tena sahṛdayairna manāgapi vimanāyitavyam /",
    "GK19jagpranu:6": " bhāvadhvaniścāyam /",
    "GK19jagpranu:7": " uttarārdhapratipādyārthālambanāyā etatpadyaprayogānubhāvāyāḥ kavigatacintāyāḥ prādhānyenābhivyakteḥ /",
    "GK19jagpranu:8": " anupāttobhayanimittako vyatirekaḥ sphuṭo 'laṃkāraḥ /",
    "GK19jagpranu:9": " kāmālasatvaṃ vāmāviśeṣamadharamādhurīprakarṣakam //",
    "GK19jagpranu:10": " vidrāṇaiva guṇajñatā samudito bhūyānasūyābharaḥ kālo 'yaṃ kalirājagāma jagatīlāvaṇyakukṣiṃbhariḥ /",
    "GK19jagpranu:11": " evaṃ bhāvanayā madīyakavite maunaṃ kimālambase jāgartu kṣitimaṇḍale ciramiha śrīkāmarūpeśvaraḥ // JPran_2 //",
    "GK19jagpranu:12": " kavigatarājaviṣayakaratibhāvadhvaniścāyam /",
    "GK19jagpranu:13": " ita ūrdhvamayameva ā caramapadyamanuvartayiṣyate /",
    "GK19jagpranu:14": " asya cātra maunānubhāvito varṇanīyālambano nirvedo guṇa iti preyolaṃkārāspadam /",
    "GK19jagpranu:15": " atra cācetanāyāṃ kavitāyāṃ cetanatvādhyavasāyamūlāsaṃbandhe saṃbandhātmikātiśayoktirvivakṣitā /",
    "GK19jagpranu:16": " tena bhāvanāmaunanirvedānāṃ saṃbodhanasya ca nānupapattiḥ //",
    "GK19jagpranu:17": " pārīndrāṇāṃ ghurīṇairavanitalaguhāgarbhataḥ saṃpatadbhiḥ svāpabhraṃśāparādhapracalitanayanaprāntamākarṇyamānaḥ /",
    "GK19jagpranu:18": " tvatprasthānāntarudyatpralayajaladharadhvānadhikkāradhīro ghṛṣṭakṣīrodatīro jagati vijayate dundubhidvandvanādaḥ // JPran_3 //",
    "GK19jagpranu:19": " atra rājālambanasya tādṛśanādaśravaṇoddīpitasya nayanapracalanānubhāvitasya giriguhāgarbhotpatanābhivyaktenāmarṣeṇa",
    "GK19jagpranu:20": " saṃcāriṇā paripoṣitasya pārīndragatotsāhasya sthāyino rājaviṣayakaratibhāvāṅgatvādrasālaṃkāratvam /",
    "GK19jagpranu:21": " yadāhuḥ -",
    "GK19jagpranu:22": " 'pradhāne 'nyatra vākyārthe yatrāṅgaṃ tu rasādayaḥ /",
    "GK19jagpranu:23": " kāvye tasminnalaṃkāro rasādiriti me matiḥ'; //",
    "GK19jagpranu:24": " iti /",
    "GK19jagpranu:25": " tṛtīyacaturthacaraṇayostu sphuṭāveva vyatirekātiśayau /",
    "GK19jagpranu:26": " ghṛṣṭāśabdena tādṛśanādo velācalapratibaddhatvādagre na gataḥ /",
    "GK19jagpranu:27": " anyathā lokālokācalamapi spṛśediti gamyate /",
    "GK19jagpranu:28": " eva mṛṣṭeti noktam /",
    "GK19jagpranu:29": " tathā sati śaithilyapratyayāpatteḥ //",
    "GK19jagpranu:30": " kiṃ brūmastava vīratāṃ vayamamī yasmindharākhaṇḍala krīḍākuṇḍalitabhru śoṇanayanaṃ dormaṇḍalaṃ paśyati /",
    "GK19jagpranu:31": " māṇikyāvalikāntidanturatarairbhūṣāsahasrotkarairvindhyāraṇyaguhāgṛhāvaniruhāstatkālamullāsitāḥ // JPran_4 //",
    "GK19jagpranu:32": " atra vindhyāraṇyagatānāṃ guhāgṛhāṇāmavaniruhāṃ ca vindhyagatānāṃ guhāgṛhāṇāmaraṇyagatānāmavaniruhāṇāṃ",
    "GK19jagpranu:33": " vā bhūṣaṇena kāryeṇāprastutena tvadarinārīṇāṃ svanagarāṇi parityajya niśi guhāgṛheṣu",
    "GK19jagpranu:34": " tarutaleṣu ca vinyasya sakalābharaṇāni kṛtaśayanānāṃ prātastvadāgamanasaṃbhrameṇa",
    "GK19jagpranu:35": " tatkarmakaṃ vismaraṇaṃ bhāravaśātparityāgo vā prastuto gamyata ityaprastutapraśaṃsā /",
    "GK19jagpranu:36": " kāryasya yathākathaṃcitprastutatve tu paryāyoktamalaṃkāraḥ //",
    "GK19jagpranu:37": " māhātmyasya paro 'vadhirnijagṛhaṃ gambhīratāyāḥ pitā ratnānāmahameka eva bhuvane ko vāparo mādṛśaḥ /",
    "GK19jagpranu:38": " ityevaṃ paricintya mā sma sahasā garvāndhakāraṃ gamo dugdhābdhe bhavatā samo vijayate śrīprāṇanārāyaṇaḥ // JPran_5 //",
    "GK19jagpranu:39": " atropamānasya guṇaviśeṣaprayuktasādṛśyābhāvanibandhanamutkarṣaṃ parihartuṃ varṇyamānasādṛśyātmakaḥ pratīpālaṃkārabhedaḥ /",
    "GK19jagpranu:40": " sa copamāviśeṣa ityeke /",
    "GK19jagpranu:41": " vicchittivailakṣaṇyādatirikta evetyapare //",
    "GK19jagpranu:42": " tattvo janma sitāṃśuśekharatanujyotsnānimagnātmano dugdhāmbhonidhimugdhavīcivalayaiḥ sākaṃ parikrīḍanam /",
    "GK19jagpranu:43": " saṃvāsaḥ suralokasindhupuline vādaḥ sudhāṃśoḥ karaiḥ kasmānnojjvalimānamañcatutamāṃ deva tvadīyaṃ yaśaḥ // JPran_6 //",
    "GK19jagpranu:44": " atra yaśasi dhavalatātiśayastaddharmisaṃbandhaprayuktatvena kathita iti samasya viṣayaḥ /",
    "GK19jagpranu:45": " aṃśukṛtaścandre tatkṛtaśca bhagavati bhagavatkṛtaśca rājanītyevamuttarottaramupacīyamāno rājagata utkarṣaḥ pratīyata iti sāraviṣayaḥ //",
    "GK19jagpranu:46": " ābadhnāsyalakānnirasyasitamāṃ colaṃ rasākāṅkṣayā laṅkāyāvaśatāṃ tanoṣi kuruṣe jaṅghālalāṭakṣatam /",
    "GK19jagpranu:47": " pratyaṅgaṃ parimardanirdayamaho cetaḥ samālambase vāmānāṃ viṣaye nṛpendra bhavataḥ prāgalbhyamadbhutam // JPran_7 //",
    "GK19jagpranu:48": " atra prakṛtidharmigatayoḥ prakṛtāprakṛtayoḥ prakṛtayoreva vā vṛttāntayoḥ śleṣaḥ /",
    "GK19jagpranu:49": " sa ca ṣaṭsu sthaleṣu śabdanānātvanibandhano dvayoścārthanānātvanibandhanaḥ /",
    "GK19jagpranu:50": " dvāvapyetau śabdālaṃkārāviti prāñcaḥ /",
    "GK19jagpranu:51": " ādyo jatukāṣṭhanyāyena śabdaśleṣaṇācchabdālaṃkāraḥ,",
    "GK19jagpranu:52": " dvitīyastvekavṛntagataphaladvayanyāyenārthaśleṣaṇādarthālaṃkāra iti navyāḥ //",
    "GK19jagpranu:53": " deva tvāṃ paritaḥ stavantu kavayo lobhena kiṃ tāvatā stavyastvaṃ bhavitāsi yasya taruṇaścāpapratāpo 'niśam /",
    "GK19jagpranu:54": " kroḍāntaḥ kurutetarāṃ vasumatīmāśāḥ samāliṅgati dyāṃ cumbatyamarāvatī ca sahasā gacchatyagamyāmapi // JPran_8 //",
    "GK19jagpranu:55": " atra pratāpagataḥ pṛthivyādisaṃbandho liṅgaviśeṣāvacchinnatattatsādhāraṇaviśeṣaṇābhivyaktakāmukavṛttāntābhinnatayā",
    "GK19jagpranu:56": " sthita iti samāsoktiḥ kāryarūpadharmaprayuktaśuddhasādhāraṇyena viśeṣaṇasāmyamālambya pravṛttā /",
    "GK19jagpranu:57": " sā ca nindotthāpakatvādadvyājastutau guṇaḥ //",
    "GK19jagpranu:58": " lokānāṃ vipadaṃ dhunoṣi kuruṣe saṃpattimatyutkaṭāmityalpetarajalpitairjaḍadhiyāṃ bhūpāla mā gā madam /",
    "GK19jagpranu:59": " yatkīrtistava vallabhā laghutarabrahmāṇḍabhāṇḍodare piṇḍīkṛtya mahonnatāmapi tanuṃ kaṣṭena hā vartate // JPran_9 //",
    "GK19jagpranu:60": " atrāpi prāgvat /",
    "GK19jagpranu:61": " paraṃ tvādhārādheyānyataravistṛtatvasiddhiphalakānyataranyūnatvakalpanātsādhikālaṃkāro 'pi tasyāṃ guṇaḥ //",
    "GK19jagpranu:62": " kṣoṇīṃ śāsati mayyupadravalavaḥ kasyāpi na syāditi prauḍhaṃ vyāharato vacastava kathaṃ deva pratīmo vayam /",
    "GK19jagpranu:63": " pratyakṣaṃ bhavato vipakṣanivahairdyāmutpatadbhiḥ krudhā yadyuṣmatkulakoṭimūlapuruṣo nirbhidyate bhāskaraḥ // JPran_10 //",
    "GK19jagpranu:64": " iha tvadhikasamāsoktibhyāmanāliṅgitaiva sā [vyājastutiḥ] //",
    "GK19jagpranu:65": " āsvādena raso rasena kavitā kāvyena vaṇī tayā lokāntaḥkaraṇānurāgarasikaḥ sabhyaḥ sabhā cāmunā /",
    "GK19jagpranu:66": " dāridryānaladahyamānajagatīpīyūṣadhārādhara kṣoṇīnātha tathā bhavāṃśca bhavatā bhūmaṇḍalaṃ bhāsate // JPran_11 //",
    "GK19jagpranu:67": " mālādīpakametaditi prāñcaḥ /",
    "GK19jagpranu:68": " dīpakasya sādṛśyamūlakatāniyamānna mālādīpakamapi tvekāvalībheda iti tu vayam //",
    "GK19jagpranu:69": " amlāyanyadarātikairavakulānyamlāsiṣuḥ satvaraṃ dainyadhvāntakadambakāni parito neśustamāṃ tāmasāḥ /",
    "GK19jagpranu:70": " sanmārgāḥ prasaranti sādhunalinānyullāsamātanvate tanmanye bhavataḥ pratāpatapano deva prabhātonmukhaḥ // JPran_12 //",
    "GK19jagpranu:71": " iha rūpakaniṣpāditaliṅgakamanumānaṃ nimittavirahādutprekṣāyā ayogādvācakamanumitiparam //",
    "GK19jagpranu:72": " utkṣiptāḥ kabarībharaṃ vivalitāḥ pārśvadvayaṃ nyakkṛtāḥ pādāmbhojayugaṃ ruṣā parihṛtā dūreṇa celāñcalam /",
    "GK19jagpranu:73": " gṛhṇanti tvarayā bhavatpratibhaṭakṣmāpālavāmabhruvāṃ yāntīnāṃ gahaneṣu kaṇṭakacitāḥ ke ke na bhūmīrūhāḥ // JPran_13 //",
    "GK19jagpranu:74": " atra kaṇṭakacitatvena kabarīgrahaṇādeḥ saṃkīrṇatvātkāryadharmāntarā saṃkīrṇaśuddhasādhāraṇyena viśeṣaṇasāmyamālambya pravṛttā samāsoktiḥ //",
    "GK19jagpranu:75": " dṛṣṭiḥ saṃbhṛtamaṅgalā budhamayī deva tvadīyā sabhā kāvyasyāśrayabhūtamāsyamaruṇādhāro 'dharaḥ sundaraḥ /",
    "GK19jagpranu:76": " krodhaste 'śanimūrudāradhiṣaṇa svāntaṃ tu somāspadaṃ rājannūnamanūnavikrama bhavānsarvagrahālambanam // JPran_14 //",
    "GK19jagpranu:77": " atrotprekṣyamānasarvagrahālambanatvasya samānādhikaraṇeṣu dharmeṣu tattadgrahāśritāṅgakatveṣu",
    "GK19jagpranu:78": " viśeṣaṇībhūtaistattadgrahaiḥ saha viṣayasya rājño kalyāṇāśrayatvādiṣu viśeṣaṇānāṃ",
    "GK19jagpranu:79": " kalyāṇādīnāṃ śleṣeṇābhedasaṃpādanadvārā tādṛśadharmasādhāraṇatāsaṃpattau tannimittakotprekṣāsiddhiḥ //",
    "GK19jagpranu:80": " sṛṣṭiḥ sṛṣṭibhuvā purā kila paritrātuṃ jaganmaṇḍalaṃ tvaṃ caṇḍātapanirdayaṃ tapasi yajjvālājaṭālaiḥ karaiḥ /",
    "GK19jagpranu:81": " saṃrambhāruṇalocano raṇabhuvi prasthātukāmo 'dhunā jānīmo bhavatā na hanta viditaḥ śrīkāmarūpeśvaraḥ // JPran_15 //",
    "GK19jagpranu:82": " atra rājavarṇanāṅgatvena raverbhayotpādane varṇyatvena prastute sākṣāttadananuguṇatvenāprastutena prasthānena sākṣāttadanuguṇaṃ ripukartṛkaṃ sūryamaṇḍalabhedanaṃ kāryaṃ gamyate //",
    "GK19jagpranu:83": " āyātā kamalāsanasya bhavanāddraṣṭuṃ trilokītalaṃ gīrvāṇeṣu dināni kānicidaho nītvā punaḥ kautukāt /",
    "GK19jagpranu:84": " bhrāntvā bhūvalaye mahākavikulopāsyā tavāsyāmbuje rājansaṃprati satyadhāmani girāṃ devī sukhaṃ vartate // JPran_16 //",
    "GK19jagpranu:85": " atraikasyādheyasyānekādhārasaṃbandhātparyāyaḥ /",
    "GK19jagpranu:86": " tatra prathamacaraṇagatamadhikaraṇamārthaviśleṣāvadhikapañcamyā viśleṣasyopaśleṣāpekṣatvenaupaśleṣikādhikaraṇasyākṣepagamyatvāt /",
    "GK19jagpranu:87": " satyadhāmanīti śleṣabhittikābhedādhyavasānena mukhasya satyalokatāsiddhau sukhavartanasiddhiḥ //",
    "GK19jagpranu:88": " vidvaddainyatamastrimūrtirathavā vairīndravaṃśāṭavīdāvāgniḥ kimaho mahojjvalayaśaḥśītāṃśudugdhāmbudhiḥ /",
    "GK19jagpranu:89": " kiṃ vānaṅgabhujaṃgadaṣṭavanitājīvāturevaṃ nṛṇāṃ keṣāmeṣa narādhipo na janayatyalpetarāḥ kalpanāḥ // JPran_17 //",
    "GK19jagpranu:90": " atra koṭīnāmāropāntaramūlakatvātparamparitasaṃśayaḥ sa cāhāryaḥ,",
    "GK19jagpranu:91": " mūlāropasya tathātvāt /",
    "GK19jagpranu:92": " kavāviva kavinibaddhapramātrantare 'pyāhāryabuddheravirodhāt //",
    "GK19jagpranu:93": " nadanti madadantinaḥ parilasanti vājivrajāḥ paṭhanti birudāvalīmahitamandire bandinaḥ /",
    "GK19jagpranu:94": " idaṃ tadavadhi prabho yadavadhi pravṛddhā na te yugāntadahanopamā nayanakoṇaśoṇadyutiḥ // JPran_18 //",
    "GK19jagpranu:95": " atra mukhyārthasya rājaviṣayāyāḥ kaviraterupakārakasya yadaiva tava kopodayastadaiva",
    "GK19jagpranu:96": " tava ripūṇāṃ saṃpado bhasmasādbhaviṣyantīti vastuna upakārikā nayanakoṇaśoṇadyuteryugāntadahanopamā //",
    "GK19jagpranu:97": " mayi tvadupamāvidhau vasumatīśa vācaṃyame na varṇayati māmayaṃ kaviriti krudhaṃ mā kṛthāḥ /",
    "GK19jagpranu:98": " carācaramidaṃ jagajjanayato vidhermānase padaṃ na vidadhetarāṃ tava samo dvitīyo naraḥ // JPran_19 //",
    "GK19jagpranu:99": " atra tvatsamo 'nyo nāstīti pratyayādupamānaluptopamā vyaṅgyeti prāñcaḥ /",
    "GK19jagpranu:100": " sarvathaiva sāmyasyāpratiṣṭhānānneyamupamā /",
    "GK19jagpranu:101": " anyathā vyatirekasyāpi tattvāpatteḥ /",
    "GK19jagpranu:102": " 'ḍhuṃḍhollanto marisasi kaṃṭakakaliāiṃ keaivaṇāiṃ /",
    "GK19jagpranu:103": " mālaikusumasaricchaṃ bhamara bhamaṃto ṇa pāvesi //",
    "GK19jagpranu:104": " '; ityatra tu na prāpsyasītyuktvā kvacittvadagocare sthale bhaviṣyatīti pratīteḥ sādṛśyapratiṣṭhānālluptopamāstu /",
    "GK19jagpranu:105": " tasmādasamālaṃkāra evāyamiti tu navyāḥ //",
    "GK19jagpranu:106": " bhujabhramitapaṭṭiśoddalitadṛptadantāvalaṃ bhavantamarimaṇḍalakrathana paśyataḥ saṃgare /",
    "GK19jagpranu:107": " karālakuliśāhatisphuṭavibhinnavindhyācalo na kasya hṛdayaṃ jhaṭityadhiruroha jambhāhitaḥ // JPran_20 //",
    "GK19jagpranu:108": " atra smaraṇālaṃkāraḥ paraṃtu lakṣyaḥ //",
    "GK19jagpranu:109": " yamaḥ pratimahībhṛtāṃ hutavaho 'si tannīvṛtāṃ satāṃ khalu yudhiṣṭhiro dhanapatirdhanākāṅkṣiṇām /",
    "GK19jagpranu:110": " gṛhaṃ śaraṇamicchatāṃ kuliśakoṭibhirnirmitaṃ tvameka iha bhūtale bahuvidho vidhātrā kṛtaḥ // JPran_21 //",
    "GK19jagpranu:111": " atra kavinā yamatvādinā rūpeṇa rājño rūpavataḥ karaṇādrūpakeṇa vipakṣabhūpālādīnāmetasminnāgate",
    "GK19jagpranu:112": " yamatvādinā bhrānterapi saṃbhavādbhrāntimatā tairevānekairgrahītṛbhiranekairdharmairullekhanādullekhaviśeṣeṇa",
    "GK19jagpranu:113": " ca saha saṃkīrṇo 'pi saṃbandhiṣaṣṭhyantabhedaprayuktavarṇyānekavidhatvaka ullekhaḥ //",
    "GK19jagpranu:114": " dvinetra iva vāsavo mitakaro vivasvāniva dvitīya iva candramāḥ śritavapurmanobhūriva /",
    "GK19jagpranu:115": " narākṛtirivāmbudhirgururiva kṣamāmāgato nuto nikhilabhūsurairjayati kāmarūpeśvaraḥ // JPran_22 //",
    "GK19jagpranu:116": " atra rājagatānāṃ dvinetratvādīnāṃ vāsavāditādātmyavirodhināṃ virodhanivartanāya viṣayiṣu vāsavādiṣvāropeṇa sādhāraṇīkaraṇāttannimittakotprekṣā",
    "GK19jagpranu:117": " sā ceha mālārūpā /",
    "GK19jagpranu:118": " na cātropamā śakyarūpaṇā /",
    "GK19jagpranu:119": " dvinetratvādyukterniṣprayojanakatvāpatteḥ /",
    "GK19jagpranu:120": " na copamāniṣpādakaṃ teṣāṃ sādhāraṇyaṃ tadabhāve 'pi paramaiśvaryādibhiḥ pratīyamānaistasyā niṣpatteḥ /",
    "GK19jagpranu:121": " asundaratvenopamāniṣpādakatayā kaveranabhipretatvācca /",
    "GK19jagpranu:122": " evaṃ dvitīyādīnāṃ candrādiṣvāropo 'pyupamāyāṃ satyāmanarthaka eva syāt //",
    "GK19jagpranu:123": " dīnavrāte dayārdrā nikhilaripukule nirdayā kiṃ ca mṛdvī kāvyālāpeṣu tarkaprativacanavidhau karkaśatvaṃ dadhānā /",
    "GK19jagpranu:124": " lubdhā dharmeṣvalubdhā vasuni paravipaddarśane kāṃdiśīkā rājannājanmaramya sphurati bahuvidhā tāvakī cittavṛttiḥ // JPran_23 //",
    "GK19jagpranu:125": " atra viṣayānekatvaprayuktacittavṛtteranekavidhatvamityullekhaḥ /",
    "GK19jagpranu:126": " tatra ca tadīyacittavṛttitvenaikatvādhyavasānaṃ tantram //",
    "GK19jagpranu:127": " devāḥ ke pūrvadevāḥ samiti mama naraḥ santi ke vā purastādeva jalpanti tāvatpratibhaṭapṛtanāvartinaḥ kṣatravīrāḥ /",
    "GK19jagpranu:128": " yāvannāyāti rājannayanaviṣayatāmantakatrāsimūrtermugdhāriprāṇadugdhāśanamasṛṇarucistvatkṛpāṇo bhujaṃgaḥ // JPran_24 //",
    "GK19jagpranu:129": " atra śuddhaparamparitarūpakam //",
    "GK19jagpranu:130": " prācīsaṃdhyāsamudyanmahimadinamaṇermānamāṇikyakāntirjvālāmālā karālā kavalitajagataḥ krodhakālānalasya /",
    "GK19jagpranu:131": " āśākāntāpadāmbhoruhatalavigalanmañjulākṣārasābhā sā bhāti kṣoṇiśobhākaraṇa tava dṛśoḥ saṃgare śoṇimaśrīḥ // JPran_25 //",
    "GK19jagpranu:132": " atrāpi tadeva paraṃtu mālātmakam //",
    "GK19jagpranu:133": " tvāṃ sundarīnivahaniṣṭhuradhairyagarvanirvāsanaikarasikaṃ samare nirīkṣya /",
    "GK19jagpranu:134": " kā vā ripukṣitibhṛtāṃ bata rājalakṣmīḥ svāmivratatvamapariskhalitaṃ babhāra // JPran_26 //",
    "GK19jagpranu:135": " atra śatrūṇāṃ rājyalakṣmīstvāṃ prāpteti vivakṣito 'rthaḥ pātivratyaskhalitarūpeṇābhihita iti paryāyoktam /",
    "GK19jagpranu:136": " tacca rājyalakṣmyā nāyikātvasiddhyarthaṃ samāsoktimapekṣata iti sā tatra guṇaḥ //",
    "GK19jagpranu:137": " nāsatyayogo vacaneṣu kīrtau tathārjunaḥ karmaṇi cāpi dharmaḥ /",
    "GK19jagpranu:138": " citte jagatprāṇabhavo yadāste vaśaṃvadāste kimu pānḍuputrāḥ // JPran_27 //",
    "GK19jagpranu:139": " atra pāṇḍuputreṣu viṣayeṣu rājavaśaṃvadatādātmyotprekṣāyāṃ rājāśritatvarūpo viṣayidharmaḥ",
    "GK19jagpranu:140": " śleṣeṇa viṣayāṇāṃ tadāśritānāṃ cāsatyābhāvaśuklagunapuṇyaparameśvarāṇāmabhedasaṃpādanadvārā",
    "GK19jagpranu:141": " viṣayasādhāraṇīkṛtaḥ //",
    "GK19jagpranu:142": " manthācalabhramaṇaveghavaśaṃvadā ye dugdhāmbudherudapatannaṇavaḥ sudhāyāḥ /",
    "GK19jagpranu:143": " tairekatāmupagatairvividhauṣadhībhirdhātā sasarja tava deva dayādṛgantān // JPran_28 //",
    "GK19jagpranu:144": " atra dṛganteṣu na kevalaṃ saṃjīvakatvādayo 'mṛtamātraguṇa eva kaverbubodhayiṣitā api tu nikhilajanavaśīkāratvādayo 'nye 'pīti sudhākaṇeṣvoṣadhīsaṃsargo 'tiśayārthamupāttaḥ //",
    "GK19jagpranu:145": " keśairvadhūnāmatha sarvakoṣaiḥ prāṇaiśca sākaṃ pratibhūpatīnām /",
    "GK19jagpranu:146": " tvayā raṇe niṣkaruṇena gāḍhaṃ cāpasya jīvā cakṛṣe javena // JPran_29 //",
    "GK19jagpranu:147": " atra cāpakarṣaṇakāryāṇānāṃ keśākarṣaṇādīnāṃ paurvāparyaviparyayātmanātiśayenānuprāṇitā sahoktiḥ //",
    "GK19jagpranu:148": " mahendratulyaṃ kavayo bhavantaṃ vadantu kiṃ tāniha vārayāmaḥ /",
    "GK19jagpranu:149": " bhavānsahasraiḥ samupāsyamānaḥ kathaṃ samānastridaśādhipena // JPran_30 //",
    "GK19jagpranu:150": " atra śleṣotthāpitatridaśatvasaṃkhyāmādāya vyatireka upāttobhayanimittakaḥ //",
    "GK19jagpranu:151": " sa tu varṣatu vāri vāridastvamudārāśaya ratnavarṣaṇaḥ /",
    "GK19jagpranu:152": " sa kuhūrajanīmalīmasastvamihāntarbahireva nirmalaḥ // JPran_31 //",
    "GK19jagpranu:153": " atrāpi sa eva paraṃ tu śleṣo 'trānutthāpako niṣidhyamānaṃ sāmyaṃ ca na śābdamiti viśeṣaḥ //",
    "GK19jagpranu:154": " katipayairniraṇāyi janādhipastadaparairudaṭaṅki dhanādhipaḥ /",
    "GK19jagpranu:155": " ajani kevalameṣa girāṃ patirbhuvi madekamate kamateśvaraḥ // JPran_32 //",
    "GK19jagpranu:156": " atra nāyaṃ rājā kiṃ tu girāṃ patirityākārāpahnutiḥ /",
    "GK19jagpranu:157": " tatra niṣedhabhāgaḥ paramatattvoktyā pūrvārdhena gamyate /",
    "GK19jagpranu:158": " āropāṃśastūttarārdhena //",
    "GK19jagpranu:159": " makarapratimairmahābhaṭaiḥ kavibhī ratnanibhaiḥ samanvitaḥ /",
    "GK19jagpranu:160": " kavitāmṛtakīrticandrayostvamihorvīramaṇāsi bhājanam // JPran_33 //",
    "GK19jagpranu:161": " atra rājño jaladhyupamāyāḥ śabdenābhidhāne 'pyaṅgopamābhirākṣepādekadeśavivartinyupamā tenottarārdha upamitasamāsa eva /",
    "GK19jagpranu:162": " viśeṣaṇasamāsavedyasya tādātmyasya prakṛte 'nupayogāt //",
    "GK19jagpranu:163": " puraḥ purastādaribhūpatīnāṃ bhavanti bhūvallabha bhasmaśeṣāḥ /",
    "GK19jagpranu:164": " anantaraṃ te bhrukuṭīviṭaṅkātpatanti roṣānalavisphuliṅgāḥ // JPran_34 //",
    "GK19jagpranu:165": " atra prayojakātiśayakṛtaḥ prayojyaśaighryātiśayo gamyaḥ /",
    "GK19jagpranu:166": " kāryakāraṇapaurvāparyaviparyayarūpā ceyamatiśayoktiḥ //",
    "GK19jagpranu:167": " bhuvanatritaye 'pi mānavaiḥ paripūrṇe vibudhaiśca dānavaiḥ /",
    "GK19jagpranu:168": " na bhaviṣyati nāsti nābhavannṛpa yaste bhajate tulāspadam // JPran_35 //",
    "GK19jagpranu:169": " atropamānaluptopameti prāñcaḥ /",
    "GK19jagpranu:170": " asamākhyamalaṃkārāntaramiti tu vayam //",
    "GK19jagpranu:171": " pīyūṣayūṣakalpāmalpāmapi te giraṃ nipītavatām /",
    "GK19jagpranu:172": " toṣāya kalpate no yoṣādharabimbamadhurimodrekaḥ // JPran_36 //",
    "GK19jagpranu:173": " atra saṃbandhe 'pyasaṃbandha ityatiśayoktibhedaḥ /",
    "GK19jagpranu:174": " upameyopamānaviśeṣaṇābhyāmalpatvodriktatvābhyāmalpayāpi saha bhūyānapi madhurimā sāmyaṃ kartuṃ yatrānīśastatra kiṃ vācyaṃ bhūyasyeti vailakṣaṇyātmā vyatirekaśca //",
    "GK19jagpranu:175": " bhāsayati vyomasthā jagadakhilaṃ kumudinīrvikāsayati /",
    "GK19jagpranu:176": " kīrtistava dharaṇigatā sagarasutāyāsamaphalatāṃ nayate // JPran_37 //",
    "GK19jagpranu:177": " atra vyajamānacandrikārūpakasaṃkīrṇa ullekhadhvaniḥ //",
    "GK19jagpranu:178": " bhāgyena saha ripūṇāmuttiṣṭhasi viṣṭarātkṛdhāviṣṭaḥ /",
    "GK19jagpranu:179": " sahasaiva patasi teṣu kṣitiśāsana mṛtyunā sākam // JPran_38 //",
    "GK19jagpranu:180": " 'keśairvadhūnām';",
    "GK19jagpranu:181": " ityatra karmaṇaḥ sahoktiḥ /",
    "GK19jagpranu:182": " iha tu karturiti viśeṣaḥ //",
    "GK19jagpranu:183": " tvayi pākaśāsanasame śāsati sakalaṃ vasuṃdharāvalayam /",
    "GK19jagpranu:184": " vipine vairivadhūnāṃ varṣanti vilocanāni ca dināni // JPran_39 //",
    "GK19jagpranu:185": " atra varṣavadācarantītyācārakvibantena śleṣācchleṣamūlikā tulyayogitā /",
    "GK19jagpranu:186": " ripukāminīvarṇanaviṣayatvenopamānopameyayordvayorapi prakṛtatvāt //",
    "GK19jagpranu:187": " ahitāpakaraṇabheṣaja naranātha bhavānkarasthito yasya /",
    "GK19jagpranu:188": " tasya kuto 'hibhayaṃ syādakhilāmapi medinīṃ carataḥ // JPran_40 //",
    "GK19jagpranu:189": " atra śleṣaniveditasya sarpabhayābhāvasyopapādakatayopāttasya rājani bheṣajatādātmyāropasyāpyupapādakatayā",
    "GK19jagpranu:190": " sthitaṃ rājasaṃbandhini dviṣadapakaraṇarūpe dharme śleṣaniveditasarpatāpakaraṇatādātmyamiti",
    "GK19jagpranu:191": " prathamacaraṇe śliṣṭaparamparitarūpakaṃ tṛtīye tu śleṣa eva /",
    "GK19jagpranu:192": " kuvalayalakṣmīṃ harate tava kīrtistatra kiṃ citram /",
    "GK19jagpranu:193": " yasmānnidānamasyā lokanamasyāṅghripaṅkajo hi bhavān // JPran_41 //",
    "GK19jagpranu:194": " atrotpādakasamānaguṇatvādutpādyasyotpādakasaṃsargānurūpaḥ samālaṃkāraviśeṣaḥ /",
    "GK19jagpranu:195": " śleṣaścāsminguṇaḥ //",
    "GK19jagpranu:196": " dṛṣṭaḥ sadasi cedugrāścandracandanacandrikāḥ /",
    "GK19jagpranu:197": " atha tvaṃ saṃgare saumyāḥ śeṣakālānalāsayaḥ // JPran_42 //",
    "GK19jagpranu:198": " atra dṛṣṭaḥ sadasīti vākye tvamityasyāpakarṣaṇāt,",
    "GK19jagpranu:199": " atha tvaṃ saṃgara ityatra ca tvamityasyānuvartanādvākyayoḥ padavinimayātmālaṃkāraḥ pūrvārdhe /",
    "GK19jagpranu:200": " uttarārdhe prakṛtānekadharmasaṃbandhāttulyayogitā /",
    "GK19jagpranu:201": " upameyasyotkṛṣṭaguṇatvasiddhaya upamānasya tadviruddhaguṇakalpanātmakenālaṃkārāntareṇa śabalitā //",
    "GK19jagpranu:202": " apāre khalu saṃsāre vidhinaiko 'rjunaḥ kṛtaḥ /",
    "GK19jagpranu:203": " kīrtyā nirmalayā bhūpa tvayā sarve 'rjunāḥ kṛtāḥ // JPran_43 //",
    "GK19jagpranu:204": " iha śleṣamūlo vyatirekaḥ //",
    "GK19jagpranu:205": " dadhīcibalikarṇeṣu himahemācalābdhiṣu /",
    "GK19jagpranu:206": " adātṛtvamadhairyaṃ ca dṛṣṭe bhavati bhāsate // JPran_44 //",
    "GK19jagpranu:207": " atrāpi saiva tathāvidhā /",
    "GK19jagpranu:208": " yathāsaṃkhyasaṃkarastu viśeṣaḥ //",
    "GK19jagpranu:209": " śāsati tvayi he rājannakhaṇḍāvanimaṇḍalam /",
    "GK19jagpranu:210": " na manāgapi niścinte maṇḍale śatrumittrayoḥ // JPran_45 //",
    "GK19jagpranu:211": " ihāpi tulyayogitā mittraśabdaśleṣotthāpitā vyājastutiśca //",
    "GK19jagpranu:212": " bhānuragniryamo vāyaṃ baliḥ karṇo 'thavā śibiḥ /",
    "GK19jagpranu:213": " pratyarthino 'rthinaścetthaṃ tvayi yānti vikalpanām // JPran_46 //",
    "GK19jagpranu:214": " iha tu saṃśaya ullekhāliṅgitaḥ //",
    "GK19jagpranu:215": " kamalāvāsakāsāraḥ kṣamādhṛtiphaṇīśvaraḥ /",
    "GK19jagpranu:216": " bhavānkuvalayasyendurānandayati mānavān // JPran_47 //",
    "GK19jagpranu:217": " iha śliṣṭaparamparitaṃ rūpakaṃ mālārūpam //",
    "GK19jagpranu:218": " gagane candrikāyante himāyante himācale /",
    "GK19jagpranu:219": " pṛthivyāṃ sāgarāyante bhūpāla tava kīrtayaḥ // JPran_48 //",
    "GK19jagpranu:220": " iha mālopamāliṅgita ullekhaḥ //",
    "GK19jagpranu:221": " mṛgatāṃ harayanmadhye vṛkṣatāṃ ca paṭīrayan /",
    "GK19jagpranu:222": " nakṣatratāṃ mahīpānāṃ tvamindavasi bhūpate // JPran_49 //",
    "GK19jagpranu:223": " iha śuddhaparamparitā mālārūpopamā /",
    "GK19jagpranu:224": " ācārakvibantācchatari rūpāṇi /",
    "GK19jagpranu:225": " tiṅi caikam [indavasi] //",
    "GK19jagpranu:226": " madhye sudhāsamdurasya sitāmayagṛhodare /",
    "GK19jagpranu:227": " pūrṇenduviṣṭare deva sthātuṃ yogyāstavoktayaḥ // JPran_50 //",
    "GK19jagpranu:228": " atra trayāṇāṃ sudhāsamudrādīnāṃ viśeṣaṇaviśeṣyabhāvena madhurimaṇi parāṃ kāṣṭhāmadhirūḍhe",
    "GK19jagpranu:229": " tvadīyoktipadasaṃbandho yukto na tu viśakalita ityatiśāyakāsadviśeṣaṇanibandhanaḥ prauḍhoktiḥ //",
    "GK19jagpranu:230": " amṛtalaharīcandrajyotsnāramāvadanāmbujānyadharitavato nirmaryādaprasādamahāmbudheḥ /",
    "GK19jagpranu:231": " ubhayavadayaṃ deva tvattaḥ kathaṃ paramolbaṇaḥ pralayadahanajvālājālākulo mahasāṃ gaṇaḥ // JPran_51 //",
    "GK19jagpranu:232": " atra kāraṇaguṇaviruddhasvaguṇasya kāryasyotpatterviṣamālaṃkāraḥ /",
    "GK19jagpranu:233": " amṛtalaharyādīnāṃ trayāṇāmadharīkaraṇātmanā vyatirekeṇa saṃjīvakatvaparamaśītalatvaviśuddhatvasaundaryāṇāmatiśayo gamyate /",
    "GK19jagpranu:234": " evameṣu padyeṣu saṃbhavanto 'pyanye 'laṃkārāḥ sphuṭatvānna vivecitāḥ /",
    "GK19jagpranu:235": " sahṛdayānāṃ prītyāvaśyakaṃ kiṃcidvyākhyātamanyattu tairevollāsanīyamityalaṃ pallavitena //",
    "GK19jagpranu:236": " tailaṅgānvayamaṅgalālayamahālakṣmīdayālalitaḥ śrīmatperamabhaṭṭasūnuraniśaṃ vidvallalāṭaṃtapaḥ /",
    "GK19jagpranu:237": " saṃtuṣṭaḥ kamatādhipasya kavitāmākarṇya tadvarṇanaṃ śrīmatpaṇḍitarājapaṇḍitajagannātho vyadhāsīdidam // JPran_52 //",
    "GK19jagpranu:238": " dordaṇḍadvayakuṇḍalīkṛtalasatkodaṇḍācaṇḍāśugadhvastoddaṇḍavipakṣamaṇḍalamiha tvāṃ vīkṣya madhyeraṇam /",
    "GK19jagpranu:239": " valgadgāṇḍivamuktakāṇḍavalayajvālāvalītāṇḍavabhraśyatkhāṇḍavaruṣṭapāṇḍavamaho ko na kṣitīśaḥ smaret // JPran_53 //",
    "GK19jagpranu:240": " atra smaraṇālaṃkāraḥ /",
    "GK19jagpranu:241": " bhāva iti tu na bhrāmitavyam /",
    "GK19jagpranu:242": " sādṛśyamūlakatvātanmūlakatvābhyāṃ bhāvatvālaṃkāratvayoriha vyavasthiteḥ śabdavedyatvācca //",
    "GK19jagpranu:243": " iti paṇḍitarājaśrījagannāthaviracitaṃ prāṇābharaṇaṃ tatkṛtayaiva ṭippaṇyā sametaṃ samāptam /"
}