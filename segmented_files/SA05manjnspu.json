{
    "SA05manjnspu:0_0": "advayaparamārthā nāmasaṃgīti",
    "SA05manjnspu:mns_1_0": "atha vajradharaḥ śrīmān durdāntadamakaḥ paraḥ /",
    "SA05manjnspu:mns_1_1": "trilokavijayī vīro guhyarāṭ kuliśeśvaraḥ //",
    "SA05manjnspu:mns_2_0": "vibuddhapuṇḍarīkākṣaḥ protphullakamalānanaḥ /",
    "SA05manjnspu:mns_2_1": "prollālayan vajravaraṃ svakareṇa muhurmuhuḥ //",
    "SA05manjnspu:mns_3_0": "bhṛkuṭītaraṅgapramukhair anantair vajrapāṇibhiḥ /",
    "SA05manjnspu:mns_3_1": "durdāntadamakair vīrair vīrabībhatsarūpibhiḥ //",
    "SA05manjnspu:mns_4_0": "ullālayadbhiḥ svakaraiḥ prasphuradvajrakoṭibhiḥ /",
    "SA05manjnspu:mns_4_1": "prajñopāyamahākaruṇā- jagadarthakaraiḥ paraḥ //",
    "SA05manjnspu:mns_5_0": "hṛṣṭatuṣṭāśayair muditaiḥ krodhavigraharūpibhiḥ /",
    "SA05manjnspu:mns_5_1": "buddhakṛtyakarair nāthaiḥ sārddhaṃ praṇatavigrahaiḥ //",
    "SA05manjnspu:mns_6_0": "praṇamya nāthaṃ saṃbuddhaṃ bhagavantaṃ tathāgatam /",
    "SA05manjnspu:mns_6_1": "kṛtāñjalipuṭo bhūtvā idam āha sthito 'grataḥ //",
    "SA05manjnspu:mns_7_0": "maddhitāya mamārthāya anukampāya me vibho /",
    "SA05manjnspu:mns_7_1": "māyājālābhisaṃbodhiṃ yathā lābhī bhavāmy aham //",
    "SA05manjnspu:mns_8_0": "ajñānapaṅkamagnānāṃ kleśavyākulacetasām /",
    "SA05manjnspu:mns_8_1": "hitāya sarvasattvānām anuttaraphalāptaye //",
    "SA05manjnspu:mns_9_0": "prakāśayatu saṃbuddho bhagavāñ śāstā jagadguruḥ /",
    "SA05manjnspu:mns_9_1": "mahāsamayatattvajña indrayāśayavit paraḥ //",
    "SA05manjnspu:mns_10_0": "bhagavajjñānakāyasya mahoṣṇīṣasya gīṣpateh /",
    "SA05manjnspu:mns_10_1": "mañjuśrījñānasattvasya jñānamūrteḥ svayambhuvaḥ //",
    "SA05manjnspu:mns_11_0": "gambhīrārthām udārārthaṃ mahārthām asamāṃ śivām /",
    "SA05manjnspu:mns_11_1": "ādimadhyāntakalyāṇīṃ nāmasaṃgītim uttamām //",
    "SA05manjnspu:mns_12_0": "yātītair bhāṣitā buddhair bhāṣiṣyante hy anāgatāḥ /",
    "SA05manjnspu:mns_12_1": "pratyutpannāś ca saṃbuddhā yāṃ bhāṣante punaḥ punaḥ //",
    "SA05manjnspu:mns_13_0": "māyājāle mahātantre yā cāsmin saṃpragīyate /",
    "SA05manjnspu:mns_13_1": "mahāvajradharair hṛṣṭair ameyair mantradhāribhiḥ //",
    "SA05manjnspu:mns_14_0": "ahaṃ caināṃ dhārayiṣyāmy ā niryāṇāṃ dṛḍhāśayaḥ /",
    "SA05manjnspu:mns_14_1": "yathā bhavāmy ahaṃ nātha sarvasaṃbuddhaguhyadhṛk //",
    "SA05manjnspu:mns_15_0": "prakāśayiṣye sattvānāṃ yathāśayaviśeṣataḥ /",
    "SA05manjnspu:mns_15_1": "aśeṣakleśanāśāya aśeṣājñānahānaye //",
    "SA05manjnspu:mns_16_0": "evam adhyeṣya guhyendro vajrapāṇis tathāgatam /",
    "SA05manjnspu:mns_16_1": "kṛtāñjalipuṭo bhūtvā prahvakāyaḥ sthito 'grataḥ //",
    "SA05manjnspu:1_0": "iti adhyeṣaṇajñānagāthāḥ ṣoḍaśa /",
    "SA05manjnspu:mns_17_0": "atha śākyamunir bhagavān saṃbuddho dvipadottamaḥ /",
    "SA05manjnspu:mns_17_1": "nirṇamayyāyatāṃ sphītaṃ svajihvāṃ svamukhāc chubhām //",
    "SA05manjnspu:mns_18_0": "smitaṃ saṃdarśya lokānām apāyatrayaśodhanam /",
    "SA05manjnspu:mns_18_1": "trilokābhāsakaraṇaṃ caturmārāriśāsanam //",
    "SA05manjnspu:mns_19_0": "trilokam āpūrayantyā brāhmyā madhurayā girā /",
    "SA05manjnspu:mns_19_1": "pratyabhāṣata guhyendraṃ vajrapāṇiṃ mahābalam //",
    "SA05manjnspu:mns_20_0": "sādhu vajradhara śrīman sādhu te vajrapāṇaye /",
    "SA05manjnspu:mns_20_1": "yas taṃ jagaddhitārthāya mahākaruṇayānvitaḥ //",
    "SA05manjnspu:mns_21_0": "mahārthāṃ nāmasaṃgītiṃ pavitrām aghanāśinīm /",
    "SA05manjnspu:mns_21_1": "mañjuśrījñānakāyasya mattaḥ śrotuṃ samudyataḥ //",
    "SA05manjnspu:mns_22_0": "tat sādhu deśayāmy eṣaḥ ahaṃ te guhyakādhipa /",
    "SA05manjnspu:mns_22_1": "śṛṇu tvam ekāgramanās tat sādhu bhagavann iti //",
    "SA05manjnspu:2_0": "iti prativacanajñānagāthāḥ ṣaṭ /",
    "SA05manjnspu:mns_23_0": "atha śākyamunir bhagavān sakalaṃ mantrakulaṃ mahat /",
    "SA05manjnspu:mns_23_1": "mantravidyādharakulaṃ vyavalokya kulatrayam //",
    "SA05manjnspu:mns_24_0": "lokalokottarakulaṃ lokālokakulaṃ mahat /",
    "SA05manjnspu:mns_24_1": "mahāmudrākulaṃ cāgryaṃ mahoṣṇīṣakulaṃ mahat //",
    "SA05manjnspu:3_0": "iti ṣaṭkulāvalokanajñānagāthe dve /",
    "SA05manjnspu:mns_25_0": "imāṃ ṣaṇmantrarājānāṃ saṃyuktām advayodayām /",
    "SA05manjnspu:mns_25_1": "anutpādadharmiṇīṃ gāthāṃ bhāṣate sma girāṃ pateḥ //",
    "SA05manjnspu:mns_26_0": "a ā i ī u ū e ai o au aṃ aḥ sthito hṛdi /",
    "SA05manjnspu:mns_26_1": "jñānamūrtir ahaṃ buddho buddhānāṃ tryadhvavartinām //",
    "SA05manjnspu:mns_27_0": "oṃ vajratīkṣṇaduḥkhacchedaprajñājñānamūrtaye /*",
    "SA05manjnspu:mns_27_1": "jñānakāyavāgiśvarārāpacanāya te namaḥ //*",
    "SA05manjnspu:4_0": "iti māyājālābhisaṃbodhikramagāthās tisraḥ /",
    "SA05manjnspu:mns_28_0": "tad yathā bhagavān buddhaḥ saṃbuddho 'kārasambhavaḥ /",
    "SA05manjnspu:mns_28_1": "akāraḥ sarvavarṇāgryo mahārthaḥ paramākṣaraḥ //",
    "SA05manjnspu:mns_29_0": "mahāprāṇo hy anutpādo vāgudāhāravarjitaḥ /",
    "SA05manjnspu:mns_29_1": "sarvābhilāpahetvagryaḥ sarvavāksuprabhāsvaraḥ //",
    "SA05manjnspu:mns_30_0": "mahāmahamahārāgaḥ sarvasattvaratiṃkaraḥ /",
    "SA05manjnspu:mns_30_1": "mahāmahamahādveṣaḥ sarvakleśamahāripuḥ //",
    "SA05manjnspu:mns_31_0": "mahāmahamahāmoho mūḍhadhīmohasūdanaḥ /",
    "SA05manjnspu:mns_31_1": "mahāmahamahākrodho mahākrodharipur mahān //",
    "SA05manjnspu:mns_32_0": "mahāmahamahālobhaḥ sarvalobhaniṣūdanaḥ /",
    "SA05manjnspu:mns_32_1": "mahākāmo mahāsaukhyo mahāmodo mahāratiḥ //",
    "SA05manjnspu:mns_33_0": "mahārūpo mahākāyo mahāvarṇo mahāvapuḥ /",
    "SA05manjnspu:mns_33_1": "mahānāmā mahodāro mahāvipulamaṇḍalaḥ //",
    "SA05manjnspu:mns_34_0": "mahāprajñāyudhadharo mahākleśāṅkuśo 'graṇīḥ /",
    "SA05manjnspu:mns_34_1": "mahāyaśā mahākīrtir mahājyotir mahādyutiḥ //",
    "SA05manjnspu:mns_35_0": "mahāmāyādharo vidvān mahāmāyārthasādhakaḥ /",
    "SA05manjnspu:mns_35_1": "mahāmāyāratirato mahāmāyendrajālikaḥ //",
    "SA05manjnspu:mns_36_0": "mahādānapatiḥ śreṣṭho mahāśīladharo 'graṇīḥ /",
    "SA05manjnspu:mns_36_1": "mahākṣāntidharo dhīro mahāvīryaparākramaḥ //",
    "SA05manjnspu:mns_37_0": "mahādhyānasamādhistho mahāprajñāśarīradḥṛk /",
    "SA05manjnspu:mns_37_1": "mahābalo mahopāyaḥ praṇidhir jñanasāgaraḥ //",
    "SA05manjnspu:mns_38_0": "mahāmaitrīmayo 'meyo mahākāruṇiko 'gradhīḥ /",
    "SA05manjnspu:mns_38_1": "mahāprajño mahādhīmān mahopāyo mahākṛtiḥ //",
    "SA05manjnspu:mns_39_0": "mahāṛddhibalopeto mahāvego mahājavaḥ /",
    "SA05manjnspu:mns_39_1": "maharddhiko maheśākhyo mahābalaparākramaḥ //",
    "SA05manjnspu:mns_40_0": "mahābhavādrīsaṃbhettā mahāvajradharo ghanaḥ /",
    "SA05manjnspu:mns_40_1": "mahākrūro mahāraudro mahābhayabhayaṃkaraḥ //",
    "SA05manjnspu:mns_41_0": "mahāvidyottamo nātho mahāmantrottamo guruḥ /",
    "SA05manjnspu:mns_41_1": "mahāyānanayārūḍho mahāyānanayottamaḥ //",
    "SA05manjnspu:5_0": "iti vajradhātumaṇḍalajñānagāthāś caturdaśa /",
    "SA05manjnspu:mns_42_0": "mahāvairocano buddho mahāmaunī mahāmuniḥ /",
    "SA05manjnspu:mns_42_1": "mahāmantranayodbhūto mahāmantranayātmakaḥ //",
    "SA05manjnspu:mns_43_0": "daśapāramitāprapto daśapāramitāśrayaḥ /",
    "SA05manjnspu:mns_43_1": "daśapāramitāśuddhir daśapāramitānayaḥ //",
    "SA05manjnspu:mns_44_0": "daśabhūmīśvaro nātho daśabhūmipratiṣṭhitaḥ /",
    "SA05manjnspu:mns_44_1": "daśajñānaviśuddhātmā daśajñānaviśuddhadhṛk //",
    "SA05manjnspu:mns_45_0": "daśākāro daśārthārtho munīndro daśabalo vibhuḥ /",
    "SA05manjnspu:mns_45_1": "aśeṣaviśvārthakaro daśākāravaśī mahān //",
    "SA05manjnspu:mns_46_0": "anādir niṣprapañcātmā śuddhātmā tathatātmakaḥ /",
    "SA05manjnspu:mns_46_1": "bhūtavādī yathāvādī tathākārī ananyavāk //",
    "SA05manjnspu:mns_47_0": "advayo 'dvayavādī ca bhūtakoṭivyavasthitaḥ /",
    "SA05manjnspu:mns_47_1": "nairātmyasiṃhanirṇādī kutīrthyamṛgabhīkaraḥ //",
    "SA05manjnspu:mns_48_0": "sarvatrago 'moghagatis tathāgatamanojavaḥ /",
    "SA05manjnspu:mns_48_1": "jino jitārir vijayo cakravartī mahābalaḥ //",
    "SA05manjnspu:mns_49_0": "gaṇamukhyo gaṇācāryo gaṇeśo gaṇapatir vaśī /",
    "SA05manjnspu:mns_49_1": "mahānubhāvo dhaureyo 'nanyaneyo mahānayaḥ //",
    "SA05manjnspu:mns_50_0": "vāgīśo vākpatir vāgmī vācaspatir anantagīḥ /",
    "SA05manjnspu:mns_50_1": "satyavāk satyavādī ca catuḥsatyopadeśakaḥ //",
    "SA05manjnspu:mns_51_0": "avaivartiko hy anāgāmī khaḍgaḥ pratyekanāyakaḥ /",
    "SA05manjnspu:mns_51_1": "nānāniryāṇaniryāto mahābhūtaikakāraṇaḥ //",
    "SA05manjnspu:mns_52_0": "arhan kṣīṇāsravo bhikṣur vītarāgo jitendriyaḥ /",
    "SA05manjnspu:mns_52_1": "kṣemaprāpto 'bhayaprāptaḥ śītībhūto hy anāvilaḥ //",
    "SA05manjnspu:mns_53_0": "vidyācaraṇasaṃpannaḥ sugato lokavit paraḥ /",
    "SA05manjnspu:mns_53_1": "nirmamo nirahaṃkāraḥ satyadvayanayasthitaḥ //",
    "SA05manjnspu:mns_54_0": "saṃsārapārakoṭisthaḥ kṛtakṛtyaḥ sthalasthitaḥ /",
    "SA05manjnspu:mns_54_1": "kaivalyajñānaniṣṭhyūtaḥ prajñāśastro vidāraṇaḥ //",
    "SA05manjnspu:mns_55_0": "saddharmo dharmarāḍ bhāsvāṃl lokālokakaraḥ paraḥ /",
    "SA05manjnspu:mns_55_1": "dharmeśvaro dharmarājaḥ śreyomārgopadeśakaḥ //",
    "SA05manjnspu:mns_56_0": "siddhārthaḥ siddhasaṃkalpaḥ sarvasaṃkalpavarjitah /",
    "SA05manjnspu:mns_56_1": "nirvikalpo 'kṣayo dhātur dharmadhātuḥ paro 'vyayaḥ //",
    "SA05manjnspu:mns_57_0": "puṇyavān puṇyasaṃbhāro jñānaṃ jñānākaraṃ mahat /",
    "SA05manjnspu:mns_57_1": "jñānavān sadasajjñānī saṃbhāradvayasaṃbhṛtaḥ //",
    "SA05manjnspu:mns_58_0": "śāśvato viśvarāḍ yogī dhyānaṃ dhyeyo dhiyāṃ patiḥ /",
    "SA05manjnspu:mns_58_1": "pratyātmavedyo hy acalaḥ paramādyas trikāyadhṛk //",
    "SA05manjnspu:mns_59_0": "pañcakāyātmako buddhaḥ pañcajñānātmako vibhuḥ /",
    "SA05manjnspu:mns_59_1": "pañcabuddhātmamukuṭaḥ pañcacakṣur asaṅgadhṛk //",
    "SA05manjnspu:mns_60_0": "janakaḥ sarvabuddhānāṃ buddhaputraḥ paro varaḥ /",
    "SA05manjnspu:mns_60_1": "prajñābhavodbhavo yonir dharmayonir bhavāntakṛt //",
    "SA05manjnspu:mns_61_0": "ghanaikasāro vajrātmā sadyojāto jagatpatiḥ /",
    "SA05manjnspu:mns_61_1": "gaganodbhavaḥ svayambhūḥ prajñājñānānalo mahān //",
    "SA05manjnspu:mns_62_0": "vairocano mahādīptir jñānajyotir virocanaḥ /",
    "SA05manjnspu:mns_62_1": "jagatpradīpo jñānolko mahātejāḥ prabhāsvaraḥ //",
    "SA05manjnspu:mns_63_0": "vidyārājo 'gramantreśo mantrarājo mahārthakṛt /",
    "SA05manjnspu:mns_63_1": "mahoṣṇīṣo 'dbhūtoṣṇīṣo viśvadarśī viyatpatiḥ //",
    "SA05manjnspu:mns_64_0": "sarvabuddhātmabhāvāgryo jagadānandalocanaḥ /",
    "SA05manjnspu:mns_64_1": "viśvarūpī vidhātā ca pūjyo mānyo mahāṛṣiḥ //",
    "SA05manjnspu:mns_65_0": "kulatrayadharo mantrī mahāsamayamantradhṛk /",
    "SA05manjnspu:mns_65_1": "ratnatrayadharaḥ śreṣṭhas triyānottamadeśakaḥ //",
    "SA05manjnspu:mns_66_0": "amoghapāśo vijayī vajrapāśo mahāgrahaḥ /",
    "SA05manjnspu:mns_66_1": "vajrāṅkuśo mahāpāśaḥ vajrabhairavabhīkaraḥ //",
    "SA05manjnspu:6_0": "iti suciśuddhadharmadhātujñānagāthāḥ pādonapañcaviṃśatiḥ /",
    "SA05manjnspu:mns_67_0": "krodharāṭ ṣaṇmukho bhīmaḥ ṣaṇnetraḥ ṣaḍbhūjo balī /",
    "SA05manjnspu:mns_67_1": "daṃṣṭrakarālaḥ kaṅkālo halāhalaḥ śatānanaḥ //",
    "SA05manjnspu:mns_68_0": "yamāntako vighnarājo vajravego bhayaṃkaraḥ /",
    "SA05manjnspu:mns_68_1": "vighuṣṭavajro hṛdvajro māyāvājro mahodaraḥ //",
    "SA05manjnspu:mns_69_0": "kuliśeśo vajrayonir vajramaṇḍo nabhopamaḥ /",
    "SA05manjnspu:mns_69_1": "acalaikajaṭāṭopo gajacarmapaṭārdradhṛk //",
    "SA05manjnspu:mns_70_0": "hāhākāro mahāghoro hīhīkāro bhayānakaḥ /",
    "SA05manjnspu:mns_70_1": "aṭṭahāso mahāhāso vajrahāso mahāravaḥ //",
    "SA05manjnspu:mns_71_0": "vajrasattvo mahāsattvo vajrarājo mahāsukhaḥ /",
    "SA05manjnspu:mns_71_1": "vajracaṇḍo mahāmodo vajrahūṃkārahūṃkṛtiḥ //",
    "SA05manjnspu:mns_72_0": "vajrabāṇāyudhadharo vajrakhaḍgo nikṛntanaḥ /",
    "SA05manjnspu:mns_72_1": "viśvavajradharo vajrī ekavajrī raṇañjahaḥ //",
    "SA05manjnspu:mns_73_0": "vajrajvālākarālākṣo vajrajvālāśiroruhaḥ /",
    "SA05manjnspu:mns_73_1": "vajrāveśo mahāveśaḥ śatākṣo vajralocanaḥ //",
    "SA05manjnspu:mns_74_0": "vajraromāṅkuratanur vajraromaikavigrahaḥ /",
    "SA05manjnspu:mns_74_1": "vajrakoṭinakhārambho vajrasāraghanacchaviḥ //",
    "SA05manjnspu:mns_75_0": "vajramālādharaḥ śrīmān vajrābharaṇabhūṣitaḥ /",
    "SA05manjnspu:mns_75_1": "hāhāṭṭahāso nirghoṣo vajraghoṣaḥ ṣaḍakṣaraḥ //",
    "SA05manjnspu:mns_76_0": "mañjughoṣo mahānādas trailokyaikaravo mahān /",
    "SA05manjnspu:mns_76_1": "ākāśadhātuparyanta- ghoṣo ghoṣavatāṃ varaḥ //",
    "SA05manjnspu:7_0": "ity ādarśajñānagāthāḥ pādena sārdhaṃ daśa /",
    "SA05manjnspu:mns_77_0": "tathatābhūtanairātmya- bhūtakoṭir anakṣaraḥ /",
    "SA05manjnspu:mns_77_1": "śūnyatāvādivṛṣabho gambhīrodāragarjanaḥ //",
    "SA05manjnspu:mns_78_0": "dharmaśaṅkhyo mahāśabdo dharmagaṇḍī mahāraṇaḥ /",
    "SA05manjnspu:mns_78_1": "apratiṣṭhatanirvāṇo daśadigdharmadundubhiḥ //",
    "SA05manjnspu:mns_79_0": "arūpo rūpavān agryo nānarūpo manomayaḥ /",
    "SA05manjnspu:mns_79_1": "sarvarūpāvabhāsaśrīr aśeṣapratibimbadhṛk //",
    "SA05manjnspu:mns_80_0": "apradhṛṣyo maheśākhyas traidhātukamaheśvaraḥ /",
    "SA05manjnspu:mns_80_1": "samucchritāryamārgastho dharmaketur mahodayaḥ //",
    "SA05manjnspu:mns_81_0": "trailokyaikakumārāṅgaḥ sthaviro vṛddhaḥ prajāpatiḥ /",
    "SA05manjnspu:mns_81_1": "dvātriṃśallakṣaṇadharaḥ kāntas trailokyasundaraḥ //",
    "SA05manjnspu:mns_82_0": "lokajñānaguṇācāryo lokācāryo viśāradaḥ /",
    "SA05manjnspu:mns_82_1": "nāthas trātā trilokāptaḥ śaraṇaṃ tāyy anuttaraḥ //",
    "SA05manjnspu:mns_83_0": "gaganābhogasaṃbhogaḥ sarvajñajñānasāgaraḥ /",
    "SA05manjnspu:mns_83_1": "avidyāṇḍakośasaṃbhettā bhavapañjaradāraṇaḥ //",
    "SA05manjnspu:mns_84_0": "śamitāśeṣasaṃkleśaḥ saṃsārārṇavapāragaḥ /",
    "SA05manjnspu:mns_84_1": "jñānābhiṣekamukuṭaḥ samyaksaṃbuddhabhūṣaṇaḥ //",
    "SA05manjnspu:mns_85_0": "triduḥkhaduḥkhaśamanas tryanto 'nantas trimuktigaḥ /",
    "SA05manjnspu:mns_85_1": "sarvāvaraṇanirmukta ākāśasamatāṃ gataḥ //",
    "SA05manjnspu:mns_86_0": "sarvakleśamalātitas tryadhvānadhvagatiṃ gataḥ /",
    "SA05manjnspu:mns_86_1": "sarvasattvamahānāgo guṇaśekharaśekharaḥ //",
    "SA05manjnspu:mns_87_0": "sarvopādhivinirmukto vyomavartmani susthitaḥ /",
    "SA05manjnspu:mns_87_1": "mahācintāmaṇidharaḥ sarvaratnottamo vibhuḥ //",
    "SA05manjnspu:mns_88_0": "mahākalpataruḥ sphīto mahābhadraghaṭottamaḥ /",
    "SA05manjnspu:mns_88_1": "sarvasattvārthakṛt kartā hitaiṣī sattvavatsalaḥ //",
    "SA05manjnspu:mns_89_0": "śubhāśubhajñaḥ kālajñaḥ samayajñaḥ samayī vibhuḥ /",
    "SA05manjnspu:mns_89_1": "sattvendriyajño velajño vimuktitrayakovidaḥ //",
    "SA05manjnspu:mns_90_0": "guṇī guṇajño dharmajñaḥ praśasto maṅgalodayaḥ /",
    "SA05manjnspu:mns_90_1": "sarvamaṅgalamāṅgalyaḥ kīrtir lakṣmīr yaśaḥ śubhaḥ //",
    "SA05manjnspu:mns_91_0": "mahotsavo mahāśvāso mahānando mahāratiḥ /",
    "SA05manjnspu:mns_91_1": "satkāraḥ satkṛtir bhūtiḥ pramodaḥ śrīr yaśaspatiḥ //",
    "SA05manjnspu:mns_92_0": "vareṇyo varadaḥ śreṣṭhaḥ śaraṇyaḥ śaraṇottamaḥ /",
    "SA05manjnspu:mns_92_1": "mahābhayāriḥ pravaro niḥśeṣabhayanāśanaḥ //",
    "SA05manjnspu:mns_93_0": "śikhī śikhaṇḍī jaṭilo jaṭī mauṇḍī kirīṭimān /",
    "SA05manjnspu:mns_93_1": "pañcānanaḥ pañcaśikhaḥ pañcacīrakaśekharaḥ //",
    "SA05manjnspu:mns_94_0": "mahāvratadharo mauñjī brahmacārī vratottamaḥ /",
    "SA05manjnspu:mns_94_1": "mahātapās taponiṣṭhaḥ snātako gautamo 'graṇīḥ //",
    "SA05manjnspu:mns_95_0": "brahmavid brāhmaṇo brahmā brahmanirvāṇam āptavān /",
    "SA05manjnspu:mns_95_1": "muktir mokṣo vimokṣāṅgo vimuktiḥ śāntatā śivaḥ //",
    "SA05manjnspu:mns_96_0": "nirvāṇaṃ nirvṛtiḥ śāntiḥ śreyo niryāṇam antagaḥ /",
    "SA05manjnspu:mns_96_1": "sukhaduḥkhāntakṛn niṣṭhā vairāgyam upādhikṣayaḥ //",
    "SA05manjnspu:mns_97_0": "ajayo 'nupamo 'vyakto nirābhāso nirañjanaḥ /",
    "SA05manjnspu:mns_97_1": "niṣkalaḥ sarvago vyāpī sūkṣmo bījam anāśravaḥ //",
    "SA05manjnspu:mns_98_0": "arajo virajo vimalo vāntadoṣo nirāmayaḥ /",
    "SA05manjnspu:mns_98_1": "suprabuddho vibuddhātmā sarvajñāḥ sarvavit paraḥ //",
    "SA05manjnspu:mns_99_0": "vijñānadharmatātīto jñān amadvayarūpadhṛk /",
    "SA05manjnspu:mns_99_1": "nirvikalpo nirābhogas tryadhvasaṃbuddhakāryakṛt //",
    "SA05manjnspu:mns_100_0": "anādinidhano buddha ādibuddho niranvayaḥ /",
    "SA05manjnspu:mns_100_1": "jñānaikacakṣur amalo jñānamūrtis tathāgataḥ //",
    "SA05manjnspu:mns_101_0": "vāgīśvaro mahāvādī vādirāḍ vādipuṅgavaḥ /",
    "SA05manjnspu:mns_101_1": "vadatāṃ varo variṣṭho vādisiṃho 'parājitaḥ //",
    "SA05manjnspu:mns_102_0": "samantadarśī pramodyas tejomālī sudarśanaḥ /",
    "SA05manjnspu:mns_102_1": "śrīvatsaḥ suprabho dīptir bhā bhāsurakaradyutiḥ //",
    "SA05manjnspu:mns_103_0": "mahābhiṣagvaraḥ śreṣthaḥ śalyahartā niruttaraḥ /",
    "SA05manjnspu:mns_103_1": "aśeṣabhaiṣajyataruḥ kleśavyādhir mahāripuḥ //",
    "SA05manjnspu:mns_104_0": "trailokyatilakaḥ kāntaḥ śrīmān nakṣatramaṇḍalaḥ /",
    "SA05manjnspu:mns_104_1": "daśadigvyomaparyyanto dharmadhvajamahocchrayaḥ //",
    "SA05manjnspu:mns_105_0": "jagacchatraikavipulo maitrīkaruṇamaṇḍalaḥ /",
    "SA05manjnspu:mns_105_1": "padmanṛtyeśvaraḥ śrīmān ratnacchatro mahāvibhuḥ //",
    "SA05manjnspu:mns_106_0": "sarvabuddhamahārājaḥ sarvabuddhātmabhāvadhṛk /",
    "SA05manjnspu:mns_106_1": "sarvabuddhamahāyogaḥ sarvabuddhaikaśāsanaḥ //",
    "SA05manjnspu:mns_107_0": "vajraratnābhiṣekaśrīḥ sarvaratnādhipeśvaraḥ /",
    "SA05manjnspu:mns_107_1": "sarvalokeśvarapatiḥ sarvavajradharādhipaḥ //",
    "SA05manjnspu:mns_108_0": "sarvabuddhamahācittaḥ sarvabuddhamanogatiḥ /",
    "SA05manjnspu:mns_108_1": "sarvabuddhamahākāyaḥ sarvabuddhasarasvatī //",
    "SA05manjnspu:mns_109_0": "vajrasūryo mahāloko vajrenduvimalaprabhaḥ /",
    "SA05manjnspu:mns_109_1": "virāgādimahārāgo viśvavarṇojjvalaprabhaḥ //",
    "SA05manjnspu:mns_110_0": "saṃbuddhavajraparyaṅko buddhasaṃgītidharmadhṛk /",
    "SA05manjnspu:mns_110_1": "buddhapadmodbhavaḥ śrīmān sarvajñajñānakoṣadhṛk //",
    "SA05manjnspu:mns_111_0": "viśvamāyādharo rājā buddhavidyādharo mahān /",
    "SA05manjnspu:mns_111_1": "vajratīkṣno mahākhaḍgo viśuddhaḥ paramākṣaraḥ //",
    "SA05manjnspu:mns_112_0": "duḥkhacchedamahāyāna- vajradharmamahāyudhaḥ /",
    "SA05manjnspu:mns_112_1": "jinajig vajragāmbhīryo vajrabuddhir yathārthavit //",
    "SA05manjnspu:mns_113_0": "sarvapāramitāpūrī sarvabhūmivibhūṣaṇaḥ /",
    "SA05manjnspu:mns_113_1": "viśuddhadharmanairātmyaḥ samyagjñānenduhṛtprabhaḥ //",
    "SA05manjnspu:mns_114_0": "māyājālamahodyogaḥ sarvatantrādhipaḥ paraḥ /",
    "SA05manjnspu:mns_114_1": "aśeṣavajraparyaṅko niḥśeṣajñānakāyadhṛk //",
    "SA05manjnspu:mns_115_0": "samantabhadraḥ sumatiḥ kṣitigarbho jagaddhṛtiḥ /",
    "SA05manjnspu:mns_115_1": "sarvabuddhamahāgarbho viśvanirmāṇacakradhṛk //",
    "SA05manjnspu:mns_116_0": "sarvabhāvasvabhāvāgryaḥ sarvabhāvasvabhāvavadḥrk /",
    "SA05manjnspu:mns_116_1": "anutpādadharmā viśvārthaḥ sarvadharmasvabhāvadḥrk //",
    "SA05manjnspu:mns_117_0": "ekakṣaṇamahāprajñaḥ sarvadharmāvabodhadhṛk /",
    "SA05manjnspu:mns_117_1": "sarvadharmābhisamayo bhūtāntamunir agradhīḥ //",
    "SA05manjnspu:mns_118_0": "stimitaḥ suprasannātmā samyaksaṃbuddhabodhidhṛk /",
    "SA05manjnspu:mns_118_1": "pratyakṣaḥ sarvabuddhānāṃ jñānārciḥ suprabhāsvaraḥ //",
    "SA05manjnspu:8_0": "iti pratyavekṣaṇajñānagāthāḥ dvācatvāriṃśat /",
    "SA05manjnspu:mns_119_0": "iṣṭārthasādhakaḥ paraḥ sarvāpāyaviśodhakaḥ /",
    "SA05manjnspu:mns_119_1": "sarvasattvottamo nāthaḥ sarvasattvapramocakaḥ //",
    "SA05manjnspu:mns_120_0": "kleśasaṃgrāmaśūraikaḥ ajñānaripudarpahā /",
    "SA05manjnspu:mns_120_1": "dhīḥ śṛṅgāradharaḥ śrīmān vīrabībhatsarūpadhṛk //",
    "SA05manjnspu:mns_121_0": "bāhuduṇḍaśatākṣepaḥ padanikṣepanarttanaḥ /",
    "SA05manjnspu:mns_121_1": "śrīmacchatabhujābhoga- gaganābhoganarttanaḥ //",
    "SA05manjnspu:mns_122_0": "ekapādatalākrānta- mahīmaṇḍatale sthitaḥ /",
    "SA05manjnspu:mns_122_1": "brahmāṇḍaśikharākrānta- pādāṅguṣṭhanakhe sthitaḥ //",
    "SA05manjnspu:mns_123_0": "ekārtho 'dvayadharmārthaḥ paramārtho 'vinaśvaraḥ /",
    "SA05manjnspu:mns_123_1": "nānāvijñaptirūpārthaś cittavijñānasaṃtatiḥ //",
    "SA05manjnspu:mns_124_0": "aśeṣabhāvārtharatiḥ śūnyatāratir agradhīḥ /",
    "SA05manjnspu:mns_124_1": "bhavarāgādyatītaś ca bhavatrayamahāratiḥ //",
    "SA05manjnspu:mns_125_0": "śuddhaḥ śubhrābhradhavalaḥ śaraccandrāṃśusuprabhaḥ /",
    "SA05manjnspu:mns_125_1": "bālārkamaṇḍalacchāyo mahārāganakhaprabhaḥ //",
    "SA05manjnspu:mns_126_0": "indranīlāgrasaccīro mahānīlakacāgradhṛk /",
    "SA05manjnspu:mns_126_1": "mahāmaṇimayūkhaśrīr buddhanirvāṇabhūṣaṇaḥ //",
    "SA05manjnspu:mns_127_0": "lokadhātuśatākampī ṛddhipādamahākramaḥ /",
    "SA05manjnspu:mns_127_1": "mahāsmṛtidharas tattvaś catuḥsmṛtisamādhirāṭ //",
    "SA05manjnspu:mns_128_0": "bodhyaṅgakusumāmodas tathāgataguṇodadhiḥ /",
    "SA05manjnspu:mns_128_1": "aṣṭāṅgamārganayavit samyaksaṃbuddhamārgavit //",
    "SA05manjnspu:mns_129_0": "sarvasattvamahāsaṅgo niḥsaṅgo gaganopamaḥ /",
    "SA05manjnspu:mns_129_1": "sarvasattvamanojātaḥ sarvasattvamanojavaḥ //",
    "SA05manjnspu:mns_130_0": "sarvasattvendriyārthajñaḥ sarvasattvamanoharaḥ /",
    "SA05manjnspu:mns_130_1": "pañcaskandhārthatattvajñaḥ pañcaskandhaviśuddhadhṛk //",
    "SA05manjnspu:mns_131_0": "sarvaniryāṇakoṭisthaḥ sarvaniryāṇakovidaḥ /",
    "SA05manjnspu:mns_131_1": "sarvaniryāṇamārgasthaḥ sarvaniryāṇadeśakaḥ //",
    "SA05manjnspu:mns_132_0": "dvādaśāṅgabhavotkhāto dvādaśākāraśuddhadhṛk /",
    "SA05manjnspu:mns_132_1": "catuḥsatyanayākāro aṣṭajñānāvabodhadhṛk //",
    "SA05manjnspu:mns_133_0": "dvādaśākārasatyārthaḥ ṣoḍaśākāratattvavit /",
    "SA05manjnspu:mns_133_1": "viṃśatyākārasaṃbodhir vibuddhaḥ sarvavit paraḥ //",
    "SA05manjnspu:mns_134_0": "ameyabuddhanirmāṇa- kāyakoṭivibhāvakaḥ /",
    "SA05manjnspu:mns_134_1": "sarvakṣaṇābhisamayaḥ sarvacittakṣaṇārthavit //",
    "SA05manjnspu:mns_135_0": "nānāyānanayopāya- jagadarthavibhāvakaḥ /",
    "SA05manjnspu:mns_135_1": "yānatritayaniryāta ekayānaphale sthithaḥ //",
    "SA05manjnspu:mns_136_0": "kleśadhātuviśuddhātmā karmadhātukṣayaṃkaraḥ /",
    "SA05manjnspu:mns_136_1": "oghodadhisamuttīrṇo yogakāntāraniḥsṛtaḥ //",
    "SA05manjnspu:mns_137_0": "kleśopakleśasaṃkleśa- suprahīṇasavāsanaḥ /",
    "SA05manjnspu:mns_137_1": "prajñopāyamahākaruṇā amoghajagadarthakṛt //",
    "SA05manjnspu:mns_138_0": "sarvasaṃjñāprahīṇārtho vijñānārtho nirodhakṛt /",
    "SA05manjnspu:mns_138_1": "sarvasattvamanoviṣayaḥ sarvasattvamanogatiḥ //",
    "SA05manjnspu:mns_139_0": "sarvasattvamano'ntasthas taccittasamatāṃ gataḥ /",
    "SA05manjnspu:mns_139_1": "sarvasattvamanohlādī sarvasattvamanoratiḥ //",
    "SA05manjnspu:mns_140_0": "siddhānto vibhramāpetaḥ sarvabhrāntivivarjitaḥ /",
    "SA05manjnspu:mns_140_1": "niḥsaṃdigdhamatis tryarthaḥ sarvārthas triguṇātmakaḥ //",
    "SA05manjnspu:mns_141_0": "pañcaskandhārthas trikālaḥ sarvakṣaṇavibhāvakaḥ /",
    "SA05manjnspu:mns_141_1": "ekakṣaṇābhisaṃbuddhaḥ sarvabuddhasvabhāvadhṛk //",
    "SA05manjnspu:mns_142_0": "anaṅgakāyaḥ kāyāgryaḥ kāyakoṭivibhāvakaḥ /",
    "SA05manjnspu:mns_142_1": "aśeṣarūpasandarśī ratnaketur mahāmaṇiḥ //",
    "SA05manjnspu:9_0": "iti samatājñānatathāścaturviṃśatiḥ /",
    "SA05manjnspu:mns_143_0": "sarvasaṃbuddhaboddhavyo buddhabodhir anuttaraḥ /",
    "SA05manjnspu:mns_143_1": "anakṣaro mantrayonir mahāmantrakulatrayaḥ //",
    "SA05manjnspu:mns_144_0": "sarvamantrārthajanako mahābindur anakṣaraḥ /",
    "SA05manjnspu:mns_144_1": "pañcākṣaro mahāśūnyo binduśūnyaḥ ṣaḍakṣaraḥ //",
    "SA05manjnspu:mns_145_0": "sarvākāro nirākāraḥ ṣoḍaśārdhārdhabindudhṛk /",
    "SA05manjnspu:mns_145_1": "akalaḥ kalanātītaś caturthadhyānakoṭidhṛk //",
    "SA05manjnspu:mns_146_0": "sarvadhyānakalābhijñāḥ samādhikulagotravit /",
    "SA05manjnspu:mns_146_1": "samādhikāyaḥ kāyāgryaḥ sarvasaṃbhogakāyarāṭ //",
    "SA05manjnspu:mns_147_0": "nirmāṇakāyaḥ kāyāngryo buddhanirmāṇavaṃśadhṛk /",
    "SA05manjnspu:mns_147_1": "daśadigviśvanirmāṇo yathāvaj jagadarthakṛt //",
    "SA05manjnspu:mns_148_0": "devātidevo devendraḥ surendro dānavādhipaḥ /",
    "SA05manjnspu:mns_148_1": "amarendraḥ suraguruḥ pramathaḥ pramatheśvaraḥ //",
    "SA05manjnspu:mns_149_0": "uttīrṇabhavakāntāra ekaḥ śāstā jagadguruḥ /",
    "SA05manjnspu:mns_149_1": "prakhyātadaśadigloko dharmadānapatir mahān //",
    "SA05manjnspu:mns_150_0": "maitrīsannahasannaddhaḥ karuṇāvarmavarmitaḥ /",
    "SA05manjnspu:mns_150_1": "prajñākhaḍgadhanurbāṇaḥ kleśājñānaraṇaṃjahaḥ //",
    "SA05manjnspu:mns_151_0": "mārārir mārajid vīraś caturmārabhayāntakṛt /",
    "SA05manjnspu:mns_151_1": "sarvamāracamūjetā saṃbuddho lokanāyakaḥ //",
    "SA05manjnspu:mns_152_0": "vandyaḥ pūjyo 'bhivādyaś ca mānanīyaś ca nityaśaḥ /",
    "SA05manjnspu:mns_152_1": "arcanīyatamo mānyo namasyaḥ paramo guruḥ //",
    "SA05manjnspu:mns_153_0": "trailokyaikakramagatir vyomaparyyantavikramaḥ /",
    "SA05manjnspu:mns_153_1": "traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ //",
    "SA05manjnspu:mns_154_0": "bodhisattvo mahāsattvo lokātīto maharddhikaḥ /",
    "SA05manjnspu:mns_154_1": "prajñāpāramitāniṣṭhaḥ prajñātattvatvam āgataḥ //",
    "SA05manjnspu:mns_155_0": "ātmavit paravit sarvaḥ savīryo hy agrapudgalaḥ /",
    "SA05manjnspu:mns_155_1": "sarvopamām atikrānto jñeyo jñānādhipaḥ paraḥ //",
    "SA05manjnspu:mns_156_0": "dharmadānapatiḥ śreṣṭhaś caturmudrārthadeśakaḥ /",
    "SA05manjnspu:mns_156_1": "paryupāsyatamo jagatāṃ niryāṇatrayayāyinām //",
    "SA05manjnspu:mns_157_0": "paramārthaviśuddhaśrīs trailokyasubhago mahān /",
    "SA05manjnspu:mns_157_1": "sarvasampatkaraḥ śrīmān mañjuśrīḥ śrīmatāṃ varaḥ //",
    "SA05manjnspu:10_0": "iti kṛtyānuṣṭhānajñānagāthāḥ pañcadaśaḥ /",
    "SA05manjnspu:mns_158_0": "namas te varadavajrāgrya bhūtakoṭe namo 'stu te /",
    "SA05manjnspu:mns_158_1": "namas te śūnyatāgarbha buddhabodhe namostu te //",
    "SA05manjnspu:mns_159_0": "buddharāga namas te 'stu buddhakāma namo namaḥ /",
    "SA05manjnspu:mns_159_1": "buddhaprīte namas tubhyaṃ buddhamoda namo namaḥ //",
    "SA05manjnspu:mns_160_0": "buddhasmita namas tubhyaṃ buddhahāsa namo namaḥ /",
    "SA05manjnspu:mns_160_1": "buddhavāca namas tubhyaṃ buddhabhāva namo namaḥ //",
    "SA05manjnspu:mns_161_0": "abhavodbhava namas tubhyaṃ namas te buddhasaṃbhava /",
    "SA05manjnspu:mns_161_1": "gaganodbhava namas tubhyaṃ namas te jñānasaṃbhava //",
    "SA05manjnspu:mns_162_0": "māyājāla namas tubhyaṃ namas te buddhanāṭaka /",
    "SA05manjnspu:mns_162_1": "namas te sarvasarvebhyo jñānakāya namo 'stu te //",
    "SA05manjnspu:mns_163_0": "iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ,",
    "SA05manjnspu:mns_163_1": "kāyavāṅmanoguhyapariśuddhyai,",
    "SA05manjnspu:mns_163_2": "aparipūrṇapariśuddhabhūmiparimitāpuṇyajñānasaṃbhāraparipūripariśuddhyai,",
    "SA05manjnspu:mns_163_3": "anadhigatānuttarārthasyādhigamāya,",
    "SA05manjnspu:mns_163_4": "aprāptasya prāptyai, yāvatsarvatathāgatasarvadharmanetrīsaṃdhāraṇārthaṃ ca mayā deśitā,",
    "SA05manjnspu:mns_163_5": "saṃprakāśitā, vivṛtā, vibhajitottānikṛtā, adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti /",
    "SA05manjnspu:11_0": "iti prathamacakrasyeyamanuśaṃsā ekādaśa padāni",
    "SA05manjnspu:mns__1_0": "atha vajradharaḥ śrīmān hṛṣṭatuṣṭaḥ kṛtāñjaliḥ /",
    "SA05manjnspu:mns__1_1": "praṇamya nāthaṃ saṃbuddhaṃ bhagavantaṃ tathāgataṃ //",
    "SA05manjnspu:mns__2_0": "anyaiś ca bahubhir nāthair guhyendrair vajrapāṇibhiḥ /",
    "SA05manjnspu:mns__2_1": "sa sārddhaṃ krodharājānaiḥ provācoccair idaṃ vacaḥ //",
    "SA05manjnspu:mns__3_0": "anumodāmahe nātha sādhu sādhu subhāṣitam /",
    "SA05manjnspu:mns__3_1": "kṛto 'smākaṃ mahān arthaḥ samyaksaṃbodhiprāpakaḥ //",
    "SA05manjnspu:mns__4_0": "jagataś cāpy ānāthasya vimuktiphalakāṅkṣiṇaḥ /",
    "SA05manjnspu:mns__4_1": "śreyo mārgo viśuddho 'yaṃ māyājālanayoditaḥ //",
    "SA05manjnspu:mns__5_0": "gambhīrodāravaipulyo mahārtho jagadarthakṛt /",
    "SA05manjnspu:mns__5_1": "buddhānāṃ viṣayo hy eṣa samyaksaṃbuddhabhāṣitaḥ //",
    "SA05manjnspu:12_0": "ity upasaṃhāragāthāḥ pañca /",
    "SA05manjnspu:13_0": "ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā /",
    "SA05manjnspu:14_0": "# paṇḍita ratnakāji vajrācāryasya bauddhastotrasaṃgrahoddhṛta",
    "SA05manjnspu:14_1": "# saṃgrahakartā sampādakaśca janārdanaśāstrī pāṇḍeyaḥ",
    "SA05manjnspu:14_2": "# ī. siṅ. likhyata, jayakarta, yavadvīpa, saṃ. 1423"
}