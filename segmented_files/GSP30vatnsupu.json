{
  "GSP30vatnsupu:0": "atha śrīvātūlanāthasūtrāṇi",
  "GSP30vatnsupu:1": "ŚrīmadAnantaśaktipādaviracitavṛttisametāni",
  "GSP30vatnsupu:2": "1ab: saṃghaṭṭaghaṭṭanabaloditanirvikāra- śūnyātiśūnyapadam avyayabodhasāram",
  "GSP30vatnsupu:3": "1cd: sarvatra khecaradṛśā pravirājate yat tan naumi sāhasavaraṃ guruvaktragamyam",
  "GSP30vatnsupu:4": "2ab: sarvollaṅghanavṛttyeha nirviketo 'kramākramaḥ",
  "GSP30vatnsupu:5": "2cd: ko 'py anuttaracidvyoma- svabhāvo jayatād ajaḥ",
  "GSP30vatnsupu:6": "3ab: śrīmadvātūlanāthasya hṛdayāmbhodhisaṃbhavam",
  "GSP30vatnsupu:7": "3cd: pūjyapūjakapūjābhiḥ projjhitaṃ yan namāmi tat",
  "GSP30vatnsupu:8": "4ab: yeneha sarvavṛttīnāṃ madhyasaṃstho 'pi sarvadā",
  "GSP30vatnsupu:9": "4cd: mahāvyomasamāviṣṭas tiṣṭhāmy asmin nirāvaliḥ",
  "GSP30vatnsupu:10": "5ab: tam apūrvam anāveśam asparśam aniketanam",
  "GSP30vatnsupu:11": "5cd: saṃvidvikalpasaṃkalpa- ghaṭṭanaṃ naumy anuttaram",
  "GSP30vatnsupu:12": "6ab: yoginīvaktrasaṃbhūta- sūtrāṇāṃ vṛttir uttamā",
  "GSP30vatnsupu:13": "6cd: kenāpi kriyate samyak- paratattvopabṛṃhitā",
  "GSP30vatnsupu:14_0": "iha kila ṣaḍdarśanacaturāmnāyādimelāpaparyantasamastadarśanottīrṇam akathyam api",
  "GSP30vatnsupu:14_1": "śrīmadvātūlanāthasya pīṭheśvaryocchuṣmapādaugham uktvā tad anu paramarahasyopabṛṃhitatrayodaśakathāsākātkāradṛśā",
  "GSP30vatnsupu:14_2": "kramākramāstināstitathyātathyabhedābhedasavikalpanirvikalpabhavanirvāṇakalaṅkojjhitaṃ",
  "GSP30vatnsupu:14_3": "kim apy anavakāśaṃ paraṃ tattvaṃ sūtramukhenādiśanti",
  "GSP30vatnsupu:15": "yatredam ādisūtram",
  "GSP30vatnsupu:16": "VaSu1: mahāsāhasavṛttyā svarūpalābhaḥ //",
  "GSP30vatnsupu:17_0": "atitīvrātitīvrataraviśṛṅkhalaśaktipātāghrātasya svasvarūpasamāviṣṭasya kasya cit",
  "GSP30vatnsupu:17_1": "kva cit kadā cid akasmād eva “*mahāsāhasavṛttyā*” ghasmaramahāghanataraparanādollāsasphāreṇa",
  "GSP30vatnsupu:17_2": "savikalpanirvikalpātmakasamastasaṃvinnivahaghaṭṭanān nirāvaraṇamahāśūnyatāsamāveśaniṣṭhayā",
  "GSP30vatnsupu:17_3": "“*svarūpalābhaḥ*” samastakalpanottīrṇatvād akṛtakaniravakāśaniruttaranistaraṅganiravadhinirniketāsparśasaṃvitprāptir",
  "GSP30vatnsupu:17_4": "bhavati iti rahasyārthaḥ / mahāsāhasavṛttyānupraveśaś ca vakṣyamāṇakathitakrameṇādhigantavyaḥ //",
  "GSP30vatnsupu:18": "jhaṭiti sarvollaṅghanakrameṇāniketasvarūpaprāptisākṣātkāramahāsāhasacarcāsaṃpradāyaṃ nirūpya,",
  "GSP30vatnsupu:19": "idānīṃ tatraiva sarvavṛttimahāsāmarasyam ekakāle pracakṣate",
  "GSP30vatnsupu:20": "VaSu2: tallābhācchuritā [yud?]yugapadvṛttipravṛttiḥ",
  "GSP30vatnsupu:21_0": "vṛttīnāṃ dṛgādimarīcirūpāṇāṃ tathā rāgadveṣādyunmeṣavatīnāṃ “*yugapat*” tulyakālaṃ",
  "GSP30vatnsupu:21_1": "kramaparipāṭyullaṅghanenākramapravṛttyā “*tallābhācchuritā*” tat tena prāguktamahāsāhasadaśāsamāveśakramaprāpyeṇa",
  "GSP30vatnsupu:21_2": "svarūpalābhena kālākālakalpanottīrṇālaṃgrāsavapuṣā mahānirīheṇācchuritā spṛṣtā svasvarūpatāṃ",
  "GSP30vatnsupu:21_3": "nītāḷ“*pravṛttir*” prakarṣeṇa vartamānā vṛttir satatam acyutatayā tatsamāveśāvasthānam",
  "GSP30vatnsupu:21_4": "ity arthaḥ / ity anayoktibhaṅgyā sarvavṛttīnāṃ samanantaram eva sarvottīrṇamahāśūnyatādhāmni",
  "GSP30vatnsupu:21_5": "dhāmarūpe tanmayatayā parasparavibhedavigalanenodayapadavyām eva satatam avasthitir sthitetyarthaḥ //",
  "GSP30vatnsupu:22": "ityanayoktibhaṅgyā tulyakālakathanopadeśam uktvedānīṃ pustakakathāṃ nirūpayanti",
  "GSP30vatnsupu:23": "VaSu3: ubhayapaṭṭodghaṭṭanān mahāśūnyatāpraveśaḥ",
  "GSP30vatnsupu:24_0": "śrīmanniṣkriyānandanāthānugrahasamaye śrīgandhamādanasiddhapādair akṛtakapustakapradarśanena",
  "GSP30vatnsupu:24_1": "yā parapade prāptir upadiṣṭā saiva vitatya nirūpyate / saptarandhrakramoditasaptaśikhollāsātmakaḥ",
  "GSP30vatnsupu:24_2": "prāṇapravāhodayaḥ saivordhvapaṭṭakaḥ pūrṇavṛttyudayaḥ,",
  "GSP30vatnsupu:25_0": "randhradvayasuṣiranālikāpravāhaprasṛto 'pānarūpo 'dhaḥpaṭṭakaḥ pañcendriyaśaktiveṣṭitaḥ",
  "GSP30vatnsupu:25_1": "pañcaphaṇadharmānibandhako 'dhaḥsthitaḥ / tasya valayadvayaṃ jāgratsvapnātmakam unmudrya",
  "GSP30vatnsupu:25_2": "granthinibandhanam apahṛtya “*ubhayapaṭṭodghaṭṭanāt*” prāṇāpānadvayavidāraṇān madhyavartī",
  "GSP30vatnsupu:25_3": "yaḥ prāṇarūpo mahāśūnyatāsvabhāvaḥ kulākulavikalpadaśojjhito 'vyapadeśyamahānirāvaraṇaniratyayavedyavedakanirmukto",
  "GSP30vatnsupu:25_4": "varṇāvarṇanivarṇottīrṇaḥ sparśāsparśaprathāparivarjitopacārāt",
  "GSP30vatnsupu:26": "paramākāśādyabhidhānaiḥ",
  "GSP30vatnsupu:27": "abhidhīyate / tatra “*praveśaḥ*” tatsamāveśatayā sāmarasyāvasthitir saiva prāptamahopadeśanāmāvirbhavatītyarthaḥ //",
  "GSP30vatnsupu:28_0": "itthaṃ mahānayoktadṛśā sarvaśāstraprapañcottīrṇātvād avācyaṃ kim api mahopadeśasākṣātkāram",
  "GSP30vatnsupu:28_1": "ubhayapaṭṭakākārasadasadrūpadvayanivāraṇena nistaraṅgaparavyomasamāveśavivarjitam",
  "GSP30vatnsupu:28_2": "āsūtritamahāśūnyatāsamāveśam āvedya,",
  "GSP30vatnsupu:29": "idānīṃ yugmopasaṃhārāt kaivalyaphalaṃ tanmayatopavarṇyate",
  "GSP30vatnsupu:30": "VaSu4: yugmagrāsān niravakāśasaṃvinniṣṭhā //",
  "GSP30vatnsupu:31_0": "pṛthivyādimahābhūtapañcakasyaikaikasmin grāhyagrāhakatayā “*yugma*” vṛttyudayasaṃvyavasthitiḥ /",
  "GSP30vatnsupu:31_1": "tatra gandhaprādhānyād dharātattvasya pāyughrāṇarūpeṇa dviprakāratā / aptattvasya",
  "GSP30vatnsupu:31_2": "ca rasapradhānatayopastharasanārūpeṇadvaividhyam / tejastattvasya rūpaprādhānyāt",
  "GSP30vatnsupu:31_3": "pādanetrabhedena dvayarūpatā / vāyutattvasya sparśaprādhānyāt tvakpāṇisvabhāvato",
  "GSP30vatnsupu:31_4": "dvidhā gatiḥ / ākāśatattvasya śabdaprādhānyād vākśrotrabhedena dviprakāratayaiva",
  "GSP30vatnsupu:31_5": "bahudhātvam / athavā pṛthivyapsvarūpau bhogyasvarūpāvasthitau / tejovāyvākhyau bhoktṛsvabhāvau",
  "GSP30vatnsupu:31_6": "saṃsthitau / ākāśaṃ caitad yugmāntarasthaṃ satsuṣiratayā sarvapranāḍikāntaroditaṃ",
  "GSP30vatnsupu:31_7": "ca bahudhā vibhaktam / pṛthivyādivāyvantaṃ bhūtacatuṣṭayaṃ bhogyarūpam ākāśaṃ ca",
  "GSP30vatnsupu:31_8": "bhoktṛsvabhāvam iti vā / bhogye 'pi bhoktā sadaiva tiṣṭhati;",
  "GSP30vatnsupu:32": "bhoktary api bhogaḥ",
  "GSP30vatnsupu:33_0": "nityaṃ vibhāti / evamuktayuktyā pratyekaṃ pṛthivyādimahābhūtapañcakaṃ yugmena dvayavibhūtyānārataṃ",
  "GSP30vatnsupu:33_1": "prollasatītyabhiprāyaḥ / athavā pratyekaṃ vyaktāvyaktatayā bahirantaratayā śāntodriktatayā",
  "GSP30vatnsupu:33_2": "vā vibhāti / etat pañcakasthānasaṃthitayugmasya ``grāsāt'' saṃharaṇat ``niravakāśasaṃvinniṣṭhā''",
  "GSP30vatnsupu:33_3": "niravakāśā yeyaṃ saṃvit tasyā niṣṭhā samyagaviparyastatayā saṃthitiḥ / niravakāśasaṃvittvena",
  "GSP30vatnsupu:33_4": "nāpi savikalpasaṃvidunmeṣair avakāśo labhyate,",
  "GSP30vatnsupu:34_0": "nāpi nirvikalpasaṃvitsvabhāvena praveśo 'dhigamyate / ittham aprameyatvān niruttaraparamādvayasvabhāvatvāc",
  "GSP30vatnsupu:34_1": "ca niravakāśasaṃvid ihocyate / tasyā niṣṭhā varagurupradarśitadṛśā satatam ucyatā",
  "GSP30vatnsupu:34_2": "gatir keṣāṃcid bhavatīty arthaḥ / evaṃ dvayātmakakulakaulakavalanena nirupādhinīrūpaniḥsvarūpatādātmyaṃ bhavatīty arthaḥ",
  "GSP30vatnsupu:35": "//4//",
  "GSP30vatnsupu:36": "dvayavigalanena paratattvāvasthitiṃ yugmacarcāgamanikayehoktvā,",
  "GSP30vatnsupu:37": "tad anu saṃghaṭṭakathāsākṣātkāro nirūpyate",
  "GSP30vatnsupu:38": "VaSu5: siddhayoginīsaṃghaṭṭān mahāmelāpodayaḥ",
  "GSP30vatnsupu:39_0": "siddhā ca yoginyaś ca tā siddhayoginyo viṣayakaraṇeśvarīrūpā / tāsāṃ saṃghaṭṭaḥ saṃgamo",
  "GSP30vatnsupu:39_1": "grāhyagrāhakobhayasaṃśleṣaḥ parasparāgūraṇakrameṇāliṅganam / tenāliṅganena sadaiva",
  "GSP30vatnsupu:39_2": "``mahāmelāpodayaḥ'' mahāmelāpasyāhaṃtedaṃtātmakadvayavigalanān niruttaracidvyomni",
  "GSP30vatnsupu:39_3": "satataṃ mahāsāmarasyātmakasya sarvatra pratyakṣatayodayaḥ samullāso bhavatīty arthaḥ /",
  "GSP30vatnsupu:39_4": "vedyavedakadvayāprathanapravṛttyā paramādvayasamāveśaḥ sarvatrāvasthitety uktaṃ bhavati //5 //",
  "GSP30vatnsupu:40": "ubhayavigalanena sadaiva mahāmelāpodayam uktvā,",
  "GSP30vatnsupu:41": "tad anu kañcukatrayollaṅghanena niruttarapadaprāptiṃ kaṭākṣayanti",
  "GSP30vatnsupu:42": "VaSu6: trikañcukaparityāgān nirākhyapadāvasthitiḥ",
  "GSP30vatnsupu:43": "trikañcukasya bhāvikabhautikaśūnyabhedabhinnasya / tatra bhāvikaṃ śabdādyahaṃkāraparyantaṃ tanmātrarūpaṃ,",
  "GSP30vatnsupu:44": "bhautikaṃ pṛthivyādirūpaṃ,",
  "GSP30vatnsupu:45": "śūnyaṃ nirīhākhyaṃ vāsanāsvarūpaṃ ca / athavā bhāvikaṃ ghaṭākāraṃ bāhyaṃ grāhyaviṣayarūpaṃ,",
  "GSP30vatnsupu:46": "bhautikaṃ puno'antaram indriyātmakaṃ grahaṇarūpam,",
  "GSP30vatnsupu:47": "śūnyaṃ tadubhayamadhyamākāśam / athavā bhāvikaṃ svapnāvasthā sṛṣṭir ucyate,",
  "GSP30vatnsupu:48": "bhautikaṃ jāgratprathā sthitir nigadyate,",
  "GSP30vatnsupu:49_0": "śūnyaṃ suṣuptadaśā saṃhāro 'bhidhīyate / itthaṃsaṃsthitasya trikañcukasya ``parityāgāt''",
  "GSP30vatnsupu:49_1": "sannyāsāt ``nirākhyapadāvasthitir''nirgatākhyābhidhānaṃ yasyāsau nirākhyo 'vyapadeśyam",
  "GSP30vatnsupu:49_2": "anuttaraṃ vāguttīrṇaṃ paraṃ dhāma,",
  "GSP30vatnsupu:50": "tasmin sarvottīrṇāniketanaparamākāśe 'vasthitir sadaivāparicyutasvabhāvaniṣṭhā bhavatīti saṃbandhaḥ",
  "GSP30vatnsupu:51": "//6//",
  "GSP30vatnsupu:52": "itthaṃ kañcukatrayollaṅghanena turyapadaprāptiṃ nirūpya,",
  "GSP30vatnsupu:53": "idānīṃ sarvavākprathāsu nirāvaraṇāsu svarabhūtivijṛmbhaiva prathate sadaiva, iti nirūpayanti",
  "GSP30vatnsupu:54": "VaSu7: vākcatuṣṭayodayavirāmaprathāsu svaraḥ prathate",
  "GSP30vatnsupu:55_0": "ādau tāvad vākcatuṣṭayaṃ nirṇīyate / nirāvaraṇaniravakāśodayaniruttaranistaraṅgaparamanabhasy",
  "GSP30vatnsupu:55_1": "ucchalatkimciccalanātmakaprathamaspandavikāsasvabhāvā varṇaracanāṃ māyūrāṇḍarasanyāyenādvayamahāsāmarasyatayāntodhārayantī",
  "GSP30vatnsupu:55_2": "pareti prathitā / saiva cānāhatanādasvarūpatām avāptā nirvibhāgadharmiṇī samastavarṇodayaṃ",
  "GSP30vatnsupu:55_3": "vaṭadhānikāvad antodhārayantī draṣṭṛsvabhāvā paśyantīti vyapadeśyā / saiva ca saṃkalpavikalpanivahaniścayātmabuddhibhūmiṃ",
  "GSP30vatnsupu:55_4": "svīkṛtavatī varṇapuñjaṃ śimbikāphalanyāyenāntodhārayantī madhyametyabhihitā / saiva",
  "GSP30vatnsupu:55_5": "hṛtkaṇṭhatālvādisthānakaraṇakrameṇāhatā satī varṇavibhavamayaślokādivad bhedarūpaṃ",
  "GSP30vatnsupu:55_6": "prakaṭayantī rūpādisamastaviśvaprathāṃ ca vyaktatām āpādayantī vaikharīty uktā / itthaṃ niravakāśāt",
  "GSP30vatnsupu:56": "saṃvitpadāt",
  "GSP30vatnsupu:57": "vākcatuṣṭayam aviratam anirodhatayā prathate / evam īdṛksvabhāvavākcatuṣṭayasyodayaś ca virāmaś ca tāvad udayavirāmau sṛṣṭisaṃhārau,",
  "GSP30vatnsupu:58": "tayor prathā vyaktāvyaktatayā sadaivāviratam ullasantyaḥ sphurantyaḥ,",
  "GSP30vatnsupu:59_0": "tāsu ``svaraḥ'' anāhatahatottīrṇamahānādollāsavikāsasvabhāvaḥ ``prathate'' savikalpanirvikalpasaṃviduttīrṇaparaviyadudayam",
  "GSP30vatnsupu:59_1": "eva prakāśitaṃ satatam akaraṇapravṛttyā prayātīty arthaḥ / itthaṃ nānābhedollāsaprakāśarūpeṣu",
  "GSP30vatnsupu:59_2": "varṇanivahodvahodayeṣu madhyāt prativarṇāntare vākcatuṣṭayakrameṇākhaṇḍitavṛttyā",
  "GSP30vatnsupu:59_3": "svasvarūpam aparityajya yathāmukhopadiṣṭanītyā svaraiva prathate,",
  "GSP30vatnsupu:60": "ityuktaṃ bhavati //7//",
  "GSP30vatnsupu:61": "iti vākcatuṣṭayodayakrameṇa nirāvaraṇasvarodayaḥ sarvatra sarvakālaṃ sphurati,",
  "GSP30vatnsupu:62": "iti nirūpya,",
  "GSP30vatnsupu:63": "idānīṃ rasatritayābhoge sati paraṃ dhāmaiva niruttaraṃ cakāsti, iti nigadyate",
  "GSP30vatnsupu:64": "VaSu8: rasatritayāsvādanenānicchocchalitaṃ vigatabandhaṃ paraṃ brahma //",
  "GSP30vatnsupu:65_0": "rasatrayaṃ gurumukhoditadṛśā manāg īṣat prakāśyate / mūlādhārapayodharādhāraprathitākṛtrimarasatritayābhoge",
  "GSP30vatnsupu:65_1": "sati “*anicchocchalitam*” niṣkāmatayā prollasitaṃ “*vigatabandhaṃ*” virahitabhedaprathātmakasaṃsārāvagrahaṃ",
  "GSP30vatnsupu:65_2": "śāntacitrobhayavidhabrahmasvarūpasamuttīrṇaṃ kim api niruttaraprakṛṣṭatarāmarśasaṃvitsvabhāvaṃ",
  "GSP30vatnsupu:65_3": "“*paraṃ brahma*” eva satatam anastamitasthityā vijṛmbhatety arthaḥ / etad eva rahasyakrameṇocyate /",
  "GSP30vatnsupu:65_4": "mūlādhāras tu prathamapratibhollāsamahānādaviśeṣaḥ sṛṣṭisvabhāvo bhedābhedātmakasaṃvitpadārthaprathamāśrayabhittimūtatvāt /",
  "GSP30vatnsupu:65_5": "payidharas tu payaḥ samastāpyāyakatvāt sarvāśrayasaṃvitsvarūpaṃ tad eva dhārayati",
  "GSP30vatnsupu:65_6": "sthitipraroham avalambayati yaḥ spando 'dyonmeṣaiva sarvapadārthāvabhāsanāt sthitirūpaḥ / ādhāras tu",
  "GSP30vatnsupu:66_0": "jaḍājaḍabhāvapadārthopasaṃhārakatvāt pratyāvṛttisaṃvitsvabhāvaḥ saṃhāraḥ / etattrayodhūtaṃ",
  "GSP30vatnsupu:66_1": "rasarūpaṃ tattadanubhavacamatkārasāmarasyam āsvādya svātmany akṛtakakhamudrānupraveśād vimṛśya,",
  "GSP30vatnsupu:67": "turyasvabhāvo mahāsaṃhārākhyo 'navarataṃ paramādvayatayā vibhātīti rahasyārthaḥ //8",
  "GSP30vatnsupu:68": "evaṃ niravakāśabhaṅgyā rasatritayacarcāsaṃpradāyaṃ nirūpya,",
  "GSP30vatnsupu:69": "idānīṃ devīcatuṣṭayakathāsākṣātkāraḥ prakāśyate",
  "GSP30vatnsupu:70": "VaSu9: devīcatuṣṭayollāsena sadaiva svaviśrāntyacasthitiḥ //",
  "GSP30vatnsupu:71_0": "“*devīcatuṣṭayaṃ*” kṣuttṛḍīrṣyāmananākhyam / tatra ca sarvagrāsaniratatvāt kṣud eva",
  "GSP30vatnsupu:71_1": "mahāsaṃhāraḥ / sarvaśoṣakatvāt tṛḍ eva saṃhāraḥ / īrṣyā dvayaprathāpādikā grāhyagrāhakaparigrahagrathitā",
  "GSP30vatnsupu:71_2": "sthitirūpā / mananā ca saṃkalpavikalpollāsarūpā sṛṣṭiḥ / etadrūpasya devīcatuṣṭayasya",
  "GSP30vatnsupu:71_3": "ca “*ullāsena*” ghasmarasaṃvitpravāhapravṛttyā prathanena “*sadaiva*” sarvakālaṃ",
  "GSP30vatnsupu:71_4": "pratyekaṃ cāturātmyenodyogābhāsacarvaṇālaṃgrāsavapuṣā svasvarūpāvasthitir pañcamapadātiśāyinī",
  "GSP30vatnsupu:71_5": "niravakāśasaṃvinniṣṭhā sthitety arthaḥ //9",
  "GSP30vatnsupu:72": "ity anena sūtreṇa devīcatuṣṭayakathākramaṃ prakāśya, idānīṃ dvādaśavāhacakrarahasyaṃ nirūpyate",
  "GSP30vatnsupu:73": "VaSu: dvādaśavāhodayena mahāmarīcivikāsaḥ //",
  "GSP30vatnsupu:74": "manaḥsaṃhitaṃ śrotrādibuddhīndriyapañcakaṃ,",
  "GSP30vatnsupu:75": "tathā buddhisaṃhitaṃ vāgādikarmendriyapañcakaṃ,",
  "GSP30vatnsupu:76_0": "etadubhayasamūhaḥ “*dvādaśavāhaḥ*” / tasyollāso 'hetukena kenāpy ativiśṛṅkhalataradhāmaniruttaranistaraṅgaparasvātantryavṛttyā",
  "GSP30vatnsupu:76_1": "ghasmarasaṃvitpravāhaḥ / tena “*mahāmarīcīnām*” nirāvaraṇakrameṇa pratyekasmin pravāhodyogāvabhāsacarvaṇālaṃgrāsaviśrāntirūpāṇāṃ",
  "GSP30vatnsupu:76_2": "mahāsaṃvidraśmīnāṃ “*vikāsaḥ*” niyatāniyatacidacitprathāvigalanena nityavikasvarasvabhāvo",
  "GSP30vatnsupu:76_3": "mahāprabodhaḥ satatam avinaśvaratayā sarvatra sarvataḥ sarvadaiva sthiteti mahāvākyārthaḥ //",
  "GSP30vatnsupu:77": "ity akaraṇasiddhaṃ sadaiva nirāvaraṇapadasamāveśaṃ dvādaśavāhodayadṛśā prakāśya,",
  "GSP30vatnsupu:78": "idānīṃ caryāpañcakasaṃpradāyaṃ nirūpyanti",
  "GSP30vatnsupu:79": "VaSu1: caryāpañcakodaye nistaraṅgasamāveśaḥ //",
  "GSP30vatnsupu:80_0": "“*caryāpañcakaṃ*” tv anāśritāvadhūtonmattasarvabhakṣyamahāvyāpakasvarūpaṃ / tasyodayo",
  "GSP30vatnsupu:80_1": "niyatāniyataśaktisamūhāntarodito vikāsasvabhāvollāsaḥ / tasmin sati “*nistaraṅgasamāveśaḥ*”",
  "GSP30vatnsupu:80_2": "āṇavaśāktaśāmbhavodayarūpasamastataraṅgaparivarjitasamāveśalakṣaṇaniruttarasamāveśadharmaiva",
  "GSP30vatnsupu:80_3": "prathatetyarthaḥ / caryāpañcakakramaṃ ca vitatya nirūpayāmi / tatrānāśritā nirādhāratvāt",
  "GSP30vatnsupu:80_4": "paramākāśarūpā śrotrasuṣirapradeśagamanena svagrāhyavastūpasaṃharaṇāyodgatā / avadhūtā",
  "GSP30vatnsupu:80_5": "cāniyatatayā sarvatraviharaṇadṛkśaktimārgeṇa svasaṃhāryasvīkaraṇāyonmiṣitā / unmattā",
  "GSP30vatnsupu:80_6": "ca vicittavatsvatantratayā grāhyāgrāhyasaṃbandhāvivakṣayā svaviṣayagrahaṇāya prathitā /",
  "GSP30vatnsupu:80_7": "sarvabhakṣyā bhakṣyasaṃskāranikhilakavalanaśīlā svasaṃhāryapadārthagrasanāyoditā / sarvavyāpikā",
  "GSP30vatnsupu:81": "ca",
  "GSP30vatnsupu:82": "tvagvṛttigamanikayā nikhilavyāpakatvād aśeṣasparśasvīkaraṇāyonmiṣitā; iti caryāpañcakodayaḥ //",
  "GSP30vatnsupu:83": "satatasiddhacaryākramaṃ nirūpya,",
  "GSP30vatnsupu:84": "idānīṃ nirniketaparajñānaprakāśāvalambanena puṇyapāpanivṛttikathāṃ nirūpayanti",
  "GSP30vatnsupu:85": "VaSu: mahābodhasamāveśāt puṇyapāpasaṃbandhaḥ //",
  "GSP30vatnsupu:86_0": "“*mahābodhaḥ*” ca jñātṛjñānajñeyavikalpasaṃkalpakāluṣyanirmukto niḥśamaśamāniketanirdhāmadhāmaprathātmakaḥ",
  "GSP30vatnsupu:86_1": "paratarajñānasvabhāvaḥ kramākramottīrṇatvān mahāgurubhir sākṣātkṛtaḥ / tasya “*samāveśaḥ*”",
  "GSP30vatnsupu:86_2": "akaraṇakrameṇa yathāsthitasaṃniveśena tyāgasvīkāraparihārataḥ satatam acyutavṛttyā",
  "GSP30vatnsupu:86_3": "tadrūpeṇa sphuraṇam / tasmāt “*mahābodhasamāveśat*” puṇyapāpayor śubhāśubhalakṣaṇakarmaṇor",
  "GSP30vatnsupu:86_4": "dvayor svaphaladvayavitaraṇaśīlayor “*asaṃbandhaḥ*” asaṃśleṣo 'saṃyogaś cānavarataṃ",
  "GSP30vatnsupu:86_5": "jīvata eva vīravarasyāpaścimajanmanaḥ kasya cit sarvakālam akṛtakānubhavarasacarvaṇasaṃtṛptasya",
  "GSP30vatnsupu:86_6": "bhavabhūmāv eva bandhamokṣobhayottīrṇamahāmuktir karatalāmalakavat sthitety arthaḥ //",
  "GSP30vatnsupu:87": "svasvarūpaprāptipūrvakaṃ puṇyapāpatiraskāracarcākramam uktvā,",
  "GSP30vatnsupu:88": "idānīṃ svarasiddhamaunakathām udghāṭayanti",
  "GSP30vatnsupu:89": "VaSu: akathanakathābalena mahāvismayamudrāprāptyā khasvaratā //",
  "GSP30vatnsupu:90": "“*akathanakathābalaṃ*” gurumukhopadiṣṭasaṃpradāyakrameṇa manāg iha carcyate / asya akārasya (1)",
  "GSP30vatnsupu:91": "hata(2)",
  "GSP30vatnsupu:92": "anāhata(3)",
  "GSP30vatnsupu:93": "anāhatahata(4)",
  "GSP30vatnsupu:94_0": "anāhatahatottīrṇatayā caturdhoditarūpasya kathanaṃ vaktrāmnāyacarcāsaṃniveśanam ity",
  "GSP30vatnsupu:94_1": "akathanaṃ / tatra hatas tāvat kathyate hṛtkaṇṭhatālvādisthānakaraṇasaṃniveśair hato",
  "GSP30vatnsupu:94_2": "'kārādihakāraparyantanānāpadārthāvabhāsakaḥ / anāhataś cāsvaramūlollasitaparanādavisphāras",
  "GSP30vatnsupu:94_3": "tantrīmadhyamāsvarasaṃketako 'akaṇṭhakūpāntād upacārataḥ kṛtapratiṣṭhaḥ / anāhatahataś",
  "GSP30vatnsupu:94_4": "cobhayāśritonmiṣito 'hato viśrāntaśaṣkulīśravaṇagopanodbhinnaprathaḥ śravaṇayugmamadhyavartyākāśāt",
  "GSP30vatnsupu:94_5": "tattvapratibimbatattvadehato 'pi hato 'nāhatahataḥ / anāhatahatottīrṇaś ca mahānirāvaraṇadhāmasamullasito 'vikalpaḥ",
  "GSP30vatnsupu:95_0": "īṣaccalattātmakamahāspandaprathamakoṭirūpaḥ svaraḥ saṃkocavikāsavirahāt paramavikāsarūpo",
  "GSP30vatnsupu:95_1": "'sparśadharmānuccāryamahāmantraprathātmakaḥ / tathā cānāhatahatottīrṇo yaḥ sa śṛṅgāṭakākāro",
  "GSP30vatnsupu:95_2": "raudrīsvabhāvas turyaḥ / anāhatahataś cānackakalātmakavaktrasaṃsthāno vāmarūpaḥ suṣuptaḥ /",
  "GSP30vatnsupu:95_3": "anāhataś ca bāhurūpāmbikāśaktir yāgame nirūpitā tatsvarūpaḥ svapnaḥ / hataś cāyudhākāro",
  "GSP30vatnsupu:95_4": "jyeṣṭhāsvabhāvo jāgrat / ity etaccatuṣṭayasvabhāvasyādyavarṇasya kathanaṃ pāramparyamukhayuktiviśeṣaḥ /",
  "GSP30vatnsupu:95_5": "tasya balaṃ hatādirūpatrayollasitānāhatahatottīrṇarāvasphurattārūpaṃ vīryaṃ tena",
  "GSP30vatnsupu:95_6": "“*akathanakathābalena*” / tatraivam akathanaṃ vākprapañcottīrṇam akathanam eva kathanaṃ",
  "GSP30vatnsupu:95_7": "saṃkramaṇakrameṇa nirniketasvarūpāvadhānaṃ tad eva balaṃ",
  "GSP30vatnsupu:96_0": "akṛtakasphārasāraṃ / tena saṃkramaṇaṃ ca manāg iha vitanyate / prāṇapuryaṣṭakaśūnyapramātṛniviniṣṭābhimānavigalanena",
  "GSP30vatnsupu:96_1": "nistaraṅgapravikacacciddhāmabaddhāspado daiśikavaro niḥspandānandasundaraparamaśūnyadṛgbalena",
  "GSP30vatnsupu:96_2": "kāryakaraṇakarmanirapekṣatayā yad yat kiṃ cit sarvagatātmasvarūpapratipattāv avalokayati",
  "GSP30vatnsupu:96_3": "tat tat parataracinmayam eva satataṃ bhavati,",
  "GSP30vatnsupu:97_0": "iti nāsty atra sandehaḥ / tathā cānyad vyākhyāntaram āha kathanaṃ tāvat ṣaḍdarśanacaturāmnāyamelāpakramasamūheṣu",
  "GSP30vatnsupu:97_1": "pūjanakramoditaniyatāniyatadevatācakrāvalambanena sphurati / iha punaḥ pūjyapūjakapūjanasaṃbandhaparihāreṇa",
  "GSP30vatnsupu:97_2": "śrīmadvātūlanāthādisiddhapravaravaktrāmnāyadṛśā satatasiddhamahāmarīcivikāsaiva sarvottīrṇasvarūpāvibhinnaḥ",
  "GSP30vatnsupu:97_3": "sarvadaiva sarvatra virājate,",
  "GSP30vatnsupu:98": "ity akathanakathābalaṃ",
  "GSP30vatnsupu:99": "tena",
  "GSP30vatnsupu:100_0": "mahāvismayaprāptir bhavatīti saṃbandhaḥ / “*mahāvismayaḥ*” ca vigato vinaṣṭaḥ smayo",
  "GSP30vatnsupu:100_1": "mitāmitāhaṅkāradarpaḥ sarvollaṅghanavṛttyā svarūpānupraveśaḥ / atha ca mahāvismayaḥ",
  "GSP30vatnsupu:100_2": "svaparabhedavismaraṇāj jhaṭiti nirantaranirargalakhecaravṛttisamāveśaḥ / saiva sarvamudrāṇāṃ",
  "GSP30vatnsupu:100_3": "kroḍīkaraṇāt “*mudrā*” tasyā maunapadasamāveśamayatā / tayā hetubhūtayā “*khasvaratā*”",
  "GSP30vatnsupu:100_4": "trayodaśakathākathanasāmarasyātmakaḥ khasvaras tasya bhāvaḥ sāmarasyaprathanaṃ bhavatīty",
  "GSP30vatnsupu:100_5": "arthaḥ / khasvaras tu kham api bhāvaśūnyam api svena rāti vyāpnoti svīkarotīty ādatte, iti khasvaraḥ //",
  "GSP30vatnsupu:101_0": "ṣaḍdarśanacāturāmnāyikasarvamelāpakathātrayodaśakathāsākṣātkāropadeśabhaṅgyānuttarapadādvayatayā",
  "GSP30vatnsupu:101_1": "kasyacidavadhūtasya pīṭheśvarībhir mahāmelāpasamaye sūtropanibaddho vaktrāmnāyaḥ",
  "GSP30vatnsupu:101_2": "prakāśitaḥ / tasyaiveha manāk satām avabodhārtham asmābhir vṛttir iyaṃ kṛteti śivaṃ /",
  "GSP30vatnsupu:102": "iti paramarahasyaṃ vāgvikalpaugham uktaṃ /",
  "GSP30vatnsupu:103": "bhavavibhavavibhāgabhrāntimuktena samyak /",
  "GSP30vatnsupu:104": "kṛtam anupamam uccair kena cic cidvikāsāt /",
  "GSP30vatnsupu:105": "akalitaparasattāsāhasollāsavṛttyā //",
  "GSP30vatnsupu:106": "samāpto 'yaṃ śrīmadvātūlanāthasūtravṛttiḥ /",
  "GSP30vatnsupu:107": "kṛtir śrīmadanantaśaktipādānām //",
  "GSP30vatnsupu:108": "śrīmatpratāpabhūbhartur ājñayā prītaye satāṃ /",
  "GSP30vatnsupu:109": "Madhusūdanakaulena saṃpadyeyaṃ prakāśitā //"
}