{
  "GSP31iskar_u:0": "duḥkhatrayābhighātāj jijñāsā tadabhighātake hetau /",
  "GSP31iskar_u:1": "dṛṣṭe sāpārthā cen naikāntātyantato 'bhāvāt // ISk_1 //",
  "GSP31iskar_u:2": "dṛṣṭavad ānuśravikaḥ sa hy aviśuddhaḥ kṣayātiśayayuktaḥ /",
  "GSP31iskar_u:3": "tadviparītaḥ śreyān vyaktāvyaktajñavijñānāt // ISk_2 //",
  "GSP31iskar_u:4": "mūlaprakṛtir avikṛtir mahadādyāḥ prakṛtivikṛtayaḥ sapta /",
  "GSP31iskar_u:5": "ṣoḍaśakas tu vikāro na prakṛtir na vikṛtiḥ puruṣaḥ // ISk_3 //",
  "GSP31iskar_u:6": "dṛṣṭam anumānam āptavacanaṃ ca sarvapramāṇasiddhatvāt /",
  "GSP31iskar_u:7": "trividhaṃ pramāṇam iṣṭaṃ prameyasiddhiḥ pramāṇād dhi // ISk_4 //",
  "GSP31iskar_u:8": "prativiṣayādhyavasāyo dṛṣṭaṃ trividham anumānam ākhyātam /",
  "GSP31iskar_u:9": "tal liṅgaliṅgipūrvakam āptaśrutir āptavacanaṃ tu // ISk_5 //",
  "GSP31iskar_u:10": "sāmānyatas tu dṛṣṭād atīndriyāṇāṃ pratītir anumānāt /",
  "GSP31iskar_u:11": "tasmād api cāsiddhaṃ parokṣam āptāgamāt sādhyam // ISk_6 //",
  "GSP31iskar_u:12": "atidūrāt sāmīpyād indriyaghātān mano'navasthānāt /",
  "GSP31iskar_u:13": "saukṣmyād vyavadhānād abhibhavāt samānābhihārāc ca // ISk_7 //",
  "GSP31iskar_u:14": "saukṣmyāt tadanupalabdhir nābhāvāt kāryatas tadupalabdhiḥ /",
  "GSP31iskar_u:15": "mahadādi tac ca kāryaṃ prakṛtivirūpaṃ sarūpaṃ ca // ISk_8 //",
  "GSP31iskar_u:16": "asadakaraṇād upādānagrahaṇāt sarvasambhavābhāvāt /",
  "GSP31iskar_u:17": "śaktasya śakyakaraṇāt kāraṇabhāvāc ca sat kāryam // ISk_9 //",
  "GSP31iskar_u:18": "hetumad anityam avyāpi sakriyam anekam āśritaṃ liṅgam /",
  "GSP31iskar_u:19": "sāvayavaṃ paratantraṃ vyaktaṃ viparītam avyaktam // ISk_10 //",
  "GSP31iskar_u:20": "triguṇam aviveki viṣayaḥ sāmānyam acetana prasavadharmi /",
  "GSP31iskar_u:21": "vyaktaṃ tathā pradhānaṃ tadviparītas tathā ca pumān // ISk_11 //",
  "GSP31iskar_u:22": "prītyaprītiviṣādātmakāḥ prakāśapravṛttiniyamārthāḥ /",
  "GSP31iskar_u:23": "anyo 'nyābhibhavāśrayajananamithunavṛttayaś ca guṇāḥ // ISk_12 //",
  "GSP31iskar_u:24": "sattvaṃ laghu prakāśakam iṣṭam upaṣṭambhakaṃ calaṃ ca rajaḥ /",
  "GSP31iskar_u:25": "guru varaṇakam eva tamaḥ pradīpavac cārthato vṛttiḥ // ISk_13 //",
  "GSP31iskar_u:26": "avivekyādiḥ siddhas traiguṇyāt tadviparyayābhāvāt /",
  "GSP31iskar_u:27": "kāraṇaguṇātmakatvāt kāryasyāvyaktam api siddham // ISk_14 //",
  "GSP31iskar_u:28": "bhedānāṃ parimāṇāt samanvayāc chaktitaḥ pravṛtteś ca /",
  "GSP31iskar_u:29": "kāraṇakāryavibhāgād avibhāgād vaiśvarūpyasya // ISk_15 //",
  "GSP31iskar_u:30": "kāraṇam asty avyaktaṃ pravartate triguṇataḥ samudayāc ca /",
  "GSP31iskar_u:31": "pariṇāmataḥ salilavat pratipratiguṇāśrayaviśeṣāt // ISk_16 //",
  "GSP31iskar_u:32": "saṅghātaparārthatvāt triguṇādiviparyayād adhiṣṭhānāt /",
  "GSP31iskar_u:33": "puruṣo 'sti bhoktṛbhāvāt kaivalyārthapravṛtteś ca // ISk_17 //",
  "GSP31iskar_u:34": "janmamaraṇakaraṇānāṃ pratiniyamād ayugapatpravṛtteś ca /",
  "GSP31iskar_u:35": "puruṣabahutvaṃ siddhaṃ traiguṇyaviparyayāc caiva // ISk_18 //",
  "GSP31iskar_u:36": "tasmāc ca viparyāsāt siddhaṃ sākṣitvam asya puruṣasya /",
  "GSP31iskar_u:37": "kaivalyaṃ mādhyasthyaṃ draṣṭṛtvam akartṛbhāvaś ca // ISk_19 //",
  "GSP31iskar_u:38": "tasmāt tatsaṃyogād acetanaṃ cetanāvad iva liṅgam /",
  "GSP31iskar_u:39": "guṇakartṛtve 'pi tathā karteva bhavaty udāsīnaḥ // ISk_20 //",
  "GSP31iskar_u:40": "puruṣasya darśanārthaṃ kaivalyārthaṃ tathā pradhānasya /",
  "GSP31iskar_u:41": "paṅgvandhavad ubhayor api saṃyogas tatkṛtaḥ sargaḥ // ISk_21 //",
  "GSP31iskar_u:42": "prakṛter mahāṃs tato 'haṅkāras tasmād gaṇaś ca ṣoḍaśakaḥ /",
  "GSP31iskar_u:43": "tasmād api ṣoḍaśakāt pañcabhyaḥ pañca bhūtāni // ISk_22 //",
  "GSP31iskar_u:44": "adhyavasāyo buddhir dharmo jñānaṃ virāga aiśvaryam /",
  "GSP31iskar_u:45": "sāttvikam etad rūpaṃ tāmasam asmād viparyastam // ISk_23 //",
  "GSP31iskar_u:46": "abhimāno 'haṅkāras tasmād dvividhaḥ pravartate sargaḥ /",
  "GSP31iskar_u:47": "aindriya ekādaśakas tanmātrapañcakaś caiva // ISk_24 //",
  "GSP31iskar_u:48": "sāttvika ekādaśakaḥ pravartate vaikṛtād ahaṅkārāt /",
  "GSP31iskar_u:49": "bhūtādes tanmātraḥ sa tāmasas taijasād ubhayam // ISk_25 //",
  "GSP31iskar_u:50": "buddhīndriyāṇi śrotratvakcakṣūrasananāsikākhyāni /",
  "GSP31iskar_u:51": "vākpāṇipādapāyūpasthān karmendriyāṇy āhuḥ // ISk_26 //",
  "GSP31iskar_u:52": "ubhayātmakam atra manaḥ saṅkalpakam indriyaṃ ca sādharmyāt /",
  "GSP31iskar_u:53": "guṇapariṇāmaviśeṣān nānātvaṃ grāhyabhedāc ca // ISk_27 //",
  "GSP31iskar_u:54": "rūpādiṣu pañcānām ālocanamatram iṣyate vṛttiḥ /",
  "GSP31iskar_u:55": "vacanādānaviharaṇotsargānandās tu pañcānām // ISk_28 //",
  "GSP31iskar_u:56": "svālakṣaṇyā vṛttis trayasya saiṣā bhavaty asāmānyā /",
  "GSP31iskar_u:57": "sāmānyakaraṇavṛttiḥ prāṇādyā vāyavaḥ pañca // ISk_29 //",
  "GSP31iskar_u:58": "yugapac catuṣṭayasya hi vṛttiḥ kramaśaś ca tasya nirdiṣṭā /",
  "GSP31iskar_u:59": "dṛṣṭe tathāpy adṛṣṭe trayasya tatpūrvikā vṛttiḥ // ISk_30 //",
  "GSP31iskar_u:60": "svāṃ svāṃ pratipadyante parasparākūtahetukāṃ vṛttim /",
  "GSP31iskar_u:61": "puruṣārtha eva hetur na kenacit kāryate karaṇam // ISk_31 //",
  "GSP31iskar_u:62": "karaṇaṃ trayodaśavidhaṃ tadāharaṇadhāraṇaprakāśakaram /",
  "GSP31iskar_u:63": "kāryaṃ ca tasya daśadhāhāryaṃ dhāryaṃ prakāśyaṃ ca // ISk_32 //",
  "GSP31iskar_u:64": "antaḥkaraṇaṃ trividhaṃ daśadhā bāhyaṃ trayasya viṣayākhyam /",
  "GSP31iskar_u:65": "sāmpratakālaṃ bāhyaṃ trikālam ābhyantaraṃ karaṇam // ISk_33 //",
  "GSP31iskar_u:66": "buddhīndriyāṇi teṣāṃ pañca viśeṣāviśeṣaviṣayāṇi /",
  "GSP31iskar_u:67": "vāg bhavati śabdaviṣayā śeṣāny api pañcaviṣayāṇi // ISk_34 //",
  "GSP31iskar_u:68": "sāntaḥkaraṇā buddhiḥ sarvaṃ viṣayam avagāhate yasmāt /",
  "GSP31iskar_u:69": "tasmāt trividhaṃ karaṇaṃ dvāri dvārāṇi śeṣāṇi // ISk_35 //",
  "GSP31iskar_u:70": "ete pradīpakalpāḥ parasparavilakṣaṇā guṇaviśeṣāḥ /",
  "GSP31iskar_u:71": "kṛtsnaṃ puruṣasyārthaṃ prakāśya buddhau prayacchanti // ISk_36 //",
  "GSP31iskar_u:72": "sarvaṃ pratyupabhogaṃ yasmāt puruṣasya sādhayati buddhiḥ /",
  "GSP31iskar_u:73": "saiva ca viśinaṣṭi tataḥ pradhānapuruṣāntaraṃ sūkṣmam // ISk_37 //",
  "GSP31iskar_u:74": "tanmātrāṇy aviśeṣās tebhyo bhūtāni pañca pañcabhyaḥ /",
  "GSP31iskar_u:75": "ete smṛtā viśeṣāḥ śāntā ghorāś ca mūḍhāś ca // ISk_38 //",
  "GSP31iskar_u:76": "sūkṣmā mātāpitṛjāḥ saha prabhūtais tridhā viśeṣāḥ syuḥ /",
  "GSP31iskar_u:77": "sūkṣmās teṣāṃ niyatā mātāpitṛjā nivartante // ISk_39 //",
  "GSP31iskar_u:78": "pūrvotpannam asaktaṃ niyataṃ mahadādisūkṣmaparyantam /",
  "GSP31iskar_u:79": "saṃsarati nirupabhogaṃ bhāvair adhivāsitaṃ liṅgam // ISk_40 //",
  "GSP31iskar_u:80": "citraṃ yathāśrayamṛte sthāṇvādibhyo vinā yathā chāyā /",
  "GSP31iskar_u:81": "tadvad vināviśeṣais tiṣṭhati na nirāśrayaṃ liṅgam // ISk_41 //",
  "GSP31iskar_u:82": "puruṣārthahetukam idaṃ nimittanaimittikaprasaṅgena /",
  "GSP31iskar_u:83": "prakṛter vibhutvayogān naṭavad vyavatiṣṭhate liṅgam // ISk_42 //",
  "GSP31iskar_u:84": "sāṃsiddhikāś ca bhāvāḥ prākṛtikā vaikṛtāś ca dharmādyāḥ /",
  "GSP31iskar_u:85": "dṛṣṭāḥ karaṇāśrayiṇaḥ kāryāśrayiṇaś ca kalalādyāḥ // ISk_43 //",
  "GSP31iskar_u:86": "dharmeṇa gamanam ūrdhvaṃ gamanam adhastād bhavaty adharmeṇa /",
  "GSP31iskar_u:87": "jñānena cāpavargo viparyayād iṣyate bandhaḥ // ISk_44 //",
  "GSP31iskar_u:88": "vairāgyāt prakṛtilayaḥ saṃsāro rājasād bhavati rāgāt /",
  "GSP31iskar_u:89": "aiśvaryād avighāto viparyayāt tadviparyāsaḥ // ISk_45 //",
  "GSP31iskar_u:90": "eṣa pratyayasargo viparyayāśaktituṣṭisiddhyākhyaḥ /",
  "GSP31iskar_u:91": "guṇavaiṣamyavimardena tasya bhedās tu pañcāśat // ISk_46 //",
  "GSP31iskar_u:92": "pañca viparyayabhedā bhavanty aśakteś ca karaṇavaikalyāt /",
  "GSP31iskar_u:93": "aṣṭāviṃśatibhedā tuṣṭir navadhāṣṭadhā siddhiḥ // ISk_47 //",
  "GSP31iskar_u:94": "bhedas tamaso 'ṣṭavidho mohasya ca daśavidho mahāmohaḥ /",
  "GSP31iskar_u:95": "tāmisro 'ṣṭādaśadhā tathā bhavaty andhatāmisraḥ // ISk_48 //",
  "GSP31iskar_u:96": "ekādaśendriyavadhāḥ saha buddhivadhair aśaktir uddiṣṭā /",
  "GSP31iskar_u:97": "saptadaśa vadhā buddher viparyayāt tuṣṭisiddhīnām // ISk_49 //",
  "GSP31iskar_u:98": "ādhyātmikyaś catasraḥ prakṛtyupādānakālabhāgyākhyāḥ /",
  "GSP31iskar_u:99": "bāhyā viṣayoparamāt pañca nava ca tuṣṭayo 'bhihitāḥ // ISk_50 //",
  "GSP31iskar_u:100": "ūhaḥ śabdo 'dhyayanaṃ duḥkhavighātatrayaṃ suhṛtprāptiḥ /",
  "GSP31iskar_u:101": "dānaṃ ca siddhayo 'ṣṭau siddheḥ pūrvo 'ṅkuśas trividhaḥ // ISk_51 //",
  "GSP31iskar_u:102": "na vinā bhāvair liṅgaṃ na vinā liṅgena bhāvanirvṛttiḥ /",
  "GSP31iskar_u:103": "liṅgākhyo bhāvākhyas tasmād bhavati dvidhā sargaḥ // ISk_52 //",
  "GSP31iskar_u:104": "aṣṭavikalpo daivas tairyagyonaś ca pañcadhā bhavati /",
  "GSP31iskar_u:105": "mānuṣyaś caikavidhaḥ samāsato bhautikaḥ sargaḥ // ISk_53 //",
  "GSP31iskar_u:106": "ūrdhvaṃ sattvaviśālas tamoviśālaś ca mūlataḥ sargaḥ /",
  "GSP31iskar_u:107": "madhye rajoviśālo brahmādistambaparyantaḥ // ISk_54 //",
  "GSP31iskar_u:108": "atra jarāmaraṇakṛtaṃ duḥkhaṃ prāpnoti cetanaḥ puruṣaḥ /",
  "GSP31iskar_u:109": "liṅgasyāvinivṛttes tasmād duḥkhaṃ samāsena // ISk_55 //",
  "GSP31iskar_u:110": "ity eṣa prakṛtikṛto mahadādiviṣayabhūtaparyantaḥ /",
  "GSP31iskar_u:111": "pratipuruṣavimokṣārthaṃ svārtha iva parārtha ārambhaḥ // ISk_56 //",
  "GSP31iskar_u:112": "vatsavivṛddhinimittaṃ kṣīrasya yathā pravṛttir ajñasya /",
  "GSP31iskar_u:113": "puruṣavimokṣanimittaṃ tathā pravṛttiḥ pradhānasya // ISk_57 //",
  "GSP31iskar_u:114": "autsukyanivṛttyarthaṃ yathā kriyāsu pravartate lokaḥ /",
  "GSP31iskar_u:115": "puruṣasya vimokṣārthaṃ pravartate tadvad avyaktam // ISk_58 //",
  "GSP31iskar_u:116": "raṅgasya darśayitvā nivartate nartakī yathā nṛtyāt /",
  "GSP31iskar_u:117": "puruṣasya tathātmānaṃ prakāśya vinivartate prakṛtiḥ // ISk_59 //",
  "GSP31iskar_u:118": "nānāvidhair upāyair upakāriṇy anupakāriṇaḥ puṃsaḥ /",
  "GSP31iskar_u:119": "guṇavaty aguṇasya satas tasyārtham apārthakaṃ carati // ISk_60 //",
  "GSP31iskar_u:120": "prakṛteḥ sukumārataraṃ na kiñcid astīti me matir bhavati /",
  "GSP31iskar_u:121": "yā dṛṣṭāsmīti punar na darśanam upaiti puruṣasya // ISk_61 //",
  "GSP31iskar_u:122": "tasmān na badhyate nāpi mucyate nāpi saṃsarati kaścit /",
  "GSP31iskar_u:123": "saṃsarati badhyate mucyate ca nānāśrayā prakṛtiḥ // ISk_62 //",
  "GSP31iskar_u:124": "rūpaiḥ saptabhir evaṃ badhnāty ātmānam ātmanā prakṛtiḥ /",
  "GSP31iskar_u:125": "saiva ca puruṣasyārthaṃ prati vimocayaty ekarūpeṇa // ISk_63 //",
  "GSP31iskar_u:126": "evaṃ tattvābhyāsān nāsmi na me nāham ity apariśeṣam /",
  "GSP31iskar_u:127": "aviparyayād viśuddhaṃ kevalam utpadyate jñānam // ISk_64 //",
  "GSP31iskar_u:128": "tena nivṛttaprasavām arthavaśāt saptarūpavinivṛttām /",
  "GSP31iskar_u:129": "prakṛtiṃ paśyati puruṣaḥ prekṣakavad avasthitaḥ svasthaḥ // ISk_65 //",
  "GSP31iskar_u:130": "samyagjñānādhigamād dharmādīnām akāraṇaprāptau /",
  "GSP31iskar_u:131": "tiṣṭhati saṃskāravaśāc cakrabhramavad dhṛtaśarīraḥ // ISk_67 //",
  "GSP31iskar_u:132": "prāpte śarīrabhede caritārthatvāt pradhānavinivṛttau /",
  "GSP31iskar_u:133": "aikāntikam ātyantikam ubhayaṃ kaivalyam āpnoti // ISk_68 //",
  "GSP31iskar_u:134": "puruṣārthajñānam idaṃ guhyaṃ paramarṣiṇā samākhyātam /",
  "GSP31iskar_u:135": "sthityutpattipralayāś cintyante yatra bhūtānām // ISk_69 //",
  "GSP31iskar_u:136": "etat pavitryam agryaṃ munir āsuraye 'nukampayā pradadau /",
  "GSP31iskar_u:137": "āsurir api pañcaśikhāya tena ca bahulīkṛtaṃ tantram // ISk_70 //",
  "GSP31iskar_u:138": "śiṣyaparamparayāgatam īśvarakṛṣṇena caitad āryābhiḥ /",
  "GSP31iskar_u:139": "saṅkṣiptam āryamatinā samyag vijñāya siddhāntam // ISk_71 //",
  "GSP31iskar_u:140": "saptatyāṃ kila yo 'rthās te 'rthāḥ kṛtsnasya ṣaṣṭitantrasya /",
  "GSP31iskar_u:141": "ākhyāyikāvirahitāḥ paravādavivarjitāś ceti // ISk_72 //",
  "GSP31iskar_u:142": "tasmāt samāsadṛṣṭaṃ śāstram idaṃ nārthataś ca parihīnam /",
  "GSP31iskar_u:143": "tantrasya ca bṛhanmūrter darpaṇasaṅkrāntam iva bimbam // ISk_73 //"
}