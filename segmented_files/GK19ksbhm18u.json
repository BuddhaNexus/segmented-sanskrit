{
    "GK19ksbhm18u:0": " //svargaparva//",
    "GK19ksbhm18u:1": " nārāyaṇaṃ namaskṛtya naraṃ caiva narottamam /",
    "GK19ksbhm18u:2": " devīṃ sarasvatīṃ vyāsaṃ tato jayamudīrayet // Bhmj_18.1 //",
    "GK19ksbhm18u:3": " tataḥ svargaśriyā juṣṭaṃ bhrājiṣṇumukuṭāṅgadam /",
    "GK19ksbhm18u:4": " dadarśa śakrasaṃkāśaṃ kururājaṃ yudhiṣṭhiraḥ // Bhmj_18.2 //",
    "GK19ksbhm18u:5": " taṃ vīkṣya sānujaṃ tatra jātamanyuḥ śatakratum /",
    "GK19ksbhm18u:6": " uvāca svasti devebhyaḥ svargāyāstvayamañjaliḥ // Bhmj_18.3 //",
    "GK19ksbhm18u:7": " yatra duryodhanaḥ pāpaḥ pṛthivīkṣayakāraṇam /",
    "GK19ksbhm18u:8": " sumerukūṭavikaṭe vibhāti paramāsane // Bhmj_18.4 //",
    "GK19ksbhm18u:9": " na tatra mama vāso 'sti vrajāmyeṣa namo 'stu te /",
    "GK19ksbhm18u:10": " yatra me bhrātaraḥ śūrāstatra vāso mamādhunā // Bhmj_18.5 //",
    "GK19ksbhm18u:11": " iti rājño bruvāṇasya devadūtaṃ surāstataḥ /",
    "GK19ksbhm18u:12": " bhrātṝnprati prayāhīti prāhurvāyumanojavam // Bhmj_18.6 //",
    "GK19ksbhm18u:13": " sa devadūtādiṣṭena vrajansapadi vartmanā /",
    "GK19ksbhm18u:14": " dadarśa puruṣānghorānnarakāntaravartinaḥ // Bhmj_18.7 //",
    "GK19ksbhm18u:15": " keśaśoṇitamāṃsāsṛgvasāsaṃghātapicchile /",
    "GK19ksbhm18u:16": " praklinnānekakuṇapavyākīrṇakṛmisaṃkule // Bhmj_18.8 //",
    "GK19ksbhm18u:17": " kākakaṅkabakolūkavadanairabhito vṛte /",
    "GK19ksbhm18u:18": " śavadurgandhanīrandhrasaṃghaṭṭaśatasaṃkule // Bhmj_18.9 //",
    "GK19ksbhm18u:19": " karapattraśilāpākasaṃtaptasikatātaṭe /",
    "GK19ksbhm18u:20": " lohitailavasākumbhakūṭaśalmalidāruṇe // Bhmj_18.10 //",
    "GK19ksbhm18u:21": " kṣurakaṇṭakakīlograjvālāstambhavibhīṣaṇe /",
    "GK19ksbhm18u:22": " taptavaitaraṇīvisrapūyapūritasaikate // Bhmj_18.11 //",
    "GK19ksbhm18u:23": " asipatravanotkṛttanaranārīkṛtasvane /",
    "GK19ksbhm18u:24": " ghorāndhakāragahane tatra śuśrāva dharmajaḥ // Bhmj_18.12 //",
    "GK19ksbhm18u:25": " pāpināṃ kvāthyamānānāmākrandaṃ dhṛtidāruṇam /",
    "GK19ksbhm18u:26": " kṣaṇamekamito rājanmā nivartasva śītalaiḥ // Bhmj_18.13 //",
    "GK19ksbhm18u:27": " tvatpuṇyavātaiḥ spṛṣṭānāmasmākaṃ bādhate tamaḥ /",
    "GK19ksbhm18u:28": " vayaṃ bhīmaprabhṛtayaḥ pāṇḍavā bhrātarastava // Bhmj_18.14 //",
    "GK19ksbhm18u:29": " kṛṣṇā ceyaṃ varārohā mahiṣī vallabhā satī /",
    "GK19ksbhm18u:30": " śrutvaitatkaruṇaṃ rājā vajreṇeva vidāritaḥ // Bhmj_18.15 //",
    "GK19ksbhm18u:31": " tatraiva tasthau nirdvandvo nindandurlalitaṃ vidheḥ /",
    "GK19ksbhm18u:32": " so 'vadadbata devānāmavicārahataiva dhīḥ // Bhmj_18.16 //",
    "GK19ksbhm18u:33": " yaireta dharmaniratāḥ kleśe 'sminsamupekṣitāḥ /",
    "GK19ksbhm18u:34": " ayaṃ mohaḥ prasādo vā viveko nāyamīdṛśaḥ // Bhmj_18.17 //",
    "GK19ksbhm18u:35": " vibudhānāṃ na jānanti ye dharmasya vyatikramam /",
    "GK19ksbhm18u:36": " bhramaḥ svapno 'tha māyeyaṃ kimetaditi cintayan // Bhmj_18.18 //",
    "GK19ksbhm18u:37": " devadūta na jānāmi kasyedaṃ durviceṣṭate /",
    "GK19ksbhm18u:38": " ihaivāhaṃ sthito gaccha na me svargeṇa kāraṇam // Bhmj_18.19 //",
    "GK19ksbhm18u:39": " pūjyante yatra durvṛttā viśasyante nu sādhavaḥ /",
    "GK19ksbhm18u:40": " ityukto dharmarājena devadūtaḥ surādhipam // Bhmj_18.20 //",
    "GK19ksbhm18u:41": " gatvā vyajijñapatsarvaṃ sa ca tūṣṇīṃ samāyayau /",
    "GK19ksbhm18u:42": " prāpte surādhipe tatra saha dharmādibhiḥ suraiḥ // Bhmj_18.21 //",
    "GK19ksbhm18u:43": " nādṛśyatāśubhaṃ kiṃcidvavau puṇyaśca mārutaḥ /",
    "GK19ksbhm18u:44": " tato 'bravītsurapatirviṣṇaṃ dharmanandanam // Bhmj_18.22 //",
    "GK19ksbhm18u:45": " asatyametannāyeyaṃ mayaiveha pradarśitā /",
    "GK19ksbhm18u:46": " etadālokanaṃ rājñāmavaśyaṃ miśrakarmaṇām // Bhmj_18.23 //",
    "GK19ksbhm18u:47": " asatyaleśasaṃsparśādetaddroṇavadhāttava /",
    "GK19ksbhm18u:48": " ehi paśya nijānbhrātṝndivyaṃ svapadamāśritān // Bhmj_18.24 //",
    "GK19ksbhm18u:49": " svargaśriyaṃ ca pāñcālīṃ putrāṃścāmaratāṃ gatān /",
    "GK19ksbhm18u:50": " ityukte devarājena vītaśokī yudhiṣṭhiraḥ // Bhmj_18.25 //",
    "GK19ksbhm18u:51": " snātvā dharmagirā svargagaṅgāmbhasi nabhaḥprabhe /",
    "GK19ksbhm18u:52": " utsṛjya mānuṣaṃ bhāvaṃ puṇyāṃ surasabhāṃ yayau // Bhmj_18.26 //",
    "GK19ksbhm18u:53": " apsaronṛttalalitāngāyangandharvakiṃnarān /",
    "GK19ksbhm18u:54": " tatra svapadamārūḍhānapaśyadanujānnijān // Bhmj_18.27 //",
    "GK19ksbhm18u:55": " maṇḍale ca raveḥ karṇaṃ svayamindreṇa darśitam /",
    "GK19ksbhm18u:56": " abhibhanyuṃ ca rucirākāranirjitamanmatham // Bhmj_18.28 //",
    "GK19ksbhm18u:57": " varcobhidhānaṃ somasya taṃ sutaṃ somamaṇḍale /",
    "GK19ksbhm18u:58": " gandharvarājaṃ sākṣācca dhṛtarāṣṭraṃ janeśvaram // Bhmj_18.29 //",
    "GK19ksbhm18u:59": " vasuṃ śāntanavaṃ bhīṣmaṃ guruṃ droṇaṃ bṛhaspatim /",
    "GK19ksbhm18u:60": " nārāyaṇaṃ ca viśveśaṃ śaṅkhacakragadādharam // Bhmj_18.30 //",
    "GK19ksbhm18u:61": " yadaṃśā bhuvi ye jātāstāṃśca dṛṣṭvā tadāśrayān /",
    "GK19ksbhm18u:62": " āsasāda sadānandaṃ vandyaṃ nandanavāsinām /",
    "GK19ksbhm18u:63": " dharmasūnurnidhirdhāmnāṃ hariścandrocitaṃ padam // Bhmj_18.31 //",
    "GK19ksbhm18u:64": " atha nahuṣadilīpadhundhumārasagarabhagīratharāmakārtavīryaiḥ /",
    "GK19ksbhm18u:65": " nṛpatibhirabhito 'bhivandyamānaḥ sitacaritaḥ sa rarāja rājacandraḥ // Bhmj_18.32 //",
    "GK19ksbhm18u:66": " śrutveti bhāratakathāṃ vaiśampāyanakīrtitām /",
    "GK19ksbhm18u:67": " saṃpannasarpasatro 'bhūnnirvṛtto janamejayaḥ // Bhmj_18.33 //",
    "GK19ksbhm18u:68": " etatsūtena kathitaṃ naimiṣāraṇyavāsinaḥ /",
    "GK19ksbhm18u:69": " niśamya śaunakamukhāstasthurānandanirbharāḥ // Bhmj_18.34 //",
    "GK19ksbhm18u:70": " iti śrīkṣemendraviracitāyāṃ bhāratamañjaryāṃ svargaparva"
}