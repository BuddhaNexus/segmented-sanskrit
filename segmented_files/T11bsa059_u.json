{
    "T11bsa059_u:0": " Dharmakīrtipraṇītā Santānāntarasiddhiḥ",
    "T11bsa059_u:1": " buddhipūrvāṃ kriyāṃ dṛṣṭvā svadehe 'nyatra tadgrahāt /",
    "T11bsa059_u:2": " jñāyate yadi dhīścittamātre 'pyeṣa nayaḥ samaḥ //",
    "T11bsa059_u:3": " ātmani cittaspandanapūrvau kriyābhilāpau dṛṣṭvānyatra tayordarśanādyadi spandanamanumīyeta,",
    "T11bsa059_u:4": " cittamātre 'pyaṣa nayaḥ samaḥ /",
    "T11bsa059_u:5": " ataḥ cittamātratāvādī api paracittamanumātuṃ śaknoti /",
    "T11bsa059_u:6": " tacca kāyavāgvijñaptipratibhāsi jñānaṃ jñānāntaraspandanaveśeṣeṇa vinā bhavatyevaṃ na matam / [1-3]",
    "T11bsa059_u:7": " atha parajñānasya kriyānupalambhāt paradhīranumātuṃ na yujyata iti cet?",
    "T11bsa059_u:8": " na; tulyatvāt paro 'pi parajñānapūrvau tau kadāpi na paśyati 'taḥ tenāpi tanna jñāyate / [4-5]",
    "T11bsa059_u:9": " ātmanaścittasya paravartinornimittatvānupapatteḥ paracittaṃ jñāyata iti cet /",
    "T11bsa059_u:10": " kiṃ na yujyate?",
    "T11bsa059_u:11": " svasamutthāpakacittasya pratisaṃvedanābhāvāt,",
    "T11bsa059_u:12": " ātmacittaśrayiṇoścātmani darśanāt /",
    "T11bsa059_u:13": " tāvapi yadi yathā syātāṃ tādṛśāvupalabhyeyātām /",
    "T11bsa059_u:14": " anyathā darśanādanyanimittaṃ sidhyatīti cet?",
    "T11bsa059_u:15": " aparasminnapi samānameva,",
    "T11bsa059_u:16": " svasamutthāpakacittasya saṃvedanābhāvāt /",
    "T11bsa059_u:17": " svacittaspandananimittake vijñaptipratibhāsinī jñāne cāntarmukhapratibhāsinī pratīteḥ bahirmukhapratibhāsinī anyanimittadutpadyete / [6-12]",
    "T11bsa059_u:18": " animitte eva bahirmukhapratibhāsinīti kinneṣyate cet?",
    "T11bsa059_u:19": " animittatve sarvasyānimittatvaṃ prasajyeta /",
    "T11bsa059_u:20": " vicchinnāvicchinnapratibhāsakṛto bhedo na jñānayoḥ spandanatvanimittabhedavibhāgakṛt /",
    "T11bsa059_u:21": " tenāvicchinnapratibhāsinorapyanimittatvaṃ bhavet,",
    "T11bsa059_u:22": " viśeṣābhāvāt /",
    "T11bsa059_u:23": " tathā sati, avicchinnatvaviśiṣṭaḥ pratibhāsabheda eva spandanapūrvako na bhavati /",
    "T11bsa059_u:24": " kintarhi? vicchinnasyāpi kriyāviśeṣasya pratibhāsa eva /",
    "T11bsa059_u:25": " śaropalaprakṣepaṇayantranirmāṇaparapracālanādikriyāviśeṣapratibhāsināṃ vicchinnasyāpi pratibhāsasya spandanapūrvakatvāt /",
    "T11bsa059_u:26": " parakṛtacālanādināṃ cāvicchinnasyāpyatadpūrvakatvāt / [13-19]",
    "T11bsa059_u:27": " tena hyatra kriyāviśeṣamātreṇa spandanasya pratītiritī yujyate /",
    "T11bsa059_u:28": " tatra yadi kasyacidpūrvakatvam,",
    "T11bsa059_u:29": " na ko 'pi tatpūrvakaḥ syāt,",
    "T11bsa059_u:30": " viśeṣābhāvāt /",
    "T11bsa059_u:31": " ataḥ kriyāviśeṣasāmānyaṃ spandanaviśeṣasāmānyasya gamakam /",
    "T11bsa059_u:32": " tatra yathā kriyāmupalabhya,",
    "T11bsa059_u:33": " ātmani spandanānupalambhādanyatra spandanapratītiḥ;",
    "T11bsa059_u:34": " tathā kriyāpratibhāsopalambhane 'pi /",
    "T11bsa059_u:35": " samānametat;",
    "T11bsa059_u:36": " paro 'pi parakriyābhilāpayornimittaṃ nāstīti kinnecchati?",
    "T11bsa059_u:37": " tenāvaśyaṃ tau spandananimittakatvāt tadbhāve na bhavata iti vaktavyam /",
    "T11bsa059_u:38": " paro 'pi tayoḥ pratibhāsau tathaiva vadet /",
    "T11bsa059_u:39": " ataḥ nānayoḥ parasparaṃ bhedaḥ / [20-26]",
    "T11bsa059_u:40": " yadi tatra pratibhāsinyoḥ spandananimittakatvamucyate,",
    "T11bsa059_u:41": " svapnāvasthāyāmapi kinnocyate?",
    "T11bsa059_u:42": " sarva samānam /",
    "T11bsa059_u:43": " paro 'pi svapnopalabdhaparakriyābhilāpau spandananimittakāviti kinna vadati?",
    "T11bsa059_u:44": " tayorabhāvāditi cet /",
    "T11bsa059_u:45": " tathopalabdhisāpyāt kinna staḥ?",
    "T11bsa059_u:46": " atha middhenopahatatvāt puruṣasya arthaśūnyaṃ vijñānaṃ jāyata iti cet /",
    "T11bsa059_u:47": " paramate 'pi tasmādeva parādhipatyaśūnyaṃ vijñānamupajāyate / [27-32]",
    "T11bsa059_u:48": " atha svapne 'pi jñānasyārthavattvāttadopalabhyamānā api parasantānā eveti cet /",
    "T11bsa059_u:49": " paraṃ prativigrahītuṃ yadi yuktyāgamarahitastathāvidho 'sad vādaḥ samāśriyeta,",
    "T11bsa059_u:50": " tadā parābhimataṃ tasya parāyattatvaṃ na ko 'pi nivārayet /",
    "T11bsa059_u:51": " etatkeṣañcinmata eva sarvāṇi tathāvidhāni jñānāni santānāntarāyattāni /",
    "T11bsa059_u:52": " viṣeṣastu sākṣātparamparayā ca /",
    "T11bsa059_u:53": " kadācit svapne 'pi tasya sākṣāt santānāntarayattā iṣṭaiva;",
    "T11bsa059_u:54": " devādyadhiṣṭhānataḥ satyasvapnadarśanāt /",
    "T11bsa059_u:55": " tasmādasya naitadasadvādasamāśrayaḥ / [33-38]",
    "T11bsa059_u:56": " tāvattayā kriyayāpi taccittaṃ kathaṃ jñāyate?",
    "T11bsa059_u:57": " cittasya kāryatvāt /",
    "T11bsa059_u:58": " tasya kāryatvaṃ tu cittāntare 'pi tulyamiti kathanna jñāyate?",
    "T11bsa059_u:59": " api ca, yadi tatkriyā svasattāmātreṇa svasantānaṃ pratyāyet,",
    "T11bsa059_u:60": " tadānupalabhyamānenāpi syāttathā pratipattiḥ /",
    "T11bsa059_u:61": " na; jñānāpekṣatvālliṅgasya iti cet /",
    "T11bsa059_u:62": " tada tatra kimanayā paramparayā - paracittāt kriyā,",
    "T11bsa059_u:63": " kriyātaḥ jñānam,",
    "T11bsa059_u:64": " jñānāt tasya pratipattiriti / [39-44]",
    "T11bsa059_u:65": " paracittaprabhavadharmi kriyāpratibhāsijñānamevāsya gamakaṃ bhavati /",
    "T11bsa059_u:66": " tasyādhigatistu antaśaḥ tadāśritatvāt /",
    "T11bsa059_u:67": " spandanamātrasāmānyaṃ kriyābhilāpajñānasāmānyasya kāraṇatvāt kāryeṇa kāraṇasya gatiḥ /",
    "T11bsa059_u:68": " tatra ātmaspandananimittakasyāntarmukhavṛttiḥ,",
    "T11bsa059_u:69": " anyasyānyathā /",
    "T11bsa059_u:70": " prāyeṇādhikṛtyāsau bhedaḥ /",
    "T11bsa059_u:71": " etayoḥ saḥ kāryakāraṇabhāvaḥ svāpādyavasthāyāmitarasyāmapi ca samānaḥ /",
    "T11bsa059_u:72": " bhrāntyavasthāyāṃ yathāsvaṃ pratyayaviśeṣopāśrayāt paraspandanadinimittodbhūtavijñānavāsanaiva kadācitparābhogādeḥ vyavahitādapi vṛttiṃ labhate:",
    "T11bsa059_u:73": " na tvatyantāsadābhogāt /",
    "T11bsa059_u:74": " tasmāt sarvāvasthāsu kriyādivijñapteḥ cittaspandanamanumīyata eva / [45-51]",
    "T11bsa059_u:75": " kriyātaḥ spandanapratipattau svāpa itarasmiñca syātpratipattiratha vā naiva kadācana /",
    "T11bsa059_u:76": " paraspandanabhāve 'pi kriyālambanodayāt /",
    "T11bsa059_u:77": " bhavatvālambanodayaḥ, na tu kriyā /",
    "T11bsa059_u:78": " kriyayā spandanaṃ gamyate /",
    "T11bsa059_u:79": " bhrāntyavasthānāṃ kriyaiva na bhavati,",
    "T11bsa059_u:80": " arthaśūnyajñānodayānna doṣaḥ /",
    "T11bsa059_u:81": " sarvaprakāravyapadeśasāmyāt kadācijjñānamarthaśūnyam,",
    "T11bsa059_u:82": " anyadānyathā ityeṣo 'dhikāraḥ kuto labdhaḥ?",
    "T11bsa059_u:83": " atha middhādināvasthānyathābhāvaścet /",
    "T11bsa059_u:84": " yadyevaṃ sambhavet,",
    "T11bsa059_u:85": " bhavatu avidyopaplutatvāttathodayaḥ /",
    "T11bsa059_u:86": " tathā sati arthāntaravādahānyā ete 'nekāśakyanigūhanadoṣaprasaṅgāḥ mahākṛcchrā uttereṇaikena nihatā bhavanti / [52-58]",
    "T11bsa059_u:87": " nanu tayoḥ darśanāt kāyavāgvijñaptibhyāṃ svamutthāpakacittasyānumānamiti nyāyyam /",
    "T11bsa059_u:88": " na tu santānāntarasambaddhavijñaptipratibhāsijñāne paravijñaptī bhavitumarhataḥ,",
    "T11bsa059_u:89": " tayoranupādānopādeyatvāditi cet /",
    "T11bsa059_u:90": " nocyate paracittasamutthitavijñaptirūpatvāttatra pratibhāsijñānena samutthāpakacittaṃ gamyata iti /",
    "T11bsa059_u:91": " kiṃ tarhi? tasya kāryatvāt /",
    "T11bsa059_u:92": " vijñaptiriti samutthāpakacittasantānājjāte kriyāvāgākārake jñāne eva /",
    "T11bsa059_u:93": " samutthāpakacittaṃ ca tayorevopādānakāraṇam,",
    "T11bsa059_u:94": " santānāntarajñānayoḥ tvadhipatipratyayaḥ /",
    "T11bsa059_u:95": " vijñapterupādānātte janite /",
    "T11bsa059_u:96": " tatsambandhenopacārād vijñaptī bhavataḥ /",
    "T11bsa059_u:97": " bhavatu svaparayoḥ svasvapratibhāsasyānubhavaḥ,",
    "T11bsa059_u:98": " taimirikadvayadṛṣṭadvicandravat;",
    "T11bsa059_u:99": " tathāvidhavijñānasya hetuḥ vāsanotpādasvabhāvabiśeṣo 'nādikālikaikārthagrāhādhyavasāyitvāt /",
    "T11bsa059_u:100": " ekahetusambhūtayoḥ svaparavoijñaptijñānayoḥ vijñaptivenopacāraḥ / [59-64]",
    "T11bsa059_u:101": " kiñca kriyādipratibhāsivijñānāt kāryaliṅgājjātaṃ yatparacittajñānaṃ tatparacittaṃ viṣayīkriyata āhosvinna?",
    "T11bsa059_u:102": " viṣayīkaraṇe 'rthāntaraṃ syāt /",
    "T11bsa059_u:103": " aviṣayatve tu kathaṃ jñānena paracittasattā pratīyate?",
    "T11bsa059_u:104": " tatsvarūpājñāne tatsiddhairasambhavāditi cet 3?",
    "T11bsa059_u:105": " eṣa prasaṅgo 'pi samaḥ /",
    "T11bsa059_u:106": " kriyāvāgbhyāṃ paracittaṃ pratipattimatāmapi tatsvarūpaviṣayīkaraṇe svacittajñānavat tadākārasyāpi jñānaṃ prasajyeta /",
    "T11bsa059_u:107": " tadajñāne tu tena tatsvarūpasya grahaṇaṃ katham? [65-67]",
    "T11bsa059_u:108": " atha liṅgāt sāmānyadhigateḥ nākārasya pratītiriti cet?",
    "T11bsa059_u:109": " kiñca tatsāmānyaṃ paracittam evānyadvāhosvidavācyam /",
    "T11bsa059_u:110": " anyatvāvācyatvayorekatve tvanena tatsāmānyameva gṛhyeta,",
    "T11bsa059_u:111": " na paracittam /",
    "T11bsa059_u:112": " tatkathamanena tad gamyate?",
    "T11bsa059_u:113": " nāpi sāmānyaṃ paracittameva /",
    "T11bsa059_u:114": " tathā sati tadākārasyāpi jñānaṃ prasahyeta ityuktam / [86-71]",
    "T11bsa059_u:115": " na hyeṣā anumānaprakriyā /",
    "T11bsa059_u:116": " na hyanumānamarthasvarūpasya grāhakam /",
    "T11bsa059_u:117": " pratyakṣavat pratibhāsāviśiṣṭatvādeḥ prasaṅgāt /",
    "T11bsa059_u:118": " tena nāsya prāmāṇyam /",
    "T11bsa059_u:119": " tatsvarūpāgrahe 'pyabhipretārthāvisaṃvādāt prāmāṇyam /",
    "T11bsa059_u:120": " dhūmādiliṅgājjātamapi na vahnayādisvarūpaviṣayi,",
    "T11bsa059_u:121": " dṛṣṭenāviśeṣaprasaṅgāt /",
    "T11bsa059_u:122": " anumānasyātītādau niḥsvabhāvatāyā cāpravṛtteḥ,",
    "T11bsa059_u:123": " arthakriyāprasaṅgācca / [72-76]",
    "T11bsa059_u:124": " paracittānumāne 'pyabhipretārthāvisaṃvādo 'styeva /",
    "T11bsa059_u:125": " tatpravartanadvāreṇa prāṇyantarasattāṃ pratipadya punaḥ punarvyavahārapravṛttau tadādhipatyādāgārthasya prāpteḥ /",
    "T11bsa059_u:126": " tanmātraphalacintakasyalokasya prāṇyantarānumāne pravṛtteśca /",
    "T11bsa059_u:127": " uttarārthaviśeṣapratibhāsijñānānubhavodayamātreṇa puruṣasya nirākāṅkṣatvāt /",
    "T11bsa059_u:128": " pūrvajñānena vyavahārasamāpteḥ kṛtārthatatvaṃ pramāṇatvena siddhatvāt / [77-81]",
    "T11bsa059_u:129": " nanu svapne 'pi pūrvajñānāduttarārthapratibhāsijñānamutpadyate /",
    "T11bsa059_u:130": " na tanmātreṇa pūrvajñānasya prāmāṇyaṃ yujyate,",
    "T11bsa059_u:131": " tadānīṃ sarveṣāṃ jñānānāṃ bhrāntatvāt /",
    "T11bsa059_u:132": " tatra vijñaptijñānaṃ na kadāciccittaspandanādhipatyena vinā udbhavatītyataḥ tābhyāṃ ye anumīyate /",
    "T11bsa059_u:133": " bhrāntivaśāt kadācid vyavahite 'pi udeti,",
    "T11bsa059_u:134": " na tu tadādhipatyarahitatvam /",
    "T11bsa059_u:135": " viśeṣastvasti sākṣātparamparayā cetyuktam /",
    "T11bsa059_u:136": " tatra yathā pūrvavijñaptijñānānāṃ paramparayā spandanādhipatyādudayaḥ tathā taduttarāvasthābhāvināmapi /",
    "T11bsa059_u:137": " vijñaptijñānāśrayaspandanottarāvasthācittasantānādeva paramparayotpādaḥ /",
    "T11bsa059_u:138": " tatrāpi yādṛganumānaṃ tādṛgavisaṃvādo vyavahāraścāpyastyeveti kenāpi na gṛhyate / [82-86]",
    "T11bsa059_u:139": " paracittānumānena tatsvarūpāgrahe 'pyavisaṃvādād bhavatu tathā prāmāṇyam /",
    "T11bsa059_u:140": " sākṣāt paracittavidāṃ tu katham?",
    "T11bsa059_u:141": " yadi te paracittasya svarūpaṃ sākṣājjānanti,",
    "T11bsa059_u:142": " tadā tasyārthāntaragrahaṇaṃ syāt /",
    "T11bsa059_u:143": " atha na jānanti,",
    "T11bsa059_u:144": " kathaṃ te sākṣādvidaḥ?",
    "T11bsa059_u:145": " kathaṃ nāma pratyakṣeṇārthasvarūpasya agrahaṇaṃ ca bhavati /",
    "T11bsa059_u:146": " atha na gṛhyate,",
    "T11bsa059_u:147": " kathaṃ tarhi pramāṇamiti cet?",
    "T11bsa059_u:148": " aprahīṇagrāhyagrāhaka vikalpayogināṃ paracittajñānamapi vyavahāre 'visaṃvādādeva pramāṇam,",
    "T11bsa059_u:149": " rūpādidarśanavat;",
    "T11bsa059_u:150": " āśrayāparāvṛteḥ /",
    "T11bsa059_u:151": " yogabalāddhi teṣāṃ jñānaṃ paracittākāraviśeṣānukāri sphuṭābhamupajāyate,",
    "T11bsa059_u:152": " karmadevādyadhiṣṭhānabalāt satyasvapnadarśanavat /",
    "T11bsa059_u:153": " teṣāmapi na paracittaviṣayitvena jñānamudeti,",
    "T11bsa059_u:154": " te 'pi tadākārasadṛśasvacittapratibhāsameva jānantītyevamavadhāraṇād paracittavida iti vyavahāraḥ /",
    "T11bsa059_u:155": " tadākārānukārisfuṭābhatvāt tatpratyakṣam,",
    "T11bsa059_u:156": " avisaṃvāditvācca pramāṇam iti matam /",
    "T11bsa059_u:157": " acintyo hi bhagavataḥ sarvārthādhigamaḥ,",
    "T11bsa059_u:158": " sarvathā jñānabhidhānaviṣayātītatvāt // [87-93]",
    "T11bsa059_u:159": " // ācāryadharmakīrtipraṇītaṃ santānāntarasiddhiprakaraṇaṃ samāptam //"
}