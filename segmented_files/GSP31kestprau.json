{
    "GSP31kestprau:0": "Keśava: Sāṃkhyatattvapradīpikā (or Sāṃkhyārthatattvapradīpikā)",
    "GSP31kestprau:1": "oṃ namaḥ paramātmane /",
    "GSP31kestprau:2": "sāṃkhyatattvapradīpikā /",
    "GSP31kestprau:3": "durnivāramanastāpanivāraṇapaṭīyasīm /",
    "GSP31kestprau:4": "jagadānandasandohajananīmahamāśraye // 1 //",
    "GSP31kestprau:5": "bhaṭṭakeśavasambhūtasadānandātmajaḥ sudhīḥ /",
    "GSP31kestprau:6": "yajurvit keśavaḥ prāha kiñcit sāṃkhye yathāmati // 2 //",
    "GSP31kestprau:7": "iha dvividhaṃ tattvaṃ prakṛtiḥ puruṣaśceti |",
    "GSP31kestprau:8": "prakṛtireva pradhānamityabhidhīyate sattvāditriguṇā nityeti prakṛtisvarūpalakṣaṇam |",
    "GSP31kestprau:9": "vikārarahitattvācca nityaiveyam |",
    "GSP31kestprau:10": "puruṣe ativyāptivāraṇāya sattvāditriguṇetyuktam |",
    "GSP31kestprau:11": "sattvādayastrayo guṇā yasyā iti vigrahaḥ |",
    "GSP31kestprau:12": "mahadāditattvānāmapi triguṇātmakatvāt tatrātiprasaṅgavāraṇāya nityeti |",
    "GSP31kestprau:13": "taṭasthalakṣaṇaṃ tu jagadupādānakāraṇaṃ prakṛtiriti |",
    "GSP31kestprau:14_0": "tathāhi vimataṃ sukhaduḥkhamohasāmānyopādānakaṃ niyamena tadanvitasvabhāvatvāt yanniyamena",
    "GSP31kestprau:14_1": "yadanvitasvabhāvaṃ tat tatsāmānyopādānakaṃ yathā mṛtsāmānyānvitasvabhāvaṃ ghaṭaśarāvādi",
    "GSP31kestprau:14_2": "tathāhi kācana taruṇī kasyacit kāntasya sukhamutpādayati kasyacinmohaṃ",
    "GSP31kestprau:15": "kasyaciddveṣamiti tatkasya hetostaṃ taṃ prati sukhaduḥkamohātmakasattvarajastamasāmāvirbhāvāt",
    "GSP31kestprau:16_0": "sā ca caturviṃśatidhā prakṛteḥ prathamo mahāniti vikāraḥ pariṇāma iti yāvat mahattattvameva",
    "GSP31kestprau:16_1": "buddhitattvamityabhidhīyate ahamityahaṃkārākhyo mahattattvasya prathamo vikāraḥ tadanantaraṃ",
    "GSP31kestprau:16_2": "pañcatanmātrāḥ śabdasparśarūparasagandhākhyā bhavati athākāśādibhūtapañcakaṃ athaikādaśākṣāṇi",
    "GSP31kestprau:16_3": "śrotrasparśanacakṣūrasanaghrāṇavāggudaliṅgakaracaraṇāntaḥkaraṇānyekādaśendriyāṇi",
    "GSP31kestprau:16_4": "bhavanti tatra mahattattvamahaṃkāratattvaṃ śabdādyāḥ pañcatanmātrā ityetat tattvasaptakaṃ",
    "GSP31kestprau:16_5": "prakṛtivikṛtibhāvāpannaṃ pūrvaṃ pūrvaṃ prati kāryatvamuttarottaraṃ prati kāraṇatvamityarthaḥ |",
    "GSP31kestprau:17_0": "tathāhi mahattattvaṃ mūlaprakṛteḥ kāryaṃ kāraṇaṃ cāhaṃkāratattvasya ahaṃkāratattvaṃ",
    "GSP31kestprau:17_1": "tathā mahattattvasya kāryaṃ kāraṇaṃ ca śabdatattvākhyāditanmātraṃ prati tathāhi tadapi",
    "GSP31kestprau:17_2": "pūrvaṃ prati kāryamuttaraṃ prati kāraṇaṃ ceti bodhyam |",
    "GSP31kestprau:18": "ākāśādibhūtapañcakamekādaśendriyāṇītyete punaḥ ṣoḍaśabhāvāśca prakṛtijanyā eva na tu kasyacit prakṛtiḥ tattvāntaropādānarūpatvābhāvāt |",
    "GSP31kestprau:19": "seyaṃ prakṛtiracetanā pariṇāmitvāt |",
    "GSP31kestprau:20": "nanu viṣayāṇāṃ ghaṭādīnāṃ cetanasambandhaḥ sākṣādevāstu kiṃ mahadādipraṇālikayeti cet |",
    "GSP31kestprau:21": "tat kiṃ citireva viṣayabandhanasvabhāvā tathā sati caityanyanityatayā mokṣaḥ kadāpi na syāt",
    "GSP31kestprau:22": "atha caitanyaṃ prakṛtau pratibimbitaṃ prakṛtiviṣayayostu sākṣāt sambandhaḥ syāt kiṃ mahadādineti cet tathāhi puruṣavannityatayā punaranirmokṣāpattireva |",
    "GSP31kestprau:23_0": "atha citirviṣayasambaddhasvabhāvā māstu viṣayā eva citisambaddhasvabhāvāḥ santu tathā",
    "GSP31kestprau:23_1": "ca viṣayatirobhāve mokṣaḥ syāditi cet tarhīdaṃ dṛṣṭamiti na syāt sarvathā citisambandhasvābhāvyenāvyavadhānāt",
    "GSP31kestprau:23_2": "atha viṣayā indriyadvārā citisambaddhātmānaḥ santu dṛṣṭādṛṣṭavyavahārādi sannikarṣaviprakarṣābhyāmupapatsyata",
    "GSP31kestprau:23_3": "iti cenna vyāsaṅgānupapatteḥ indriyasambaddhe viṣaye jñānotpatterāvaśyakatvāt |",
    "GSP31kestprau:24_0": "atha vyāsaṅgānupapattyā manaḥ kalpyatāṃ kimahaṃkāreṇa maivaṃ evaṃ ca sati svasmin",
    "GSP31kestprau:24_1": "vyāghrohaṃ varāhohamiti nāropayet kiṃtvindriyaṃ manodvārā citisambaddhaṃ svakīyaṃ",
    "GSP31kestprau:24_2": "naratvameva gṛhṇīyāt athaivamahaṃkārostu svapnadaśāyāmāropārthaṃ buddhitattve na",
    "GSP31kestprau:24_3": "mānamasti maivaṃ suṣuptyavasthāyāṃ manovadahaṃkāropi nivṛttavyāpāra eva tathā ca",
    "GSP31kestprau:24_4": "śvāsaprayojakajīvanayoniyatnasya vyāpāraḥ syāditi tadanurodhena buddhitattvasyāpyāvaśyakatvāt",
    "GSP31kestprau:24_5": "tasmādbuddhitattvaṃ parigamena(?) sambaddho viṣayo gajaturagamahiṣādiḥ puruṣeṇa caitanyena",
    "GSP31kestprau:24_6": "sambadhyate tata āsaṃsārabuddhitattvanāśādeva ca mokṣa iti nānirmokṣaḥ |",
    "GSP31kestprau:25_0": "akāraṇamakāryaṃ ca kūṭasthacaitanyarūpaḥ puruṣaḥ atrāyaṃ puruṣaḥ svayaṃ jyotiriti",
    "GSP31kestprau:25_1": "śrutyā tāvat svaprakāśamātmano 'bhidhīyate svaprakāśaṃ ca vijñānameva tenātmanaḥ",
    "GSP31kestprau:25_2": "svaprakāśatvamabhidadhatīyaṃ śrutirvijñānātmakatāṃ puruṣasyāvedayati |",
    "GSP31kestprau:26_0": "na ca kṣaṇikasya jñānasya nityapuruṣātmakatvaṃ sambhavatīti jñānasya kṣaṇabhaṅguratvāsiddheḥ",
    "GSP31kestprau:26_1": "vināśavyavahārasya tava ghaṭākāśadivināśavyavahāravadaupādhikatvenāpyupapatteḥ puruṣātiriktacaitanyasvīkartustavāpi",
    "GSP31kestprau:26_2": "mate jñānasya kṣaṇikatve mānābhāvaḥ anyathā kālāntare 'nubhūtasmaraṇānupapattiḥ |",
    "GSP31kestprau:27_0": "na ca saṃskāro dvāraṃ tatkalpanāpekṣayā jñānasya sthairyakalpanāyāṃ lāghavāt nityatvāccāsau",
    "GSP31kestprau:27_1": "na kasyacidvikāraḥ na vā kāraṇaṃ svaprakāśatvāt yadi hi svaprakāśasyāpyasya prakṛtitvamāśrīyate",
    "GSP31kestprau:27_2": "tarhyetadvikṛtitvenābhimatasyāpi svaprakāśatvamasya vā jaḍatvamāpadyeta samānayoreva",
    "GSP31kestprau:27_3": "prakṛtivikṛtibhāvopalambhāt bhedāgrahācca niṣkriyepi puruṣe kartṛtvābhimānaḥ evaṃ",
    "GSP31kestprau:27_4": "sukhaduḥkhādivyavahāropi tathāhi pariśuddhacaitanyavigrahaḥ prakṛtivikṛtibhāvānapetataṭasthaḥ",
    "GSP31kestprau:28": "puṣkarapalāśavannirlepo",
    "GSP31kestprau:29": "'pyantaḥkaraṇākārapariṇataprakṛtitādātmyamavivekalakṣaṇamavidyayā",
    "GSP31kestprau:30": "pratipadyate tataścetaretarādhyāsādantaḥkaraṇāvṛttīnāṃ duḥkhādīnāṃ puruṣe puruṣadharmāṇāṃ ciccaitanyādīnāmantaḥkaraṇe 'dhyāsādahaṃ",
    "GSP31kestprau:31": "duḥkhītyādivyavahāro bhavatīti |",
    "GSP31kestprau:32": "avidyānāmātāttvikī khyātiḥ sā ca tamoguṇodrekādāvirbhavantī viviktayostādātmyamavabhāsayati",
    "GSP31kestprau:33": "tataścottareṣāmasmitārāgadveṣābhiniveśānāṃ kleśaśabdābhidheyānāṃ heturavidyeti gīyate |",
    "GSP31kestprau:34": "tatsiddhaṃ nirlepa evāyamiti |",
    "GSP31kestprau:35": "asaṅgo hyayamiti śruterupapadyate ca |",
    "GSP31kestprau:36": "na ca kopyasya vyāpāra iti ālocanaṃ tāvadindriyavyāpāraḥ vikalpastu manasaḥ abhimānohaṃkārasya kṛtyadhyavasāyo buddheḥ |",
    "GSP31kestprau:37": "atha kṛtyadhyavasāyaḥ kṛtimattayā jñānaṃ tatkathamacetanāyā buddheriti buddhiraṃśatrayavatī puruṣoparāgo viṣayoparāgo vyāpārāveśaśceti |",
    "GSP31kestprau:38_0": "bhavati hi mamedaṃ kartavyamiti tatra mametyaṃśaścetanasya darpaṇanirmalāyā buddheḥ",
    "GSP31kestprau:38_1": "pratibimba upadhānaṃ taccātāttvikameva caitanyena buddhervāstavasambandhābhāvāt yathā",
    "GSP31kestprau:38_2": "darpaṇaṃ mukhasambandhamantareṇāpi puruṣabhramastadvadihāpi |",
    "GSP31kestprau:39_0": "idamiti viṣayopadhānaṃ tacca vāstavameka indriyapraṇālikayā buddhau jñānarūpaviṣayasambandhāt",
    "GSP31kestprau:39_1": "darpaṇasyeva niḥśvāsābhihatasya malinimā pāramārthikaḥ puruṣoparāgaḥ viṣayoparāgamāhimnā",
    "GSP31kestprau:39_2": "ca kṛtimattayādhyavasāyaḥ ayameva vyāpārāveśaḥ |",
    "GSP31kestprau:40_0": "atha jñānameva caitanyaṃ kathamanayorbheda iti ucyate kṛtyadhyavasāyalakṣaṇavyāpāraviśiṣṭā",
    "GSP31kestprau:40_1": "buddhirindriyapraṇālikayā buddherviṣayasya ghaṭādeḥ sambandho vṛttiviśeṣastadeva",
    "GSP31kestprau:40_2": "jñānaṃ viṣayoparāgeṇa saha yaḥ puruṣoparāgasyātāttvikaḥ sambandhaḥ sa upalabdhiḥ",
    "GSP31kestprau:40_3": "yathā darpaṇaniṣṭhā malinimā darpaṇapratibimbitamukhe dṛśyate tatheti yāvat |",
    "GSP31kestprau:41": "tathā ghaṭamahaṃ jānāmītyanuvyavasāyākhyopalabdhiriti vibhāvanīyam |",
    "GSP31kestprau:42": "tadeva jñānaṃ sukhaduḥkhecchādveṣaprayatnadharmādharmarūpā aṣṭau bhāvā buddhereva ahaṃ jāne sukhītyādisāmānādhikaraṇyapratīteḥ |",
    "GSP31kestprau:43": "nanu yatraite dharmāḥ sa eva cetanaḥ kiṃ na syāditi cenna anityadharmarūpatayā pariṇāmitvāt dharmadharmiṇorabhedāt |",
    "GSP31kestprau:44": "ye punastayorbhedaṃ pratipannāstārkikaprabhṛtayaste tāvannīlo ghaṭā ityādyabhedāvagāhipratyayamapaśyanta upekṣaṇīyāḥ |",
    "GSP31kestprau:45": "nanu pradhānasyācaitanyasya kathaṃ jagatkartṛtvaṃ yat khalu nāmnā rūpeṇa ca vyākriyate taccetanakartṛkaṃ dṛṣṭaṃ yathā ghaṭādi |",
    "GSP31kestprau:46_0": "vivādādhyāsitaṃ ca jagannāmarūpeṇa vyākṛtaṃ tasmāccetanakartṛkamiti sambhāvyate cetano",
    "GSP31kestprau:46_1": "hi buddhāvālikhya nāmarūpe ghaṭā iti nāmnā rūpeṇa ca kambugrīvādinā bāhyaṃ ghaṭaṃ",
    "GSP31kestprau:46_2": "niṣpādayati ata eva ghaṭasya nivartyasyāpyantaḥsaṃkalpātmanā siddhasya karmakārakabhāvo",
    "GSP31kestprau:46_3": "ghaṭaṃ karotīti",
    "GSP31kestprau:47_0": "atra vadāmaḥ caitanyasya jagadupādānatve jagato jaḍatvānupapattiḥ yat kāryaṃ taccetanakartṛkamiti",
    "GSP31kestprau:47_1": "vyāptyā śarīrī kartā syāt kiṃ ca tathāpi jñānasya caitanyaviśiṣṭasya kṣityādijanakatve",
    "GSP31kestprau:47_2": "mānābhāvaḥ kulālādijñānecchayoḥ kṛtijanakatvenaivānyathāsiddhatvāt īśvarakṛteśca",
    "GSP31kestprau:47_3": "janyatvāt |",
    "GSP31kestprau:48": "atha yaḥ kṛtimān sa jñānavāniti vyāptyā tatsiddhiḥ evaṃ hi yo jñānavān sa sukhītyādivyāptyā sukhamapīśvare syāt aprayojakatvaṃ cet tulyaṃ tavāpi |",
    "GSP31kestprau:49_0": "karmaiva jagatkāraṇamityapi ye pratipannāste tāvannatyantaṃ pārihartavyāḥ dharmādharmātmakārthānarthalakṣaṇacodanālakṣaṇasya",
    "GSP31kestprau:49_1": "prakṛtyabhedāt buddhyākārapariṇatāyā eva prakṛteraṣṭau bhāvā ityabhyupagamāt /",
    "GSP31kestprau:50": "athedānīṃ pramāṇaṃ vivecayāmaḥ |",
    "GSP31kestprau:51": "tat tāvat trividham pratyakṣānugamānāgamabhedāt |",
    "GSP31kestprau:52": "pratyakṣapramākaraṇaṃ pratyakṣam |",
    "GSP31kestprau:53": "liṅgamanumānam |",
    "GSP31kestprau:54": "athātītānāgatayoḥ kathaṃ liṅgabhāvaḥ jātyā dharmādharmātmanā tatsattvāt |",
    "GSP31kestprau:55": "āptavacanaṃ śabdaḥ yathāsminnarapatinilaye gajarathaturagāḥ santīti |",
    "GSP31kestprau:56": "pānthasakalādhyāyavacana(?)manumāne caritārthatvānnopamānamarhati |",
    "GSP31kestprau:57": "arthāpattirabhāvaśca sambhavaśceṣṭitaṃ tathā /",
    "GSP31kestprau:58": "naitihyamāgamātaddhi vyaktamanyatra vistarāt //",
    "GSP31kestprau:59": "sa cāyaṃ puruṣaḥ pratiśarīraṃ bhinnaḥ |",
    "GSP31kestprau:60_0": "tathāhi vimatāni śarīrāṇi svasaṃkhyāsaṃkhyeyātmavanti śarīratvāt sampratipannavat",
    "GSP31kestprau:60_1": "kiṃ caivaṃ yathaikasminneva jīvati devadatte śarīre jāte vā ceṣṭāvati vā mṛte vā",
    "GSP31kestprau:60_2": "bhāvopi jātaceṣṭāvān mṛtaḥ kileti loko vyavaharati tathā śarīrāntarepi tathaiva vyavahārāt",
    "GSP31kestprau:60_3": "tasmāt puruṣabhedobhyupeyaḥ ekamevādvitīyamityādiśruteśca kathañcidupacaritārthatvena",
    "GSP31kestprau:60_4": "tathā ātmano hi vibhuniyatvādabhinnadeśakālā ityekatvenocyate ajo hyeko juṣamāṇo",
    "GSP31kestprau:60_5": "'nuśete",
    "GSP31kestprau:61": "jahātyenāṃ bhuktabhogāmajo 'nya ityādiśruteśca puruṣabhedamavagacchāmaḥ |",
    "GSP31kestprau:62_0": "kiṃ punarasya prayojanaṃ niḥśreyasaṃ kiṃ tat akhilānarthamūlabhūtāyā avidyāyāḥ sattvātiśayaviśeṣāvirbhūtavidyayā",
    "GSP31kestprau:62_1": "vināśe sati tatpuruṣasya sahajacaitanyātmanāvasthānaṃ tanmokṣāparaparyāyaṃ niḥśreyasaṃ",
    "GSP31kestprau:62_2": "prakṛtipuruṣavivekajñānaṃ ca taddhetuḥ /",
    "GSP31kestprau:63": "nanu prakṛternityatvāt punarapi tamodrekasambhavādavidyāvirbhāvasambhave muktipracyutiḥ syāditi",
    "GSP31kestprau:64": "naitat dṛḍhatamacittavṛttinirodhalakṣaṇayogabalāt punarudrekānupapatteḥ |",
    "GSP31kestprau:65": "yadāhuḥ sa tu dīrghakālanairantaryasatkārasevito dṛḍhabhūmirvyutthānasaṃskāreṇa na bādhyata iti |",
    "GSP31kestprau:66": "atha nirlepasyāsya mahāpuruṣasya sambandha eva na kuto 'pavarga iti satyamāha kiṃ tu prakṛtereva bandhamokṣau puṃsyupacaryete tadāhuḥ |",
    "GSP31kestprau:67": "rūpaiḥ saptabhirevaṃ badhnātyātmānamātmanā prakṛtiḥ /",
    "GSP31kestprau:68": "saiva ca puruṣasyārthaṃ vimocayatyekarūpeṇa // iti /",
    "GSP31kestprau:69_0": "ayamarthaḥ dharmādharmavairāgyāvairāgyaiśvaryānaiśvaryajñānājñānānyaṣṭau prakṛtirūpāṇi",
    "GSP31kestprau:69_1": "tatra jñānavyatiriktaiḥ dharmādharmādyaiḥ saptabhī rūpaiḥ prakṛtirātmanaivātmānaṃ",
    "GSP31kestprau:69_2": "badhnāti ekarūpeṇa jñānākhyena ca vimocayatīti |",
    "GSP31kestprau:70": "yadāhuḥ |",
    "GSP31kestprau:71": "dharmeṇa gamanamūrdhvaṃ gamanamadhastādbhavatyadharmeṇa /",
    "GSP31kestprau:72": "jñānena cāpavargo viparyayādiṣyate bandham // iti /",
    "GSP31kestprau:73": "śiṣṭaṃ sakalamakalaṅkaṃ cābhyudayasiddhāntasiddhamityupekṣitamiti |",
    "GSP31kestprau:74": "darśitānarthamūlāya sarvatattvārthadarśine /",
    "GSP31kestprau:75": "karuṇāpūrṇacittāya kapilāya namo namaḥ //",
    "GSP31kestprau:76": "iti sāṃkhyārthatattvapradīpikā samāptā ||"
}