{
  "GE07bhg4c08u:0": "BhG 8.1",
  "GE07bhg4c08u:1": "arjuna uvāca",
  "GE07bhg4c08u:2": "kiṃ tad brahma kim adhyātmaṃ kiṃ karma puruṣottama |",
  "GE07bhg4c08u:3": "adhibhūtaṃ ca kiṃ proktam adhidaivaṃ kim ucyate ||1||",
  "GE07bhg4c08u:4": "śrīdharaḥ -",
  "GE07bhg4c08u:5": "brahma-karmādhibhūtādi viduḥ kṛṣṇaika-cetasaḥ |",
  "GE07bhg4c08u:6": "ity uktaṃ brahma-karmādi spaṣṭam aṣṭama ucyate ||",
  "GE07bhg4c08u:7": "pūrvādhyāyānte bhagavatopakṣiptānāṃ brahmādhyātmādi-saptānāṃ padarthānāṃ tattvaṃ jijñāsur arjuna uvāca kiṃ tad brahmeti dvābhyām |",
  "GE07bhg4c08u:8": "spaṣṭo 'rthaḥ ||1||",
  "GE07bhg4c08u:9_0": "madhusūdanaḥ - pūrvādhyāyānte te brahma tad viduḥ kṛtsnam adhyātmaṃ karma cākhilam",
  "GE07bhg4c08u:9_1": "ity ādinā sārdha-ślokena sapta-padārthā jñeyatvena bhagavatā sūtritās teṣāṃ vṛtti-sthānīyo",
  "GE07bhg4c08u:9_2": "'yam aṣṭamo 'dhyāya ārabhyate |",
  "GE07bhg4c08u:10": "tatra sūtritāni sapta-vastūni viśeṣato bubhutsamānaḥ ślokābhyām |",
  "GE07bhg4c08u:11": "taj-jñeyatvenoktaṃ brahma kiṃ sopādhikaṃ nirupādhikaṃ vā |",
  "GE07bhg4c08u:12": "evam ātmānaṃ deham adhikṛtya tasminn adhiṣṭhāne tiṣṭhatīty adhyātmaṃ kiṃ śrotrādikaraṇa-grāmo vā pratyak-caitanyaṃ vā |",
  "GE07bhg4c08u:13": "tathā karma cākhilam ity atra kiṃ karma yajña-rūpam anyad vā vijñāntaṃ yajñaṃ tanute karmāṇi tanute 'pi ca iti śrutau dvaividhya-śravaṇāt |",
  "GE07bhg4c08u:14": "tava mama ca samatvāt kathaṃ tvaṃ māṃ pṛcchasīti śaṅkām apanudan sarva-puruṣebhya uttamasya sarvajñasya tava na kiṃcid ajñeyam iti saṃbodhanena sūcayati he puruṣottameti |",
  "GE07bhg4c08u:15": "adhibhūtaṃ ca kiṃ proktaṃ pṛthivyādibhūtam adhikṛtya yat kiṃcit kāryam adhibhūta-padena vivakṣitaṃ kiṃ vā samastam eva kārya-jātam |",
  "GE07bhg4c08u:16": "ca-kāraḥ sarveṣāṃ praśnānāṃ samuccayārthaḥ |",
  "GE07bhg4c08u:17": "adhidaivaṃ kim ucyate devatā-viṣayam anudhyānaṃ vā sarvadaivateṣv ādiyta-maṇḍalādiṣv anusyūtaṃ caitanyaṃ vā ||1||",
  "GE07bhg4c08u:18": "viśvanāthaḥ ---",
  "GE07bhg4c08u:19": "pārtha-praśnottaraṃ yogaṃ miśrāṃ bhaktiṃ prasaṅgataḥ |",
  "GE07bhg4c08u:20": "śuddhāṃ ca bhaktiṃ provāca dve gatī api cāsṭame ||",
  "GE07bhg4c08u:21": "pūrvādhyāyānte brahmādi-sapta-padārthānāṃ jñānaṃ bhagavatoktam |",
  "GE07bhg4c08u:22": "atra teṣāṃ tattvaṃ jijñāsuḥ pṛcchati dvābhyām |",
  "GE07bhg4c08u:23": "atra dehe ko 'dhiyajño yajñādhiṣṭhātā, sa cāsmin dehe kathaṃ jñeya ity uttarasyānusaṅgī ||1-2||",
  "GE07bhg4c08u:24": "baladevaḥ -",
  "GE07bhg4c08u:25": "utkān pṛṣṭaḥ kramād vyākhyad brahmādīn harir aṣṭame |",
  "GE07bhg4c08u:26": "yoga-miśrāṃ ca śuddhāṃ ca bhakti-mārga-dvayaṃ tathā ||",
  "GE07bhg4c08u:27": "pūrvādhyāyānte mumukṣāṇāṃ jñeyatayoddiṣṭān brahmādīn saptārthān viboddhum arjunaḥ pṛcchati |",
  "GE07bhg4c08u:28": "kiṃ tad brahmeti kiṃ paramātma-caitanyaṃ vā |",
  "GE07bhg4c08u:29": "kiṃ jīvātma-caitanyaṃ vā tad brahmety arthaḥ |",
  "GE07bhg4c08u:30": "kim adhyātmam iti ātmānaṃ deham adhikṛtyeti nirukteḥ |",
  "GE07bhg4c08u:31": "śrotrādīndriya-vṛndaṃ vā sūkṣma-bhūta-vṛndaṃ vā tad iti |",
  "GE07bhg4c08u:32": "āvayos taulyāt kim iti māṃ pṛcchasīti śaṅkāṃ nivartayituṃ sambodhanaṃ he puruṣottameti |",
  "GE07bhg4c08u:33": "pareśatvāt tava sarvaṃ suviditaṃ na tu memeti bhāvaḥ |",
  "GE07bhg4c08u:34": "adhibhūtaṃ ca kim iti bhūtāny adhikṛtyeti nirukter ghaṭyādi-kāryaṃ vā sthūla-śarīraṃ vā tad iti |",
  "GE07bhg4c08u:35": "adhidaivaṃ kim iti devatā-viṣayakam anudhyānaṃ vā samaṣṭir virāṭ vā tad iti ||1||",
  "GE07bhg4c08u:36": "__________________________________________________________",
  "GE07bhg4c08u:37": "BhG 8.2",
  "GE07bhg4c08u:38": "adhiyajñaḥ kathaṃ ko 'tra dehe 'smin madhusūdana |",
  "GE07bhg4c08u:39": "prayāṇakāle ca kathaṃ jñeyo 'si niyatātmabhiḥ ||2||",
  "GE07bhg4c08u:40": "śrīdharaḥ - kiṃ ca - adhiyajña iti |",
  "GE07bhg4c08u:41": "atra dehe you yajño nivartate tasmin ko 'dhiyajño 'dhiṣṭhātā |",
  "GE07bhg4c08u:42": "prayojakaḥ phala-dātā ca ka ity arthaḥ |",
  "GE07bhg4c08u:43": "svarūpaṃ pṛṣṭvādhiṣṭhāna-prakāraṃ pṛcchati - kathaṃ kena prakāreṇāsāv asmin dehe sthito yajñam adhitiṣṭhantīty arthaḥ |",
  "GE07bhg4c08u:44": "yajña-grahaṇaṃ sarva-karmaṇām upalakṣaṇārtham |",
  "GE07bhg4c08u:45": "anta-kāle ca niyata-cittaiḥ puruṣaiḥ kathaṃ kenopāyena jñeyo 'si ||2||",
  "GE07bhg4c08u:46": "madhusūdanaḥ - adhiyajño yajñam adhigato devatātmā vā para-brahma vā |",
  "GE07bhg4c08u:47": "sa ca kathaṃ kena prakāreṇa cintanīyaḥ |",
  "GE07bhg4c08u:48": "kiṃ tādātmyena kiṃ vātyantābhedena |",
  "GE07bhg4c08u:49": "sarvathāpi sa kim asmin dehe vartate tato bahir vā |",
  "GE07bhg4c08u:50": "dehe cet sa ko 'tra buddhyādis tad-vyatirikto vā |",
  "GE07bhg4c08u:51": "adhiyajñaḥ kathaṃ ko 'treti na praśna-dvayam |",
  "GE07bhg4c08u:52": "kintu saprakāra eka eva praśna iti draṣṭavyam |",
  "GE07bhg4c08u:53": "parama-kāruṇikatvād āyāsenāpi sarvopadrava-nivārakasya bhagavato 'nāyāsena mat-sanehopadrava-nivāraṇam īṣatkaram ucitam eveti sūcayan sambodhayati he madhusūdaneti |",
  "GE07bhg4c08u:54": "prayāṇa-kāle ca sarva-karaṇa-grāma-vaiyāgryāc citta-samādhānānupapatteḥ kathaṃ kena prakāreṇa niyatātmabhiḥ samāhita-cittairjñeyo 'sīty ukta-śaṅkā-sūcanārthaś cakāraḥ |",
  "GE07bhg4c08u:55": "etat sarvaṃ sarvajñatvāt parama-kāruṇikatvāc ca śaraṇāgataṃ māṃ prati kathayety abhiprāyaḥ ||2||",
  "GE07bhg4c08u:56": "viśvanāthaḥ --- nothing.",
  "GE07bhg4c08u:57": "baladevaḥ - adhiyajñaḥ ka iti yajñam adhigata indrādir vā viṣṇur vā sa iti |",
  "GE07bhg4c08u:58": "katham iti tasyādhiyajña-bhāvaḥ katham ity arthaḥ |",
  "GE07bhg4c08u:59": "etat sarvaṃ mat-sandeha-nivāraṇaṃ taveṣatkaram iti bodhayituṃ sambodhanaṃ - he madhusūdaneti |",
  "GE07bhg4c08u:60": "prayāṇeti tadā sarvendriya-vyagratayā citta-samādhānāsmabhavād iti bhāvaḥ ||2||",
  "GE07bhg4c08u:61": "__________________________________________________________",
  "GE07bhg4c08u:62": "BhG 8.3",
  "GE07bhg4c08u:63": "śrībhagavān uvāca--",
  "GE07bhg4c08u:64": "akṣaraṃ brahma paramaṃ svabhāvo 'dhyātmam ucyate |",
  "GE07bhg4c08u:65": "bhūtabhāvodbhavakaro visargaḥ karmasaṃjñitaḥ ||3||",
  "GE07bhg4c08u:66": "śrīdharaḥ - praśna-krameṇaivottaraṃ śrī-bhagavān uvāca akṣaram iti tribhiḥ |",
  "GE07bhg4c08u:67": "na kṣarati na calatīty akṣaram |",
  "GE07bhg4c08u:68": "nanu jīvo 'py akṣaraḥ |",
  "GE07bhg4c08u:69": "paramaṃ yad akṣaraṃ jagato mūla-kāraṇaṃ tad braham |",
  "GE07bhg4c08u:70": "etad vai tad akṣaraṃ gārgi brāhmaṇā abhivadantīti śruteḥ |",
  "GE07bhg4c08u:71": "svasyaiva brahmaṇa evāṃśatayā jīva-rūpeṇa bhavanaṃ svabhāvaḥ |",
  "GE07bhg4c08u:72": "sa evātmānaṃ deham adhikṛtya bhoktṛtvena vartamāno 'dhyātma-śabdenocyate ity arthaḥ |",
  "GE07bhg4c08u:73": "bhūtānāṃ jarāyujādīnāṃ bhāva utpattiḥ |",
  "GE07bhg4c08u:74": "udbhavaś ca utkṛṣṭatvena bhavanam udbhavaḥ |",
  "GE07bhg4c08u:75": "agnau prāstāhutiḥ samyag ādityam upatiṣṭhate |",
  "GE07bhg4c08u:76": "ādityāj jāyate vṛṣṭir vṛṣṭer annaṃ tataḥ prajā ||",
  "GE07bhg4c08u:77": "iti krameṇa vṛddhiḥ |",
  "GE07bhg4c08u:78": "tau bhūta-bhāvodbhavau karoti yo visargo devatoddeśena dravya-tyāga-rūpo yajñaḥ |",
  "GE07bhg4c08u:79": "sarva-karmaṇām upalakṣaṇam etat sa ca karma-śabda-vācyaḥ ||3||",
  "GE07bhg4c08u:80": "madhusūdanaḥ - evaṃ saptānāṃ praśnānāṃ krameṇottaraṃ tribhiḥ ślokaiḥ |",
  "GE07bhg4c08u:81": "praśna-krameṇa hi nirṇaye praṣṭur abhīṣṭa-siddhir anāyāsena syādity abhiprāyavān bhagavān atra śloke praśna-trayaṃ krameṇa nirdhāritavān |",
  "GE07bhg4c08u:82": "evaṃ dvitīya-śloke 'pi praśna-trayaṃ tṛtīya-śloke tv ekam iti vibhāgaḥ |",
  "GE07bhg4c08u:83": "nirupādhikam eva brahmātra vivakṣitaṃ brahma-śabdena na tu sopādhikam iti prathama-praśnasyottaram āha - akṣaraṃ na kṣaratīty avināśi aśnute vā sarvam iti sarva-vyāpakam |",
  "GE07bhg4c08u:84_0": "etad vai tad akṣaraṃ gārgi brāhmaṇā abhivadanty asthūlam anaṇu ity ādy upakramya",
  "GE07bhg4c08u:84_1": "etasya vā akṣarasya praśāsane gārgi sūryā-candramasau vidhṛtau tiṣṭhataḥ nānyad ato",
  "GE07bhg4c08u:84_2": "'sti draṣṭṛ śrutir ityādi madhye parāmṛśya etasmin tu khalv akṣarae gārgy ākāśa otaś",
  "GE07bhg4c08u:84_3": "ca protaś ca ity upasaṃhṛtaṃ śrutyā |",
  "GE07bhg4c08u:85": "sarvopādhi-śūnyaṃ sarvasya praśāsitṛ, avyākṛtākāśāntasya kṛtsnasya prapañcasya dhārayitṛ |",
  "GE07bhg4c08u:86": "asmiṃś ca śarīrendriya-saṃghāte vijñātṛ |",
  "GE07bhg4c08u:87": "nirupādhikaṃ caitanyaṃ tad iha brahmeti vivakṣitam |",
  "GE07bhg4c08u:88": "etad eva vivṛṇoti paramam iti |",
  "GE07bhg4c08u:89": "paramaṃ sva-prakāśa-paramānanda-rūpaṃ praśāsanasya kṛtsna-jaḍa-varga-dhāraṇasya ca liṅgasya tatraivopapatteḥ |",
  "GE07bhg4c08u:90": "akṣaram ambarānta-dhṛteḥ (Vs 1.3.10) iti nyāyāt |",
  "GE07bhg4c08u:91_0": "na tv ihākṣara-śabdasya varṇa-mātre rūḍhatvāc chruti-liṅgādhikaraṇa-nyāya-mūlakena",
  "GE07bhg4c08u:91_1": "rūḍhir yogam apaharati iti nyāyena rathakāra-śabdena jāti-viśeṣavat-praṇavākhyam",
  "GE07bhg4c08u:91_2": "akṣaram eva grāhyaṃ tatrokta-liṅga-sambhavāt |",
  "GE07bhg4c08u:92": "om ity ekākṣaraṃ brahmeti ca pareṇa viśeṣaṇāt ānaarthakya-pratihatānāṃ viparītaṃ balābalam iti nyāyāt |",
  "GE07bhg4c08u:93": "varṣāsu rathakāra ādadhīta ity atra tu jāti-viśeṣe nāsty asambhava iti viśeṣaḥ |",
  "GE07bhg4c08u:94": "ananyathā-siddhena tu liṅgena śruter bādhaḥ ākāśas tal-liṅgāt ity ādau vivṛtaḥ |",
  "GE07bhg4c08u:95": "etāvāṃs tv iha viśeṣaḥ |",
  "GE07bhg4c08u:96": "ananyathā-siddhena liṅgena śruter bādhe yatra yogaḥ sambhavati tatra sa eva gṛhyate mukhyatvāt |",
  "GE07bhg4c08u:97": "yathājyaiḥ stuvate pṛṣṭaiḥ stuvata ity ādau |",
  "GE07bhg4c08u:98": "yathā cātraivākṣara-śabde |",
  "GE07bhg4c08u:99": "yatra tu yogo 'pi na sambhavati tatra gauṇī vṛttir yathākāśa-prāṇādi-śabdeṣu | ākāśa-śabdasyāpi",
  "GE07bhg4c08u:100": "brahmaṇi ā samantāt kāśata iti yogaḥ sambhavatīti cet |",
  "GE07bhg4c08u:101": "sa eva gṛhyatām iti pañcapādīkṛtaḥ |",
  "GE07bhg4c08u:102": "tathā ca parāmarṣaṃ sūtraṃ prasiddheś ca (Vs 1.3.17) iti |",
  "GE07bhg4c08u:103": "kṛtam atra vistareṇa |",
  "GE07bhg4c08u:104": "tad evaṃ kiṃ tad brahmeti nirṇītam |",
  "GE07bhg4c08u:105": "adhunā kim adhyātmam iti nirṇīyate |",
  "GE07bhg4c08u:106": "yad akṣaraṃ brahmety uktaṃ tasyaiva svabhāvaḥ svo bhāvaḥ svarūpaṃ pratyak-caitanyaṃ na tu svasya bhāva iti ṣaṣṭhī-samāsaḥ |",
  "GE07bhg4c08u:107": "lakṣaṇāprasaṅgāt,",
  "GE07bhg4c08u:108": "ṣaṣṭhī-tatpuruṣa-bādhena karma-dhāraya-parigrahasya śruta-padārthānvayena viṣāda-sthapaty-adhikaraṇa-siddhatvāt |",
  "GE07bhg4c08u:109": "tasmān na brahmaṇaḥ saṃbandhi kintu brahma-svarūpam eva |",
  "GE07bhg4c08u:110": "ātmānaṃ deham adhikṛtya bhoktṛtayā vartamānam adhyātmam ucyate 'dhyātma-śabdenābhidhīyate na karaṇa-grāma ity arthaḥ |",
  "GE07bhg4c08u:111_0": "yāga-dāna-homātmakaṃ vaidikaṃ karmaivātra karma-śabdena vivikṣitam iti tṛtīya-praśnottaram",
  "GE07bhg4c08u:111_1": "āha bhūtānāṃ bhavana-dharmakāṇāṃ sarveṣāṃ sthāvara-jaṅgamānāṃ bhāvam utpattim udbhavaṃ",
  "GE07bhg4c08u:111_2": "vṛddhiṃ ca karoti yo visargas tyāgasta-tac-chāstra-vihito yāga-dāna-homātmakaḥ sa",
  "GE07bhg4c08u:111_3": "iha karma-saṃjñitaḥ |",
  "GE07bhg4c08u:112": "karma-śabdenokta iti yāvat |",
  "GE07bhg4c08u:113": "tatra devatoddeśena dravya-tyāgo yāga uttiṣṭhad dhomo vaṣaṭ-kāra-prayogāntaḥ |",
  "GE07bhg4c08u:114": "sa evopaviṣṭa-homaḥ svāhā-kāra-prayogānta āsecana-paryanto homaḥ |",
  "GE07bhg4c08u:115": "para-svatvāpatti-paryantaḥ svatva-tyāgo dānam |",
  "GE07bhg4c08u:116": "sarvatra ca tyāgāṃśo 'nugataḥ |",
  "GE07bhg4c08u:117": "tasya ca bhā̆ta-bhāvodbhava-karatvam-",
  "GE07bhg4c08u:118": "agnau prāstāhutiḥ samyag ādityam upatiṣṭhate |",
  "GE07bhg4c08u:119": "ādityāj jāyate vṛṣṭir vṛṣṭer annaṃ tataḥ prajāḥ || iti smṛteḥ |",
  "GE07bhg4c08u:120": "te vā ete āhutī hute utkrāmataḥ ity ādi śruteś ca ||3||",
  "GE07bhg4c08u:121": "viśvanāthaḥ --- uttaram āha akṣaram iti |",
  "GE07bhg4c08u:122": "na kṣaratīti akṣaraṃ nityaṃ yat paramaṃ tad brahma-- etad vai tad akṣaraṃ gārgi brāhmaṇā abhivadantīti śruteḥ |",
  "GE07bhg4c08u:123": "svabhāvaḥ svātmānaṃ dehādhyāsa-vaśād bhāvayati janayatīti svabhāvaḥ jīvaḥ |",
  "GE07bhg4c08u:124": "yad vā svaṃ bhāvayati paramātmānaṃ prāpayatīti svabhāvaḥ śuddha-jīvo 'dhyātmam ucyate |",
  "GE07bhg4c08u:125": "adhyātma-śabda-vācya ity arthaḥ |",
  "GE07bhg4c08u:126": "bhūtair eva bhāvānāṃ manuṣyādi-dehānām udbhavaṃ karotīti sa visargo jīvasya saṃsāraḥ karma-janyatvāt karma-saṃjñaḥ |",
  "GE07bhg4c08u:127": "karma-śabdena jīvasya saṃsāra ucyata ity arthaḥ ||3||",
  "GE07bhg4c08u:128": "baladevaḥ - evaṃ pṛṣṭo bhagavān krameṇa saptānām uttaram āha akṣaram iti |",
  "GE07bhg4c08u:129": "na kṣaratīti nirkter akṣaraṃ yat paramaṃ dehādi-viviktaṃ jīvātma-caitanyaṃ tan mayā brahmety ucyate |",
  "GE07bhg4c08u:130": "tasyākṣara-śabdatvaṃ brahma-śabdatvaṃ ca-avyaktam akṣare līyate 'kṣaraṃ tamasi līyate tama ekībhavati parasminn iti vijñānaṃ brahma ced veda iti śruteḥ |",
  "GE07bhg4c08u:131": "svabhāva iti |",
  "GE07bhg4c08u:132": "svasya jīvātmanaḥ sambandhī yo bhāvo bhūta-sūkṣma-tad-vāsanā-lakṣaṇa-padārthaḥ |",
  "GE07bhg4c08u:133": "pañcāgni-vidyāyāṃ paṭhitas tad-ātmani saṃbadhyamānatvān mayādhyātmam ucyate |",
  "GE07bhg4c08u:134": "bhūteti teṣāṃ sūkṣmāṇāṃ bhūtānāṃ sthūlais taiḥ saṃpṛktānāṃ bhāvo manuṣyādi-lakṣaṇas tad-udbhava-karas tad-utpādako yo visargaḥ sa karma saṃjñitaḥ |",
  "GE07bhg4c08u:135_0": "jyotiṣṭomādi-karmaṇā svargam āsādya tasmin deva-dehena tat-karmopabhujya-bhāṇḍa-saṃkrānta-ghṛta-śeṣavad-bhogorvarito",
  "GE07bhg4c08u:135_1": "yaḥ karma-śeṣo bhuvi manuṣyādi-deha-lābhāya visṛṣṭas tan mayā karmocyate |",
  "GE07bhg4c08u:136": "chāndogye dyu-parjanya-pṛthivī-puruṣa-yoṣitsu pañcasv agniṣu śraddhā-soma-vṛṣṭy-anna-retāṃsi kramāt pañcāhutayaḥ paṭhyante |",
  "GE07bhg4c08u:137": "tatrāyam arthaḥ - vaidiko jīva iha loke 'smayāni dadhy-ādīni śraddhayā juhoti |",
  "GE07bhg4c08u:138": "tā dadhy-ādimayyaḥ pañcīkṛtatvāt pañca-bhūta-rūpā āpaḥ śraddhayā hutatvāt śraddhākhyāhuti-svarūpeṇa tasmin jīve saṃbaddhās tiṣṭhanti |",
  "GE07bhg4c08u:139": "atha tasmin mṛte tad-indriyādhiṣṭhātāro",
  "GE07bhg4c08u:140": "devās tā dyulokāgnau juhvati |",
  "GE07bhg4c08u:141": "tadvantaṃ jīvaṃ divaṃ nayantīty arthaḥ |",
  "GE07bhg4c08u:142": "hutāstāḥ soma-rājākhya-divya-dehatayā pariṇamante tena dehena sa tatra karma-phalāni bhuṅkte |",
  "GE07bhg4c08u:143": "tad-bhogāvasāne 'smayo jīvavān dehais tair devaiḥ parjanyāgnau huto vṛṣṭir bhavati |",
  "GE07bhg4c08u:144": "vṛṣṭi-bhūtās tāḥ sajīvāḥ pṛthivy-agnau tair hutā brīhy-ādy-anna-bhāvaṃ labhante |",
  "GE07bhg4c08u:145": "anna-bhūtāḥ sajīvās tāḥ puruṣāgnau hutā reto-bhāvaṃ bhajante |",
  "GE07bhg4c08u:146": "reto-bhūtāḥ sa-jīvās tā yoṣid-agnau tair hutā garbhātmanā sthitā manuṣya-bhāvaṃ prayāntīti tad-bhāva-hetur anuśaya-śabda-vācyaḥ karma-śeṣaḥ karmeti |",
  "GE07bhg4c08u:147": "evam evoktaṃ sūtrakṛtā tad-antara-pratipattau ity ādibhiḥ ||3||",
  "GE07bhg4c08u:148": "__________________________________________________________",
  "GE07bhg4c08u:149": "BhG 8.4",
  "GE07bhg4c08u:150": "adhibhūtaṃ kṣaro bhāvaḥ puruṣaś cādhidaivatam |",
  "GE07bhg4c08u:151": "adhiyajño 'ham evātra dehe dehabhṛtāṃ vara ||4||",
  "GE07bhg4c08u:152": "śrīdharaḥ - kiṃ ca adhibhūtam iti |",
  "GE07bhg4c08u:153": "kṣaro vinaśvaro bhāvo dehādi-padārthaḥ |",
  "GE07bhg4c08u:154": "bhūtaṃ prāṇi-mātram adhikṛtya bhavatīty adhibhūtam ucyate |",
  "GE07bhg4c08u:155": "puruṣo vairājaḥ sūrya-maṇḍala-madhyavartī svāṃśa-bhūta-sarva-devatānām adhipatir adhidaivatam ucyate |",
  "GE07bhg4c08u:156": "adhidaivatam adhiṣṭhātrī devatā |",
  "GE07bhg4c08u:157": "sa vai śarīrī prathamaḥ sa vai puruṣa ucyate |",
  "GE07bhg4c08u:158": "ādikartā sa bhūtānāṃ brahmāgre samavartata || iti śruteḥ |",
  "GE07bhg4c08u:159": "atrāsmin dehe 'ntaryāmitvena sthito 'ham evādhiyajño yajñādi-karma-pravartakas tat-phala-dātā ca |",
  "GE07bhg4c08u:160": "katham ity asyāpy uttaram anenaivoktaṃ bhraṣṭavyam |",
  "GE07bhg4c08u:161": "antaryāmiṇo 'saṅgatvādibhir guṇair jīva-vailakṣaṇyena dehāntarvartitvasya prasiddhatvāt | tathā ca śrutiḥ-",
  "GE07bhg4c08u:162": "dvā suparṇā sayujā sakhāyā",
  "GE07bhg4c08u:163": "samānaṃ vṛkṣaṃ pariṣasvajāte |",
  "GE07bhg4c08u:164": "tayor anyaḥ pippalaṃ svādv atty",
  "GE07bhg4c08u:165": "anaśnann anyo 'bhicākaśīti || [MuṇḍU 7.1.1]",
  "GE07bhg4c08u:166": "deha-bhṛtāṃ madhye śreṣṭheti sambodhayaṃs tvam apy evambhūtam antaryāmiṇaṃ parādhīna-sva-pravṛtti-nivṛtty-anvaya-vyatirekābhyāṃ boddhum arhasīti sūcayati ||4||",
  "GE07bhg4c08u:167": "madhusūdanaḥ - sampraty agrima-praśna-trayasyottaram āha adhibhūtam iti |",
  "GE07bhg4c08u:168": "kṣaratīti kṣaro vināśī bhāvo yat kiṃcij janimad vastu bhūtaṃ prāṇi-jātam adhikṛtya bhavatīty adhibhūtam ity ucyate |",
  "GE07bhg4c08u:169_0": "puruṣo hiraṇyagarbhaḥ samaṣṭi-liṅgātmā vyaṣṭi-sarva-karaṇānugrāhakaḥ ātmaivedam agra",
  "GE07bhg4c08u:169_1": "āsīt puruṣavidhaḥ ity upakramya sa yat pūrvo 'smāt sarvasvmāt sarvān pāpmana auṣattasmāt",
  "GE07bhg4c08u:169_2": "puruṣaḥ ity ādi-śrutyā pratipāditaḥ | ca-kārāt-",
  "GE07bhg4c08u:170": "sa vai śarīrī prathamaḥ sa vai puruṣa ucyate |",
  "GE07bhg4c08u:171": "ādikartā sa bhūtānāṃ brahmāgre samavartata ||",
  "GE07bhg4c08u:172": "ity ādi-smṛtyā ca pratipāditaḥ |",
  "GE07bhg4c08u:173": "adhidaivataṃ daivatāny ādityādīn adhikṛtya cakṣur-ādi-karaṇāny anugṛhṇātīti |",
  "GE07bhg4c08u:174": "tathocyate adhiyajñaḥ sarva-yajñādhiṣṭhātā sarva-yajña-phala-dāyakaś ca |",
  "GE07bhg4c08u:175": "sarva-yajñābhimāninī viṣṇv-ākhyā devatā yajño vai viṣṇuḥ iti śruteḥ |",
  "GE07bhg4c08u:176": "sa ca viṣṇur adhiyajño 'haṃ vāsudeva eva na mad-bhinnaḥ kaścit |",
  "GE07bhg4c08u:177": "ataeva para-brahmaṇaḥ sakāśād atyantābhedenaiva pratipattavya iti katham iti vyākhyātam |",
  "GE07bhg4c08u:178": "sa cātrāsmin manuṣya-dehe yajña-rūpeṇa vartate buddhyādi-vyatirikto viṣṇu-rūpatvāt |",
  "GE07bhg4c08u:179": "etena sa kim asmin dehe tato bahir vā dehe cet ko 'tra buddhyādis tad vyatirikto veti sandeho nirastaḥ |",
  "GE07bhg4c08u:180": "manuṣya-dehe ca yajñasyāvasthānaṃ yajñasya manuṣya-deha-nirvartyatvāt |",
  "GE07bhg4c08u:181": "puruṣo vai yajñaḥ puruṣas tena yajño yad enaṃ puruṣas tanute ity ādi śruteḥ |",
  "GE07bhg4c08u:182": "he deha-bhṛtāṃ vara sarva-prāṇināṃ śreṣṭheti sambodhayan pratikṣaṇaṃ mat-sambhāṣaṇāt kṛtakṛtyas tvam etad-bodha-yogyo 'sīti protsāhayaty arjunaṃ bhagavān |",
  "GE07bhg4c08u:183": "arjunasya sarva-prāṇi-śreṣṭhatvaṃ bhagavad-anugrahātiśaya-bhājanatvāt prasiddham eva ||4||",
  "GE07bhg4c08u:184": "viśvanāthaḥ --- kṣaro naśvaro bhāvaḥ padārtho ghaṭa-paṭādir adhibhūtam adhibhūta-śabda-vācyaḥ puruṣaḥ samaṣṭi-virāḍ-adhidaivata-śabda-vācyaḥ |",
  "GE07bhg4c08u:185": "adhikṛtya vartamānāni sūryādi-daivatāni yatra iti tan-nirukteḥ |",
  "GE07bhg4c08u:186_0": "atra dehe 'dhiyajño yajñādi-karma-pravartako 'ntaryāmy ahaṃ mad-aṃśakatvād aham evety",
  "GE07bhg4c08u:186_1": "eva-kāreṇa kathaṃ jñeya ity asyottaram antaryāmitve 'ham eva mad-abhinnatve naiva",
  "GE07bhg4c08u:186_2": "jñeyo na tu adhyātmādir ive mad-bhinnatvenety arthaḥ |",
  "GE07bhg4c08u:187": "dehe deha-bhṛtāṃ vareti tvaṃ tu sākṣān mat-sakhatvāt sarva-śreṣṭha eva bhavasīti bhāvaḥ ||4||",
  "GE07bhg4c08u:188": "baladevaḥ - adhīti |",
  "GE07bhg4c08u:189": "kṣaraḥ pratikṣaṇa-pariṇāmī bhāvaḥ sthūlo dehaḥ sa mayādhibhūtam it ucyate |",
  "GE07bhg4c08u:190": "bhūtaṃ prāṇinam adhikṛtya bhavatīti vyutpatteḥ |",
  "GE07bhg4c08u:191": "puruṣaḥ samaṣṭi-virāṭ sa mayādhidaivam ity ucyate adhikṛtya vartamānāny ādityādīni daivatāny atreti vyutpatteḥ |",
  "GE07bhg4c08u:192": "atra dehe 'dhiyajño yajñam adhikṛtya vartata iti vyutpattes tat-pravartakas tat-phala-pradaś cāham eva |",
  "GE07bhg4c08u:193": "pratyākhyeyāni tu svayam evohyāni |",
  "GE07bhg4c08u:194": "eva-kāreṇa svasmāt tasya bhedo nirākṛtaḥ |",
  "GE07bhg4c08u:195": "anena katham ity asyāpy uttaram uktaṃ prādeśa-mātra-vapustvenāntar-niyamayann ahaṃ yajñādi-pravartaka ity arthaḥ |",
  "GE07bhg4c08u:196": "tathā ca mad-arcā-sevanād etān brahmādīn saptārthān svarūpato ' śrameṇa vindatīti |",
  "GE07bhg4c08u:197": "tatra brahmādhiyajñau prāpyatayādhyātmādīni tu heyatayeti ||4||",
  "GE07bhg4c08u:198": "__________________________________________________________",
  "GE07bhg4c08u:199": "BhG 8.5",
  "GE07bhg4c08u:200": "anta-kāle ca mām eva smaran muktvā kalevaram |",
  "GE07bhg4c08u:201": "yaḥ prayāti sa madbhāvaṃ yāti nāsty atra saṃśayaḥ ||5||",
  "GE07bhg4c08u:202": "śrīdharaḥ - prayāṇa-kāle ca jñāyo 'sīty anena pṛṣṭam anta-kāle jñānopāyaṃ tat-phalaṃ ca darśayati anta-kāla iti |",
  "GE07bhg4c08u:203": "mām evokta-lakṣaṇam antaryāmi-rūpaṃ parameśvaraṃ smaran dehaṃ tyaktvā yaḥ prakarṣeṇārcir-ādi-mārgeṇottarāyaṇa-pathā yāti sa mad-bhāvaṃ mad-rūpatāṃ yāti |",
  "GE07bhg4c08u:204": "atra saṃśayo nāsti |",
  "GE07bhg4c08u:205": "smaraṇaṃ jñānopāyaḥ |",
  "GE07bhg4c08u:206": "mad-bhāvāpattiś ca phalam ity arthaḥ ||5||",
  "GE07bhg4c08u:207": "madhusūdanaḥ - idānīṃ prayāṇa-kāle ca kathaṃ jñeyo 'sīti saptamasya praśnasyottaram āha anta-kāle ceti |",
  "GE07bhg4c08u:208_0": "mām eva bhagavantaṃ vāsudevam adhiyajñaṃ sa-guṇaṃ nirguṇaṃ vā paramam akṣaraṃ brahma",
  "GE07bhg4c08u:208_1": "na tv adhyātmādikaṃ smaran sadā cintayaṃs tat-saṃskāra-pāṭavāt samasta-karaṇa-grāma-vaiyagryavaty",
  "GE07bhg4c08u:208_2": "anta-kāle 'pi smaran kalevaraṃ muktvā śarīre 'haṃ-mamābhimānaṃ tyaktvā prāṇa-viyoga-kāle",
  "GE07bhg4c08u:208_3": "yaḥ prayāti sa-guṇa-dhyāna-pakṣe 'gnijyotir-ahaḥ-śukla ity ādi-vacyamāṇena deva-yāna-mārgeṇa",
  "GE07bhg4c08u:208_4": "pitṛ-yāna-mārgāt prakarṣeṇa yāti sa upāsako mad-bhāvaṃ mad-rūpatāṃ nirguṇa-brahma-bhāvaṃ",
  "GE07bhg4c08u:208_5": "hiraṇya-garbha-loka-bhogānte yāti prāpnoti |",
  "GE07bhg4c08u:209": "nirguṇa-brahma-smaraṇa-pakṣe tu kalevaraṃ tyaktvā prayātīti loka-dṛṣṭy-abhiprāyaṃ na tasya prāṇā utkrāmanty atraiva samavanīyante iti śrutes",
  "GE07bhg4c08u:210": "tasya prāṇotkramaṇābhāvena gaty-abhāvāt |",
  "GE07bhg4c08u:211": "sa mad-bhāvaṃ sākṣād eva yāti brahmaiva san brahmāpy eti (BAU 4.4.6) iti śruteḥ |",
  "GE07bhg4c08u:212": "nāsty atra deha-vyatirikta ātmani mad-bhāva-prāptau vā saṃśayaḥ |",
  "GE07bhg4c08u:213": "ātmā dehādy-atirikto na vā,",
  "GE07bhg4c08u:214": "deha-vyatireke 'pi īśvarād bhinno na veti sandeho na vidyate chidyante sarva-saṃśayāḥ (MuṇḍU 2.2.8) iti śruteḥ |",
  "GE07bhg4c08u:215": "atra ca kalevaraṃ muktvā prayātīti dehād bhinnatvaṃ mad-bhāvaṃ yātīti ceśvarād abhinnatvaṃ jīvasyoktam iti draṣṭavyam ||5||",
  "GE07bhg4c08u:216": "viśvanāthaḥ --- prayāṇa-kāle kathaṃ jñeyo 'sīty asyottaram āha-anta-kāle ceti |",
  "GE07bhg4c08u:217": "mām eva smarann iti mat-smaraṇam eva maj-jñānam |",
  "GE07bhg4c08u:218": "na tu ghaṭa-paṭādir ivāhaṃ kenāpi tattvato jñātuṃ śakya iti bhāvaḥ |",
  "GE07bhg4c08u:219": "smaraṇa-rūpa-jñānasya prakāras tu caturdaśa-śloke vakṣyate ||5||",
  "GE07bhg4c08u:220": "baladevaḥ -- prayāṇa-kāle kathaṃ jñeyo 'sīty asyottaram āha-anteti |",
  "GE07bhg4c08u:221": "atra smaraṇātmakena jñānena jñeyo bhavan-mad-bhāvopalambhanaṃ ca tat phalaṃ prayacchāmīty uktam |",
  "GE07bhg4c08u:222": "tatra mad-bhāvaṃ mat-svabhāvam ity arthaḥ |",
  "GE07bhg4c08u:223": "yathāham apahata-pāpmatvādi-guṇāṣṭaka-viśiṣṭa-svabhāvas tādṛśaḥ sa mat-smartā bhavatīti ||5||",
  "GE07bhg4c08u:224": "__________________________________________________________",
  "GE07bhg4c08u:225": "BhG 8.6",
  "GE07bhg4c08u:226": "yaṃ yaṃ vāpi smaran bhāvaṃ tyajaty ante kalevaram |",
  "GE07bhg4c08u:227": "taṃ tam evaiti kaunteya sadā tadbhāvabhāvitaḥ ||6||",
  "GE07bhg4c08u:228": "śrīdharaḥ - na kevalaṃ māṃ smaran mad-bhāvaṃ prāpnotīti niyamaḥ |",
  "GE07bhg4c08u:229": "kiṃ tarhi? yaṃ yam iti |",
  "GE07bhg4c08u:230": "yaṃ yaṃ bhāvaṃ devatāntaraṃ vānyam api vānta-kāle smaran dehaṃ tyajati taṃ tam eva smaryamāṇaṃ bhāvaṃ prāpnoti |",
  "GE07bhg4c08u:231": "anta-kāle bhāva-viśeṣa-smaraṇe hetuḥ |",
  "GE07bhg4c08u:232": "sadā tad-bhāva-bhāvita iti sarvadā tasya bhāvo bhāvanā anucintanam |",
  "GE07bhg4c08u:233": "tena bhāvito vāsita-cittaḥ ||6||",
  "GE07bhg4c08u:234_0": "madhusūdanaḥ - anta-kāle bhagavantam anudhyāyato bhagavat-prāptir niyateti vaditum",
  "GE07bhg4c08u:234_1": "anyad api yatkiṃcid api yat kiṃcit tat-kāle dhyāyato dehaṃ tyajatas tat-prāptir avaśyambhāvinīti",
  "GE07bhg4c08u:234_2": "darśayati yaṃ yam iti |",
  "GE07bhg4c08u:235_0": "na kevalaṃ māṃ smaran mad-bhāvaṃ yātīti niyamaḥ kiṃ tarhi yaṃ yaṃ cāpi bhāvaṃ devatā-viśeṣaṃ",
  "GE07bhg4c08u:235_1": "ca-kārād anyad api yat kiṃcid vā smaraṃś cintayann ante prāṇa-viyoga-kāle kalevaraṃ",
  "GE07bhg4c08u:235_2": "tyajati sa taṃ tam eva smaryamāṇaṃ bhāvam eva nānyam eti prāpnoti |",
  "GE07bhg4c08u:236": "he kaunteyeti pitṛ-ṣvasṛ-putratvena snehātiśayaṃ sūcayati |",
  "GE07bhg4c08u:237": "tena cāvaśyānugrāhyatvaṃ tena ca pratāraṇāśaṅkā-śūnyatvam iti |",
  "GE07bhg4c08u:238_0": "anta-kāle smaraṇodyamāsambhave 'pi pūrvābhyāsa-janitā vāsanaiva smṛti-hetur ity āha",
  "GE07bhg4c08u:238_1": "- sadā sarvadā tasmin devatā-viśeṣādau bhāvo bhāvanā vāsanā tad-bhāvaḥ sa bhāvitaḥ",
  "GE07bhg4c08u:238_2": "sampādito yena sa tathā bhāvita-tad-bhāva ity arthaḥ |",
  "GE07bhg4c08u:239": "ādhitāgny-āder ākṛti-gaṇatvād bhāvita-padasya para-nipātaḥ |",
  "GE07bhg4c08u:240": "tad-bhāvena tac-cintanena bhāvito vāsita-citta iti vā ||6||",
  "GE07bhg4c08u:241": "viśvanāthaḥ --- mām eva smaran māṃ prāpnotītivan mad-anyam api smaran mad-anyam eva prāpnotīty āha yaṃ yam iti |",
  "GE07bhg4c08u:242": "tasya bhāvena bhāvanenānucintanena bhāvito vāsitas tan-mayī-bhūtaḥ ||6||",
  "GE07bhg4c08u:243": "baladevaḥ - na ca mat-smarteiva mad-bhāvaṃ yātīti niyamaḥ |",
  "GE07bhg4c08u:244": "kintv anya-smartāpy anya-bhāvaṃ yātīty āha yaṃ yam iti |",
  "GE07bhg4c08u:245": "bhāvaṃ padārtham |",
  "GE07bhg4c08u:246": "taṃ tam eva bhāva-deha-tyāgottaram evaiti |",
  "GE07bhg4c08u:247": "yathā bharato dehānte mṛgaṃ cintayan mṛgo 'bhūt |",
  "GE07bhg4c08u:248": "antima-smṛtiś ca pūrva-smṛti-viṣayaiva bhavatīty āha sadeti |",
  "GE07bhg4c08u:249": "tad-bhāva-bhāvitas tat-smṛti-vāsita-cittaḥ ||6||",
  "GE07bhg4c08u:250": "__________________________________________________________",
  "GE07bhg4c08u:251": "BhG 8.7",
  "GE07bhg4c08u:252": "tasmāt sarveṣu kāleṣu mām anusmara yudhya ca |",
  "GE07bhg4c08u:253": "mayy arpitamanobuddhir mām evaiṣyasy asaṃśayaḥ ||7||",
  "GE07bhg4c08u:254": "śrīdharaḥ - yasmāt pūrva-vāsanaivānta-kāle smṛti-hetuḥ,",
  "GE07bhg4c08u:255": "na tu tadā vivaśasya smaraṇodyamo sambhavati tasmād iti |",
  "GE07bhg4c08u:256": "tasmāt sarvadā mām anusmara cintaya |",
  "GE07bhg4c08u:257": "satataṃ smaraṇaṃ ca citta-śuddhiṃ vinā na bhavati |",
  "GE07bhg4c08u:258": "ato yudhya ca yudhyasva |",
  "GE07bhg4c08u:259": "citta-śuddhy-arthaṃ yuddhādikaṃ svadharmam anutiṣṭhety arthaḥ |",
  "GE07bhg4c08u:260": "evaṃ mayy arpitaṃ manaḥ saṅkalpātmakaṃ buddhiś ca vyavasāyātmikāyena tvayā sa tvaṃ māme va prāpsyasi |",
  "GE07bhg4c08u:261": "asaṃśayaḥ saṃśayo 'tra nāsti ||7||",
  "GE07bhg4c08u:262": "madhusūdanaḥ - yasmād evaṃ pūrva-smaraṇābhyāsa-janitāntyā bhāvanaiva tadānīṃ paravaśasya dehāntara-prāptau kāraṇaṃ tasmād iti |",
  "GE07bhg4c08u:263": "tasmān mad-viṣayakāntya-bhāvanotpatty-arthaṃ sarveṣu kāleṣu pūrvam evādareṇa māṃ saguṇam īśvaram anusmara cintaya |",
  "GE07bhg4c08u:264": "yady antaḥkaraṇāśuddhi-vaśān na śaknoṣi satatam anusmartuṃ tato 'ntaḥkaraṇa-śuddhaye yudhya ca |",
  "GE07bhg4c08u:265": "antaḥkaraṇa-śuddhy-arthaṃ yuddhādikaṃ svadharmaṃ kuru |",
  "GE07bhg4c08u:266": "yudhyeti yudhyasvety arthaḥ |",
  "GE07bhg4c08u:267_0": "evaṃ ca nitya-naimittika-karmānuṣṭhānenāśuddhi-kṣayān mayi bhagavati vāsudeve 'rpite",
  "GE07bhg4c08u:267_1": "saṅkalpādhyavasāya-lakṣaṇe mano-buddhī yena tvayā sa tvam īdṛśaḥ sarvadā mac-cintana-paraḥ",
  "GE07bhg4c08u:267_2": "san mām evaiṣyasi prāpsyasi |",
  "GE07bhg4c08u:268": "asaṃśayo nātra saṃśayo vidyate |",
  "GE07bhg4c08u:269": "idaṃ ca saguṇa-brahma-cintanam upāsakānām uktaṃ teṣām antya-bhāvanā-sāpekṣatvāt",
  "GE07bhg4c08u:270": "| nirguṇa-brahma-jñānināṃ tu jñāna-sama-kālam evājñāna-nivṛtti-lakṣaṇāyā mukteḥ siddhatvān nāsty antya-bhāvanāpekṣeti draṣṭavyam ||7||",
  "GE07bhg4c08u:271": "viśvanāthaḥ --- manaḥ saṅkalpakātmakam | buddhir vyavasāyātmikā ||7||",
  "GE07bhg4c08u:272": "baladevaḥ - yasmāt pūrva-smṛtir evāntima-smṛti-hetus tasmāt tvaṃ sarveṣu kāleṣu pratikṣaṇaṃ mām anusmara yudhyasva ca loka-saṅgrahāya yuddhādīni svocitāni karmāṇi kuru |",
  "GE07bhg4c08u:273": "evaṃ mayy arpitamanobuddhis tvaṃ mām evaiṣyasi, na tv anyad iy atra sandehas te mābhūt ||7||",
  "GE07bhg4c08u:274": "__________________________________________________________",
  "GE07bhg4c08u:275": "BhG 8.8",
  "GE07bhg4c08u:276": "abhyāsa-yoga-yuktena cetasā nānya-gāminā |",
  "GE07bhg4c08u:277": "paramaṃ puruṣaṃ divyaṃ yāti pārthānucintayan ||8||",
  "GE07bhg4c08u:278": "śrīdharaḥ - santata-smaraṇasya cābhyāso 'ntaraṅga-sādhanam iti darśayann āha abhyāsa-yogeneti |",
  "GE07bhg4c08u:279": "abhyāsaḥ sajātīya-pratyaya-pravāhaḥ |",
  "GE07bhg4c08u:280": "sa eva yoga upāyaḥ |",
  "GE07bhg4c08u:281": "tena yuktenaikāgreṇa |",
  "GE07bhg4c08u:282": "ataeva nānyaṃ viṣayaṃ gantuṃ śīlaṃ yasya |",
  "GE07bhg4c08u:283": "tena cetasā |",
  "GE07bhg4c08u:284": "divyaṃ dyotanātmakaṃ paramaṃ puruṣaṃ parameśvaram anucintayan he pārtha tam eva yātīti ||8||",
  "GE07bhg4c08u:285": "madhusūdanaḥ - tad evaṃ saptānām api praśnānām uttaram uktvā prayāṇa-kāle bhagavad-anusmaraṇasya bhagavat-prāpti-lakṣaṇaṃ phalaṃ vivarītum ārabhate abhyāseti |",
  "GE07bhg4c08u:286": "abhyāsaḥ sajātīya-pratyaya-pravāho mayi vijātīya-pratyayānantaritaḥ ṣaṣṭhe prāg vyākhyātaḥ |",
  "GE07bhg4c08u:287_0": "sa eva yogaḥ samādhis tena yuktaṃ tatraiva vyāpṛtam ātmākāra-vṛtti-śūnyaṃ yac cetas",
  "GE07bhg4c08u:287_1": "tena cetasābhyāsa-pāṭavena nānya-gāminā nānyatra viṣayāntare nirodha-prayatnaṃ vināpi",
  "GE07bhg4c08u:287_2": "gantuṃ śīlam asyeti tena paramaṃ niratiśayaṃ puruṣaṃ pūrṇaṃ divyaṃ divi dyotanātmany",
  "GE07bhg4c08u:287_3": "āditye bhavaṃ yaś cāsāv āditye iti śruteḥ |",
  "GE07bhg4c08u:288": "yāti gacchati |",
  "GE07bhg4c08u:289": "he pārtha |",
  "GE07bhg4c08u:290": "anucintayan śāstrācāryopadeśam anudhyāyan ||8||",
  "GE07bhg4c08u:291": "viśvanāthaḥ --- tasmāt smaraṇābhyāsina evānta-kāle svata eva mat-smaraṇaṃ bhavati |",
  "GE07bhg4c08u:292": "tena ca māṃ prāpnotīty ataś cetaso mat-smaraṇam eva paramo yoga ity āha abhyāsa-yoga iti |",
  "GE07bhg4c08u:293": "abhyāso mat-smaraṇasya punaḥ punar āvṛttir eva yogas tad-yuktena cetasā,",
  "GE07bhg4c08u:294": "ataeva nānyaṃ viṣayaṃ gantuṃ śīlaṃ yasya tena |",
  "GE07bhg4c08u:295": "smaraṇābhyāsena cittasya svabhāva-vijayo 'pi bhavatīti bhāvaḥ ||8||",
  "GE07bhg4c08u:296": "baladevaḥ - sārvadikī smṛtir evāntima-smṛtikarīty evaṃ draḍhayati abhyāsenti |",
  "GE07bhg4c08u:297": "abhyāsaḥ smaraṇāvṛttir eva yogas tad-yuktenātaevānanya-gāminā |",
  "GE07bhg4c08u:298": "tato 'nyatrācalatā tad ekāgreṇa cetasā divyaṃ puruṣaṃ paramaṃ sa-śrīkaṃ nārāyaṇaṃ vāsudevam anucintayan tam eva kīṭa-bhṛṅga-nyāyena tat-tulāḥ san yāti labhate ||8||",
  "GE07bhg4c08u:299": "__________________________________________________________",
  "GE07bhg4c08u:300": "BhG 8.9",
  "GE07bhg4c08u:301": "kaviṃ purāṇam anuśāsitāram",
  "GE07bhg4c08u:302": "aṇor aṇīyāṃsam anusmared yaḥ |",
  "GE07bhg4c08u:303": "sarvasya dhātāram acintya-rūpam",
  "GE07bhg4c08u:304": "āditya-varṇaṃ tamasaḥ parastāt ||9||",
  "GE07bhg4c08u:305": "śrīdharaḥ - punar apy anucintanīyaṃ puruṣaṃ viśinaṣṭi kavim iti dvābhyām |",
  "GE07bhg4c08u:306": "kaviṃ sarvajñaṃ sarva-vidyā-nirmātāraṃ purāṇaṃ manādi-siddham |",
  "GE07bhg4c08u:307": "anuśāsitāraṃ niyantāram |",
  "GE07bhg4c08u:308": "aṇoḥ sūkṣmād apy aṇīyāṃsaṃ atisūkṣmam ākāśa-kāla-digbhyo 'py atisūkṣmataram |",
  "GE07bhg4c08u:309": "sarvasya dhātāraṃ poṣakam |",
  "GE07bhg4c08u:310": "aparimita-mahimatvād acintya-rūpaṃ malīmasayor mano-buddhyor agocaram |",
  "GE07bhg4c08u:311": "vedāham etaṃ puruṣaṃ mahāntam āditya-varṇaṃ tamasaḥ parastāt iti śruteḥ ||9||",
  "GE07bhg4c08u:312": "madhusūdanaḥ - punar api tam evānucintayitavyaṃ gantavyaṃ ca puruṣaṃ viśinaṣṭi kavim iti |",
  "GE07bhg4c08u:313": "kaviṃ krānta-darśinaṃ tenātītānāgatādy-aśeṣa-vastu-darśitvena sarvajñam |",
  "GE07bhg4c08u:314": "purāṇaṃ cirantanaṃ sarva-kāraṇatvād anādim iti yāvat |",
  "GE07bhg4c08u:315": "anuśāsitāraṃ sarvasya jagato niyantāram |",
  "GE07bhg4c08u:316": "aṇor aṇīyāṃsaṃ sūkṣād apy ākāśādeḥ sūkṣmataraṃ tad-upādānatvāt |",
  "GE07bhg4c08u:317": "sarvasya karma-phala-jātasya dhātāraṃ vicitratayā prāṇibhyo vibhaktāraṃ phalam ata upapatteḥ iti nyāyāt |",
  "GE07bhg4c08u:318": "na cintayituṃ śakyam aparimitam ahimatvena rūpaṃ yasya tam |",
  "GE07bhg4c08u:319": "ādityasyeva sakala-jagad-avabhāsako varṇaḥ prakāśo yasya taṃ sarvasya jagato 'vabhāsakam iti yāvat |",
  "GE07bhg4c08u:320": "ataeva tamasaḥ parastāt tamaso mohāndhakārād ajñāna-lakṣaṇāt parastāt prakāśa-rūpatvena tamo-virodhinam iti yāvat |",
  "GE07bhg4c08u:321": "anusmarec cintayed yaḥ kaścid api sa taṃ yātīti pūrveṇaiva",
  "GE07bhg4c08u:322": "sambandhaḥ | sa taṃ paraṃ puruṣam upaiti divyam iti pareṇa vā sambandhaḥ ||9||",
  "GE07bhg4c08u:323": "viśvanāthaḥ --- yogābhyāsaṃ vinā manaso viṣaya-grāmān nivṛttir durghaṭā |",
  "GE07bhg4c08u:324": "yac ca vinā sātatyena bhagavat-smaraṇam api durghaṭam iti yuktam |",
  "GE07bhg4c08u:325": "kenacit yogābhyāsena sahitaiva bhaktiḥ kriyata iti tāṃ yoga-miśrāṃ bhaktim āha kavim iti pañcabhiḥ |",
  "GE07bhg4c08u:326": "kaviṃ sarvajñaṃ sarvajño 'py anyaḥ sanakādiḥ sārvakāliko na bhavaty ata āha purāṇam anādiṃ sarvajño 'nādir apy antaryāmī sa bhakty-upadeṣṭā na bhavaty ata āha anuśāsitāram |",
  "GE07bhg4c08u:327": "kṛpayā svabhakti-śikṣakaṃ kṛṣṇa-rāmādi-svarūpam ity arthaḥ |",
  "GE07bhg4c08u:328": "tādṛśa-kṛpālur api sudurvijñeya-tattva eva ity āha aṇoḥ sakāśād apy aṇīyāṃsam |",
  "GE07bhg4c08u:329": "tarhi sa kiṃ jīva iva paramāṇu-pramāṇas tatrāha sarvasya dhātāraṃ sarva-vastu-mātra-dhārakatvena sarva-vyāpakatvāt paraṃ mahā-parimāṇam apīty arthaḥ |",
  "GE07bhg4c08u:330": "ataevācintya-rūpam | puruṣa-vidhatvena",
  "GE07bhg4c08u:331": "madhyama-parimāṇam api tasyānanya-prakāśyatvam āha āditya-varṇam ādityavat sva-para-prakāśako varṇaḥ svarūpaṃ yasya |",
  "GE07bhg4c08u:332": "tathā tamasaḥ prakṛteḥ parastāt vartamānaṃ māyā-śaktimantam api māyātīta-svarūpam ity arthaḥ ||9||",
  "GE07bhg4c08u:333": "baladevaḥ - yogād ṛte cetaso 'nanya-gāmitā duṣkareti yoga-miśrāṃ bhaktim āha kavim ity ādibhiḥ pañcabhiḥ |",
  "GE07bhg4c08u:334": "kaviṃ sarvajñaṃ |",
  "GE07bhg4c08u:335": "anuśāsitāram raghunāthādi-rūpeṇa hitopadeṣṭāram |",
  "GE07bhg4c08u:336": "aṇor aṇīyāṃsaṃ tena cāṇum api jīvam antaḥ praviśatīti siddham |",
  "GE07bhg4c08u:337": "āha caivaṃ śrutiḥ antaḥ praviṣṭaḥ śāstā janānām iti |",
  "GE07bhg4c08u:338": "aṇīyaso 'pi tasya vyāptim āha sarvasyeti |",
  "GE07bhg4c08u:339": "kṛtsnasya jagato dhātāraṃ dhārakam |",
  "GE07bhg4c08u:340": "nanu katham evaṃ saṅgacchate tatrāha acintya-rūpaṃ avitarkya-svarūpaṃ ekam eva brahma puruṣa-vidhatvena madhyama-parimāṇam aṇor aṇīyāṃsam ity ukteḥ |",
  "GE07bhg4c08u:341": "paramāṇu-parimāṇaṃ sarvasya dhātāram ity ukteḥ |",
  "GE07bhg4c08u:342": "paraṃ mahā-parimāṇaṃ ceti |",
  "GE07bhg4c08u:343": "nātra yukter avakāśaḥ |",
  "GE07bhg4c08u:344": "sva-parakāśatām āha ādityeti sūryavat sva-para-prakāśakam ity arthaḥ |",
  "GE07bhg4c08u:345": "māyā-gandhāsparśam āha tamasa iti |",
  "GE07bhg4c08u:346": "tamaso māyāyāḥ parastāt sthitaṃ |",
  "GE07bhg4c08u:347": "māyinam api māyātītam ity arthaḥ |",
  "GE07bhg4c08u:348": "etādṛśaṃ puruṣaṃ yo 'nukṣaṇaṃ smaret sa taṃ paraṃ puruṣam upaiti iti pareṇānvayaḥ ||9||",
  "GE07bhg4c08u:349": "__________________________________________________________",
  "GE07bhg4c08u:350": "BhG 8.10",
  "GE07bhg4c08u:351": "prayāṇa-kāle manasācalena",
  "GE07bhg4c08u:352": "bhaktyā yukto yoga-balena caiva |",
  "GE07bhg4c08u:353": "bhruvor madhye prāṇam āveśya samyak",
  "GE07bhg4c08u:354": "sa taṃ paraṃ puruṣam upaiti divyam ||10||",
  "GE07bhg4c08u:355": "śrīdharaḥ - prayāṇa-kāla iti |",
  "GE07bhg4c08u:356": "sa-prapañca-prakṛtiṃ bhittvā yas tiṣṭhāti |",
  "GE07bhg4c08u:357": "evaṃbhūtaṃ puruṣam anta-kāle bhakti-yukto niścalena vikṣepa-rahitena manasā yo 'nusmaret |",
  "GE07bhg4c08u:358": "mano-naiścalye hetuḥ |",
  "GE07bhg4c08u:359": "yoga-balena samyak suṣumṇā mārgeṇa bhruvor madhye prāṇam āveśyeti |",
  "GE07bhg4c08u:360": "sa taṃ paraṃ puruṣaṃ paramātma-svarūpaṃ divyaṃ dyotanātmakaṃ prāpnoti ||10||",
  "GE07bhg4c08u:361": "madhusūdanaḥ - kadā tad-anusmaraṇe pratrātireko 'bhyavartate tad āha prayāneti |",
  "GE07bhg4c08u:362": "prayāṇa-kāle 'nta-kāle 'calenaikāgreṇa manasā taṃ puruṣaṃ yo 'nusmared ity anuvartate |",
  "GE07bhg4c08u:363": "kīdṛśaḥ bhaktyā parameśvara-viṣayeṇa parameṇa premṇā yuktaḥ |",
  "GE07bhg4c08u:364": "yogasya samādher balena taj-janita-saṃskāra-samūhena vyutthāna-saṃskāra-virodhinā ca yuktaḥ |",
  "GE07bhg4c08u:365_0": "evaṃ prathamaṃ hṛdaya-puṇḍarīke vaśīkṛtya tata ūrdhva-gāminyā suṣumṇayā nāḍyā gurūpadiṣṭa-mārgeṇa",
  "GE07bhg4c08u:365_1": "bhūmi-jaya-krameṇa bhruvor madhye ājñā-cakre prāṇam āveśya sthāpayitvā samyag apramatto",
  "GE07bhg4c08u:365_2": "brahma-randhrād utkrāmya sa evam upāsakas taṃ kaviṃ purāṇam anuśāsitāram ity-ādi-lakṣaṇaṃ",
  "GE07bhg4c08u:365_3": "paraṃ puruṣaṃ divyaṃ dyotanātmakam upaiti pratipadyate ||10 ||",
  "GE07bhg4c08u:366": "viśvanāthaḥ --- prayāṇa-kāle 'nta-kāle 'calena niścalena manasā yā satata-smaraṇa-mayī bhaktis tayā yuktaḥ |",
  "GE07bhg4c08u:367": "kathaṃ manaso naiścalyam |",
  "GE07bhg4c08u:368": "ata āha yogasya yogābhyāsasya balena |",
  "GE07bhg4c08u:369": "yoga-prakāraṃ darśayati bhruvor madhye ājñā-cakre ||10||",
  "GE07bhg4c08u:370": "baladevaḥ -- yo jano bhaktyā paramātma-premṇā yoga-balena samādhi-janita-saṃskāra-nicayena ca yuktaḥ prayāṇa-kāle maraṇa-samaye 'calenaikāgreṇa manasā taṃ puruṣam anusmaret |",
  "GE07bhg4c08u:371": "yoga-prakāram āha bhruvor iti |",
  "GE07bhg4c08u:372": "bhruvor madhye ājñā-cakre prāṇam āveśya saṃsthāpya samyak sāvadhānaḥ san sa taṃ puruṣam upaiti ||10||",
  "GE07bhg4c08u:373": "__________________________________________________________",
  "GE07bhg4c08u:374": "BhG 8.11",
  "GE07bhg4c08u:375": "yad akṣaraṃ vedavido vadanti",
  "GE07bhg4c08u:376": "viśanti yad yatayo vītarāgāḥ |",
  "GE07bhg4c08u:377": "yad icchanto brahmacaryaṃ caranti",
  "GE07bhg4c08u:378": "tat te padaṃ saṃgraheṇa pravakṣye ||11||",
  "GE07bhg4c08u:379": "śrīdharaḥ - kevalād abhyāsa-yogād api praṇavā̆bhyāsam antaraṅgaṃ vidhitsuḥ pratijānīte-yad akṣaram iti |",
  "GE07bhg4c08u:380": "yad akṣaraṃ vedārthajñā vadanti |",
  "GE07bhg4c08u:381": "etasya vā akṣarasya praśāsane gārgi sūryācandramasau vidhṛtau tiṣṭhata iti śruteḥ |",
  "GE07bhg4c08u:382": "vīto rāgo yebhyas te vīta-rāgāḥ |",
  "GE07bhg4c08u:383": "yatayaḥ prayatnavanto yad viśanti |",
  "GE07bhg4c08u:384": "yac ca jñātum icchanto gurukule brahmacaryaṃ caranti |",
  "GE07bhg4c08u:385": "tat te tubhyaṃ padaṃ padyate gamyata iti padaṃ prāpyam |",
  "GE07bhg4c08u:386": "saṅgraheṇa saṃkṣepeṇa pravakṣye |",
  "GE07bhg4c08u:387": "tat-prāpty-upāyaṃ kathayiṣyāmīty arthaḥ ||11||",
  "GE07bhg4c08u:388": "madhusūdanaḥ - idānīṃ yena kenacid abhidhānena dhyāna-kāle bhagavad-anusmaraṇe prāpte-",
  "GE07bhg4c08u:389": "sarve vedā yatpadamāmananti",
  "GE07bhg4c08u:390": "tapāṃsi sarvāṇi ca yadvadanti |",
  "GE07bhg4c08u:391": "yadicchanto brahmacaryaṃ caranti",
  "GE07bhg4c08u:392": "tatte padaṃ saṃgraheṇa bravīmy om ity etat || (KaṭhaU 1.2.15)",
  "GE07bhg4c08u:393": "ity ādi-śruti-pratipāditatvena praṇavenaivābhidhānena tad-anusmaraṇaṃ kartavyaṃ nānyena mantrādineti niyantum upakramate yad akṣaram iti |",
  "GE07bhg4c08u:394_0": "yad akṣaram avināśi oṅkārākhyaṃ brahma veda-vido vadanti etad vai tad akṣaraṃ gārgi",
  "GE07bhg4c08u:394_1": "brāhmaṇā abhivadanty asthūlam aṇv ahrasvam adīrgham ity ādi-vacanaiḥ sarva-viśeṣa-nivartanena pratipādayanti |",
  "GE07bhg4c08u:395_0": "pramāṇa-kuśalair eva pratipannaṃ kiṃ tu muktopasṛpyatayā tair apy anubhūtam ity āha-viśanti",
  "GE07bhg4c08u:395_1": "svarūpatayā samyag-darśanena yad akṣaraṃ yatayo yatna-śīlāḥ saṃnyāsino vīta-rāgā niḥspṛhāḥ |",
  "GE07bhg4c08u:396_0": "na kevalaṃ siddhair anubhūtaṃ sādhakānām api sarvo 'pi prayāsas tad-artha ity āha",
  "GE07bhg4c08u:396_1": "yad-icchanto jñātuṃ naiṣṭhikā brahmacāriṇo brahmacaryaṃ gurukula-vāsādi-tapaś caranti",
  "GE07bhg4c08u:396_2": "yāvaj-jīvaṃ tad akṣarākhyaṃ padaṃ padanīyaṃ te tubhyaṃ saṅgraheṇa saṅkṣepeṇāhaṃ",
  "GE07bhg4c08u:397": "pravakṣye prakarṣeṇa kathayiṣyāmi yathā tava bodho bhavati tathā |",
  "GE07bhg4c08u:398": "atas tad akṣaraṃ kathaṃ mayā jñeyam ity ākulo mā bhūr ity abhiprāyaḥ |",
  "GE07bhg4c08u:399_0": "atra ca parasya brahmaṇo vācaka-rūpeṇa pratimāvat-pratīka-rūpeṇa ca yaḥ punar etaṃ",
  "GE07bhg4c08u:399_1": "trimātreṇom ity aneaivākṣareṇa paraṃ puruṣam abhidhyāyīta sa tam adhigacchati ity",
  "GE07bhg4c08u:399_2": "ādi-vacanair manda-madhyama-buddhīnāṃ krama-mukti-phalakam upāsanam uktaṃ tad evehāpi",
  "GE07bhg4c08u:399_3": "vivakṣitaṃ bhagavatā |",
  "GE07bhg4c08u:400": "ato yoga-dhāraṇā-sahitam oṅkāropāsanaṃ tat phalaṃ sva-svarūpaṃ tato 'punar-āvṛttis tan-mārgaś cety artha-jātam ucyate yāvad adhyāya-samāpti ||11||",
  "GE07bhg4c08u:401": "viśvanāthaḥ --- nanu bhruvor madhye prāṇam āveśya ity etāvan mātroktyā yogo na jñāyate,",
  "GE07bhg4c08u:402": "tasmāt tatra yoge prakāraḥ kaḥ,",
  "GE07bhg4c08u:403": "kiṃ japyaṃ,",
  "GE07bhg4c08u:404": "kiṃ vā dhyeyam,",
  "GE07bhg4c08u:405": "kiṃ vā prāpyam ity api saṅkṣepeṇa brūhīty apekṣāyām āha yad iti tribhiḥ |",
  "GE07bhg4c08u:406": "yad evākṣaram om ity ekākṣara-vācyaṃ brahma yatayo viśanti tat padaṃ padyate gamyata iti padaṃ prāpyam |",
  "GE07bhg4c08u:407": "samyaktayā gṛhayte 'neneti saṅgrahas tad-upāyas tena saha pravakṣye śṛṇu ||11||",
  "GE07bhg4c08u:408": "baladevaḥ -- nanu bhruvor madhye prāṇam āveśyaitāvatā yogo nāvagamyate,",
  "GE07bhg4c08u:409": "tasmāt tasya prakāraṃ tatra japyaṃ prāpyaṃ brūhīty apekṣāyām āha yad akṣaram iti tribhiḥ |",
  "GE07bhg4c08u:410": "ekam eva brahma akṣaram om iti vācakaṃ vadanti |",
  "GE07bhg4c08u:411": "vīta-rāgā vinaṣṭāvidyā yatayo yad brahma tad-vācya-bhūtaṃ vijñānaika-rasaṃ viśanti prāpnuvanti |",
  "GE07bhg4c08u:412": "tad-ubhaya-r”paṃ brahma jñātum icchanto naiṣṭhikā gurukula-vasādi-lakṣaṇaṃ brahmacaryaṃ caranti |",
  "GE07bhg4c08u:413": "tat padaṃ prāpyaṃ saṅgraheṇopāyena saha pravakṣye vakṣyāmi yathānāyasena tvaṃ tad-vidyāṃ prāpnuyāḥ |",
  "GE07bhg4c08u:414": "samyag gṛhyate tattvam anena iti nirukteḥ saṅgraha upāyaḥ ||11||",
  "GE07bhg4c08u:415": "__________________________________________________________",
  "GE07bhg4c08u:416": "BhG 8.12-13",
  "GE07bhg4c08u:417": "sarva-dvārāṇi saṃyamya mano hṛdi nirudhya ca |",
  "GE07bhg4c08u:418": "mūrdhny ādhāyātmanaḥ prāṇam āsthito yoga-dhāraṇām ||12||",
  "GE07bhg4c08u:419": "om ity ekākṣaraṃ brahma vyāharan mām anusmaran |",
  "GE07bhg4c08u:420": "yaḥ prayāti tyajan dehaṃ sa yāti paramāṃ gatim ||13||",
  "GE07bhg4c08u:421": "śrīdharaḥ - pratijñātam upāyaṃ sāṅgam āha dvābhyāṃ sarveti |",
  "GE07bhg4c08u:422": "sarvāṇi indriya-dvārāṇi saṃyamya pratyāhṛtya |",
  "GE07bhg4c08u:423": "cakṣur-ādibhiḥ bāhya-viṣaya-grahaṇaṃ akurvan ity arthaḥ |",
  "GE07bhg4c08u:424": "manaś ca hṛdi nirudhya |",
  "GE07bhg4c08u:425": "bāhya-viṣaya-smaraṇam akurvan ity arthaḥ |",
  "GE07bhg4c08u:426": "mūrdhni bhruvor madhye prāṇam ādhāya yogasya dhāraṇāṃ sthairyam āsthitaḥ āśritavān san ||12||",
  "GE07bhg4c08u:427": "om iti |",
  "GE07bhg4c08u:428": "om ity ekaṃ yad akṣaraṃ tad eva brahma-vācakatvād vā pratimādivad brahma-pratīkatvād vā brahma |",
  "GE07bhg4c08u:429": "tad-vyāharan uccārayaṃs tad-vācyaṃ ca mām anusmarann eva dehaṃ tyajan yaḥ prakarṣeṇa yāti arcirādi-mārgeṇa sa paramāṃ śreṣṭhāṃ gatiṃ mad-gatiṃ yāti prāpnoti ||13||",
  "GE07bhg4c08u:430": "madhusūdanaḥ - tatra pravakṣya iti pratijñātam arthaṃ sopakaraṇam āhaa dvābhyām sarva-dvārāṇīti |",
  "GE07bhg4c08u:431": "sarvāṇīndriya-dvārāṇi saṃyamya sva-sva-viṣayebhyaḥ pratyāhṛtya viṣaya-doṣa-darśanābhyāsāt tad-vimukhatām āpāditaiḥ śrotrādibhiḥ śabdādi-viṣaya-grahaṇam akurvan |",
  "GE07bhg4c08u:432": "bāheyndriya-nirodhe 'pi manasaḥ pracāraḥ syād ity ata āha mano hṛdi nirudhya ca,",
  "GE07bhg4c08u:433": "abhyāsa-vairāgyābhyāṃ ṣaṣṭhe vyākhyātābhyāṃ hṛdaya-deśe mano nirudhya nirvṛttikatām āpādya ca,",
  "GE07bhg4c08u:434": "antar api viṣaya-cintām akurvann ity arthaḥ |",
  "GE07bhg4c08u:435_0": "evaṃ bahir antar upalabdhi-dvārāṇi sarvāṇi saṃnirudhya kriyā-dvāraṃ prāṇam api sarvato",
  "GE07bhg4c08u:435_1": "nigṛhya bhūmi-jaya-krameṇa mūrdhny ādhāya bhruvor madhye tad-upari ca gurūpadiṣṭa-mārgeṇāveśyātmano",
  "GE07bhg4c08u:435_2": "yoga-dhāraṇām ātma-viṣaya-samādhi-rūpāṃ dhāraṇām",
  "GE07bhg4c08u:436": "āsthitaḥ | ātmana iti devatā-divya-vṛtty-artham ||12||",
  "GE07bhg4c08u:437": "om ity ekam akṣaraṃ brahma-vācakatvāt pratimā-baddha-brahma-pratīkatvād vā brahma vyāharann uccaran |",
  "GE07bhg4c08u:438": "om iti vyāharann ity etāvataiva nirvāha ekākṣaram ity anāyāsa-kathanena stuty-artham |",
  "GE07bhg4c08u:439": "om iti vyāharann ekākṣaram ekam advitīyam akṣaram avināśi sarva-vyāpakaṃ brahma mām om ity asyārthaṃ smarann iti vā |",
  "GE07bhg4c08u:440_0": "tena praṇavaṃ japaṃs tad-abhidheya-bhūtaṃ ca māṃ cintayan mūrdhanyayā nāḍyā dehaṃ",
  "GE07bhg4c08u:440_1": "tyajanyaḥ prayāti sa yāti deva-yāna-mārgeṇa brahma-lokaṃ gatvā tad-bhogānte paramāṃ",
  "GE07bhg4c08u:440_2": "prakṛṣṭāṃ gatiṃ mad-rūpām |",
  "GE07bhg4c08u:441": "atra patañjalinā tīvra-saṃvegānām āsannaḥ (Ys 1.21)",
  "GE07bhg4c08u:442": "samādhi-lābhaḥ ity uktvā īśvara-praṇidhānād vā (1.23) ity uktam |",
  "GE07bhg4c08u:443": "praṇidhānaṃ ca vyākhyātaṃ tasya vācakaḥ praṇavaḥ (1.27), taj-japas tad-artha-bhāvanam (1.28) iti |",
  "GE07bhg4c08u:444": "samādhi-siddhir īśvara-praṇidhānāt (2.45) iti ca |",
  "GE07bhg4c08u:445": "iha tu sākṣād eva tataḥ parama-gati-lābha ity uktam |",
  "GE07bhg4c08u:446": "tasmād avirodhayom ity ekākṣaraṃ brahma vyāharan mām anusmarann ātmano yoga-dhāraṇām āsthita iti vyākhyeyam |",
  "GE07bhg4c08u:447": "vicitra-phalatvopapatter vā na nirodhyaḥ ||13||",
  "GE07bhg4c08u:448_0": "viśvanāthaḥ --- uktam arthaṃ vadan yoge prakāram āha sarvāṇi cakṣur-ādīndriya-dvārāṇi",
  "GE07bhg4c08u:448_1": "saṃyamya bāhya-viṣayebhyaḥ pratyāhṛtya manaś ca hṛdy eva nirudhya viṣayāntareṣv asaṅkalpya",
  "GE07bhg4c08u:448_2": "mūrdhni bhruvor madhye eva prāṇam ādhāya yoga-dhāraṇām ānakha-śikha-man-mūrti-bhāvanām",
  "GE07bhg4c08u:448_3": "āśritaḥ san om ity ekākṣaraṃ brahma-svarūpaṃ vyāharan uccārayan tad-vācyaṃ mām anusmarann",
  "GE07bhg4c08u:448_4": "anudhyāyan paramāṃ gatiṃ mat-sālokyam ||12-13 ||",
  "GE07bhg4c08u:449": "baladevaḥ - yoga-prakāram āha sarveti |",
  "GE07bhg4c08u:450_0": "sarvāṇi bahir jñāna-dvārāṇi śrotrādīni saṃyamya śabdādibhyo viṣayebhyaḥ pratyāhṛtya",
  "GE07bhg4c08u:450_1": "doṣa-darśanābhyāsena tad-vimukhais tais tān gṛhṇan śrotrādi-saṃyame 'pi manaḥ pracared",
  "GE07bhg4c08u:450_2": "ity ata āha hṛdi sthite mayi antar-jñāna-dvāraṃ mano nirudhya niveśya manasāpi tān smaran |",
  "GE07bhg4c08u:451_0": "atha kriyā-dvāraṃ prāṇaṃ ca mūrdhnādhāyādau hṛt-padme vaśīkṛtya tasmād ūrdhva-gatayā",
  "GE07bhg4c08u:451_1": "suṣumṇayā gurūpadiṣṭa-vartmanā bhūmi-jaya-krameṇa bhruvor madhye tad-upari brahma-randhre",
  "GE07bhg4c08u:451_2": "ca saṃsthāpya ātmano mama yoga-dhāraṇām āāda-śikhaṃ mad-bhāvanam āsthitaḥ kurvan |",
  "GE07bhg4c08u:452_0": "om iti vācakaṃ brahma tatra vyāharan antar uccārayan tat stauti ekākṣaram iti ekaṃ",
  "GE07bhg4c08u:452_1": "pradhānaṃ ca tad-akṣaram avināśi ceti tathā tad vācyaṃ māṃ parmātmānam anusmaran",
  "GE07bhg4c08u:452_2": "dhyāyan yo dehaṃ tyajan prayāti sa paramāṃ gatiṃ mat-sālokyatāṃ yāti ||12-13 ||",
  "GE07bhg4c08u:453": "__________________________________________________________",
  "GE07bhg4c08u:454": "BhG 8.14",
  "GE07bhg4c08u:455": "ananya-cetāḥ satataṃ yo māṃ smarati nityaśaḥ |",
  "GE07bhg4c08u:456": "tasyāhaṃ sulabhaḥ pārtha nitya-yuktasya yoginaḥ ||14||",
  "GE07bhg4c08u:457": "śrīdharaḥ - evaṃ cānta-kāle dhāraṇayā mat-prāptir nityābhyāsavata eva bhavati |",
  "GE07bhg4c08u:458": "nānyasyeti pūrvoktam evānusmārayati ananyeti |",
  "GE07bhg4c08u:459": "nāsty anyasmiṃś ceto yasya |",
  "GE07bhg4c08u:460": "tathābhūtaḥ san |",
  "GE07bhg4c08u:461": "yo māṃ satataṃ nirantaraṃ nityaśaḥ pratidinaṃ smarati |",
  "GE07bhg4c08u:462": "tasya nitya-yuktasya samāhitasyāhaṃ sukhena labhyo 'smi nānyasya ||14||",
  "GE07bhg4c08u:463_0": "madhusūdanaḥ - ya evaṃ vāyu-nirodha-vaidhuryeṇa prāṇam āveśya mūrdhanyayā nāḍyā dehaṃ",
  "GE07bhg4c08u:463_1": "tyaktuṃ svecchayā na śaknoti kiṃ tu karma-kṣayeṇaiva paravaśo dehaṃ tyajati tasya",
  "GE07bhg4c08u:463_2": "kiṃ syād iti tad āha ananya-cetā iti |",
  "GE07bhg4c08u:464_0": "na vidyate mad-anya-viṣaye ceto yasya so 'nanya-cetāḥ satataṃ nirantaraṃ nityaśo",
  "GE07bhg4c08u:464_1": "yāvaj-jīvaṃ yo māṃ smarati tasya sva-vaśatayā vā dehaṃ tyajato 'pi nitya-yuktasya",
  "GE07bhg4c08u:464_2": "satata-samāhita-cittasya yoginaḥ sulabhaḥ sukhena labhyo 'haṃ parameśvara itareṣām",
  "GE07bhg4c08u:464_3": "atidurlabho 'pi he pārtha tavāham atisulabho mā bhaiṣīr ity abhiprāyaḥ |",
  "GE07bhg4c08u:465": "atra tasyeti ṣaṣṭh.-śeṣe sambandha-sāmānye |",
  "GE07bhg4c08u:466": "kartari na lokety ādinā niṣedhāt |",
  "GE07bhg4c08u:467": "atra cānanya-cetastvena sat-kāro 'tyādaram |",
  "GE07bhg4c08u:468": "satatam iti nairantaryaṃ nityaśa iti dīrgha-kālatvaṃ smaraṇasyoktam |",
  "GE07bhg4c08u:469": "tena sa tu dīrgha-kāla-nairantarya-satkārāsevito dṛḍha-bhūmiḥ (Ys 1.14)",
  "GE07bhg4c08u:470": "iti pātañjalaṃ matam anusṛtaṃ bhavati |",
  "GE07bhg4c08u:471": "tatra sa ity abhyāsa ukto 'pi smaraṇa-paryavasāyī |",
  "GE07bhg4c08u:472": "tena yāvaj-jīvaṃ pratikṣaṇaṃ vikṣepāntara-śūnyatayā bhagavad-anucintanam eva parama-gati-hetur mūrdhanyayā nāḍyā tu svecchayā prāṇotkramaṇaṃ bhavatu na veti nātīvāgrahaḥ ||14||",
  "GE07bhg4c08u:473": "viśvanāthaḥ --- tad evam ārtaḥ ity ādinā karma-miśrām,",
  "GE07bhg4c08u:474": "jaarā-maraṇa-mokṣāya ity anenāpi karma-miśrām,",
  "GE07bhg4c08u:475": "kaviṃ purāṇaṃ ity ādibhir yoga-miśrāṃ ca saparikarāṃ pradhānībhūtāṃ bhaktim uktvā sarva-śreṣṭhāṃ nirguṇāṃ kevalāṃ bhaktim āha-ananya-cetā iti |",
  "GE07bhg4c08u:476": "na vidyate 'nyasmin karmaṇi jñāna-yoge vānuṣṭheyatvena |",
  "GE07bhg4c08u:477": "tathā devatāntare vārādhyatvena |",
  "GE07bhg4c08u:478": "tathā svargāpargādāv api prāpyatvena ceto yasya |",
  "GE07bhg4c08u:479": "satataṃ sadeti kāla-deśa-pātra-śuddhy-ādy-anapekṣatayaiva nityaśaḥ pratidinam eva yo māṃ smarati,",
  "GE07bhg4c08u:480": "yasya tena bhaktenāhaṃ sulabhaḥ sukhena labhyaḥ |",
  "GE07bhg4c08u:481": "yoga-jñānābhyāsādi-duḥkha-miśraṇābhāvād iti bhāvaḥ |",
  "GE07bhg4c08u:482": "nitya-yuktasya nitya-mad-yogākāṅkṣiṇa āśaṃsāyāṃ bhūtavac ceti bhāviny api yoga āśāṃsite kta-pratyayaḥ |",
  "GE07bhg4c08u:483": "yogino bhakti-yogavataḥ |",
  "GE07bhg4c08u:484": "yad vā yoga-sambandho dāsya-sakhyādis",
  "GE07bhg4c08u:485": "tadvataḥ ||14||",
  "GE07bhg4c08u:486": "baladevaḥ - evaṃ mokṣa-mātra-kāṅkṣiṇāṃ yoga-miśrāṃ bhaktim upadiśya sva-jñānināṃ svam evākāṅkṣatām eka-bhaktir ity uktāṃ śuddhāṃ bhaktiṃ upadiśati ananyeti |",
  "GE07bhg4c08u:487_0": "yo jano 'nanya-cetā na matto 'nyasmin karma-yogādike sādhane svarga-mokṣādike sādhye",
  "GE07bhg4c08u:487_1": "vā ceto yasya sa mad-ekābhilāṣavān satataṃ sarvadā deśa-kālādi-viśuddhi-nairapekṣeṇa",
  "GE07bhg4c08u:487_2": "nityaśaḥ pratyahaṃ māṃ yaśodā-stanandhayaṃ nṛsiṃha-raghunāthādi-rūpeṇa bahudhāvirbhūtaṃ",
  "GE07bhg4c08u:487_3": "sarveśvaram atimātra-priyaṃ smaraty arcana-japādiṣv anusandhatte tasyāhaṃ tat-prītijñaḥ",
  "GE07bhg4c08u:487_4": "sulabhaḥ sukhena labhyaḥ karmānuṣṭhāna-yogābhyāsādi-duḥkha-samparkābhāvāt |",
  "GE07bhg4c08u:488": "tasyeti sambandha-sāmānye ṣaṣṭhī, na lokāvyaya ity ādinā kartari tasyāḥ pratiṣedhāt |",
  "GE07bhg4c08u:489": "tādṛśasya tasya viyogam asahiṣṇur aham eva tam ātmānaṃ",
  "GE07bhg4c08u:490": "darśayāmi tat-sādhana-paripākaṃ tat-pratikūla-nirāsaṃ ca kurvan |",
  "GE07bhg4c08u:491": "śrutiś caivam āha - yam evaiṣa vṛnute tena labhyas tasyaiṣa ātmā viviṛṇute tanūṃ svām iti |",
  "GE07bhg4c08u:492": "svayaṃ ca vakṣyati - dadāmi buddhi-yogaṃ taṃ yena mām upayānti te ity ādinā |",
  "GE07bhg4c08u:493": "kīdṛśasyety āha nityeti |",
  "GE07bhg4c08u:494": "sarvadā mad-yogaṃ vāñchataḥ āśaṃsāyāṃ bhūtavac ca iti sūtrād āśāṃsite yoge bhaviṣyaty api kta-pratyayaḥ |",
  "GE07bhg4c08u:495": "yogino mad-dāsya-sakhyādi-sambandhavataḥ ||14||",
  "GE07bhg4c08u:496": "__________________________________________________________",
  "GE07bhg4c08u:497": "BhG 8.15",
  "GE07bhg4c08u:498": "mām upetya punar janma duḥkhālayam aśāśvatam |",
  "GE07bhg4c08u:499": "nāpnuvanti mahātmānaḥ saṃsiddhiṃ paramāṃ gatāḥ ||15||",
  "GE07bhg4c08u:500": "śrīdharaḥ - yady evaṃ tvaṃ sulabho 'si tataḥ kiṃ ? ata āha mām iti |",
  "GE07bhg4c08u:501": "ukta-lakṣaṇā mahātmāno mad-bhaktā māṃ prāpya punar duḥkhāśrayam antiyaṃ ca janma na prāpnuvanti |",
  "GE07bhg4c08u:502": "yatas te paramāṃ samyak siddhiṃ mokṣam eva prāptāḥ |",
  "GE07bhg4c08u:503": "punar janmano duḥkhānāṃ cālayaṃ sthānaṃ te mām upetya na prāpnuvantīti vā ||15||",
  "GE07bhg4c08u:504": "madhusūdanaḥ - bhagavantaṃ prāptāḥ punar āvartante na veti sandehe nāvartanta ity āha mām iti |",
  "GE07bhg4c08u:505": "mām īśvaraṃ prāpya punar janma manuṣyādi-deha-sambandhaṃ kīdṛśaṃ duḥkhālayaṃ garbha-vāsa-yoni-dvāra-nirgamanādy-aneka-duḥkha-sthānam |",
  "GE07bhg4c08u:506": "aśāśvatam asthiraṃ dṛṣṭa-naṣṭa-prāyaṃ nāpnuvanti punar nāvartanta ity arthaḥ |",
  "GE07bhg4c08u:507": "yato mahātmnāno rajas-tamo-mala-rahitāntaḥ-karaṇā śuddha-sattvāḥ samutpanna-samyag-darśanā mal-loka-bhogānte paramāṃ sarvotkṛṣṭāṃ saṃsiddhiṃ muktiṃ gatās te |",
  "GE07bhg4c08u:508": "atra māṃ prāpya siddhiṃ gatā iti vadatopāsakānāṃ krama-muktir darśitā ||15||",
  "GE07bhg4c08u:509": "viśvanāthaḥ --- tvāṃ prāptavatas tasya kiṃ syād ity āha mām iti |",
  "GE07bhg4c08u:510": "duḥkhālayaṃ duḥkha-pūrṇam |",
  "GE07bhg4c08u:511": "aśāśvatam anityaṃ ca janma nāpnuvanti kintu sukha-pūrṇaṃ janma maj-janma-tulyaṃ prāpnuvanti |",
  "GE07bhg4c08u:512": "śāśvatas tu dhruvo nityaḥ sadānanaḥ sanātanaḥ ity amaraḥ |",
  "GE07bhg4c08u:513": "yadā vasudeva-gṛhe sukha-pūrṇaṃ nitya-bhūtam aprākṛtaṃ maj-janma bhavet tad eva teṣāṃ mad-bhaktānām api man-nitya-saṅgināṃ janma syān nānyadā iti bhāvaḥ |",
  "GE07bhg4c08u:514": "paramām iti anye bhaktāḥ saṃsiddhiṃ prāpnuvanti ananya-cetasas tu paramāṃ saṃsiddhiṃ mal-līlā-parikaratām ity arthaḥ |",
  "GE07bhg4c08u:515": "tenokta-lakṣaṇebhyaḥ sarva-bhaktebhyo dṛśya-śraiṣṭhyaṃ dyotitam ||15||",
  "GE07bhg4c08u:516": "baladevaḥ -- tāṃ labdhavataḥ kiṃ phalaṃ syād ity apekṣāyām āha mām iti |",
  "GE07bhg4c08u:517": "mām ukta-lakṣaṇam upetya prāpya punaḥ prapañce janma nāpnuvanti nāvartanta ity arthaḥ |",
  "GE07bhg4c08u:518": "kīdṛśaṃ janmety āha duḥkhālayaṃ garbha-vāsādi-bahu-kleśa-pūrṇam |",
  "GE07bhg4c08u:519": "aśāśvatam anityaṃ dṛṣṭa-naṣṭa-prāyam śāśvatas tu dhruvo nityaḥ ity amaraḥ |",
  "GE07bhg4c08u:520": "yatas te paramāṃ sarvotkṛṣṭāṃ saṃsiddhiṃ gatiṃ mām eva gatā labdhavantaḥ avyakto 'kṣara ity uktas tam āhuḥ paramāṃ gatim iti vakṣyati |",
  "GE07bhg4c08u:521_0": "kīdṛśās te mahātmāno 'tyudāra-mnanasaḥ vijñānānanda-nidhiṃ bhakta-prasādābhimukhaṃ",
  "GE07bhg4c08u:521_1": "bhaktāyatta-sarvasvaṃ māṃ vinānyat sārṣṭyādikam agaṇayanto made-eka-jīvātavo bhavanty",
  "GE07bhg4c08u:521_2": "atas te mām eva saṃsiddhiṃ gatāḥ |",
  "GE07bhg4c08u:522": "atrānanya-cetaso 'sya svaikāntinaḥ sva-niṣṭhebhyaḥ sva-bhaktebhyaḥ śraiṣṭhyaṃ",
  "GE07bhg4c08u:523": "ucyate ||15||",
  "GE07bhg4c08u:524": "__________________________________________________________",
  "GE07bhg4c08u:525": "BhG 8.16",
  "GE07bhg4c08u:526": "ā brahma-bhuvanāl lokāḥ punar-āvartino 'rjuna |",
  "GE07bhg4c08u:527": "mām upetya tu kaunteya punar-janma na vidyate ||16||",
  "GE07bhg4c08u:528": "śrīdharaḥ - sarva eva jīvā mahā-sukṛtino 'pi jāyante |",
  "GE07bhg4c08u:529": "mad-bhaktās tu tadvan na jāyanta ity āha ā-brahmeti |",
  "GE07bhg4c08u:530": "brahmaṇo bhuvanaṃ satya-lokaḥ tam abhivyāpya ||16||",
  "GE07bhg4c08u:531": "madhusūdanaḥ - bhagavantam upāgatānāṃ samyag-darśinām apunar-āvṛttau kathitāyāṃ tato vimukhānām asamyag-darśināṃ punar-āvṛttir artha-siddhety āha ābrahmeti |",
  "GE07bhg4c08u:532": "ābrahma-bhuvanāt bhavanty atra bhūtānīti bhuvanaṃ lokaḥ |",
  "GE07bhg4c08u:533": "abhividhāv ā-kāraḥ |",
  "GE07bhg4c08u:534": "brahma-lokena saha sarve 'pi lokā mad-vimukhānām asamyag-darśināṃ bhoga-bhūtayaḥ punar-āvartinaḥ punar-āvartana-śīlāḥ |",
  "GE07bhg4c08u:535": "brahma-bhavanād iti pāṭhe bhavanaṃ vāsa-sthānam iti sa evārthaḥ |",
  "GE07bhg4c08u:536": "he 'rjuna svataḥ-prasiddha-mahā-puruṣa |",
  "GE07bhg4c08u:537": "kiṃ tadvad eva tvāṃ prāptānām api punar āvṛttir nety āha mām īśvaram ekam upetya tu |",
  "GE07bhg4c08u:538": "tur lokāntara-vailakṣaṇya-dyotanārtho 'vadhāraṇārtho vā |",
  "GE07bhg4c08u:539": "mām eva prāpya nirvṛttānāṃ he kaunteya mātṛto 'pi prasiddha-mahānubhāva punar-janma na vidyate punar-āvṛttir nāstīty arthaḥ |",
  "GE07bhg4c08u:540": "atrārjuna kaunteyeti sambodhana-dvayena svarūpataḥ kāraṇataś ca śuddhir jñāna-saṃpattaye sūcitā |",
  "GE07bhg4c08u:541": "atreyaṃ vyavasthā |",
  "GE07bhg4c08u:542": "ye krama-mukti-phalābhirupāsanābhir brahma-lokaṃ prāptās teṣām eva tatrotpanna-samyag-darśanānāṃ brahmaṇā saha mokṣaḥ |",
  "GE07bhg4c08u:543": "ye tu pañcāgni-vidyādibhir atat-kratavo 'pi tatra gatās teṣām avaśyambhāvi punar-janma |",
  "GE07bhg4c08u:544": "ataeva krama-mukty-abhiprāyeṇa brahma-lokam abhisampadyate na ca punar āvartate,",
  "GE07bhg4c08u:545": "anāvṛttiḥ śabdāt iti śruti-sūtrayor upapattiḥ |",
  "GE07bhg4c08u:546": "itaratra teṣām iha na punar āvṛttiḥ imaṃ mānavam āvartaṃ nāvartante itīhemam iti ca viśeṣaṇād gamanādhikaraṇa-kalpād anyatra punar āvṛttiḥ pratīyate ||16||",
  "GE07bhg4c08u:547": "viśvanāthaḥ --- sarva eva jīvā mahā-sukṛtino 'pi jāyante mad-bhaktās tu tavan na jāyanta ity āha ābrahmeti |",
  "GE07bhg4c08u:548": "brahmaṇo bhuvanaṃ satya-lokas tam abhivyāpya ||16||",
  "GE07bhg4c08u:549": "baladevaḥ - mad-vimukhās tu karma-viśeṣaiḥ svargādi-lokān prāptā api tebhyaḥ patantīty āha ābrahmeti |",
  "GE07bhg4c08u:550": "abhividhāvākāraḥ brahma bhuvanaṃ vyāpyety arthaḥ |",
  "GE07bhg4c08u:551": "brahma-lokena saha sarve svargādayo lokās tat-tad-vartino jīvās tat-tat-karma-kṣaye sati punar āvartino bhūmau punar janma labhante |",
  "GE07bhg4c08u:552": "mām upetyeti punaḥ kathanaṃ dṛḍhīkaraṇārtham |",
  "GE07bhg4c08u:553": "atredaṃ bodhyaṃ pañcāgni-vidyayā mahāhava-maraṇādinā ye brahma-lokaṃ gatās teṣāṃ bhogānte pātaḥ syāt |",
  "GE07bhg4c08u:554": "ye tu sa-niṣṭhāḥ pareśa-bhaktāḥ svargādi-lokān krameṇānubhavantas tatra gatās teṣāṃ tu na tasmāt pātaḥ |",
  "GE07bhg4c08u:555": "kintu tal-loka-vināśe tat-patinā saha pareśa-loka-prāptir eva -",
  "GE07bhg4c08u:556": "brahmaṇā saha te sarve samprāpte pratisañcare |",
  "GE07bhg4c08u:557": "parasyānte kṛtātmānaḥ praviśanti paraṃ padam || iti smaraṇād iti ||16||",
  "GE07bhg4c08u:558": "__________________________________________________________",
  "GE07bhg4c08u:559": "BhG 8.17",
  "GE07bhg4c08u:560": "sahasra-yuga-paryantam ahar yad brahmaṇo viduḥ |",
  "GE07bhg4c08u:561": "rātriṃ yuga-sahasrāntāṃ te 'horātra-vido janāḥ ||17||",
  "GE07bhg4c08u:562": "śrīdharaḥ - nanu ca tapasvino dāna-śīlā vīta-rāgās titikṣavaḥ |",
  "GE07bhg4c08u:563": "trailokya-sopari-sthānaṃ labhante loka-varjitam |",
  "GE07bhg4c08u:564": "ity ādi purāṇa-vākyais trailokyasya sakāśān maharlokādīnām utkṛṣṭatvaṃ gamyate |",
  "GE07bhg4c08u:565_0": "vināśitve ca sarveṣām avaśiṣṭe katham asau viśeṣaḥ syād ity āśaṅkya bahv-alpa-kāla-sthāyitva-nimitto",
  "GE07bhg4c08u:565_1": "'sau viśeṣa ity āśayena sva-mānena śata-varṣāyuṣo brahmaṇo 'hany ahani trilokya utpattiḥ",
  "GE07bhg4c08u:565_2": "niśi niśi ca pralayo bhavatīti darśayiṣyan brahmaṇo 'horātrayoḥ pramāṇam āha sahasreti |",
  "GE07bhg4c08u:566": "sahasraṃ yugāni paryanto 'vasānaṃ ysya tad brahmaṇo yad ahas tad ye viduḥ yuga-sahasram anto yasyās tāṃ rātriṃ ca yoga-balena ye vidus ta eva sarvajñā janā aho-rātra-vidaḥ |",
  "GE07bhg4c08u:567": "yeṣāṃ tu kevalaṃ candrāditya-gatyaiva jñānaṃ te tathāhorātra-vido na bhavanti |",
  "GE07bhg4c08u:568": "alpa-darśitvāt |",
  "GE07bhg4c08u:569": "yuga-śabdena atra caturyugam abhipretaṃ caturyuga-sahasraṃ tu brahmaṇo dinam ucyate iti viṣṇu-purāṇokteḥ |",
  "GE07bhg4c08u:570": "brahmaṇa iti ca mahar-lokādi-vāsinām upalakṣaṇārtham |",
  "GE07bhg4c08u:571": "tatrāyaṃ kāla-gaṇanā-prakāraḥ |",
  "GE07bhg4c08u:572": "manuṣyāṇāṃ yad varṣaṃ tad devānām aho-rātram |",
  "GE07bhg4c08u:573": "tādṛśair aho-rātraiḥ pakṣa-māsādi-kalpanayā dvādaśabhir varṣa-sahasraiś catur-yugaṃ bhavati |",
  "GE07bhg4c08u:574": "catur-yuga-sahasraṃ tu brahmaṇo dinam |",
  "GE07bhg4c08u:575": "tāvat parimāṇaiva rātris tādṛśair aho-rātraiḥ pakṣa-māsādi-krameṇa varṣa-śataṃa brahmaṇaḥ paramāyur iti ||17||",
  "GE07bhg4c08u:576": "madhusūdanaḥ - brahma-loka-sahitāḥ sarve lokāḥ punar āvartinaḥ |",
  "GE07bhg4c08u:577": "kasmāt ? kāla-paricchinnatvād ity āha sahasreti |",
  "GE07bhg4c08u:578": "manuṣya-parimāṇena sahasra-yuga-paryantaṃ sahasraṃ yugāni catur-yugāni paryanto 'vasānaṃ yasya tat |",
  "GE07bhg4c08u:579": "caturyuga-sahasraṃ tu brahmaṇo dinam ucyate iti hi paurāṇikaṃ vacanam |",
  "GE07bhg4c08u:580_0": "tādṛśaṃ brahmaṇaḥ prajāpater ahar-dinaṃ yad ye viduḥ tathā rātriṃ yuga-sahasrāntāṃ",
  "GE07bhg4c08u:580_1": "caturyuga-sahasra-paryantāṃ ye vidur ity anuvartate te 'horātra-vidas ta evāho-rātra-vido yogino janāḥ |",
  "GE07bhg4c08u:581": "ye tu candrārka-gatyaiva vidus te nāhorātra-vidaḥ svalpa-darśitvād ity abhiprāyaḥ ||17||",
  "GE07bhg4c08u:582": "viśvanāthaḥ --- nanu amṛtaṃ kṣemam abhayaṃ trimūrdhno 'dhāyi mūrdhasu (BhP 2.6.19)",
  "GE07bhg4c08u:583": "iti dvitīya-skandhoktyā keṣāṃcin mate brahma-lokasya abhayatva-śravaṇāt |",
  "GE07bhg4c08u:584": "sannyāsibhir api jagamiṣitatvāt tatratyānāṃ pāto na sambhāvyate ? maivaṃ |",
  "GE07bhg4c08u:585": "tal-loka-svāmino brahmaṇo 'pi pātaḥ syāt kim utānyeṣām iti vyañjayann āha sahasra iti |",
  "GE07bhg4c08u:586": "sahasraṃ yugāni paryanto 'vasānaṃ yasya tad brahmaṇo 'har dinaṃ yad ye śāstrābhijñā vidur jānanti te 'ho-rātra-vido janā rātrim api tasya yuga-sahasrāntāṃ viduḥ |",
  "GE07bhg4c08u:587": "tena tādṛśāho-rātraiḥ pakṣam āsādi-krameṇa varṣa-śataṃ brahmaṇaḥ paramāyur iti |",
  "GE07bhg4c08u:588": "etad-ante tasyāpi pāto na kasyacid vaiṣṇavasya tasya brahmaṇo mokṣaś ceti vyañjitam ||17||",
  "GE07bhg4c08u:589": "baladevaḥ - svargādayaḥ satyāntāḥ sarve lokāḥ kāla-paricchinnatvād vinaśyantīti bhāvenāha sahasreti |",
  "GE07bhg4c08u:590": "yad ye brahmaṇaś caturmukhasyāhar dinaṃ nṛ-māṇena sahasra-yuga-paryantaṃ viduḥ catur-yuga-sahasraṃ tu brahmaṇo dinam ucyate iti smṛteḥ |",
  "GE07bhg4c08u:591": "sahasraṃ caturyugāni paryanto 'vasānaṃ yasya tat |",
  "GE07bhg4c08u:592": "tasya rātriṃ ca caturyuga-sahasrāntāṃ vidus ta eva yogino janā aho-rātra-vido bhavanti |",
  "GE07bhg4c08u:593": "na tv anye candrārka-gati-vido mahar-lokādi-sthitānām upalakṣaṇam etat |",
  "GE07bhg4c08u:594_0": "ayam arthaḥ nṝṇāṃ varṣaṃ devānām aho-rātraṃ tādṛśair aho-rātraiḥ pakṣam āsādi-gaṇanayā",
  "GE07bhg4c08u:594_1": "dvādaśabhri varṣa-sahasraiś catur-yugaṃ catur-yugānāṃ sahasraṃ tu brahmaṇo dinaṃ",
  "GE07bhg4c08u:594_2": "rātriś ca tāvaty eva tādṛśaiś cāho-rātraiḥ pakṣādi-gaṇanayā varṣa-śataṃ tasya paramāyur iti |",
  "GE07bhg4c08u:595": "tad-ante tal-lokasya tad-vartināṃ ca vināśād",
  "GE07bhg4c08u:596": "āvṛttiḥ siddheti ||17||",
  "GE07bhg4c08u:597": "__________________________________________________________",
  "GE07bhg4c08u:598": "BhG 8.18",
  "GE07bhg4c08u:599": "avyaktād vyaktayaḥ sarvāḥ prabhavanty aharāgame |",
  "GE07bhg4c08u:600": "rātryāgame pralīyante tatraivāvyaktasaṃjñake ||18||",
  "GE07bhg4c08u:601": "śrīdharaḥ - tatra kim ? ata āha avyaktād iti |",
  "GE07bhg4c08u:602": "kāryasyāvyaktaṃ rūpaṃ kāraṇātmakam |",
  "GE07bhg4c08u:603": "tasmād avyaktāt kāraṇa-rūpād vyajyanta iti vyaktayaś carācarāṇi bhūtāni prādurbhavanti |",
  "GE07bhg4c08u:604": "kadā ? ahar-āgame brahmaṇo dinasyopakrame |",
  "GE07bhg4c08u:605": "tathā rātrer āgame brahma-śayane |",
  "GE07bhg4c08u:606": "tasminn evāvyakta-saṃjñake kāraṇa-rūpe pralayaṃ yānti |",
  "GE07bhg4c08u:607": "yad vā te 'horātra-vida ity etan na vidhīyante |",
  "GE07bhg4c08u:608": "kintu te prasiddhā ahorātra-vido janā brahmaṇo yad ahar vidus tasyāhna āgame 'vyaktād vyaktayaḥ prabhavanti |",
  "GE07bhg4c08u:609": "yāṃ ca rātriṃ vidus tasyā rātrer āgame pralīyante iti dvayor anvayaḥ ||18||",
  "GE07bhg4c08u:610": "madhusūdanaḥ - yathoktair aho-rātraiḥ pakṣam āsādi-gaṇanayā pūrṇaṃ varṣa-śataṃ prajāpateḥ paramāyur iti kāla-paricchinnatvenānityo 'sau |",
  "GE07bhg4c08u:611": "tena tal-lokāt punar-āvṛtti-yuktaiva |",
  "GE07bhg4c08u:612": "ye tu tato 'rvācīnās teṣāṃ tad ahar-mātra-paricchinnatvāt tat-tal-lokebhyaḥ punar-āvṛttir iti kim u vaktavyam ity āha avyaktād iti |",
  "GE07bhg4c08u:613": "atra dainandina-sṛṣṭi-pralayor eva vaktum upakrāntatvāt tatra cākāśādīnāṃ sattvād avyakta-śabdenākhyākṛtāvasthā nocyate |",
  "GE07bhg4c08u:614": "kintu prajāpateḥ svāpāvasthaiva |",
  "GE07bhg4c08u:615": "svāpāvasthaḥ prajāpatir iti yāvat |",
  "GE07bhg4c08u:616": "ahar-āgame prajāpateḥ prabodha-samaye 'vyaktāt tat-svāpāvasthā-rūpād vyaktayaḥ śarīra-viṣayādi-rūpā bhoga-bhūtayaḥ prabhavanti vyavahāra-kṣamatayā 'bhivyajyante |",
  "GE07bhg4c08u:617": "rātry-āgame tasya svāpa-kāle pūrvoktāḥ sarvā api vyaktayaḥ pralīyante tiro-bhavanti yata āvirbhūtās tatraivāvyakta-saṃjñake",
  "GE07bhg4c08u:618": "kāraṇe prāg-ukte svāpāvasthe prajāpatau ||18||",
  "GE07bhg4c08u:619": "viśvanāthaḥ --- ye tu tato 'rvācīnās triloka-sthās teṣāṃ tu tasyāhany ahany api pāta ity āha avyaktād iti |",
  "GE07bhg4c08u:620": "atra dainandina-sṛṣṭi-pralayayor ākāśādīnāṃ sattvād avyakta-śabdena svāpāvasthaḥ prajāpatir evocyate iti madhusūdana-sarasvatī-pādāḥ |",
  "GE07bhg4c08u:621": "tataś ca avyaktāt svāpāvasthāt prajāpateḥ sakāśād vyaktayaḥ śarīra-viṣayādi-rūpā bhoga-bhūmayo bhavanti vyavahāra-kṣamāḥ syuḥ |",
  "GE07bhg4c08u:622": "rātry-āgame tasya svāpa-kāle pralīyante tasminn eva tirobhavanti ||18||",
  "GE07bhg4c08u:623": "baladevaḥ -- ye tu tasmād arvācīnās trilokī-vartinas teṣāṃ brahmaṇo dine pātaḥ syād ity āha avyaktād iti |",
  "GE07bhg4c08u:624": "ahar-āgame brahmaṇo jāgara-samaye avyaktāt svāpāvasthāt tasmāt sarvā śarīrendriya-bhogya-bhoga-sthāna-rūpā vyaktayaḥ prabhavanty utpadyante |",
  "GE07bhg4c08u:625": "rātry-āgame tasya svāpa-samaye tatraiva brahmaṇy avyakta-saṃjñake svāpāvasthe kāraṇe tāḥ pralīyante tirobhavanti |",
  "GE07bhg4c08u:626": "atrāvyakta-śabdena pradhānaṃ nābhidheyaṃ dainandina-sṛṣṭi-pralayayor upakramāt |",
  "GE07bhg4c08u:627": "tadā viyad-ādīnāṃ sthitatvāc ca |",
  "GE07bhg4c08u:628": "kintu svāpāvastho brahmaiva tasyārthaḥ ||18||",
  "GE07bhg4c08u:629": "__________________________________________________________",
  "GE07bhg4c08u:630": "BhG 8.19",
  "GE07bhg4c08u:631": "bhūta-grāmaḥ sa evāyaṃ bhūtvā bhūtvā pralīyate |",
  "GE07bhg4c08u:632": "rātry-āgame 'vaśaḥ pārtha prabhavaty aharāgame ||19||",
  "GE07bhg4c08u:633": "śrīdharaḥ - atra ca kṛta-nāśākṛtābhyāgama-śaṅkāṃ vārayan vairāgyārthaṃ sṛṣṭi-praylaya-pravāhasyāvicchedaṃ darśayati bhūta-grāma iti |",
  "GE07bhg4c08u:634": "bhūtānāṃ carācara-prāṇinām |",
  "GE07bhg4c08u:635": "grāmaḥ samūhaḥ |",
  "GE07bhg4c08u:636": "yaḥ prāg āsīt sa evāyam ahar-āgame bhūtvā bhūtvā rātrer āgame pralīyante pralīya pralīya punar apy ahar-āgame 'vaśaḥ karmādi-paratantraḥ san prabhavati nānya ity arthaḥ ||19||",
  "GE07bhg4c08u:637": "madhusūdanaḥ - evam āśu-vināśitve 'pi saṃsāra-stha na nivṛttiḥ kleśa-karmādibhir avaśatayā punaḥ punaḥ prādurbhāvāt prādurbhūtasya ca punaḥ kleśādi-vaśenaiva tirobhāvāt |",
  "GE07bhg4c08u:638_0": "saṃsāre viparivartamānānāṃ sarveṣām api prāṇinām asvātantryād avaśānām eva janma-maraṇādi-duḥkha-prabandha-sambandhād",
  "GE07bhg4c08u:638_1": "alam anena saṃsāreṇeti-vairāgyotpatty-arthaṃ samāna-nāma-rūpatvena ca punaḥ punaḥ",
  "GE07bhg4c08u:638_2": "prādurbhāvāt kṛta-nāśākṛtābhyāgama-parihārārthaṃ cāha bhūta-grāma iti |",
  "GE07bhg4c08u:639": "bhūta-grāmo bhūta-samudāyaḥ sthāvara-jaṅgama-lakṣaṇo yaḥ pūrvasmin kalpe sthitaḥ sa evāyam etasmin kalpe jāyamāno 'pi na tu pratikalpam anyo 'nyac ca |",
  "GE07bhg4c08u:640": "asat-kārya-vādānabhyupagamāt |",
  "GE07bhg4c08u:641": "sūryā-candramasau dhātā yathā-pūrvam akalpayat |",
  "GE07bhg4c08u:642": "divaṃ ca pṛthivīṃ cāntarikṣam atho suvaḥ || iti śruteḥ | (MahānārāyaṇaU 1.65)",
  "GE07bhg4c08u:643": "samāna-nāma-rūpatvād āvṛttāv apy avirodhau darśanāt smṛteś ca (Vs 1.3.30) iti nyāyāc ca |",
  "GE07bhg4c08u:644": "avaśa ity avidyā-kāma-karmādi-paratantraḥ |",
  "GE07bhg4c08u:645": "he pārtha spaṣṭam itarat ||19||",
  "GE07bhg4c08u:646": "viśvanāthaḥ --- evam eva bhūtānāṃ carācara-prāṇināṃ grāmaḥ samūhaḥ ||19||",
  "GE07bhg4c08u:647": "baladevaḥ - ye pralīnās te punar na bhaviṣyantīti kṛta-hānyākṛtābhyāgama-śaṅkā syāt tāṃ nirasyann āha bhūteti |",
  "GE07bhg4c08u:648": "bhūta-grāmaḥ sthira-cara-prāṇi-samūho 'vaśaḥ karmādhīnaḥ san tathā cedṛśa-janma-mṛtyu-pravāha-saṅkule prapañce 'smin vivekināṃ vairāgyaṃ yuktam ity uktam ||19||",
  "GE07bhg4c08u:649": "__________________________________________________________",
  "GE07bhg4c08u:650": "BhG 8.20",
  "GE07bhg4c08u:651": "paras tasmāt tu bhāvo 'nyo 'vyakto 'vyaktāt sanātanaḥ |",
  "GE07bhg4c08u:652": "yaḥ sa sarveṣu bhūteṣu naśyatsu na vinaśyati ||20||",
  "GE07bhg4c08u:653": "śrīdharaḥ - lokānām anityatvaṃ prapañcya parameśvara-svarūpasya nityatvaṃ prapañcayati - para iti dvābhyām |",
  "GE07bhg4c08u:654": "tasmāc carācara-kāraṇa-bhūtād avyaktāt paras tasyāpi kāraṇa-bhūto yo 'nyas tad-vilakṣaṇo 'vyaktaś cakṣur-ādy-agocaro bhāvaḥ sanātano 'nādiḥ |",
  "GE07bhg4c08u:655": "sa tu sarveṣu kārya-kāraṇa-lakṣaṇeṣu bhūteṣu naśyatv api na vinaśyati ||20||",
  "GE07bhg4c08u:656_0": "madhusūdanaḥ - eam avaśānām utpatti-vināśa-pradarśanenābrahma-bhuvanāl lokāḥ punar",
  "GE07bhg4c08u:656_1": "āvartina ity etad vyākhyātam adhunā mām upetya punar janma na vidyata ity etad vyācaṣṭe",
  "GE07bhg4c08u:656_2": "dvābhyāṃ paras tasmād iti |",
  "GE07bhg4c08u:657": "tasmāc carācara-sthūla-prapañca-kāraṇa-bhūtād dhiraṇyagarbhākhyād avyaktāt paro vyatiriktaḥ śreṣṭho vā tasyāpi kāraṇa-bhūtaḥ |",
  "GE07bhg4c08u:658": "vyatireke 'pi sālakṣaṇyaṃ syād iti nety āha-anyo 'tyanta-vilakṣaṇaḥ na tasya pratimā asti iti śruteḥ |",
  "GE07bhg4c08u:659": "avyakto rūpādi-hīnatayā cakṣur-ādy-agocaro bhāvaḥ kalpiteṣu sarveṣu kāryeṣu sad-rūpeṇānugataḥ |",
  "GE07bhg4c08u:660": "ataeva sanātano nityaḥ |",
  "GE07bhg4c08u:661": "tu-śabdo heyād anityād avyaktād upādeyatvaṃ ntiyasyāvyaktasya vailakṣaṇyaṃ sūcayati |",
  "GE07bhg4c08u:662": "etādṛśo yo bhāvaḥ sa hiraṇyagarbha iva sarveṣu bhūteṣu naśyatsv api na vinaśyati utpadyamāneṣv api notpadyata ity arthaḥ",
  "GE07bhg4c08u:663": "| hiraṇyagarbhasya tu kāryasya bhūtābhimānitvāt tad-utpatti-vināśābhyāṃ yuktāv evotpatti-vināśau na tu tad-anabhimānino 'kāryasya parameśvarasyeti bhāvaḥ ||20||",
  "GE07bhg4c08u:664": "viśvanāthaḥ --- tasmād ukta-lakṣaṇād avyaktāt prajāpater hiraṇyagarbhāt sakāśāt paraḥ śreṣṭaḥ |",
  "GE07bhg4c08u:665": "hiraṇyagarbhasyāpi kāraṇabhūto yo 'nyaḥ khalv avyakto bhāvaḥ sanātano 'nādiḥ ||20||",
  "GE07bhg4c08u:666": "baladevaḥ - tad evaṃ karma-tantrāṇāṃ janma-vināśa-darśanena ābrahma-bhuvanāt ity etad vivṛtam |",
  "GE07bhg4c08u:667": "atha mām upetyaitad vivṛṇoti paras tasmād iti |",
  "GE07bhg4c08u:668": "tasmād utka-rūpād avyaktād brahmaṇo hiraṇyagarbhād anyo yo bhāvaḥ padārthaḥ paraḥ śreṣṭhas tato 'tyanta-vilakṣaṇas tasyopāsya ity arthaḥ |",
  "GE07bhg4c08u:669": "ativailakṣaṇyam āha avyakta iti |",
  "GE07bhg4c08u:670": "ātam-vigrahatvāt pratyak ity arthaḥ |",
  "GE07bhg4c08u:671": "prasāditas tu pratyakṣo 'pi bhavatīty uktaṃ prāk |",
  "GE07bhg4c08u:672": "sanātano 'nādiḥ |",
  "GE07bhg4c08u:673": "sa khalu hiraṇyagarbha-paryanteṣu sarveṣu bhūteṣu na vinaśyati ||20||",
  "GE07bhg4c08u:674": "__________________________________________________________",
  "GE07bhg4c08u:675": "BhG 8.21",
  "GE07bhg4c08u:676": "avyakto 'kṣara ity uktas tam āhuḥ paramāṃ gatim |",
  "GE07bhg4c08u:677": "yaṃ prāpya na nivartante tad dhāma paramaṃ mama ||21||",
  "GE07bhg4c08u:678": "śrīdharaḥ - avināśe pramāṇaṃ darśayann āha avyakta iti |",
  "GE07bhg4c08u:679": "yo bhāvo 'vyakto 'tīndriyaḥ |",
  "GE07bhg4c08u:680": "akṣaraḥ praveśa-nāśa-śūnya iti |",
  "GE07bhg4c08u:681": "tathākṣarāt saṃbhavatīha viśvaṃ ity ādi-śrutiṣv akṣara ity uktaḥ |",
  "GE07bhg4c08u:682": "taṃ paramāṃ gatiṃ gamyaṃ puruṣārtham āhuḥ |",
  "GE07bhg4c08u:683": "puruṣān na paraṃ kiṃcit sā kāṣṭhā sā parā gatiḥ ity-ādi-śrutayaḥ |",
  "GE07bhg4c08u:684": "parama-gatitvam evāha yaṃ prāpya na nivartanta iti |",
  "GE07bhg4c08u:685": "tac ca mamaiva dhāma svarūpam |",
  "GE07bhg4c08u:686": "mamety upacāre ṣaṣṭhī |",
  "GE07bhg4c08u:687": "rāhoḥ śira itivat |",
  "GE07bhg4c08u:688": "ato 'ham eva paramā gatir ity arthaḥ ||21||",
  "GE07bhg4c08u:689": "madhusūdanaḥ - yo bhāva ihāvyakta ity akṣara iti cokto 'nyatrāpi śrutiṣu smṛtiṣu ca taṃ bhāvam āhuḥ śrutayaḥ smṛtayaś ca puruṣān na paraṃ kiṃcit sā kāṣṭhā paramā gatiḥ ity ādyāḥ |",
  "GE07bhg4c08u:690": "paramām utpatti-vināśa-śūnya-sva-prakāśa-paramānanda-rūpāṃ gatiṃ puruṣārtha-viśrāntim |",
  "GE07bhg4c08u:691": "yaṃ bhāvaṃ prāpya na punar nivartante saṃsārāya tad-dhāma svarūpaṃ mama viṣṇoḥ paramaṃ sarvotkṛṣṭam |",
  "GE07bhg4c08u:692": "mama dhāmeti rāhoḥ śira itivad bheda-kalpanayā ṣaṣṭhī |",
  "GE07bhg4c08u:693": "ato 'ham eva paramā gatir ity arthaḥ ||21||",
  "GE07bhg4c08u:694": "viśvanāthaḥ --- pūrvokta-ślokoktam avyakta-śabdaṃ vyācaṣṭe avyakta iti |",
  "GE07bhg4c08u:695": "na kṣaratīty akṣaro nārāyaṇaḥ eko nārāyaṇa āsīn na brahmā na ca śaṅkaraḥ iti śruteḥ |",
  "GE07bhg4c08u:696": "mama paramaṃ dhāma nityaṃ svarūpam |",
  "GE07bhg4c08u:697": "yad vā akṣaraḥ paraṃ dhāma brahmaiva mad-dhāma mat-tejo-rūpam ||21||",
  "GE07bhg4c08u:698": "baladevaḥ -- yo bhāvo mayehāvyakta ity akṣara iti cocyate taṃ vedāntāḥ paramāṃ gatim āhuḥ puruṣān na paraṃ kiṃcit sā kāṣṭhā paramā gatiḥ ity ādau |",
  "GE07bhg4c08u:699": "yaṃ bhāvaṃ prāpyopetya janāḥ punar na nivartante janma nāpnuvanti sa bhāvo 'ham evety āha tad iti |",
  "GE07bhg4c08u:700": "tan mamaiva dhāma svarūpaṃ paramaṃ śrīmat ṣaṣṭhīyaṃ caitanyam ātmanaḥ svarūpam itivad avagantavyā ||21||",
  "GE07bhg4c08u:701": "__________________________________________________________",
  "GE07bhg4c08u:702": "BhG 8.22",
  "GE07bhg4c08u:703": "puruṣaḥ sa paraḥ pārtha bhaktyā labhyas tv ananyayā |",
  "GE07bhg4c08u:704": "yasyāntaḥ-sthāni bhūtāni yena sarvam idaṃ tatam ||22||",
  "GE07bhg4c08u:705": "śrīdharaḥ - tat-prāptau ca bhaktir antaraṅgopāya ity uktam evety āha puruṣa iti |",
  "GE07bhg4c08u:706": "sa cāhaṃ paraḥ puruṣo 'nanyayā |",
  "GE07bhg4c08u:707": "na vidyate 'nyaḥ śaraṇatvena yasyāṃ tayaikānta-bhaktyaiva labhyaḥ |",
  "GE07bhg4c08u:708": "nānyathā |",
  "GE07bhg4c08u:709": "paratvam evāha yasya kāraṇa-bhūtasyāntar-madhye bhūtāni sthitāni |",
  "GE07bhg4c08u:710": "yena ca kāraṇa-bhūtenedaṃ sarvaṃ jagat tataṃ vyāptam ||22||",
  "GE07bhg4c08u:711": "madhusūdanaḥ - idānīm ananya-cetāḥ satataṃ yo māṃ smarati nityaśaḥ tasyāhaṃ sulabhaḥ iti prāg uktaṃ bhakti-yogam eva tat-prāpty-upāyam āha puruṣa sa iti |",
  "GE07bhg4c08u:712": "sa paro niratiśayaḥ puruṣaḥ paramātmāham evānanyayā na vidyate 'nyho viṣayo yasyāṃ tayā prema-lakṣaṇayā bhaktyaiva labhyo nānyathā |",
  "GE07bhg4c08u:713": "sa ka ity apekṣāyām āha yasya purusasyāntaḥ-sthāny antarvartīni bhūtāni sarvāṇi kāryāṇi kāraṇāntarvartitvāt kāryasya |",
  "GE07bhg4c08u:714": "ataeva yena puruṣeṇa sarvam idaṃ kārya-jātaṃ tataṃ vyāptam -",
  "GE07bhg4c08u:715": "yasmāt paraṃ nāparam asti kiṃcid yasmān nāṇīyo na jyāyo 'sti kaścit |",
  "GE07bhg4c08u:716": "vṛkṣa eva stabdho divi tisṭhaty ekas tenedaṃ pūrṇaṃ puruṣeṇa sarvam |",
  "GE07bhg4c08u:717": "yat kiṃcit jagat sarvaṃ dṛśyate śrūyate 'pi vā |",
  "GE07bhg4c08u:718": "antar bahiś ca tat sarvaṃ vyāpya nārāyaṇaḥ sthitaḥ ||",
  "GE07bhg4c08u:719": "sa paryagāc chukram ity-ādi-śrutibhyaś ca ||22||",
  "GE07bhg4c08u:720": "viśvanāthaḥ --- sa ca mad-aṃśaḥ paramaḥ puruṣaḥ |",
  "GE07bhg4c08u:721": "na vidyate 'nyat karma-yoga-kāmanādikaṃ yasyāṃ tayaiva |",
  "GE07bhg4c08u:722": "ataeva pūrvaṃ mayoktaṃ ananya-cetāḥ satatam iti bhāvaḥ ||22||",
  "GE07bhg4c08u:723": "baladevaḥ -- at-prāptau bhakteḥ sūpāyatvam āha puruṣaḥ sa iti |",
  "GE07bhg4c08u:724": "sa mal-lakṣaṇaḥ puruṣo 'nanyayā tad-ekāntayā ananya-cetāḥ satatam iti pūrvoditayā bhaktyaiva labhyo labdhuṃ śakyo yoga-bhaktyā tu duḥśakyā tat-prāptir ity arthaḥ |",
  "GE07bhg4c08u:725": "tal-lakṣaṇam āha yasyeti |",
  "GE07bhg4c08u:726": "sarvam idaṃ jagat yena tataṃ vyāptam | śrutiś caivam āha-",
  "GE07bhg4c08u:727": "eko vaśī sarvagaḥ kṛṣṇa īḍya",
  "GE07bhg4c08u:728": "eko 'pi san bahudhā yo 'vabhāti |",
  "GE07bhg4c08u:729": "vṛkṣa iva stabdho divi tiṣṭhaty ekas",
  "GE07bhg4c08u:730": "tenedaṃ pūrṇaṃ puruṣeṇa sarvam || ity ādyā ||22||",
  "GE07bhg4c08u:731": "__________________________________________________________",
  "GE07bhg4c08u:732": "BhG 8.23",
  "GE07bhg4c08u:733": "yatra kāle tv anāvṛttim āvṛttiṃ caiva yoginaḥ |",
  "GE07bhg4c08u:734": "prayātā yānti taṃ kālaṃ vakṣyāmi bharatarṣabha ||23||",
  "GE07bhg4c08u:735": "śrīdharaḥ - tad evaṃ paramśvaropāsakās tat-padaṃ prāpya na nivartante |",
  "GE07bhg4c08u:736": "anye tv āvartanta ity uktam |",
  "GE07bhg4c08u:737": "tatra kena mārgeṇa gatā nāvartante |",
  "GE07bhg4c08u:738": "kena vā gatāś cāvartante |",
  "GE07bhg4c08u:739": "ity apekṣāyām āha yatreti |",
  "GE07bhg4c08u:740": "yatra yasmin kāle prayātā yogino 'nāvṛttiṃ yānti yasmiṃś ca kāle prayātā āvṛttiṃ yānti taṃ kālaṃ vakṣyāmīty anvayaḥ |",
  "GE07bhg4c08u:741_0": "atra ca raśmy-anusārī ataś cāyane 'pi dakṣiṇe iti sūcita-nyāyenottarāyaādi-kāla-viśeṣa-maraṇaṃ",
  "GE07bhg4c08u:741_1": "ca tv avivakṣitatvāt kāla-śabdena kālābhimāninībhir ātivāhikībhir devatābhiḥ prāpyo mārga upalakṣyate |",
  "GE07bhg4c08u:742": "ato 'yam arthaḥ yasmin kālābhimāni-devatopalakṣite mārge prayātā yogina upāsakāḥ karmiṇaś ca yathākramam anāvṛttim āvṛttiṃ ca yānti |",
  "GE07bhg4c08u:743": "taṃ kālābhimāni-devatopalakṣitaṃ mārgaṃ kathayiṣyāmīti |",
  "GE07bhg4c08u:744": "agni-jyotiṣoḥ kālābhimānitvābhāve 'pi bhūyasām",
  "GE07bhg4c08u:745": "aharādi-śabdoktānāṃ kālābhimānitvāt tat-sāhacaryād āmra-vanam ity ādivat kāla-śabdenopalakṣaṇam aviruddham ||23||",
  "GE07bhg4c08u:746": "madhusūdanaḥ - saguṇa-brahmopāsakās tat-padaṃ prāpya na nivartante kintu krameṇa mucyante |",
  "GE07bhg4c08u:747": "tatra tal-loka-bhogāt prāg-anutpanna-samyag-darśanānāṃ tesāṃ mārgāpekṣā vidyate na tu samyag-darśinām iva tad-anapekṣety upāsakānāṃ tal-loka-prāptaye deva-yāna-mārga upadiśyate |",
  "GE07bhg4c08u:748": "pitṛ-yāna-mārgopanyāsas tu tasya stutaye yatreti |",
  "GE07bhg4c08u:749": "prāṇotkramaṇānantaraṃ yatra yasmin kāle kālābhimāni-devatopalakṣite mārge prayātā yogino dhyāyinaḥ karmiṇaś cānāvṛttim āvṛttiṃ ca yānti |",
  "GE07bhg4c08u:750": "deva-yāne pathi prayātāś ca karmiṇa āvṛttiṃ yānti |",
  "GE07bhg4c08u:751": "yadyapi deva-yāne 'pi pathi prayātāḥ punar āvartante ity uktaṃ ābrahma-bhuvanā lokāḥ punar āvartinaḥ ity atra,",
  "GE07bhg4c08u:752": "tathāpi pitṛ-yāne pathi gatā āvartanta eva na ke 'pi tatra krama-mukti-bhājaḥ |",
  "GE07bhg4c08u:753_0": "deva-yāne pathi gatās tu yadyapi kecid āvartante pratīkopāsakās taḍil-loka-paryantaṃ",
  "GE07bhg4c08u:753_1": "gatā hiraṇyagarbha-paryantam amānava-puruṣa-nītā api pañcāgni-vidyādy-upāsakā atat-kratavo",
  "GE07bhg4c08u:753_2": "bhogānte nivartanta eva tathāpi daharādy-upāsakāḥ krameṇa mucyante |",
  "GE07bhg4c08u:754": "bhogānta iti na sarva evāvartante |",
  "GE07bhg4c08u:755": "ataeva pitṛ-yānaḥ panthā niyamenāvṛtti-phalatvān nikṛṣṭaḥ |",
  "GE07bhg4c08u:756": "ayaṃ tu deva-yānaḥ panthā anāvṛtti-phalatvād",
  "GE07bhg4c08u:757": "atipraśasta iti stutir upapadyate keṣāṃcid āvṛttāv apy anāvṛtti-phalatvasyānapāyāt |",
  "GE07bhg4c08u:758": "taṃ deva-yānaṃ pitṛ-yānaṃ ca kālaṃ kālābhimāni-devatopalakṣitaṃ mārgaṃ vakṣyāmi |",
  "GE07bhg4c08u:759_0": "he bharatarṣabha ! atra kāla-śabdasya mukhyārthatve 'gnir-jyotir-dhūma-śabdānām upapattir",
  "GE07bhg4c08u:759_1": "gati-sṛti-śabdayoś ceti tad-anurodhenaikasmin kāla-pada eva lakṣaṇāśritā kālābhimāni-devatānāṃ",
  "GE07bhg4c08u:759_2": "mārga-dvaye 'pi bāhulyāt |",
  "GE07bhg4c08u:760": "agni-dhūmayos tad-itarayoḥ sator api agnihotra-śabdavad eka-deśenāpy upalakṣaṇaṃ kāla-śabdena |",
  "GE07bhg4c08u:761": "anyathā prātar agni-devatāyā abhāvāt tat-prakhyaṃ cānya-śāstram (ṃī.da 1.4.4)",
  "GE07bhg4c08u:762": "ity anena tasya nāma-dheyatayā na syāt |",
  "GE07bhg4c08u:763": "āmra-vanam iti ca laukiko dṛṣṭāntaḥ |",
  "GE07bhg4c08u:764": "viśvanāthaḥ --- nanu yaṃ prāpya na nivartante tad dhāma paramaṃ mama iti tva-uktyā tvad-bhaktās tvāṃ prāptā na punar āvartanta ity uktam |",
  "GE07bhg4c08u:765": "na tatra tva-prāntau kaścin mārga-niyama ity uktaḥ |",
  "GE07bhg4c08u:766": "tvad-bhaktānāṃ ca guṇātītatvāt tan-mārgo 'pi guṇātīta eva avasīyate, na tu sāttviko 'rcir-ādiḥ |",
  "GE07bhg4c08u:767": "yas tu mārgo yogino jñāninaḥ karmiṇaś cāsti tam ahaṃ jijñāse ity apekṣāyām āha yatreti |",
  "GE07bhg4c08u:768": "prāṇotkramaṇānantaraṃ tatra kālopalakṣite mārge prayātā anāvṛttim āvṛttiṃ ca yānti taṃ kālaṃ mārgaṃ vakṣya ity anvayaḥ ||23||",
  "GE07bhg4c08u:769": "baladevaḥ -- sva-bhaktānām āvṛttiḥ sva-vimukhānāṃ tv āvṛttir uktā |",
  "GE07bhg4c08u:770": "sā sā ca kena pathā gatānāṃ bhaved ity apekṣāyām āha yatreti |",
  "GE07bhg4c08u:771": "yogino bhaktāḥ kāmya-karmiṇaś ca |",
  "GE07bhg4c08u:772": "atra kāla-śabdena kālābhimānino devatoktāḥ |",
  "GE07bhg4c08u:773_0": "agni-dhūmayoḥ kālatvābhāvāt kāla-śabdenoktis tu bhūyasā mahad-ādi-śabdānāṃ rātry-ādi-śabdānāṃ",
  "GE07bhg4c08u:773_1": "ca kāla-vācitvāt tathā cārcir-ādibhir dhūmādibhiś ca devaiḥ pālitaḥ panthāḥ kāla-śabdenokto bodhyaḥ ||23 ||",
  "GE07bhg4c08u:774": "__________________________________________________________",
  "GE07bhg4c08u:775": "BhG 8.24",
  "GE07bhg4c08u:776": "agnir jyotir ahaḥ śuklaḥ ṣaṇmāsā uttarāyaṇam |",
  "GE07bhg4c08u:777": "tatra prayātā gacchanti brahma brahma-vido janāḥ ||24||",
  "GE07bhg4c08u:778": "śrīdharaḥ - tatrānavṛtti-mārgam āha agnir iti |",
  "GE07bhg4c08u:779": "agni-jyotiḥ-śabdābhyāṃ te 'rcir abhisambhavanti iti śruty-uktārcir-abhimāninī devatopalakṣyate |",
  "GE07bhg4c08u:780": "ahar iti divasābhimāninī |",
  "GE07bhg4c08u:781": "śukla iti śukla-pakṣābhimāninī |",
  "GE07bhg4c08u:782": "uttarāyaṇa-rūpāḥ ṣaṇ-māsā ity uttarāyaṇābhimāninī |",
  "GE07bhg4c08u:783": "etac cānyāsām api śruty-uktānāṃ saṃvatsara devalokādi-devatānam upalakṣaṇārtham |",
  "GE07bhg4c08u:784": "evaṃ bhūto yo mārgas tatra prayātā gatā bhagavad-upāsakā janā brahma prāpnuvanti |",
  "GE07bhg4c08u:785": "yatas te brahma-vidaḥ |",
  "GE07bhg4c08u:786": "tathā ca śrutiḥ - te 'rciṣam abhi sambhavanti arciṣo 'rahna āpūryamāṇa-pakṣam āpūryamāṇa-pakṣād yān ṣaṇ-māsānudaṅṅāditya eti māsebhyo deva-lokam iti |",
  "GE07bhg4c08u:787": "na hi sadyo-mukti-bhājāṃ samyag-darśana-niṣṭhānāṃ gatir vā kvacid asti,",
  "GE07bhg4c08u:788": "na tasya prāṇā utkrāmanti ||24||",
  "GE07bhg4c08u:789": "madhusūdanaḥ - tatropāsakānāṃ deva-yānaṃ panthānam āha agnir iti |",
  "GE07bhg4c08u:790": "agnir-jyotir ity arcir abhimāninī devatā lakṣyate |",
  "GE07bhg4c08u:791_0": "ahar ity ahar-abhimāninī śukla-pakṣa iti śukla-pakṣābhimāninī ṣaṇ-māsā uttarāyaṇam",
  "GE07bhg4c08u:791_1": "iti uttarāyaṇa-rūpa-ṣaṇmāsābhimāninī devataiva lakṣyate ātivāhikās tal-liṅgāt (MD 4.3.4) iti nyāyāt |",
  "GE07bhg4c08u:792": "etac cānyāsām api śruty-uktānāṃ devatānam upalakṣaṇārtham |",
  "GE07bhg4c08u:793_0": "tathā ca śrutiḥ - te 'rciṣam abhi sambhavanti arciṣo 'rahna āpūryamāṇa-pakṣam āpūryamāṇa-pakṣād",
  "GE07bhg4c08u:793_1": "yān ṣaḍ-uṅṅeti māsāṃs tān māsebhyaḥ saṃvatsaraṃ saṃvatsarād ādityam ādityāc candramasaṃ",
  "GE07bhg4c08u:793_2": "candramaso vidyutaṃ tat-puruṣo 'mānavaḥ sa enān brahma gamayaty eṣa deva-patho brahma-patha",
  "GE07bhg4c08u:793_3": "etena pratipadyamānā imaṃ mānavam āvartaṃ nāvartante iti |",
  "GE07bhg4c08u:794": "atra śruty-antarānusārāt saṃvatsarānantaraṃ deva-loka-devatā tato vāyu-devatā tata āditya ity ākare nirṇītam |",
  "GE07bhg4c08u:795": "evaṃ vidyuto 'nantaraṃ varuṇendra-prajāpatayas tāvatā mārga-parva-pūrtiḥ |",
  "GE07bhg4c08u:796": "tatrārcir-ahaḥ-śukla-pakṣottarāyaṇa-devatā ihoktāḥ |",
  "GE07bhg4c08u:797": "saṃvatsaro deva-loko vāyur ādityaś candramā vidyud-varuṇa indraḥ prajāpatiś cety anuktā api draṣṭavyāḥ |",
  "GE07bhg4c08u:798": "tatra deva-yāna-mārge prayātā gacchanti brahma kāryopādhikaṃ kāryaṃ vādarir asya gaty-upapatteḥ (Vs 4.3.7) iti nyāyāt |",
  "GE07bhg4c08u:799": "nirupādhikaṃ tu brahma tad-dvāraiva krama-mukti-phalatvāt |",
  "GE07bhg4c08u:800": "brahma-vidaḥ saguṇa-brahmopāsakā janāḥ |",
  "GE07bhg4c08u:801": "atra etena pratipadyamānā imaṃ mānavam āvartaṃ nāvartanta iti śrutāv imam iti viśeṣaṇāt kalpāntare kecid āvartanta iti pratīyate |",
  "GE07bhg4c08u:802": "ataevātra bhagavatodāsitaṃ śrauta-mārga-kathanenaiva vyākhyānāt ||24||",
  "GE07bhg4c08u:803": "viśvanāthaḥ --- atrānavṛtti-mārgam āha agnir iti |",
  "GE07bhg4c08u:804": "agni-jyotiḥ-śabdābhyāṃ te 'rciṣam abhisambhavanti iti śruty-uktyārcir-abhimāninī devatopalakṣyate |",
  "GE07bhg4c08u:805": "ahar ity ahar-abhimāninī |",
  "GE07bhg4c08u:806": "śukla iti śukla-pakṣābhimāninī |",
  "GE07bhg4c08u:807": "uttarāyaṇa-rūpāḥ ṣaṇ-māsā ity uttarāyaṇābhimāninī devatā |",
  "GE07bhg4c08u:808": "etad-rūpo yo mārgas tatra prayātā brahma-vido jñānino brahma prāpnuvanti |",
  "GE07bhg4c08u:809": "tathā ca śrutiḥ - te 'rciṣam abhi sambhavanti arciṣo 'rahna āpūryamāṇa-pakṣam āpūryamāṇa-pakṣād yān ṣaṇ-māsānudaṅṅāditya eti mālebhyo deva-lokam iti ||24||",
  "GE07bhg4c08u:810": "baladevaḥ -- tatrānāvṛtti-patham āha agnir iti |",
  "GE07bhg4c08u:811": "agni-jyotiḥ-śabdābhyāṃ śruty-ukto 'rcir-abhimānī deva upalakṣyate |",
  "GE07bhg4c08u:812": "ahar iti divasābhimānī śukla iti śukla-pakṣābhimāninī |",
  "GE07bhg4c08u:813": "ṣaṇ-māsā ity uttarāyaṇam iti ṣaṇmāsātmakottarāyaṇābhābhimānī |",
  "GE07bhg4c08u:814": "etac cānyeṣāṃ saṃvatsarādīnāṃ śruty-uktānām upalakṣaṇam |",
  "GE07bhg4c08u:815_0": "chāndogyāḥ paṭhanti - atha yad u caivāsmin śavyaṃ kurvanti yadi ca nārciṣam evābhisaṃbhavanty",
  "GE07bhg4c08u:815_1": "arciṣo 'haraha āpūryamāṇa-pakṣam āpūryamāṇa-pakṣādyān ṣaḍ-udaṇṇeti māsāṃs tān māsebhyaḥ",
  "GE07bhg4c08u:815_2": "saṃvatsaraṃ saṃvatsarād ādityam ādityāc candramasaṃ candramaso vidyutaṃ tat puruṣo",
  "GE07bhg4c08u:815_3": "'mānavaḥ sa enān brahma gamayaty eṣa deva-patho brahma-patha etena pratipadyamānā",
  "GE07bhg4c08u:815_4": "imaṃ mānavam āvartaṃ nāvartanta iti | (4.15.5)",
  "GE07bhg4c08u:816": "asyārthaḥ - asminn akṣi-stha-brahmopāsaka-gaṇe mṛte sati yadi putra-śiṣyādayaḥ śabyaṃ śaba-sambandhi karma dāhādi kurvanti |",
  "GE07bhg4c08u:817": "yadi ca na kurvanti |",
  "GE07bhg4c08u:818": "ubhayathāpy akṣatopāsti-phalās te tad-upāsakā arcir-ādibhir devais tam upāsyaṃ prayāntīti sphuṭam anyat |",
  "GE07bhg4c08u:819": "atra saṃvatsarādityayor madhye vāyu-loko niveśyaḥ |",
  "GE07bhg4c08u:820": "vidyutaḥ paratra kramād varuṇendra- prajāpatayo bodhyāḥ |",
  "GE07bhg4c08u:821": "śruty-antarād ity ākare vistaraḥ |",
  "GE07bhg4c08u:822": "amānavo nitya-pārṣadaḥ pareśasya hareḥ puruṣaḥ |",
  "GE07bhg4c08u:823": "ete 'rcir-ādayo devā ity āha sūtra-kāraḥ - ātivāhikās tal-liṅgāt (Vs 4.3.4) iti |",
  "GE07bhg4c08u:824": "tathārcir-ādibhir bhagavan-nideśa-sthair dvādaśabhir devaiḥ sevyamānena pathā bhagavantaṃ tad-bhaktāḥ prayānti tataḥ punar nāvartanta iti |",
  "GE07bhg4c08u:825": "evam uktaṃ nirṇetṛbhiḥ-",
  "GE07bhg4c08u:826": "arcir dina-sita-pakṣair ihottarāyaṇa-śaran-marud-ravibhiḥ |",
  "GE07bhg4c08u:827": "vidhu-vidyud-varuṇndra-druhiṇaiś cāgāt padaṃ harer muktaḥ || iti ||24||",
  "GE07bhg4c08u:828": "__________________________________________________________",
  "GE07bhg4c08u:829": "BhG 8.25",
  "GE07bhg4c08u:830": "dhūmo rātris tathā kṛṣṇaḥ ṣaṇmāsā dakṣiṇāyanam |",
  "GE07bhg4c08u:831": "tatra cāndramasaṃ jyotir yogī prāpya nivartate ||25||",
  "GE07bhg4c08u:832": "śrīdharaḥ - āvṛtti-mārgam āha dhūma iti |",
  "GE07bhg4c08u:833": "dhūmo dhūmābhimāninī devatā |",
  "GE07bhg4c08u:834": "rātry-ādi-śabdaiś ca pūrvavad eva rātri-kṛṣṇa-pakṣa-dakṣiṇāyana-rūpa-ṣaṇ-māsābhimāninyas tisro devatā upalakṣyante |",
  "GE07bhg4c08u:835": "etābhir devatābhir upalakṣito yo mārgas tatra prayātaḥ karma-yogī cāndramasaṃ jyotis tad-upalakṣitaṃ svarga-lokaṃ prāpya tatreṣṭāpūrta-karma-phalaṃ bhuktvā punar āvartate |",
  "GE07bhg4c08u:836_0": "tatrāpi śrutiḥ-te dhūmam abhi sambhavanti dhūmād rātriṃ rātrer apakṣīyamāṇa-pakṣam",
  "GE07bhg4c08u:836_1": "apakṣīyamāṇa-pakṣād yān ṣaṇmāsān dakṣiṇāditya eti māsebhyaḥ pitṛ-lokaṃ pitṛ-lokāt",
  "GE07bhg4c08u:836_2": "candraṃ te candraṃ prāpya annaṃ bhavanti iti |",
  "GE07bhg4c08u:837": "tad evaṃ nivṛtti-karma-sahitopāsanayā krama-muktiḥ kāmya-karmabhiś ca svarga-bhogānantaram āvṛttiḥ |",
  "GE07bhg4c08u:838": "niṣiddha-karmabhis tu naraka-bhogānāntaram āvṛttiḥ",
  "GE07bhg4c08u:839": "| kṣudra-karmaṇāṃ tu jantūnām atraiva punaḥ punar janmeti draṣṭavyam ||25||",
  "GE07bhg4c08u:840": "madhusūdanaḥ - deva-yāna-mārgastuty-arthaṃ pitṛ-yāna-mārgam āha dhūma iti |",
  "GE07bhg4c08u:841": "atrāpi dhūma iti dhūmābhimāninī devatā rātrir iti rātry-abhimāninī kṛṣṇa iti kṛṣṇa-pakṣābhimāninī |",
  "GE07bhg4c08u:842": "ṣaṇmāsā dakṣiṇāyanam iti dakṣiṇāyanābhimāninī lakṣyate etad apy anyāsāṃ śruty-uktānām upalakṣaṇam |",
  "GE07bhg4c08u:843_0": "tathā hi śrutiḥ -- te dhūmam abhi sambhavanti dhūmād rātriṃ rātrer apara-pakṣam apara-kṣīyamāṇa-pakṣād",
  "GE07bhg4c08u:843_1": "yān ṣaḍ-dakṣiṇaiti māsāṃs tān anite saṃvatsaram abhiprāpnuvanti māsebhyaḥ pitṛ-lokaṃ",
  "GE07bhg4c08u:843_2": "pitṛ-lokād ākāśam ākāśāc candramasam eṣa somo rājā tad-devānām annaṃ taṃ devā bhakṣayanti",
  "GE07bhg4c08u:843_3": "tasmin yāvat saṃpātam uṣitvāthaitam evādhvyānaṃ punar nivartante iti |",
  "GE07bhg4c08u:844": "tatra tasmin pathi prayātāś cāndramasaṃ jyotiḥ phalaṃ yogī karma-yogīṣṭāpūrta-datta-kārī",
  "GE07bhg4c08u:845": "prāpya yāvat-sampātam uṣitvā nivartate |",
  "GE07bhg4c08u:846": "sampataty aneneti sampātaḥ karma |",
  "GE07bhg4c08u:847": "tasmād etasmād āvṛtti-mārgād anāvṛtti-mārgaḥ śreyān ity arthaḥ ||25||",
  "GE07bhg4c08u:848": "viśvanāthaḥ --- karmiṇām āvṛtti-mārgam āha dhūma iti |",
  "GE07bhg4c08u:849": "dhūmābhimāninī devatā |",
  "GE07bhg4c08u:850": "rātry-ādi-śabdaiś ca pūrvavad eva tat-tad-abhimāninyas tisro devatā lakṣyante |",
  "GE07bhg4c08u:851": "etābhir devatābhir upalakṣito yo mārgas tatra prayātaḥ karma-yogī cāndramasaṃ jyotis tad-upalakṣitaṃ svarga-lokaṃ prāpya karma-phalaṃ bhuktvā nivartate ||25||",
  "GE07bhg4c08u:852": "baladevaḥ - athāvṛtti-patham āha dhūmo rātrir iti |",
  "GE07bhg4c08u:853": "tatrāpi pūrvavat dhūma-rātri-kṛṣṇa-pakṣa-ṣaṇmāsātmaka-dakṣiṇāyanānām abhimānino devā lakṣyāḥ |",
  "GE07bhg4c08u:854": "saṃvatsara-pitṛ-lokākāśa-candramasāṃ śruty-uktānām upalakṣaṇam etat |",
  "GE07bhg4c08u:855": "chāndogyāḥ paṭhanti - atha ya ime grāma iṣṭā-pūrte dattam ity upāsate te dhūmam abhisambhavanti |",
  "GE07bhg4c08u:856": "dhūmād rātriṃ rātrer apara-pakṣam apara-pakṣādyān ṣaḍ-dakṣiṇaiti māsāṃs tān naite saṃvatsaram abhiprāpnuvanti ||",
  "GE07bhg4c08u:857": "māsebhyaḥ pitṛ-lokaṃ pitṛ-lokād ākāśam ākāśāc candramasam eṣa somo rājā tad devānām annaṃ taṃ devā bhakṣayanti |",
  "GE07bhg4c08u:858": "tasmin yavāt saṃpātam uṣitvāthaitam evādhvānaṃ punar nivartante (5.10.3-5) iti |",
  "GE07bhg4c08u:859": "tathā ca dhūmādibhiḥ pareśa-nideśasthair aṣṭabhir devaiḥ pālitena pathā kāmya-karmiṇaś candra-lokaṃ pāpya bhoga-kṣaye sati tasmāt punar nivartanta iti ||25||",
  "GE07bhg4c08u:860": "__________________________________________________________",
  "GE07bhg4c08u:861": "BhG 8.26",
  "GE07bhg4c08u:862": "śukla-kṛṣṇe gatī hy ete jagataḥ śāśvate mate |",
  "GE07bhg4c08u:863": "ekayā yāty anāvṛttim anyayāvartate punaḥ ||26||",
  "GE07bhg4c08u:864": "śrīdharaḥ - uktau mārgāv upasaṃharati śukleti |",
  "GE07bhg4c08u:865": "śuklārcir-ādi-gatiḥ prakāśa-mayatvāt kṛṣṇā dhūmādi-gatis tamo-mayatvāt |",
  "GE07bhg4c08u:866": "ete gatī mārgau jñāna-karmādhikāriṇo jagataḥ śāśvate anādī saṃmate saṃsārasyānāditvāt |",
  "GE07bhg4c08u:867": "tayor ekayā śuklayā anāvṛttiṃ mokṣaṃ yāti |",
  "GE07bhg4c08u:868": "anyayā kṛṣṇayā tu punar āvartate ||26||",
  "GE07bhg4c08u:869": "madhusūdanaḥ - uktau mārgāv upasaṃharati śukla-kṛṣṇe iti |",
  "GE07bhg4c08u:870": "śuklārcir-ādi-gatir jñāna-prakāśa-mayatvāt |",
  "GE07bhg4c08u:871": "kṛṣṇā dhūmādi-gatir jñāna-hīnatvena tamomayatvāt |",
  "GE07bhg4c08u:872": "te ete śukla-kṛṣṇe gatī mārgau hi prasiddhe sa-guṇa-vidyā-karmādhikāriṇoḥ |",
  "GE07bhg4c08u:873": "jagataḥ sarvasyāpi śāstra-jñasya śāśvate anādī mate saṃsārasyānāditvāt |",
  "GE07bhg4c08u:874": "tayor ekayā śuklayā yāty anāvṛttiṃ kaścit |",
  "GE07bhg4c08u:875": "anyayā kṛṣṇayā punar āvartate sarvo 'pi ||26||",
  "GE07bhg4c08u:876": "viśvanāthaḥ --- uktau mārgāv upasaṃharati śukla-kṛṣṇe iti |",
  "GE07bhg4c08u:877": "śāśvate anādī saṃmate saṃsārasyānāditvāt |",
  "GE07bhg4c08u:878": "ekayā śuklayā anāvṛttiṃ mokṣam anyayā kṛṣṇayā tu punaḥ punar atra jāyate ||26||",
  "GE07bhg4c08u:879": "baladevaḥ - uktau panthānāv upasaṃharati śukleti |",
  "GE07bhg4c08u:880": "arcir-ādir gatiḥ śuklā prakāśa-mayatvāt dhūmādikā gatiḥ kṛṣṇā prakāśa-śūnyatvāt |",
  "GE07bhg4c08u:881": "gatiḥ panthā ete gatā jñāna-karmādhikāriṇo jagataḥ śāśvate anādī sammate tasyānāditvāt |",
  "GE07bhg4c08u:882": "sphuṭam anyat ||26||",
  "GE07bhg4c08u:883": "__________________________________________________________",
  "GE07bhg4c08u:884": "BhG 8.27",
  "GE07bhg4c08u:885": "naite sṛtī pārtha jānan yogī muhyati kaścana |",
  "GE07bhg4c08u:886": "tasmāt sarveṣu kāleṣu yoga-yukto bhavārjuna ||27||",
  "GE07bhg4c08u:887": "śrīdharaḥ - mārga-jñāna-kalaṃ darśayan bhakti-yogam upasaṃharati naite iti |",
  "GE07bhg4c08u:888": "ete sṛtī mārgau mokṣa-saṃsāra-prāpakau jānan kaścid api yogī na muhyati |",
  "GE07bhg4c08u:889": "sukha-buddhyā svargādi-phalaṃ na kāmayate |",
  "GE07bhg4c08u:890": "kintu parameśvara-niṣṭha eva bhavatīty arthaḥ |",
  "GE07bhg4c08u:891": "spaṣṭam anyat ||27||",
  "GE07bhg4c08u:892": "madhusūdanaḥ - gater upāsyatvāya tad-vijñānaṃ stauti naite iti |",
  "GE07bhg4c08u:893_0": "ete sṛtī mārgau he pārtha jana krama-mokṣāyaikā punaḥ saṃsārāyāpareti niścinvan yogī",
  "GE07bhg4c08u:893_1": "dhyāna-niṣṭho na muhyati kevalaṃ karma dhūmādi-mārga-prāpakaṃ kartavyatvena na pratyeti",
  "GE07bhg4c08u:893_2": "kaścana kaścid api |",
  "GE07bhg4c08u:894": "tasmād yogasthāpunar-āvṛtti-phalatvāt sarveṣu kāleṣu yoga-yuktaḥ samāhita-citto bhavāpunar-āvṛttaye he 'rjuna ||27||",
  "GE07bhg4c08u:895": "viśvanāthaḥ --- etan-mārga-dvaya-jñānaṃ vivekotpādakam atas tadvantaṃ stauti naite iti |",
  "GE07bhg4c08u:896": "yoga-yuktaḥ samāhita-citto bhava ||27||",
  "GE07bhg4c08u:897": "baladevaḥ -- etayoḥ pathor bodho viveka-hetur bhavatīti taṃ stauti naita iti |",
  "GE07bhg4c08u:898": "sṛtī panthāno jānan arcir-ādi-mokṣāya dhūmādiḥ saṃsārāyeti smaran kaścid api yogī mad-bhakto na muhyati dhūmādi-prāpakaṃ karma kartavyatvena na niścinotīty arthaḥ |",
  "GE07bhg4c08u:899": "yoga-yuktaḥ samādhi-niṣṭho bhavāpunar-āvṛttaye ||27||",
  "GE07bhg4c08u:900": "__________________________________________________________",
  "GE07bhg4c08u:901": "BhG 8.28",
  "GE07bhg4c08u:902": "vedeṣu yajñeṣu tapaḥsu caiva",
  "GE07bhg4c08u:903": "dāneṣu yat puṇyaphalaṃ |",
  "GE07bhg4c08u:904": "atyeti tat sarvam idaṃ viditvā",
  "GE07bhg4c08u:905": "yogī paraṃ sthānam upaiti cādyam ||28||",
  "GE07bhg4c08u:906": "śrīdharaḥ - adhyāyārtham aṣṭa-praśnārtha-nirṇayaṃ saphalam upasaṃharati vedeṣv iti |",
  "GE07bhg4c08u:907": "vedeṣv adhyayanādibhḥ |",
  "GE07bhg4c08u:908": "yajñeṣv anuṣṭhānādibhiḥ |",
  "GE07bhg4c08u:909": "tapaḥsu kāya-śoṣaṇādibhiḥ |",
  "GE07bhg4c08u:910": "dāneṣu sat-pātre 'rpaṇādibhiḥ |",
  "GE07bhg4c08u:911": "yat puṇya-phalam upadiṣṭaṃ śāstreṣu tat sarvam atyeti |",
  "GE07bhg4c08u:912": "tato 'pi śreṣṭhaṃ yogaiśvaryaṃ prāpnoti |",
  "GE07bhg4c08u:913": "kiṃ kṛtvā ? idam aṣṭa-praśnārtha-nirṇayenoktaṃ tattvaṃ viditvā |",
  "GE07bhg4c08u:914": "tataś ca yogī jñānī bhūtvā param utkṛṣṭam ādyaṃ jagan mūla-bhūtaṃ sthānaṃ viṣṇoḥ paramaṃ padaṃ prāpnoti ||28||",
  "GE07bhg4c08u:915": "aṣṭame 'ṣṭa viśiṣṭe 'ṣṭa-saṃpṛṣṭārtha-vinirṇayaiḥ |",
  "GE07bhg4c08u:916": "akliṣṭam iṣṭa-dhāmāptiḥ spaṣṭitotkṛṣṭa-vartmanā ||",
  "GE07bhg4c08u:917": "iti śrī-śrīdhara-svāmikṛtāyāṃ bhagavad-gītā-ṭīkāyāṃ subodhinyāṃ",
  "GE07bhg4c08u:918": "tāraka-brahma-yogo nāmāṣṭamo 'dhyāyaḥ ||8||",
  "GE07bhg4c08u:919": "madhusūdanaḥ - punaḥ śraddhānu-vṛddhy-arthaṃ yogaṃ stauti vedeṣv iti |",
  "GE07bhg4c08u:920": "vedeṣu darbha-pavitra-pāṇitva-prāṅ-mukhatva-gurv-adhīnatvādibhiḥ samyag-adhīteṣu,",
  "GE07bhg4c08u:921": "yajñeṣv aṅgopāṅga-sāhityena śraddhayā samyag-anuṣṭhiteṣu |",
  "GE07bhg4c08u:922": "tapaḥsu śāstrokteṣu mano-buddhy-ādyaikāgryeṇa śraddhayā sutapteṣu |",
  "GE07bhg4c08u:923": "dāneṣu tulā-puruṣādiṣu deśe kāle pātre ca śraddhayā samyag-dattesu yat-puṇya-phalaṃ puṇyasya dharmasya phalaṃ svarga-svārājyādi pradiṣṭaṃ śāstreṇa |",
  "GE07bhg4c08u:924": "atyety atikrāmati tat sarvam idaṃ pūrvokta-sapta-praśna-nirūpaṇa-dvāreṇoktaṃ viditvā samyag-anuṣṭhāna-prayantam avadhāryānuṣṭhāya ca yogī dhyāna-niṣṭhaḥ |",
  "GE07bhg4c08u:925": "na kevalaṃ tad atikrāmati paraṃ sarvotkṛṣṭam aiśvaraṃ sthānam ādyaṃ sarva-kāraṇam upaiti ca pratipadyate ca sarva-kāraṇaṃ brahmaiva prāpnotīty",
  "GE07bhg4c08u:926": "arthaḥ | tad anenādhyāyena dhyeyatvena tat-padārtho vyākhyātaḥ ||28||",
  "GE07bhg4c08u:927_0": "iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ",
  "GE07bhg4c08u:927_1": "śrīmad-bhagavad-gītā-gūḍhārtha-dīpikāyām adhikāri-bhedenākṣara-para-brahma-vivaraṇaṃ",
  "GE07bhg4c08u:927_2": "nāmāṣṭamo 'dhyāyaḥ ||8 ||",
  "GE07bhg4c08u:928": "viśvanāthaḥ --- etad-adhyāyoktārtha-jñāna-phalam āha vedeṣv iti |",
  "GE07bhg4c08u:929": "tat sarvam atyeti atikramya ca yogī bhaktimān tato 'pi śreṣṭhaṃ sthānam ādyam aprākṛtaṃ nityaṃ prāpnoti ||28||",
  "GE07bhg4c08u:930": "bhaktānāṃ sarvataḥ śraiṣṭhyaṃ pūrvoktaṃ teṣv api sphuṭam |",
  "GE07bhg4c08u:931": "ananya-bhaktasyety artho 'trādhyāye vyañjito 'bhavat ||",
  "GE07bhg4c08u:932": "iti sārārtha-varṣiṇyāṃ harṣiṇyāṃ bhakta-cetasām |",
  "GE07bhg4c08u:933": "śrī-gītāsv asṭamo 'dhyāyaḥ saṅgataḥ saṅgataḥ satām ||8||",
  "GE07bhg4c08u:934": "baladevaḥ - saptamāṣṭamādhyāya-dvaya-jñāna-prakāram āha vedeṣv iti |",
  "GE07bhg4c08u:935": "vedeṣu brahmacarya-guru-śuśrūṣaṇādi-vidhinā samyag-adhīteṣu sarvāṅgoaa-saṃhāreṇa samyag-anuṣṭhiteṣu |",
  "GE07bhg4c08u:936": "tapaḥsu śāstroktena vidhinā samyak cariteṣu |",
  "GE07bhg4c08u:937": "dāneṣu deśa-kāla-pātra-parīkṣayā śraddhayā ca samyag-datteṣu yat puṇya-phalaṃ svarga-rājyādi-lakṣaṇaṃ pradiṣṭam uktam |",
  "GE07bhg4c08u:938": "tat sarvam abhyety atikramati |",
  "GE07bhg4c08u:939": "kiṃ kṛtvety āha idam iti |",
  "GE07bhg4c08u:940": "idam adhyāya-dvayoktaṃ bhagavato mama mad-bhakteś ca māhātmyaṃ sat-prasaṅgena viditvā tad-vedana-sukhātiriktaṃ tat sarvaṃ tṛṇāya manyata ity arthaḥ |",
  "GE07bhg4c08u:941": "tato yogī mad-bhaktimān bhūtvādyam anādi-parama-māyikaṃ mat-sthānam upaiti ||28||",
  "GE07bhg4c08u:942": "kṛṣṇāṃśaḥ puruṣo yoga-bhaktyā labhyo 'rcir-ādibhiḥ |",
  "GE07bhg4c08u:943": "kṛṣṇas tv ananya-bhaktyaivety aṣṭamasya vinirṇayaḥ ||",
  "GE07bhg4c08u:944": "iti śrīmad-bhagavad-gītopaniṣad-bhāṣye 'ṣṭamo 'dhyāyaḥ |",
  "GE07bhg4c08u:945": "||8||"
}