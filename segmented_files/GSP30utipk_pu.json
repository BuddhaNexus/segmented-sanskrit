{
  "GSP30utipk_pu:0": "**************************************************************************",
  "GSP30utipk_pu:1": "1. jñānādhikāraḥ //",
  "GSP30utipk_pu:2": "kathaṃ cid āsādya maheśvarasya dāsyaṃ janasyāpy upakāram icchan /",
  "GSP30utipk_pu:3": "samastasaṃpatsamavāptihetuṃ tatpratyabhijñām upapādayāmi // Ipk_1,1.1 //",
  "GSP30utipk_pu:4": "Ipv:",
  "GSP30utipk_pu:5_0": "parameśvaraprasādād eva labdhātyantadurlabhataddāsyalakṣmīr aham ekākisaṃpadā lajjamāno",
  "GSP30utipk_pu:5_1": "janam apīmam akhilaṃ svasvāminaṃ vakṣyamāṇopāyena pratyabhijñāpayāmi yena paramārthalābhena parituṣyeyam //",
  "GSP30utipk_pu:6": "kartari jñātari svātmany ādisiddhe maheśvare /",
  "GSP30utipk_pu:7": "ajaḍātmā niṣedhaṃ vā siddhiṃ vā vidadhīta kaḥ // Ipk_1,1.2 //",
  "GSP30utipk_pu:8": "Ipv:",
  "GSP30utipk_pu:9_0": "sarveṣāṃ svātmanaḥ sarvārthasiddhisamāśrayasya tattatsarvārthasādhanānyathānupapattyā",
  "GSP30utipk_pu:9_1": "kroḍīkṛtasiddheḥ svaprakāśasya pramātrekavapuṣaḥ pūrvasiddhasya purāṇasya jñānaṃ",
  "GSP30utipk_pu:9_2": "kriyā ca / svasaṃvedanasiddham aiśvaryaṃ,",
  "GSP30utipk_pu:10": "teneśvarasya siddhau nirākaraṇe ca jaḍānām evodyamaḥ //",
  "GSP30utipk_pu:11": "kiṃ tu mohavaśād asmin dṛṣṭe 'py anupalakṣite /",
  "GSP30utipk_pu:12": "śaktyāviṣkaraṇeneyaṃ pratyabhijñopadarśyate // Ipk_1,1.3 //",
  "GSP30utipk_pu:13": "Ipv:",
  "GSP30utipk_pu:14": "kevalam asya svasaṃvedanasiddhasyāpīśvarasya māyāvyāmohād ahṛdayaṃgamatvād asādhāraṇaprabhāvābhijñānakhyāpanena dṛḍhaniścayarūpaṃ pratyabhijñānamātram upadarśyate //",
  "GSP30utipk_pu:15": "tathā hi jaḍabhūtānāṃ pratiṣṭhā jīvadāśrayā /",
  "GSP30utipk_pu:16": "jñānaṃ kriyā ca bhūtānāṃ jīvatāṃ jīvanaṃ matam // Ipk_1,1.4 //",
  "GSP30utipk_pu:17": "Ipv: vastūnāṃ jaḍājaḍabhedena dvaividhyam / tatra jaḍasvarūpasya jīvanniṣṭhā siddhiḥ,",
  "GSP30utipk_pu:18": "jīvatāṃ puno jīvatvaṃ jīvanaṃ jñānakriye eva //",
  "GSP30utipk_pu:19": "tatra jñānaṃ svataḥsiddhaṃ kriyā kāyāśritā satī /",
  "GSP30utipk_pu:20": "parair apy upalakṣyeta tayānyajñānam ūhyate // Ipk_1,1.5 //",
  "GSP30utipk_pu:21": "Ipv: jīvatāṃ kriyā kāyaparispandaparyantībhūtānyatrāpi pratyakṣā,",
  "GSP30utipk_pu:22": "jñānam ātmavedyaṃ paratrāpi kriyayaiva prasidhyatīti siddha eva svasaṃvedanasaṃvedyatayā svaparayor īśvaro 'haṃpratyeya ātmā,",
  "GSP30utipk_pu:23": "tasya māyāśaktyā nisargatirodhānād evaṃ vimatiḥ //",
  "GSP30utipk_pu:24": "ity upodghātaḥ //",
  "GSP30utipk_pu:25": "iti jñānādhikāre prathamam āhnikam //",
  "GSP30utipk_pu:26": "nanu svalakṣaṇābhāsaṃ jñānam ekaṃ paraṃ punaḥ /",
  "GSP30utipk_pu:27": "sābhilāpaṃ vikalpākhyaṃ bahudhā nāpi tad dvayam // Ipk_1,2.1 //",
  "GSP30utipk_pu:28": "nityasya kasya cid draṣṭus tasyātrānavabhāsataḥ /",
  "GSP30utipk_pu:29": "ahaṃpratītir apy eṣā śarīrādyavasāyinī // Ipk_1,2.2 //",
  "GSP30utipk_pu:30": "Ipv:",
  "GSP30utipk_pu:31_0": "jñānam ekaṃ sphuṭāvabhāsasvalakṣaṇānubhavasvarūpaṃ nirvikalpakaṃ te kathayanti /",
  "GSP30utipk_pu:31_1": "aparaṃ tu śabdāruṣaṇayā smṛtisaṃśayotprekṣādibahubhedaṃ vikalpasaṃjñam / ubhayam",
  "GSP30utipk_pu:31_2": "apy etan na yujyate bodharūpajñānātiriktasyānyasya saṃbandhitayā tasyānupalabdheḥ /",
  "GSP30utipk_pu:31_3": "ko 'sau sthirarūpa ātmā ?",
  "GSP30utipk_pu:32": "sābhilāpāhaṃpratyayenāpi śarīrādikavedyavastūttīrṇo vedayitā na kaś cid lokair avadhāryate //",
  "GSP30utipk_pu:33": "athānubhavavidhvaṃse smṛtis tadanurodhinī /",
  "GSP30utipk_pu:34": "kathaṃ bhaven na nityaḥ syād ātmā yady anubhāvakaḥ // Ipk_1,2.3 //",
  "GSP30utipk_pu:35": "Ipv:",
  "GSP30utipk_pu:36": "smṛtikāle pūrvānubhavanāśāt kathaṃ pūrvārthānubhavāvaṣṭambhadharmā smṛtir jāyeta yadi tadāpi tadanubhavabodho nānuvarteta,",
  "GSP30utipk_pu:37": "yaś cānekakālasthāyī bodhaḥ sa evātmānubhāvitā //",
  "GSP30utipk_pu:38": "satyāpy ātmani dṛṅnāśāt taddvārā dṛṣṭavastuṣu /",
  "GSP30utipk_pu:39": "smṛtiḥ kenātha yatraivānubhavas tatpadaiva sā // Ipk_1,2.4 //",
  "GSP30utipk_pu:40": "Ipv:",
  "GSP30utipk_pu:41_0": "arthābhāsanāśāt tanmukhāvalambanīyo viṣayo 'py atra nāsti smṛter ity ekabodhātmani",
  "GSP30utipk_pu:41_1": "saty api ātmani sā nirviṣayaivetivyavahārocchedaḥ / asato 'py arthānubhavasya viṣayeṇa",
  "GSP30utipk_pu:41_2": "sā viṣayavatī yadi //",
  "GSP30utipk_pu:42": "yato hi pūrvānubhava- saṃskārāt smṛtisaṃbhavaḥ /",
  "GSP30utipk_pu:43": "yady evam antargaḍunā ko 'rthaḥ syāt sthāyinātmanā // Ipk_1,2.5 //",
  "GSP30utipk_pu:44": "Ipv:",
  "GSP30utipk_pu:45_0": "anubhavāt saṃskāraḥ saṃskārāc ca smṛtir jāyamānā taṃ pūrvānubhavam anukurvaty evāvagāhitaviṣayaṃ",
  "GSP30utipk_pu:45_1": "tam anubhavam ābhāsayati / evam ātmasthairyeṇa kim anupayoginā saṃskārasyātmavāde",
  "GSP30utipk_pu:45_2": "'py aṅgīkaraṇāt tenaiva ca siddheḥ //",
  "GSP30utipk_pu:46": "tato bhinneṣu dharmeṣu tatsvarūpāviśeṣatah /",
  "GSP30utipk_pu:47": "saṃskārāt smṛitisiddhau syāt smartā draṣṭeva kalpitaḥ // Ipk_1,2.6 //",
  "GSP30utipk_pu:48": "Ipv:",
  "GSP30utipk_pu:49": "sukhaduḥkhajñānādibhinnadharmāśrayatvenāpy ātmano 'nupayogo bhinnair dharmair asaṃbhinnasyānupajātaviśeṣasya smṛtav avyāpṛteḥ / tad draṣṭṛvat kalpanāmātram etad ātmā smṛteti //",
  "GSP30utipk_pu:50": "jñānaṃ ca citsvarūpaṃ cet tad anityaṃ kim ātmavat /",
  "GSP30utipk_pu:51": "athāpi jaḍam etasya katham arthaprakāśatā // Ipk_1,2.7 //",
  "GSP30utipk_pu:52": "Ipv:",
  "GSP30utipk_pu:53": "citsvābhāvye jñānasya cety adharmadeśakālāveśayogād ātmana iva nityatādiprasaṅgaḥ / jaḍatve katham arthasyāsau prakāśaḥ //",
  "GSP30utipk_pu:54": "athārthasya yathā rūpaṃ dhatte buddhis tathātmanaḥ /",
  "GSP30utipk_pu:55": "caitanyam ajaḍā saivaṃ jāḍye nārthaprakāsatā // Ipk_1,2.8 //",
  "GSP30utipk_pu:56": "Ipv: jñānaṃ buddhiḥ / sā jaḍāpi yathā viṣayarūpachāyāṃ dhatte tathātmano 'pi caitanyachāyām,",
  "GSP30utipk_pu:57": "ato 'sav arthaprakāśas tathā ca tasyāś citsvarūpatā syāt / evaṃ jñānaṃ sad api nānyasya saṃbandhi,",
  "GSP30utipk_pu:58": "anupapatteḥ / kriyā tu na svarūpeṇāsti nānyasaṃbandhitayā //",
  "GSP30utipk_pu:59": "kriyāpy arthasya kāyādes tattaddeśādijātatā /",
  "GSP30utipk_pu:60": "nānyādṛṣṭer na sāpy ekā kramikaikasya cocitā // Ipk_1,2.9 //",
  "GSP30utipk_pu:61": "Ipv:",
  "GSP30utipk_pu:62": "kriyāpi pūrvāparībhūtavayavaikā kārakavyāpārarūpā na yuktā kramikasyānekakālaspṛśah svātmāikyāyogāt,",
  "GSP30utipk_pu:63": "nāpi kālakramavyāpī caikasvabhāvaś ca tasyā āśrayo yuktaḥ,",
  "GSP30utipk_pu:64": "kevalaṃ gamanapariṇāmādirūpā sā kriyā / kāyādīnāṃ tu tattadbhinnadeśakālagatapūrvasattāmātram etad atiriktasyānyasyānupalambhāt //",
  "GSP30utipk_pu:65": "tatra tatra sthite tat tad bhavatīty eva dṛśyate /",
  "GSP30utipk_pu:66": "nānyan nānyo 'sti saṃbandhaḥ kāryakāraṇabhāvataḥ // Ipk_1,2.10 //",
  "GSP30utipk_pu:67": "Ipv:",
  "GSP30utipk_pu:68": "pūrvasmin sati parasya sattety etāvanmātre 'nubhavaḥ / kriyāvac ca na kriyākārakasaṃbandhaḥ kaś cid bhinnasyāsyānupalambhāt / kāryakāraṇabhāvād ṛte nānyad vastūnāṃ jñāteyam //",
  "GSP30utipk_pu:69": "dviṣṭhasyānekarūpatvāt siddhasyānyānapekṣaṇāt /",
  "GSP30utipk_pu:70": "pāratantryādyayogāc ca tena kartāpi kalpitaḥ // Ipk_1,2.11 //",
  "GSP30utipk_pu:71": "Ipv:",
  "GSP30utipk_pu:72_0": "sambandho dviṣṭho na caikenātmanobhayatrāvasthitir yuktā na ca dvayoḥ siddhayor anyonyāpekṣātmā",
  "GSP30utipk_pu:72_1": "nāpi svātmamātraniṣṭhayoḥ pāratantryarūpaḥ saṃbandhaḥ / tato yathā jñātṛtvaṃ kalpitaṃ",
  "GSP30utipk_pu:72_2": "tathā kartṛtvam apīti katham ātmā sarveśara iti ? //",
  "GSP30utipk_pu:73": "satyaṃ kiṃ tu smṛtijñānaṃ pūrvānubhavasaṃskṛteḥ /",
  "GSP30utipk_pu:74": "jātam apy ātmaniṣṭhaṃ tan nādyānubhavavedakam // Ipk_1,3.1 //",
  "GSP30utipk_pu:75": "Ipv:",
  "GSP30utipk_pu:76": "pūrvānubhavasaṃskāraprabodhajanmāpi smṛtir ātmamātraniṣṭhatvāt svarūpasaṃvedikaiva na tu pūrvānubhavāveśābhāvāt pūrvānubhūtārthavyavasthāpikā ghaṭate //",
  "GSP30utipk_pu:77": "dṛksvābhāsaiva nānyena vedyā rūpadṛśeva dṛk /",
  "GSP30utipk_pu:78": "rase saṃskārajatvaṃ tu tattulyatvaṃ na tadgatiḥ // Ipk_1,3.2 //",
  "GSP30utipk_pu:79": "Ipv: sarvā hi jñaptiḥ svasaṃvedanaikarūpānanyasaṃvid dvedhā,",
  "GSP30utipk_pu:80": "rūparasajñānayor anyonyavedane 'nyonyaviṣayavedanam api syāt tataś cendriyaniyamābhāvaḥ / pūrvānubhavasaṃskārajatvena tatsādṛśyamātraṃ na tu pūrvānubhavāvagatiḥ,",
  "GSP30utipk_pu:81": "tatsādṛśyam api nāvaseyam //",
  "GSP30utipk_pu:82": "athātadviṣayatve 'pi smṛtes tadavasāyataḥ /",
  "GSP30utipk_pu:83": "dṛṣṭālambanatā bhrāntyā tad etad asamañjasam // Ipk_1,3.3 //",
  "GSP30utipk_pu:84": "Ipv:",
  "GSP30utipk_pu:85": "na cāpi bhrāntyā pūrvānubhavaṃ tadviṣayaṃ ca śuktau rajatam ivāsaṃvedyamānam adhyavasyatīti smṛtis tadviṣayā //",
  "GSP30utipk_pu:86": "smṛtitaiva kathaṃ tāvad bhrānteś cārthasthitiḥ katham /",
  "GSP30utipk_pu:87": "pūrvānubhavasaṃkārāpekṣā ca kim itīṣyate // Ipk_1,3.4 //",
  "GSP30utipk_pu:88": "Ipv:",
  "GSP30utipk_pu:89": "pūrvānubhavāprakāśāt tadviṣayasaṃpramoṣe 'dhyavasāyamātrāt smṛtitvaṃ na yuktam / na ca bhrāntyā pūrvānubhūtārthavyavasthāpanam,",
  "GSP30utipk_pu:90": "pūrvānubhavāsparśe ca tadbhinnayogakṣemāyā bhrānteḥ saṃskārajatve ko grahaḥ //",
  "GSP30utipk_pu:91": "bhrāntitve cāvasāyasya na jaḍād viṣayasthitiḥ /",
  "GSP30utipk_pu:92": "tato 'jāḍye nijollekha- niṣṭhān nārthasthitis tataḥ // Ipk_1,3.5 //",
  "GSP30utipk_pu:93": "Ipv: adhyavasāya eva bhrāntyā viṣayavyavasthāpako na tu svasaṃvit,",
  "GSP30utipk_pu:94": "sa ca jaḍaḥ katham arthavyavasthāyā hetuḥ ?",
  "GSP30utipk_pu:95": "cidrūpo 'py atītārthamātram ābhāsayed abāhyasvātmollekhamātraprakāśo vā na taddhetuḥ //",
  "GSP30utipk_pu:96": "evam anyonyabhinnānām aparasparavedinām /",
  "GSP30utipk_pu:97": "jñānānām anusaṃdhāna- janmā naśyej janasthitiḥ // Ipk_1,3.6 //",
  "GSP30utipk_pu:98": "Ipv:",
  "GSP30utipk_pu:99": "jñānāni svātmamātrapariniṣṭhitāni svasaṃvidrūpatayā aparasaṃvedyāni / teṣām anyonyasaṃghaṭṭanāmayaḥ paramārthopadeśaparyanto lokavyavahāraḥ katham //",
  "GSP30utipk_pu:100": "na ced antaḥkṛtānanta- viśvarūpo maheśvaraḥ /",
  "GSP30utipk_pu:101": "syād ekaś cidvapur jñāna- smṛtyapohanaśaktimān // Ipk_1,3.7 //",
  "GSP30utipk_pu:102": "Ipv: cittatvam eva viśvarūpamato 'tiriktasyānupapatteḥ,",
  "GSP30utipk_pu:103": "aśeṣapadārthajñānānām anyonyānusaṃdhānam / asyaiva jñānādikāḥ śaktayaḥ / mattaḥ smṛtir jñānam apohanaṃ ceti hy uktam //",
  "GSP30utipk_pu:104": "iti jñānādhikāre tṛtīyam āhnikam //",
  "GSP30utipk_pu:105": "sa hi pūrvānubhūtārthopalabdhā parato 'pi san /",
  "GSP30utipk_pu:106": "vimṛśan sa iti svairī smaratīty apadiśyate // Ipk_1,4.1 //",
  "GSP30utipk_pu:107": "Ipv: paścād api pūrvānubhūtārthānubhavitṛtvāt pūrvānubhūtārthaprakāśāsaṃpramoṣaṇam,",
  "GSP30utipk_pu:108": "tasyaikasya vibhoḥ kartuḥ sa ity atra pūrvānubhūtatvena pratyavamarśaḥ smṛtir nāma vyāparaḥ //",
  "GSP30utipk_pu:109": "bhāsayec ca svakāle 'rthāt pūrvābhāsitam āmṛśan /",
  "GSP30utipk_pu:110": "svalakṣaṇaṃ ghaṭābhāsa- mātreṇāthākhilātmanā // Ipk_1,4.2 //",
  "GSP30utipk_pu:111": "Ipv:",
  "GSP30utipk_pu:112": "smṛtiśaktyā sa iti pūrvānubhūtaṃ svalakṣaṇaṃ parāmṛśann ābhāsayaty evānyathā prakāśitasya parāmarśo na kṛtaḥ syāt svasattākāla eva ca,",
  "GSP30utipk_pu:113": "tena smaraṇakāle naṣṭasyāpy ābhāso na duṣyati / kadā cit tv arthitāvaśād ghaṭakāñcanadravyasattādyanyatamaikābhāsarūpeṇaivāsya sphuṭāvabhāsaḥ,",
  "GSP30utipk_pu:114": "anyadā tu sarvātmanārthitvena tathaiva / atiśayanirantarāvahitacetasas tu dṛṣṭārthapratyakṣīkāra eva //",
  "GSP30utipk_pu:115": "na ca yuktaṃ smṛter bhede smaryamāṇasya bhāsanam /",
  "GSP30utipk_pu:116": "tenaikyaṃ bhinnakālānāṃ saṃvidāṃ veditaiṣa saḥ // Ipk_1,4.3 //",
  "GSP30utipk_pu:117": "Ipv:",
  "GSP30utipk_pu:118_0": "pūrvānubhūtaś cārtho 'nubhavena saha tātkālikasmṛtiprakāśe 'vabhāsamānaḥ smṛtyabhinna",
  "GSP30utipk_pu:118_1": "eva prakāśād bhinnasya prakāśamānatānupapatteḥ / evaṃ cānubhavasmṛtyādisaṃvidām aikyaṃ",
  "GSP30utipk_pu:118_2": "sa eva cātmā vedakaḥ / tathā hi //",
  "GSP30utipk_pu:119": "naiva hy anubhavo bhāti smṛtau pūrvo 'rthavat pṛthak /",
  "GSP30utipk_pu:120": "prāg anvabhūvam aham ity ātmārohaṇabhāsanāt // Ipk_1,4.4 //",
  "GSP30utipk_pu:121": "Ipv:",
  "GSP30utipk_pu:122": "smṛtau smaryamāṇo 'nubhūtārtho yathā pṛthagbhūto bhāti na tathānubhavaḥ svātmana evāhaṃtāpratyeyasyānubhavamayatvena prathanāt,",
  "GSP30utipk_pu:123": "yaś cānekakālo 'haṃvedyo 'rthaḥ sa evātmā //",
  "GSP30utipk_pu:124": "yoginām api bhāsante na dṛśo darśanāntare /",
  "GSP30utipk_pu:125": "svasaṃvidekamānās tā bhānti meyapade 'pi vā // Ipk_1,4.5 //",
  "GSP30utipk_pu:126": "Ipv:",
  "GSP30utipk_pu:127": "sarvajñānām api pramātrāntaragatopalambhāḥ svasaṃvinmātravedyasvabhāvāḥ svātmārūḍhā eva bhāseran,",
  "GSP30utipk_pu:128": "ataś ca teṣāṃ yogināṃ parātmatāpattir eva tattvam / prameyakakṣyāyām api ghaṭādivat prātisvikena śuddhabodhātmanā rūpeṇāvabhāseran yadi tathā saṃbhavet /",
  "GSP30utipk_pu:129": "smaryate yad dṛg āsīn me saivam ity api bhedataḥ /",
  "GSP30utipk_pu:130": "tad vyākaraṇam evāsyā mayā dṛṣṭam iti smṛteḥ // Ipk_1,4.6 //",
  "GSP30utipk_pu:131": "Ipv: mayā dṛṣṭam iti pramātrāntargatadarśanaparāmarśātmikāyā eva smṛter vibhajya kathanam,",
  "GSP30utipk_pu:132": "etad evam anubhavo 'sau mamābhūd iti bhedenāpi nirdeśaḥ /",
  "GSP30utipk_pu:133": "yā ca paśyāmy aham imaṃ ghaṭo 'yam iti vāvasā /",
  "GSP30utipk_pu:134": "manyate samavetaṃ sāpy avasātari darśanam // Ipk_1,4.7 //",
  "GSP30utipk_pu:135": "Ipv:",
  "GSP30utipk_pu:136": "paraḥsthitārthavikalpane 'pi ghaṭam imaṃ paśyāmi ghaṭo 'yam iti vā pramātṛmayam eva darśanaṃ pratyavamṛśyate //",
  "GSP30utipk_pu:137": "tan mayā dṛśyate dṛṣṭo 'yaṃ sa ity āmṛśaty api /",
  "GSP30utipk_pu:138": "grāhyagrāhakatābhinnāv arthau bhātaḥ pamātari // Ipk_1,4.8 //",
  "GSP30utipk_pu:139": "Ipv:",
  "GSP30utipk_pu:140_0": "tasmād dṛkparāmarśapuraḥsārāyāṃ smṛtau vikalpamātre vā dṛkṣabdānuvedhaṃ vināpi sa",
  "GSP30utipk_pu:140_1": "ity ayam iti vārthamātranirdeśena sarvatraikapramātṛlīnav evānubhāvyānubhāvakau māyākṛtavicchinnāvabhāsav api prakāśete //",
  "GSP30utipk_pu:141": "iti jñānādhikāre caturtham āhnikam //",
  "GSP30utipk_pu:142": "vartamānāvabhāsānāṃ bhāvānām avabhāsanam /",
  "GSP30utipk_pu:143": "antaḥsthitavatām eva ghaṭate bahir ātmanā // Ipk_1,5.1 //",
  "GSP30utipk_pu:144": "Ipv: pratyakṣe 'pi yāvad arthānāṃ bhedenāvabhāsaḥ pramātrantarlīnānām eva satāṃ yuktaḥ //",
  "GSP30utipk_pu:145": "prāgivārtho 'prakāśaḥ syāt prakāśātmatayā vinā /",
  "GSP30utipk_pu:146": "na ca prakāśo bhinnaḥ syād ātmārthasya prakāśatā // Ipk_1,5.2 //",
  "GSP30utipk_pu:147": "Ipv: pramātṛsaṃjñaprakāśasvarūpatāṃ vinā yathādau ghaṭo 'sya nāvabhāsas tathā jñānakāle 'pi syāt,",
  "GSP30utipk_pu:148": "prakāśamānatā cārthasya prakāśaḥ svarūpato na tu bhinnaḥ //",
  "GSP30utipk_pu:149": "bhinne prakāśe cābhinne saṃkaro viṣayasya tat /",
  "GSP30utipk_pu:150": "prakāśātmā prakāśyo 'rtho nāprakāśaś ca siddhyati // Ipk_1,5.3 //",
  "GSP30utipk_pu:151": "Ipv:",
  "GSP30utipk_pu:152": "prakāśamātraṃ cārthād bhinnaṃ sarvārthasādhāraṇaṃ tasya ghaṭasya prakāśo 'yam ayaṃ paṭasyaiveti viṣayaniyamo nirnibandhanaḥ / tasmād arthasya siddhiḥ prakāśātmatāyattā //",
  "GSP30utipk_pu:153": "tattadākasmikābhāso bāhyaṃ ced anumāpayet /",
  "GSP30utipk_pu:154": "na hy abhinnasya bodhasya vicitrābhāsahetutā // Ipk_1,5.4 //",
  "GSP30utipk_pu:155": "Ipv:",
  "GSP30utipk_pu:156_0": "jaḍānām ābhāsamānataiva sattāsiddhiḥ sā ca ābhāsātmataiva / tataś ca bodhamātram",
  "GSP30utipk_pu:156_1": "ekam evātra tattvam / tasyāviśeṣe 'pi krameṇa viśiṣyamāṇo 'rthāvabhāsas tato 'nyam",
  "GSP30utipk_pu:156_2": "aprakāśamānaṃ hetutayā bāhyam artham ūhayed indiyavat //",
  "GSP30utipk_pu:157": "na vāsanāprabodho 'tra vicitro hetutām iyāt /",
  "GSP30utipk_pu:158": "tasyāpi tatprabodhasya vaicitrye kim nibandhanam // Ipk_1,5.5 //",
  "GSP30utipk_pu:159": "Ipv: vicitravāsanāprabodho na bodhād bhinnaḥ,",
  "GSP30utipk_pu:160": "tasyāpi vaicitrye ko hetuḥ / tato bāhya evārtho bhinnābhāsahetuḥ //",
  "GSP30utipk_pu:161": "syād etad avabhāseṣu teṣv evāvasite sati /",
  "GSP30utipk_pu:162": "vyavahāre kim anyena bāhyenānupapattinā // Ipk_1,5.6 //",
  "GSP30utipk_pu:163": "Ipv: ābhāsamānair eva arthair vyavahāraḥ,",
  "GSP30utipk_pu:164_0": "te cābhāsātmakāḥ santu kā kṣatiḥ / tat kiṃ bāhyena kāryaṃ tāvatā lokayātrāsamāpteḥ /",
  "GSP30utipk_pu:164_1": "bāhyaś cārthaḥ pramāṇabādhitaḥ sāvayavo viruddhadharmādhyāsāder niravayavaś ca dikṣaṭkayogāder bahuśaḥ //",
  "GSP30utipk_pu:165": "cidātmaiva hi devo 'ntaḥ- sthitam icchāvaśād bahiḥ /",
  "GSP30utipk_pu:166": "yogīva nirupādānam arthajātaṃ prakāśayet // Ipk_1,5.7 //",
  "GSP30utipk_pu:167": "Ipv:",
  "GSP30utipk_pu:168": "cittattvam eva īśvaratvāt svātmarūpatayā upapannābhāsanam anantaśaktitvād icchāvaśān mṛdādikāraṇaṃ vinaiva bāhyatvena ghaṭapaṭādikam artharāśiṃ prakāśayet //",
  "GSP30utipk_pu:169": "anumānam anābhāta- pūrve naiveṣṭam indriyam /",
  "GSP30utipk_pu:170": "ābhātam eva bījāder ābhāsād dhetuvastunaḥ // Ipk_1,5.8 //",
  "GSP30utipk_pu:171": "Ipv:",
  "GSP30utipk_pu:172_0": "pūrvāvabhātāntaḥsthita evārthe nāntarīyakārthadarśanavaśāt tattaddeśakālādiyojanayā",
  "GSP30utipk_pu:172_1": "vimarśanam anumānam / indriyam apy anumīyate kiṃcinmātraṃ nimittaṃ tac ca bījādyābhāsād ābhāsitam eva //",
  "GSP30utipk_pu:173": "ābhāsaḥ punarābhāsad bāhyasyāsīt kathaṃ cana /",
  "GSP30utipk_pu:174": "arthasya naiva tenāsya siddhir nāpy anumānataḥ // Ipk_1,5.9 //",
  "GSP30utipk_pu:175": "Ipv: ghaṭādyābhāsād bāhyasyānupapatter nāsīd ābhāsaḥ, tatas tatra nānumānād api siddhiḥ //",
  "GSP30utipk_pu:176": "svāminaś cātmasaṃsthasya bhāvajātasya bhāsanam /",
  "GSP30utipk_pu:177": "asty eva na vinā tasmād icchāmarśaḥ pravartate // Ipk_1,5.10 //",
  "GSP30utipk_pu:178": "Ipv:",
  "GSP30utipk_pu:179": "cidātmanaś ceśvarasya ātmanīvābhedenārtheṣv api prakāśe 'sty anyathā pratibhāsamānārthaikaviṣayo nirmātṛtāmayo vimarśa icchārūpo na syāt //",
  "GSP30utipk_pu:180": "svabhāvam avabhāsasya vimarśaṃ vidur anyathā /",
  "GSP30utipk_pu:181": "prakāśo 'rthoparakto 'pi sphaṭikādijaḍopamaḥ // Ipk_1,5.11 //",
  "GSP30utipk_pu:182": "Ipv: prakāśasya mukhya ātmā pratyavamarśaḥ,",
  "GSP30utipk_pu:183": "taṃ vinā arthabheditākārasyāpy asya svacchatāmātraṃ na tv ajāḍyaṃ camatkṛter abhāvāt //",
  "GSP30utipk_pu:184": "ātmāta eva caitanyaṃ citkriyā citikartṛtā /",
  "GSP30utipk_pu:185": "tātparyeṇoditas tena jaḍāt sa hi vilakṣaṇaḥ // Ipk_1,5.12 //",
  "GSP30utipk_pu:186": "Ipv:",
  "GSP30utipk_pu:187": "ātmadravyasya bhāvātmakam apy etaj jaḍād bhedakatayā vimarśākhyaṃ mukhyaṃ rūpam uktaṃ caitanyaṃ dṛśiśaktiś citir iti [adopt var:",
  "GSP30utipk_pu:188": "citiśaktir dṛśir iti] / sā cetanakriyā citikartṛtaiva //",
  "GSP30utipk_pu:189": "citiḥ pratyavamarśātmā parā vāk svarasoditā /",
  "GSP30utipk_pu:190": "svātantryam etan mukhyaṃ tad aiśvaryaṃ paramātmanaḥ // Ipk_1,5.13 //",
  "GSP30utipk_pu:191": "Ipv: abhinnavācyādyā vāg eṣā nityacitsvarūpatvenānādyantāparatantrā,",
  "GSP30utipk_pu:192": "bhāvāntarānapekṣaṃ śuddham etat svātantryam aiśvaryasaṃjñam //",
  "GSP30utipk_pu:193": "sā sphurattā mahāsattā deśakālāviśeṣinī /",
  "GSP30utipk_pu:194": "saiṣā sāratayā proktā hṛdayaṃ parameṣṭhinaḥ // Ipk_1,5.14 //",
  "GSP30utipk_pu:195": "Ipv:",
  "GSP30utipk_pu:196_0": "sphuradrūpatā sphuraṇakartṛtā abhāvāpratiyoginy abhāvavyāpinī sattā bhavattā bhavanakartṛtā",
  "GSP30utipk_pu:196_1": "nityā deśakālāsparśāt saiva pratyavamarśātmā citikriyāśāktiḥ / sā viśvātmanaḥ parameśvarasya",
  "GSP30utipk_pu:196_2": "svātmapratiṣṭhārūpā hṛdayam iti tatra tatrāgame nigadyate //",
  "GSP30utipk_pu:197": "ātmānam ata evāyaṃ jñeyīkuryāt pṛthaksthiti /",
  "GSP30utipk_pu:198": "jñeyaṃ na tu tadaunmukhyāt khaṇḍyetāsya svatantratā // Ipk_1,5.15 //",
  "GSP30utipk_pu:199": "Ipv: etādṛśaśuddhasvātantryavaśān naiṣa pṛthag eva labdhapratiṣṭhaṃ vastv avaiti,",
  "GSP30utipk_pu:200": "api tv ajñeyam ātmānam aniyantritaprabhāvatayā jñeyīkaroti / bhinnajñeyasāpekṣatve jñānakartṛtā mlāyet //",
  "GSP30utipk_pu:201": "svātantryāmuktātmānaṃ svātantryād advayātmanaḥ /",
  "GSP30utipk_pu:202": "prabhur īśādisaṃkalpair nirmāya vyavahārayet // Ipk_1,5.16 //",
  "GSP30utipk_pu:203": "Ipv:",
  "GSP30utipk_pu:204": "ata eva vedyaikībhāvalakṣaṇapūrṇatāmayāt svātantryāt tadānīntanam eva vedakam ātmānam īśvaraḥ śivo veditety evamādivikalpair ābhāsayati bhāvanādivyavahārārtham //",
  "GSP30utipk_pu:205": "nāhantādiparāmarśa- bhedād asyānayatātmanaḥ /",
  "GSP30utipk_pu:206": "ahaṃmṛśyatayāivāsya sṛṣtes tiṅvācyakarmavat // Ipk_1,5.17 //",
  "GSP30utipk_pu:207": "Ipv:",
  "GSP30utipk_pu:208": "vartamānapramātṛbhāve nāhaṃpratyavamarśasya prameyatvenedantā / vimarśabhede cābhāsabhede ca pramātaiveśvaraśabdena sṛṣṭo 'haṃ parāmarśavyavadhānena kevalam,",
  "GSP30utipk_pu:209_0": "yathā kriyādiśabdena pacatyādivācyo 'rthaḥ / yathāhuḥ kriyāguṇajātisaṃbandhādiśābdair",
  "GSP30utipk_pu:209_1": "na kriyādaya ucyante pacatyādimukhenābhidhānāt / īśvaraśabdād ātmaśabdāc cāham iti",
  "GSP30utipk_pu:209_2": "parāmṛśan na evātmānam avaiti na sākṣāt,",
  "GSP30utipk_pu:210": "pratītis tv asty eva smṛtyevānubhavamukhenānubhūtasya //",
  "GSP30utipk_pu:211": "māyāśaktyā vibhoḥ saiva bhinnasaṃvedyagocarā /",
  "GSP30utipk_pu:212": "kathitā jñānasaṃkalpādhyavasāyādināmabhiḥ // Ipk_1,5.18 //",
  "GSP30utipk_pu:213": "Ipv:",
  "GSP30utipk_pu:214_0": "prakāśātmanaḥ parameśvarasya māyāśaktyā svātmarūpaṃ viśvaṃ bhede ābhāsyate / tataḥ",
  "GSP30utipk_pu:214_1": "saiva citir jñānam adhyakṣam / tasyaiva bhinnasyābhātasya smṛtiḥ saṃkalpo 'dhyavasāyo",
  "GSP30utipk_pu:214_2": "manobuddhirūpatve 'pi citir eva //",
  "GSP30utipk_pu:215": "sākṣātkārakṣaṇe 'py asti vimarśaḥ katham anyathā /",
  "GSP30utipk_pu:216": "dhāvanādy upapadyeta pratisaṃdhānavarjitam // Ipk_1,5.19 //",
  "GSP30utipk_pu:217": "Ipv: sākṣātkāralakṣaṇe jñāne 'pi cito 'rthapratyavamarśo 'sti sūkṣmaḥ,",
  "GSP30utipk_pu:218": "vācanadhāvanādau śīghrakriyā tattaddṛśyamānadeśādyupāditsājihāsānusaṃdhānena hi bhavet //",
  "GSP30utipk_pu:219": "ghaṭo 'yam ity adhyavasā nāmarūpātirekiṇī /",
  "GSP30utipk_pu:220": "pareśaśaktir ātmeva bhāsate na tv idantayā // Ipk_1,5.20 //",
  "GSP30utipk_pu:221": "Ipv:",
  "GSP30utipk_pu:222": "ayam iti ghaṭa iti vādhyavasāyo bhinnaprakāśamānanāmarūpātiriktaś citiśaktimaya evātmevābhedena avabhāsate //",
  "GSP30utipk_pu:223": "kevalaṃ bhinnasamvedya- deśakālānurodhataḥ /",
  "GSP30utipk_pu:224": "jñānasmṛtyavasāyādi sakramaṃ pratibhāsate // Ipk_1,5.21 //",
  "GSP30utipk_pu:225": "Ipv:",
  "GSP30utipk_pu:226": "cittattvasya māyāśaktyā bhinnaṃ ghaṭādi saṃvedyaṃ tattaddeśakālabhinnaṃ prakāśyate yasyābhedenāvaṣṭambhād vibhinnadeśakālādinā jñānasmṛtyādyābhāsate //",
  "GSP30utipk_pu:227": "iti jñānādhikāre pañcamam āhnikam //",
  "GSP30utipk_pu:228": "ahaṃpratyavamarśo yaḥ prakāśātmāpi vāgvapuḥ /",
  "GSP30utipk_pu:229": "nāsau vikalpaḥ sa hy ukto dvayākṣepī viniścayaḥ // Ipk_1,6.1 //",
  "GSP30utipk_pu:230": "Ipv:",
  "GSP30utipk_pu:231": "prakāśasyātmany ahamiti parāvāgrūpatvāt sābhilāpo 'pi svabhāvabhūtaḥ pratyavamarśo na vikalpa ity ucyate,",
  "GSP30utipk_pu:232": "sa hi pratiyoginiṣedhapūrvo niścayo na cātra pratiyogisaṃbhavaḥ //",
  "GSP30utipk_pu:233": "bhinnayor avabhāso hi syād ghaṭāghaṭayor dvayoḥ /",
  "GSP30utipk_pu:234": "prakāśasyeva nānyasya bhedinas tv avabhāsanam // Ipk_1,6.2 //",
  "GSP30utipk_pu:235": "Ipv:",
  "GSP30utipk_pu:236": "prakāśād dvitīyasya bhinnasya pratiyogino 'prakāśasaṃjñasyānavabhāsane prakāśetaratvaṃ na syāt / tasyānābhāse vyapohanāyogād vikalpatāhāniḥ //",
  "GSP30utipk_pu:237": "tathā ca",
  "GSP30utipk_pu:238": "tadatatpratibhābhājā mātraivātadvyapohanāt /",
  "GSP30utipk_pu:239": "tanniścayanamukto hi vikalpo ghaṭa ity ayam // Ipk_1,6.3 //",
  "GSP30utipk_pu:240": "Ipv:",
  "GSP30utipk_pu:241": "pramātur eva svatantrasyāntarlīnatadatadarthābhāsasya atadapohanena ghaṭa iti niścayo vikalpo nāma vyāpāraḥ //",
  "GSP30utipk_pu:242": "cittattvaṃ māyayā hitvā bhinna evāvabhāti yaḥ /",
  "GSP30utipk_pu:243": "dehe buddhāv atha prāṇe kalpite nabhasīva vā // Ipk_1,6.4 //",
  "GSP30utipk_pu:244": "pramātṛtvenāham iti vimarśo 'nyavyapohanāt /",
  "GSP30utipk_pu:245": "vikalpa eva sa para- pratiyogy avabhāsajaḥ // Ipk_1,6.5 //",
  "GSP30utipk_pu:246": "Ipv:",
  "GSP30utipk_pu:247": "cidacittattvasyaiveśvarasya māyāśaktyā bhedāvabhāsini śarīre buddhav āntare vā sparśe taduttīrṇe vākāśa iva śūnya eva vikalpite 'hamiti pramātṛbhāvena vimarśaḥ,",
  "GSP30utipk_pu:248": "tattadābhāsamānaśarīrādipratiyogyapohanakaraṇād ghaṭo 'yam itivad vikalpa eva //",
  "GSP30utipk_pu:249": "kādācitkāvabhāse yā pūrvābhāsādiyojanā /",
  "GSP30utipk_pu:250": "saṃskārāt kalpanā proktā sāpi bhinnāvabhāsini // Ipk_1,6.6 //",
  "GSP30utipk_pu:251": "Ipv:",
  "GSP30utipk_pu:252": "vichinnavicchinneṣu śūnyadehādyābhāsabhedeṣu pūrvābhāsāhaṃkārākhyānām aikyayojanāntaḥpūrvābhāsasthitilakṣaṇasaṃskārāśritā pramātṛvyāpārarūpā kalpanaiva pratyabhijñākhyā //",
  "GSP30utipk_pu:253": "tad evaṃ vyavahāre 'pi prabhur dehādim āviśan /",
  "GSP30utipk_pu:254": "bhāntam evānta arthaugham icchayā bhāsayed bahiḥ // Ipk_1,6.7 //",
  "GSP30utipk_pu:255": "Ipv:",
  "GSP30utipk_pu:256_0": "ādisarge vā vyavahāre 'pi vā maheśvaro māyāśaktyā dehādim ātmatvena abhiniviśya pramātāraṃ",
  "GSP30utipk_pu:256_1": "kurvann antaḥsthitaṃ vibhāntam eva taṃ tam arthaṃ krameṇa bahīrūpaṃ kartṛśaktyā bhāsayati /",
  "GSP30utipk_pu:256_2": "tathābhāsanam evotpādanam / asya dehādyanāviṣṭasya tu svato yugapad ahamidam iti",
  "GSP30utipk_pu:256_3": "sarvārthaprakāśaḥ //",
  "GSP30utipk_pu:257": "evaṃ smṛtau vikalpe vāpy apohanaparāyaṇe /",
  "GSP30utipk_pu:258": "jñāne vāpy antarābhāsaḥ sthita eveti niścitam // Ipk_1,6.8 //",
  "GSP30utipk_pu:259": "Ipv:",
  "GSP30utipk_pu:260": "sarvasaṃvitsu sarvārthāvabhāsaḥ pramātṛsaṃlīnaś cittattvavad ānurūpyeṇa prakāśamānaḥ sadā sthita eva //",
  "GSP30utipk_pu:261": "kiṃ tu naisargiko jñāne bahirābhāsanātmani /",
  "GSP30utipk_pu:262": "pūrvānubhavarūpas tu sthitaḥ sa smaraṇādiṣu // Ipk_1,6.9 //",
  "GSP30utipk_pu:263": "Ipv: jñāne bahirābhāsanarūpe sahaja eva cittattvasyāntararthāvabhāsaḥ,",
  "GSP30utipk_pu:264": "smṛtyādau tu pūrvānubhavātmā / ata eva smṛtiḥ saṃskārajocyate //",
  "GSP30utipk_pu:265": "sa naisargika evāsti vikalpe svairacāriṇi /",
  "GSP30utipk_pu:266": "yathābhimatasaṃsthānābhāsanād buddhigocare // Ipk_1,6.10 //",
  "GSP30utipk_pu:267": "Ipv:",
  "GSP30utipk_pu:268_0": "avatantras tu vikalpaś cakṣurādyagocaram api buddhaviṣayatāpādanena yathāruci pūrvānubhūtatvāvimarśanena",
  "GSP30utipk_pu:268_1": "navam eva taṃ tam artham ābhāsayati saṃniveśaviśeṣaṃ ca / tatrāsav arthaḥ sahaja evāsti //",
  "GSP30utipk_pu:269": "ata eva yathābhīṣṭa- samullekhāvabhāsanāt /",
  "GSP30utipk_pu:270": "jñānakriye sphuṭe eva siddhe sarvasya jīvataḥ // Ipk_1,6.11 //",
  "GSP30utipk_pu:271": "Ipv: apūrvārthanirmāṇajñānasāmārthyāc ca vikalpa eva sarvasya sarvajñatvaṃ sarvakartṛtvaṃ ca sphuṭam",
  "GSP30utipk_pu:272": "iti jñānādhikāre ṣaṣṭham āhnikam",
  "GSP30utipk_pu:273": "saptamam āhnikam",
  "GSP30utipk_pu:274": "yā caiṣā pratibhā tattat- padārthakramarūṣitā /",
  "GSP30utipk_pu:275": "akramānantacidrūpaḥ pramātā sa maheśvaraḥ // Ipk_1,7.1 //",
  "GSP30utipk_pu:276": "Ipv:",
  "GSP30utipk_pu:277": "tattatpadārthakramācchuritaś caiṣo 'ntaḥsthita eva ābhāsaḥ sarvasaṃvitkālavyāpyakramānantacinmaya ātmasaṃjñaḥ pramātā svāṅgabhūte prameye nirmātṛtayā maheśvaraś ca //",
  "GSP30utipk_pu:278": "tattadvibhinnasaṃvitti- mukhair ekapramātari /",
  "GSP30utipk_pu:279": "pratitiṣṭhatsu bhāveṣu jñāteyam upapadyate // Ipk_1,7.2 //",
  "GSP30utipk_pu:280": "Ipv:",
  "GSP30utipk_pu:281": "anekasaṃvitsrotomukhair ekapramātṛsindhum upalīya bhāvabhedāḥ kāryakāraṇatādivyavahārasamanvayaṃ bhajante //",
  "GSP30utipk_pu:282": "deśakālakramajuṣām arthānāṃ svasamāpinām /",
  "GSP30utipk_pu:283": "sakṛdābhāsasādhyo 'sāv anyathā kaḥ samanvayaḥ // Ipk_1,7.3 //",
  "GSP30utipk_pu:284": "Ipv:",
  "GSP30utipk_pu:285": "svarūpam avabhāsanaṃ ca bhāvānāṃ svātmapariniṣṭhitam eva / yugapadekābhāsanibandhanaś caiṣāṃ samanvayaḥ / sa abhinnaḥ pramātṛlīnatayā kalpate /",
  "GSP30utipk_pu:286": "pratyakṣānupalambhānāṃ tattadbhinnāṃśapātinām /",
  "GSP30utipk_pu:287": "kāryakāraṇatāsiddhi- hetutaikapramātṛjā // Ipk_1,7.4 //",
  "GSP30utipk_pu:288": "Ipv:",
  "GSP30utipk_pu:289": "kāryakāraṇabhāva iva tatsiddhir api pratyakṣānupalambhair ekapramātṛmukhena samanvayam āgatya kriyate,",
  "GSP30utipk_pu:290": "asamanvitāḥ pratyakṣānupalambhāḥ kramikasvaviṣayamātrajñāpanakṣīṇā nānyonyāpekṣopalakṣaṇakṣamāḥ //",
  "GSP30utipk_pu:291": "smṛtau yaiva svasaṃvittiḥ pramāṇaṃ svātmasaṃbhave /",
  "GSP30utipk_pu:292": "pūrvānubhavasadbhāve sādhanaṃ saiva nāparam // Ipk_1,7.5 //",
  "GSP30utipk_pu:293": "Ipv:",
  "GSP30utipk_pu:294_0": "pūrvānubhasvasaṃvedanasya abhāvāt smṛtisvasaṃvedanam eva atraikārthābhāsamayapramātṛrūpaṃ",
  "GSP30utipk_pu:294_1": "smṛtisvarūpa iva pramāṇam / smṛteḥ pūrvānubhavābhāsābhāve kāryakāraṇabhāvāsiddher na kāryaliṅgatā //",
  "GSP30utipk_pu:295": "bādhyabādhakabhāvo 'pi svātmaniṣṭhāvirodhinām /",
  "GSP30utipk_pu:296": "jñānānām udiyād eka- pramātṛpariniṣṭhiteḥ // Ipk_1,7.6 //",
  "GSP30utipk_pu:297": "Ipv: bhinnasvābhāsamātraniṣṭhānāṃ jñānānāṃ ko virodhaḥ,",
  "GSP30utipk_pu:298": "tat kathaṃ bādhyabādhkatvam / ekaprāmātṛviśrāntau tu yuktam //",
  "GSP30utipk_pu:299": "viviktabhūtalajñānaṃ ghaṭābhāvamatir yathā /",
  "GSP30utipk_pu:300": "tathā cecchuktikājñānaṃ rūpyajñānāpramātvavit // Ipk_1,7.7 //",
  "GSP30utipk_pu:301": "Ipv:",
  "GSP30utipk_pu:302_0": "iha bhūtale ghaṭo nāstīti ghaṭābhāvajñānaṃ kevalabhūtalajñānam eva śūnyabhūtalasya",
  "GSP30utipk_pu:302_1": "ghaṭābhāvarūpatvāt / tathaiva yadi śuktikārajatayor aparasparātmatvāc chuktikājñānaṃ",
  "GSP30utipk_pu:302_2": "rajatājñānam iti pratyakṣaṃ bādhakam //",
  "GSP30utipk_pu:303": "naivaṃ śuddhasthalajñānāt siddhyet tasyāghaṭātmanā /",
  "GSP30utipk_pu:304": "na tūpalabdhiyogyasyāpy atrābhāvo ghaṭātmanaḥ // Ipk_1,7.8 //",
  "GSP30utipk_pu:305": "Ipv: kevalabhūtalajnānād bhūtalasyāghaṭātmatā sidhyati,",
  "GSP30utipk_pu:306": "na tu tatrādhāre bhinno darśanayogyo 'pi ghaṭo nāsti //",
  "GSP30utipk_pu:307": "viviktaṃ bhūtalaṃ śaśvad bhāvānāṃ svātmaniṣṭhiteḥ /",
  "GSP30utipk_pu:308": "tat kathaṃ jātu tajjñānaṃ bhinnasyābhāvasādhanam // Ipk_1,7.9 //",
  "GSP30utipk_pu:309": "Ipv:",
  "GSP30utipk_pu:310_0": "bhūtalam abhūtalaviviktaṃ sadaiva tat kathaṃ tajjñānaṃ kadācid eva tatra bhinnaghaṭābhāvaṃ",
  "GSP30utipk_pu:310_1": "sādhayet / bhinnaghaṭaviviktatā ca bhūtalasya kadācit kaṃ rūpaṃ syād yadi ghaṭasahitatāpi",
  "GSP30utipk_pu:310_2": "kadācit svarūpaṃ bhavet,",
  "GSP30utipk_pu:311": "na tv evam / padārtau dvav eva svātmapariniṣṭhitau,",
  "GSP30utipk_pu:312_0": "sāhityaṃ na tadatiriktam ubhayātmakam ekarūpam / jñānam ekaṃ tūbhayābhāsasaṃsargātmakam",
  "GSP30utipk_pu:312_1": "apy ekābhāsajñānāntarābhāvarūpam / vastu punaḥ svātmaniṣṭham eva paricchinattīti",
  "GSP30utipk_pu:312_2": "na vastubalena pradeśadarśanāt pradeśasiddhivad ghaṭābhāvasiddhiḥ / ubhayābhāsaikajñānātmakakāryābhāvāt",
  "GSP30utipk_pu:312_3": "tu syāt / na caivaṃ vyavadhānena pratītiḥ pradeśadarśanād eva tatsiddheḥ //",
  "GSP30utipk_pu:313": "kim tv ālokacayo 'ndhasya sparśo voṣṇādiko mṛduḥ /",
  "GSP30utipk_pu:314": "tatrāsti sādhayet tasya svajñānam aghaṭātmatām // Ipk_1,7.10 //",
  "GSP30utipk_pu:315": "Ipv:",
  "GSP30utipk_pu:316": "pradeśeṣv ālokapuraṃ santamase mṛdum uṣṇādikaṃ sparśaṃ vā ghaṭarūpasparśābhāvātmakam anubhūyālokādi ghaṭābhāvo 'trāsti,",
  "GSP30utipk_pu:317": "ghaṭo nāstīti vyavahartuṃ yuktam //",
  "GSP30utipk_pu:318": "piśācaḥ syād anāloko 'py ālokābhyantare yathā /",
  "GSP30utipk_pu:319": "adṛśyo bhūtalasyānta na niṣedhyaḥ sa sarvathā // Ipk_1,7.11 //",
  "GSP30utipk_pu:320": "Ipv: na caivam ālokasya piśācānyatvāt tatra piśācaniṣedhaprasaṅgaḥ,",
  "GSP30utipk_pu:321": "sa hy adṛśyo 'nyatve 'pi yathā mṛdgolakasyāpy antaranivāryas tathālokasyāntare / tatas tasya anyamata ivāsmanmate 'pi nādṛśyatvād abhāvasiddhiḥ //",
  "GSP30utipk_pu:322": "evaṃ rūpyavidābhāva- rūpā śuktimatir bhavet /",
  "GSP30utipk_pu:323": "na tv ādyarajatajñapteḥ syād aprāmāṇyavedikā // Ipk_1,7.12 //",
  "GSP30utipk_pu:324": "Ipv: śuktijñānam eva rajatajñānābhāvarūpaṃ sidhyati,",
  "GSP30utipk_pu:325": "tadānīntanaśuktijñānānubhavena na bhinnasyātītasya rūpyajñānasyāprāmāṇyam //",
  "GSP30utipk_pu:326": "dharmyasiddher api bhaved bādhā naivānumānataḥ /",
  "GSP30utipk_pu:327": "svasaṃvedanasiddhā tu yuktā saikapramātṛjā // Ipk_1,7.13 //",
  "GSP30utipk_pu:328": "Ipv:",
  "GSP30utipk_pu:329": "śuktikājñānakāle ca na pūrvaṃ rajatajñānam asti / tataḥ sa dharmī na siddha iti nānumānena bādhā,",
  "GSP30utipk_pu:330_0": "ekapramātṛmayasvasaṃvedane tv ekadeśāvaṣṭambhyubhayajñānamayasaṃbandhabhāsanāt sidhyati /",
  "GSP30utipk_pu:330_1": "paścātsaṃvādaḥ pratyakṣasvasaṃvedane pūrvasyāpi tasya bhāsanād ekaṃ pramāṇam itarad",
  "GSP30utipk_pu:330_2": "anyatheti bhavati / saṃvādo 'py ekapramātṛkṛtaḥ //",
  "GSP30utipk_pu:331": "ittham atyarthabhinnārthāvabhāsakhacite vibhau /",
  "GSP30utipk_pu:332": "samalo vimalo vāpi vyavahāro 'nubhūyate // Ipk_1,7.14 //",
  "GSP30utipk_pu:333": "Ipv:",
  "GSP30utipk_pu:334": "māyāśaktyā bhedaviṣayo 'yaṃ sarvo vyavahāras tathājñānaināṃ śuddho 'jñānāndhānāṃ tu malinas tattadbhinnārthāvabhāsabhāji bhagavati saṃbhāvyate 'nubhavena //",
  "GSP30utipk_pu:335": "iti jñānādhikāre saptamam āhnikam //",
  "GSP30utipk_pu:336": "tātkālikākṣasāmakṣya- sāpekṣāḥ kevalaṃ kva cit /",
  "GSP30utipk_pu:337": "ābhāsā anyathānyatra tv andhāndhatamasādiṣu // Ipk_1,8.1 //",
  "GSP30utipk_pu:338": "Ipv: ābhāsāḥ kadācit sannihitapratyakṣākṣiptā ghaṭo 'yam iti vyavahārahetavaḥ,",
  "GSP30utipk_pu:339": "andhatamasādau tu pūrvānubhavotthitāḥ //",
  "GSP30utipk_pu:340": "viśeṣo 'rthāvabhāsasya sattāyāṃ na punaḥ kva cit /",
  "GSP30utipk_pu:341": "vikalpeṣu bhaved bhāvi- bhavadbhūtārthagāmiṣu // Ipk_1,8.2 //",
  "GSP30utipk_pu:342": "Ipv:",
  "GSP30utipk_pu:343": "smṛtyutprekṣārūpeṣu pratyakṣapṛṣṭhapātiṣu svatantreṣu vānyeṣu vikalpeṣu kālatrayaviṣayeṣv arthāvabhāso 'ntas tulya evāvasthitaḥ //",
  "GSP30utipk_pu:344": "sukhādiṣu ca saukhyādi- hetuṣv api ca vastuṣu /",
  "GSP30utipk_pu:345": "avabhāsasya sadbhāve 'py atītatvāt tathā sthitiḥ // Ipk_1,8.3 //",
  "GSP30utipk_pu:346": "Ipv:",
  "GSP30utipk_pu:347": "sukhaduḥkhādyābhāsās tatsādhanābhāsāś ca sadaivāntaḥ santo 'pi na tadāhlādādimayīṃ sthitiṃ kurvanty atītatvād bahis tadānīm abhāvāt tadātvaviśiṣṭānāṃ ca tathākāritvāt //",
  "GSP30utipk_pu:348": "gāḍham ullikhyamāne tu vikalpena sukhādike /",
  "GSP30utipk_pu:349": "tathā sthitis tathaiva syāt sphuṭam asyopalakṣaṇāt // Ipk_1,8.4 //",
  "GSP30utipk_pu:350": "Ipv: kutaś cit prayatnaniveśāt svatantravikalpollikhitaṃ sphuṭam eva sukhādi jātaṃ vikāsādihetuḥ //",
  "GSP30utipk_pu:351": "bhāvābhāvāvabhāsānāṃ bāhyatopādhir iṣyate /",
  "GSP30utipk_pu:352": "nātmā sattā tatas teṣām āntarāṇāṃ satāṃ sadā // Ipk_1,8.5 //",
  "GSP30utipk_pu:353": "Ipv: sarveṣām ābhāsānāṃ bhāvābhāvaviṣayānām abahīrūpatve 'pi sattāsty eva smṛtyādau,",
  "GSP30utipk_pu:354": "bāhyatvam hi teṣām upādhir na svarūpam / abhāvābhāsasyāntaḥsattāyām api bahirabhāvāt tathātvam //",
  "GSP30utipk_pu:355": "āntaratvāt pramātraikye naiṣāṃ bhedanibandhanā /",
  "GSP30utipk_pu:356": "arthakriyāpi bāhyatve sā bhinnābhāsabhedataḥ // Ipk_1,8.6 //",
  "GSP30utipk_pu:357": "Ipv:",
  "GSP30utipk_pu:358": "antaś ca sarveṣām eva nīlasukhādyā bhāsānām sadā sattve 'pi pramātṛmātrarūpatvāt kāryakāraṇādibhedāśrayā nārthakriyā,",
  "GSP30utipk_pu:359": "pramātur bhede 'pi bauddhacākṣuṣatvādibhedenābhāsabhedād ābhāsāśritārthakāritāpi bhidyate rūpādīnām //",
  "GSP30utipk_pu:360": "cinmayatve 'vabhāsānām anta eva sthitiḥ sadā /",
  "GSP30utipk_pu:361": "māyayā bhāsamānānāṃ bāhyatvād bahir apy asau // Ipk_1,8.7 //",
  "GSP30utipk_pu:362": "Ipv:",
  "GSP30utipk_pu:363": "citsvarūpatvenābhāsānāṃ sadāntastattva eva sthitiḥ / māyāśaktyā bahiḥ pratyakṣatvena prakāśyamāneṣu bhāveṣu prakāśāvyatirikteṣu bahirābhāsa ity ucyate,",
  "GSP30utipk_pu:364": "tad api teṣām āntaratvam eva sisṛkṣādau tu bhāvānām api //",
  "GSP30utipk_pu:365": "vikalpe yo 'yam ullekhaḥ so 'pi bāhyaḥ pṛthakprathaḥ /",
  "GSP30utipk_pu:366": "pramātraikātmyam āntaryaṃ tato bhedo hi bāhyatā // Ipk_1,8.8 //",
  "GSP30utipk_pu:367": "Ipv:",
  "GSP30utipk_pu:368": "vikalpe ghaṭādyullekhaś cakṣurādyagocare 'pi pṛthagābhāsād bāhya eva / ahaṃvimarśo hy āntaratvaṃ,",
  "GSP30utipk_pu:369": "idam iti tu bāhyatā / evaṃ ca ghaṭādīnām ubhayī bāhyatā bāhyāntaḥkaraṇadvayīvedyatā,",
  "GSP30utipk_pu:370": "sukhādes tv ekāntaḥkaraṇavedyataiva //",
  "GSP30utipk_pu:371": "ullekhasya sukhādeś ca prakāśo bahir ātmanā /",
  "GSP30utipk_pu:372": "icchāto bhartur adhyakṣa- rūpo 'kṣādibhuvāṃ yathā // Ipk_1,8.9 //",
  "GSP30utipk_pu:373": "Ipv:",
  "GSP30utipk_pu:374": "ullekhasukhaduḥkhalajjādīnāṃ cākṣuṣānāṃ rūpādīnām iveśvarasya śaktyā sākṣātkaraṇarūpo bauddhaḥ prakāśaḥ //",
  "GSP30utipk_pu:375": "tadaikyena vinā na syāt saṃvidāṃ lokapaddhatiḥ /",
  "GSP30utipk_pu:376": "prakāśaikyāt tad ekatvaṃ mātaikaḥ sa iti sthitam // Ipk_1,8.10 //",
  "GSP30utipk_pu:377": "Ipv:",
  "GSP30utipk_pu:378": "tattadvibhinnasaṃvidanusandhānena hi vyavahāraḥ / ekaś ca prakāśātmā tadanusandhānarūpaḥ sa eva caikaḥ pramātā paramātmasaṃjñaḥ //",
  "GSP30utipk_pu:379": "sa eva vimṛśattvena niyatena maheśvaraḥ /",
  "GSP30utipk_pu:380": "vimarśa eva devasya śuddhe jñānakriye yataḥ // Ipk_1,8.11 //",
  "GSP30utipk_pu:381": "Ipv:",
  "GSP30utipk_pu:382": "sa paramātmā cidrūpovimarśākhyenaiva mukhyasvabhāvenāvyabicāriṇā maheśvaraḥ / cittattvasya viśvātmanaḥ śivasaṃjñasyāhaṃvimarśanam eva śuddhe jñānakriye,",
  "GSP30utipk_pu:383": "bhinnābhinnajñeyakāryagate tv īśvarasya śuddhāśuddhe,",
  "GSP30utipk_pu:384": "bhinnārthaviṣaye tu puṃsaḥ sattvarajovṛttirūpe prakāśapravṛttisaṃjñe tamasā saṃkucite 'śuddhe eva//",
  "GSP30utipk_pu:385": "iti jñānādhikāre 'ṣṭamāhnikam //",
  "GSP30utipk_pu:386": "iti jñānādhikāraḥ //",
  "GSP30utipk_pu:387": "**************************************************************************",
  "GSP30utipk_pu:388": "kriyādhikāraḥ //",
  "GSP30utipk_pu:389": "prathamam āhnikam//",
  "GSP30utipk_pu:390": "ata eva yad apy uktaṃ kriyā naikasya sakramā /",
  "GSP30utipk_pu:391": "eketyādi pratikṣiptaṃ tad ekasya samarthanāt // Ipk_2,1.1 //",
  "GSP30utipk_pu:392": "Ipv: ekacittattvasamarthanād ekasaṃbandhī vyāpāra eka eveti kriyāpy apakṛtadūṣaṇā //",
  "GSP30utipk_pu:393": "sakramatvaṃ ca laukikyāḥ kriyāyāḥ kālaśaktitaḥ /",
  "GSP30utipk_pu:394": "ghaṭate na tu śāśvatyāḥ prābhavyāḥ syāt prabhor iva // Ipk_2,1.2 //",
  "GSP30utipk_pu:395": "Ipv:",
  "GSP30utipk_pu:396": "māyāśakter bhinnabhāvāvabhāsānāṃ kriyā ca kālaśaktivaśāt sakramā na tv ātmavimarśarūpānādinidhanā prabhoḥ svabhāvabhūtā //",
  "GSP30utipk_pu:397": "kālaḥ sūryādisaṃcāras tattatpuṣpādijanma vā /",
  "GSP30utipk_pu:398": "śītoṣṇe vātha tallakṣyaḥ krama eva sa tattvataḥ // Ipk_2,1.3 //",
  "GSP30utipk_pu:399": "Ipv:",
  "GSP30utipk_pu:400": "sā sā prasiddhā kriyā kālaḥ śītādi vā tadupalakṣitaḥ sarvabhinnāvabhāsamānabhāvopādhibhūtaḥ krama eva vāsau tasyaivopayogāt //",
  "GSP30utipk_pu:401": "kramo bhedāśrayo bhedo 'py ābhāsasadasattvataḥ /",
  "GSP30utipk_pu:402": "ābhāsasadasattve tu citrābhāsakṛtaḥ prabhoḥ // Ipk_2,1.4 //",
  "GSP30utipk_pu:403": "Ipv: anyonyābhāsaśūnyabhinnabhāvāvabhāsavaicitryakriyaiva prabhor bhāveṣu kramahetuḥ //",
  "GSP30utipk_pu:404": "mūrtivaicitryato deśa- kramam ābhāsayaty asau /",
  "GSP30utipk_pu:405": "kriyāvaicitryanirbhāsāt kālakramam apīśvaraḥ // Ipk_2,1.5 //",
  "GSP30utipk_pu:406": "Ipv:",
  "GSP30utipk_pu:407": "anekasyānyonyabhedābhāsād deśakramaḥ kriyāmukhena kālakramo 'pi / ekasya tu bhāvasya tattajjanmasattāvipariṇāmādikriyābhedāt kālakrama eva //",
  "GSP30utipk_pu:408": "sarvatrābhāsabhedo 'pi bhavet kālakramākaraḥ /",
  "GSP30utipk_pu:409": "vicchinnabhāsaḥ śūnyāder mātur bhātasya no sakṛt // Ipk_2,1.6 //",
  "GSP30utipk_pu:410": "Ipv: sarvatrārthe vicitro 'vabhāsaḥ śūnyadehāder eva pramātuḥ kālakramābhāsahetur,",
  "GSP30utipk_pu:411_0": "sa hi prākkālo na tathā tadānīṃ bhāsate smṛtiṃ vihāya svavartamānāpekṣayā cāsau bhūtabhaviṣyatte",
  "GSP30utipk_pu:411_1": "vyavaharati / sakṛdvibhātasya tu bhāsanakriyāvicchedād āvṛttigaṇanābhāvān nātmanīvārtheṣv api kālabhedaḥ /",
  "GSP30utipk_pu:412": "deśakramo 'pi bhāveṣu bhāti mātur mitātmanaḥ /",
  "GSP30utipk_pu:413": "svātmeva svātmanā pūrṇā bhāvā bhānty amitasya tu // Ipk_2,1.7 //",
  "GSP30utipk_pu:414": "Ipv: parimitaṃ pramātaram apekṣya bhāvas tato 'nyonyaṃ ca bhinnā dūrādivyapadeśabhājaś ca,",
  "GSP30utipk_pu:415": "prakāśaikarūpatvena tv īśvarasya na kvāpy \\var{kvāpy\\lem \\em kvapy \\ed} aprakāśasaṃbhavāt paramāṇav api / prakāśaghanasya nātmano bhinnaṃ dūraṃ vānyānyato vā kiṃcid ābhāti //",
  "GSP30utipk_pu:416": "kiṃ tu nirmāṇaśaktiḥ sāpy evaṃ viduṣa īśituḥ /",
  "GSP30utipk_pu:417": "tathā vijñātṛvijñeya- bhedo yad avabhāsyate // Ipk_2,1.8 //",
  "GSP30utipk_pu:418": "Ipv:",
  "GSP30utipk_pu:419": "evaṃ pūrṇatayā prakāśamānasyāpi parameśvarasya saiṣā sṛṣṭiśaktir yaj jñātṛjñeyasvabhāvā bhāvāḥ svato 'nyonyaṃ ca vibhāgenāvasīyante,",
  "GSP30utipk_pu:420": "na ca tathāvasāyena tasya svarūpasthitis tirodhīyate //",
  "GSP30utipk_pu:421": "iti kriyādhikāre prathamam āhnikam //",
  "GSP30utipk_pu:422": "dvitīyam āhnikam //",
  "GSP30utipk_pu:423": "kriyāsaṃbandhasāmānya- dravyadikkālabuddhayaḥ /",
  "GSP30utipk_pu:424": "satyāḥ sthairyopayogābhyām ekānekāśrayā matāḥ // Ipk_2,2.1 //",
  "GSP30utipk_pu:425": "Ipv: kriyāvad anye 'pi saṃbandhādaya ekānekaviṣayā api satyābhāsāḥ,",
  "GSP30utipk_pu:426": "sarvadopayoginām eṣām arthavattvenāpariharaṇīyatvāt //",
  "GSP30utipk_pu:427": "tatraikam āntaraṃ tattvaṃ tad evendriyavedyatām /",
  "GSP30utipk_pu:428": "saṃprāpyānekatāṃ yāti deśakālasvabhāvataḥ // Ipk_2,2.2 //",
  "GSP30utipk_pu:429": "Ipv: abhinnam eva tattvam anto bahir ābhāsabhedād ekānekam,",
  "GSP30utipk_pu:430": "bahirdeśakālasvabhāvabhedābhāsasaṃbhedamayaikaikaḥ svalakṣaṇābhāsānām anekatvāt //",
  "GSP30utipk_pu:431": "taddvayālambanā etā mano 'nuvyavasāyi sat /",
  "GSP30utipk_pu:432": "karoti mātṛvyāpāra- mayīḥ karmādikalpanāḥ // Ipk_2,2.3 //",
  "GSP30utipk_pu:433": "Ipv: madhyasthatayāntarbahistattvaviṣayā mānasyaḥ kriyādikalpanāḥ pramātṛvyāpārarūpāḥ //",
  "GSP30utipk_pu:434": "svātmaniṣṭhā viviktābhā bhāvā ekapramātari /",
  "GSP30utipk_pu:435": "anyonyānvayarūpaikya- yujaḥ saṃbandhadhīpadam // Ipk_2,2.4 //",
  "GSP30utipk_pu:436": "Ipv: rājñaḥ puruṣa ityādisaṃbandhadhiyo 'ntaḥsamanvayād aikyaṃ bahiḥ saṃbandhibhedaṃ cālambante //",
  "GSP30utipk_pu:437": "jātidravyāvabhāsānām bahir apy ekarūpatām /",
  "GSP30utipk_pu:438": "vyaktyekadeśabhedaṃ cāpy ālambante vikalpanāḥ // Ipk_2,2.5 //",
  "GSP30utipk_pu:439": "Ipv:",
  "GSP30utipk_pu:440": "gavaś caitra iti ca matayo bahir api gomātraikaghanapuruṣaviśeṣākārābhāsaikyaṃ svalakṣaṇāvayavābhāsabahutvaṃ ca parāmṛśanti //",
  "GSP30utipk_pu:441": "kriyāvimarśaviṣayaḥ kārakāṇāṃ samanvayaḥ /",
  "GSP30utipk_pu:442": "avadhyavadhimadbhāvānvayālambā digādidhīḥ // Ipk_2,2.6 //",
  "GSP30utipk_pu:443": "Vṛ:",
  "GSP30utipk_pu:444_0": "kāṣṭhasthalīdevadattaudanānāṃ pacatīty antaḥsamanvayād bahirbhedāc caikānekaviṣayā",
  "GSP30utipk_pu:444_1": "kriyāmatiḥ / deśakālakramo 'pi bhāvānām avadhyavadhimadrūpāṇām anyonyāpekṣaḥ saṃbandhabheda",
  "GSP30utipk_pu:444_2": "eva tathaivaikānekamayaḥ / jātidravyakriyāsaṃkhyādimatayaḥ sarvā eva saṃbandhaviśeṣasamavāyaviṣayā eva //",
  "GSP30utipk_pu:445": "evam evarthasiddhiḥ syān mātur arthakriyārthinaḥ /",
  "GSP30utipk_pu:446": "bhedābhedavatārthena tena na bhrāntir īdṛśī // Ipk_2,2.7 //",
  "GSP30utipk_pu:447": "Ipv:",
  "GSP30utipk_pu:448": "ekānekarūpair eva kriyādibhir evam ābhāsānuguṇyarūpaḥ pramātus tadarthino 'rthakriyāsaṃvādaḥ / tato na tadbuddhayo bhrāntāḥ //",
  "GSP30utipk_pu:449": "iti kriyādhikāre dvitīyam āhnikam //",
  "GSP30utipk_pu:450": "tṛtīyam āhnikam //",
  "GSP30utipk_pu:451": "idam etādṛgityevaṃ yad vaśād vyavatiṣṭhate /",
  "GSP30utipk_pu:452": "vastu pramāṇaṃ tat so 'pi svābhāso 'bhinavodayaḥ // Ipk_2,3.1 //",
  "GSP30utipk_pu:453": "so 'ntas tathāvimarśātmā deśakālādyabhedini /",
  "GSP30utipk_pu:454": "ekābhidhānaviṣaye mitir vastuny abādhitā // Ipk_2,3.2 //",
  "GSP30utipk_pu:455": "Ipv:",
  "GSP30utipk_pu:456_0": "yadāyattā hi vastunaḥ svarūpeṇa nityatāviśeṣaṇair vā vyavasthāpyamānatā sa pramātuḥ",
  "GSP30utipk_pu:456_1": "svatvenāpūrvavastvābhāsaiva sthitaḥ pramāṇam / sa eva cābhāso 'yam iti nitya iti",
  "GSP30utipk_pu:456_2": "vā tathaiva pṛthaktayābhinavatvena ca pramātary uparūḍho vimarśarūpatām āpanno vimarśabhedānusāryaikaikaśabdavācye",
  "GSP30utipk_pu:456_3": "pṛthakpṛthag eva tiraskṛtadeśādibhede tasminn ābhāta eva sāmānyarūpe vastuni svakārthakriyāprāpte",
  "GSP30utipk_pu:456_4": "pramāṇāntareṇābādhitasthairyā pramitiḥ pramātṛvyāpāraḥ //",
  "GSP30utipk_pu:457": "yathāruci yathārthitvaṃ yathāvyutpatti bhidyate /",
  "GSP30utipk_pu:458": "ābhāso 'py artha ekasminn anusaṃdhānasādhite // Ipk_2,3.3 //",
  "GSP30utipk_pu:459": "Ipv:",
  "GSP30utipk_pu:460": "ekasminn eva caikapratyavamarśasāmarthyopapādite vastuni svecchāvaśād arthitvānurodhād vā naipuṇyavaśād vāvabhāsabhedaḥ //",
  "GSP30utipk_pu:461": "tathā hi",
  "GSP30utipk_pu:462": "dīrghavṛttordhvapuruṣa- dhūmacāndanatādibhiḥ /",
  "GSP30utipk_pu:463": "yathābhāsā vibhidyante deśakālāvibhedinaḥ // Ipk_2,3.4 //",
  "GSP30utipk_pu:464": "tathaiva sadghaṭadravya- kāñcanojjvalatādayaḥ /",
  "GSP30utipk_pu:465": "ābhāsabhedā bhinnārtha- kāriṇas te padaṃ dhvaneḥ // Ipk_2,3.5 //",
  "GSP30utipk_pu:466": "Ipv: ekasminn eva ghaṭādav arthe 'vadhitsāvaśād dīrghatā tryaśratāpārimāṇḍalyādi vābhāti,",
  "GSP30utipk_pu:467": "cihnavyavadhānachāyāmātrārthitāyāṃ puruṣa evordhvatāmātraṃ pratibhāti,",
  "GSP30utipk_pu:468": "tatkāryārthitāyāṃ tu nyakṣeṇekṣamāṇasya puruṣaḥ / dhūmamātram eva kasya cid ābhāsate,",
  "GSP30utipk_pu:469_0": "tadvidas tu tārṇatādi maṇirūpyādiviśeṣa iva / sa ca tathā bhidyamāno 'pi deśakālabhedaṃ",
  "GSP30utipk_pu:469_1": "na spṛśati / tathaiva ghaṭa eva san nityābhāso 'nyādṛg eva paṭādyanantāśeṣārthasādhāra~aḥ",
  "GSP30utipk_pu:469_2": "sattāmātrasādhyasatparāmarśādyarthakriyākārī,",
  "GSP30utipk_pu:470": "tatraiva ghaṭa iti cābhāso 'ntarbahiṣkaraṇajñeyaḥ pṛthubudhnodarākārārthasāmānyo 'nya eva yaḥ paṭādiṣu nāsti,",
  "GSP30utipk_pu:471": "kāñcana iti cāparo yo mṛṇmayādiṣu nāsti sa ca tathārthitādivaśād aindriyaka eva jāyate / ekaikaś cāsav ābhāsa",
  "GSP30utipk_pu:472": "ekaikena śabdena vyavahārārthaṃ tattanniyatārthakriyārthibhir abhidhīyate,",
  "GSP30utipk_pu:473": "ghaṭa iti na sattābhidhīyate na ca kāñcana iti ghaṭābhāsaḥ / caitra iti bālyādisādhāraṇo deśādirahitas tathaiva ca / tato 'rthakriyā bhinnā //",
  "GSP30utipk_pu:474": "ābhāsabhedād vastūnāṃ niyatārthakriyā punaḥ /",
  "GSP30utipk_pu:475": "sāmānādhikaraṇyena pratibhāsād abhedinām // Ipk_2,3.6 //",
  "GSP30utipk_pu:476": "Ipv:",
  "GSP30utipk_pu:477_0": "ekasminn eva svalakṣaṇe pratyābhāsaṃ niyatiśaktyā kāryaṃ niyamitaṃ tathābhūtānekakāryakṛdābhāsabhedādhikaraṇam",
  "GSP30utipk_pu:477_1": "ekaṃ ca / sāmānādhikaraṇyābhāsavaśād vastu / anekasyaikatā hi sāmānādhikaraṇyam //",
  "GSP30utipk_pu:478": "pṛthagdīpaprakāśānāṃ srotasāṃ sāgare yathā /",
  "GSP30utipk_pu:479": "aviruddhāvabhāsānām ekakāryā tathaikyadhīḥ // Ipk_2,3.7 //",
  "GSP30utipk_pu:480": "Ipv: bhinnāḥ pradīpaprabhā avibhāgenāvabhāsante nadīpravāhāś ca sindhubuddhau pānake ca te te rasās,",
  "GSP30utipk_pu:481": "tathā śauklyamahattvapaṭatvādyavabhāsāḥ parasparānupraveśakṣamāḥ,",
  "GSP30utipk_pu:482": "na tu nīlapītādyavabhāsās tattadekakāryaikadravyābhāsabhāvena kalpante pratyakṣa eva / tad etat sāmānādhikaraṇyam //",
  "GSP30utipk_pu:483": "tatrāviśiṣṭe vahnyādau kāryakāraṇatoṣṇatā /",
  "GSP30utipk_pu:484": "tattacchabdārthatādyātmā pramāṇād ekato mataḥ // Ipk_2,3.8 //",
  "GSP30utipk_pu:485": "Ipv:",
  "GSP30utipk_pu:486_0": "kadā cid deśādisahabhāvāvachinnasvalakṣaṇarūpaviśeṣatyāgenaikasāmānyarūpāgnyābhāsamātra",
  "GSP30utipk_pu:486_1": "eva trailokyatraikālyagāmitvena nijapramāṇād ekasmād eva viśiṣṭakāryakāraṇatoṣṇordhvabhāg",
  "GSP30utipk_pu:486_2": "agniśabdavācyatādisvabhāvasiddhiḥ //",
  "GSP30utipk_pu:487": "sā tu deśādikādhyakṣa- ntarabhinne svalakṣaṇe /",
  "GSP30utipk_pu:488": "tātkālikī pravṛttiḥ syād arthino 'py anumānataḥ // Ipk_2,3.9 //",
  "GSP30utipk_pu:489": "Ipv:",
  "GSP30utipk_pu:490": "kāyapravṛttiḥ puno deśakālādipratyakṣabhedasāhityena svalakṣaṇa eva tadarthitayā pramāṇasamūhād eva / anumānād api dharmipratyakṣaviśiṣṭād eva pravṛttiḥ //",
  "GSP30utipk_pu:491": "dūrāntikatayārthānāṃ parokṣādhyakṣatātmanā /",
  "GSP30utipk_pu:492": "bāhyāntaratayā doṣair vyañjakasyānyathāpi vā // Ipk_2,3.10 //",
  "GSP30utipk_pu:493": "bhinnāvabhāsacchāyānām api mukhyāvabhāsataḥ /",
  "GSP30utipk_pu:494": "ekapratyavamarśākhyād ekatvam anivāritam // Ipk_2,3.11 //",
  "GSP30utipk_pu:495": "Ipv:",
  "GSP30utipk_pu:496": "dūrāntikādisphuṭāsphuṭatvādinā bahirantaścaratvena vābhāsasya cchāyāmātrabhede 'pi tanmukhyasvabhāvarūpapratyavamarśaikyād arthānām aikyam abādhitam //",
  "GSP30utipk_pu:497": "arthakriyāpi sahajā nārthānām īśvarecchayā /",
  "GSP30utipk_pu:498": "niyatā sā hi tenāsyā nākriyāto 'nyatā bhavet // Ipk_2,3.12 //",
  "GSP30utipk_pu:499": "Ipv: ullekhaghaṭādīnāṃ bāhyārthakriyāvirahe 'pi ghaṭāditayaiva,",
  "GSP30utipk_pu:500": "asvabhāvikatvāt tasyā īśvareṇa pratyābhāsaṃ niyamitāyāḥ //",
  "GSP30utipk_pu:501": "rajataikavimarśe 'pi śuktau na rajatasthitiḥ /",
  "GSP30utipk_pu:502": "upādhideśāsaṃvādād dvicandre 'pi nabho 'nyathā // Ipk_2,3.13 //",
  "GSP30utipk_pu:503": "Ipv:",
  "GSP30utipk_pu:504": "rajate śuktau ca rajatāvamarśaikyena rajatatve 'pi punaḥ śuktideśasaṅgatibādhenopādhisaṃvādābhāvāt tadbuddhir asthairyād bhrāntā / dvicandre 'pi nabhodeśāsaṃvādān mithyā //",
  "GSP30utipk_pu:505": "guṇaiḥ śabdādibhir bhedo jātyādibhir abhinnatā /",
  "GSP30utipk_pu:506": "bhāvānām ittham ekatra pramātary upapadyate // Ipk_2,3.14 //",
  "GSP30utipk_pu:507": "Ipv:",
  "GSP30utipk_pu:508": "bhāvānāṃ śabdarūpasaṃsthānādinā bhedākṣepo jātyādinā caikatākṣepo 'nubhūyamānaḥ pramātraikye ghaṭate / anyonyabhedavyavasthāpy anusaṃdhānāyattā //",
  "GSP30utipk_pu:509": "viśvavaicitryacitrasya samabhittitalopame /",
  "GSP30utipk_pu:510": "viruddhābhāvasaṃsparśe paramārthasatīśvare // Ipk_2,3.15 //",
  "GSP30utipk_pu:511": "pramātari purāṇe tu sarvadā bhātavigrahe /",
  "GSP30utipk_pu:512": "kiṃ pramāṇaṃ navābhāsaḥ sarvapramitibhāgini // Ipk_2,3.16 //",
  "GSP30utipk_pu:513": "Ipv:",
  "GSP30utipk_pu:514": "apūrvābhāsasyāsiddhavastusādhanān nityāvabhāsinaḥ pramātur na pramāṇopayogaḥ / tattannavābhāsānāṃ tattatpramāṇatvāt kāmaṃ sa pramāṇam anyasya syān na tu svātmanaḥ sadā siddhasya,",
  "GSP30utipk_pu:515_0": "kevalaṃ vibhuḥ pramitau svātantryāt pramātaiva / te te vicitrā viśvābhāsās tasmin",
  "GSP30utipk_pu:515_1": "sthāyini vaicitryeṇopapadyante / tad icchāto 'parāvabhāsamānārthānāṃ tatsārasvarūpabhraṃśe",
  "GSP30utipk_pu:515_2": "māyāśaktivaśād unmajjananimajjane,",
  "GSP30utipk_pu:516": "tattvatas tasyaivāparādhīnā sattā sadātanī viruddhaprākpradhvaṃsābhāvādiprayogāt,",
  "GSP30utipk_pu:517": "sa api yāvad upadiśyate bhāvābhāvābhyāṃ tāvat sa eva pramātṛtāṃ bhajata upadidikṣor abhāvād upadeśānupapatteḥ //",
  "GSP30utipk_pu:518": "apravartitapūrvo 'tra kevalaṃ mūḍhatāvaśāt /",
  "GSP30utipk_pu:519": "śaktiprakāśeneśādi- vyavahāraḥ pravartyate // Ipk_2,3.17 //",
  "GSP30utipk_pu:520": "Ipv:",
  "GSP30utipk_pu:521": "māyāvyāmohavaśāt kevalam asminn ātmani pramātṛrūpe śiveśvarādivyavahāro yo na pravartitaḥ sa śuddhasvātantryādihetupradarśanena bhāvanādyupadeśāya sādhyate //",
  "GSP30utipk_pu:522": "iti kriyādhikāre tṛtīyam āhnikam //",
  "GSP30utipk_pu:523": "eṣa cānantaśaktitvād evam ābhāsayaty amūn /",
  "GSP30utipk_pu:524": "bhāvān icchāvaśād eṣā kriyā nirmātṛtāsya sā // Ipk_2,4.1 //",
  "GSP30utipk_pu:525": "Ipv:",
  "GSP30utipk_pu:526": "pramātā cidrūpo 'nantaśaktir īśvaraḥ svecchāvaśāt tathā tān bhāvān ābhāsayet / saiva cecchāśaktir nirmātṛtākhyā kriyā tasya //",
  "GSP30utipk_pu:527": "jaḍasya tu na sā śaktiḥ sattā yad asataḥ sataḥ /",
  "GSP30utipk_pu:528": "kartṛkarmatvatattvaiva kāryakāraṇatā tataḥ // Ipk_2,4.2 //",
  "GSP30utipk_pu:529": "Ipv: jaḍaṃ pradhānaparamāṇubījādi tu na śaktam asato nirmāṇe,",
  "GSP30utipk_pu:530": "kartṛtvam eva hi kāraṇatvaṃ karmataiva ca kāryatvaṃ na tv anyat //",
  "GSP30utipk_pu:531": "yad asat tad asadyuktā nāsataḥ satsvarūpatā /",
  "GSP30utipk_pu:532": "sato 'pi na punaḥ sattālābhenārtho 'tha cocyate // Ipk_2,4.3 //",
  "GSP30utipk_pu:533": "kāryakāraṇatā loke sāntarviparivartinaḥ /",
  "GSP30utipk_pu:534": "ubhayendriyavedyatvaṃ tasya kasyāpi śaktitaḥ // Ipk_2,4.4 //",
  "GSP30utipk_pu:535": "Ipv:",
  "GSP30utipk_pu:536": "asataḥ satsvabhāvatā viruddhā sataś ca siddhā / siddhasyaivāntarbāhyāntaḥkaraṇadvayīvedyatāpādanam īśvareṇotpādanam //",
  "GSP30utipk_pu:537": "evam ekā kriyā saiṣā sakramāntarbahiḥsthitiḥ /",
  "GSP30utipk_pu:538": "ekasyaivobhayākāra- sahiṣṇor apapāditā // Ipk_2,4.5 //",
  "GSP30utipk_pu:539": "Ipv:",
  "GSP30utipk_pu:540_0": "saiṣā kriyāntarbahiḥsthitirūpatayā sakramāpy ekasya svasaṃvitsiddhasya kartur ābhāsachāyābhede",
  "GSP30utipk_pu:540_1": "'py aikyena pratyavamṛśyasya karmaṇaś caikasya saṃnaṃdhinī tadabhinnāśrayatvād ekatvena sādhitā //",
  "GSP30utipk_pu:541": "bahis tasyaiva tatkāryaṃ yad anta yad apekṣayā /",
  "GSP30utipk_pu:542": "pramātrapekṣayā coktā dvayī bāhyāntarasthitiḥ // Ipk_2,4.6 //",
  "GSP30utipk_pu:543": "Ipv: arthasya bāhyatāpādanaṃ kāryatvaṃ,",
  "GSP30utipk_pu:544": "tato bāhyatā kāryatā caikāpekṣayā pramātaram apekṣya cāntarbahirvyavahāraḥ / tatas tasyaiva kāryam //",
  "GSP30utipk_pu:545": "mātaiva kāraṇaṃ tena sa cābhāsadvayasthitau /",
  "GSP30utipk_pu:546": "kāryasya sthita evaikas tad ekasya kriyoditā // Ipk_2,4.7 //",
  "GSP30utipk_pu:547": "Ipv:",
  "GSP30utipk_pu:548": "evaṃ pramātaiva kāraṇaṃ sa ca bāhyāntarakāryābhāsakrame 'py eka evety evam apy ekasya kartuḥ siddhā kriyā //",
  "GSP30utipk_pu:549": "ata evāṅkure 'pīṣṭo nimittaṃ parameśvaraḥ /",
  "GSP30utipk_pu:550": "tad anyasyāpi bījāder hetutā nopapadyate // Ipk_2,4.8 //",
  "GSP30utipk_pu:551": "Ipv:",
  "GSP30utipk_pu:552": "bāhyābhāsatāpādanam utpādanam iti cidrūpasyaiva kāraṇatā tato 'ṅkurādau nimittakāraṇatveśvaraḥ kaiś cid iṣṭo,",
  "GSP30utipk_pu:553": "na cāpi bījāder jaḍasya kāraṇatā niranusaṃdhānasya yuktā //",
  "GSP30utipk_pu:554": "tathā hi kumbhakāro 'sāv aiśvaryaiva vyavasthayā /",
  "GSP30utipk_pu:555": "tattanmṛdādisaṃskāra- krameṇa janayed ghaṭam // Ipk_2,4.9 //",
  "GSP30utipk_pu:556": "Ipv:",
  "GSP30utipk_pu:557": "kumbhakārarūpe pramātari kāraṇe sthite 'pi mṛdādisaṃskārāpekṣā ghaṭasyeśvarakṛtaniyatisaṃjñamaryādayā na svabhāvena //",
  "GSP30utipk_pu:558": "yoginām api mṛdbīje vinaivecchāvaśena tat /",
  "GSP30utipk_pu:559": "ghaṭādi jāyate tattat- sthirasvārthakriyākaram // Ipk_2,4.10 //",
  "GSP30utipk_pu:560": "Ipv:",
  "GSP30utipk_pu:561": "mṛdādyanapekṣasya yoginām icchāmātreṇa ghaṭādeḥ sthirasya ghaṭādyarthakriyākāriṇaś ca nirvṛttiḥ //",
  "GSP30utipk_pu:562": "yoginirmāṇatābhāve pramāṇāntaraniścite /",
  "GSP30utipk_pu:563": "kāryaṃ hetuḥ svabhāvo vāta evotpattimūlajaḥ // Ipk_2,4.11 //",
  "GSP30utipk_pu:564": "Ipv:",
  "GSP30utipk_pu:565": "ata eva kāryaṃ svabhāvo vā tadutpattigarbho yoginirmitatvābhāvaniścayābhāve hetvābhāsaḥ / tanniścaye puna īśvaraniyatyapekṣayā hetutā syāt //",
  "GSP30utipk_pu:566": "bhūyas tattatpramātreka- vahnyābhāsādito bhavet /",
  "GSP30utipk_pu:567": "parokṣād apy adhipater dhūmābhāsādi nūtanam // Ipk_2,4.12 //",
  "GSP30utipk_pu:568": "kāryam avyabhicāryasya liṅgam anyapramātṛgāt /",
  "GSP30utipk_pu:569": "tadābhāsas tadābhāsād eva tv adhipateḥ paraḥ // Ipk_2,4.13 //",
  "GSP30utipk_pu:570": "Ipv:",
  "GSP30utipk_pu:571": "avahnyābhāsasphuraṇapūrvako 'pi jāyamāno dhūmābhāso dūrādau niyatiśaktyā kṛtasāmarthyād agnyābhāsād eva taddeśagatatattatpramātrantarasādhāraṇāt tasyaiva sa avyabhicāreṇa gamako,",
  "GSP30utipk_pu:572": "jātarūḍhas tu dhūmābhāsas tadvahnyābhāsasyātyantaparikṣayāt tattatpramātrantaragād dhūmābhāsād eva parokṣād api pūrvavat kṛtādhipatyāt //",
  "GSP30utipk_pu:573": "asmin satīdam astīti kāryakāraṇatāpi yā /",
  "GSP30utipk_pu:574": "sāpy apekṣāvihīnānāṃ jāḍānāṃ nopapadyate // Ipk_2,4.14 //",
  "GSP30utipk_pu:575": "Ipv:",
  "GSP30utipk_pu:576": "asmin satīdaṃ bhavatīti niyataṃ paurvāparyaṃ kṛttikārohinyudayayor akāryakāraṇayor apy astīti pūrvasya sāmarthye parasya satteti syāt kāryakāraṇabhāvas,",
  "GSP30utipk_pu:577": "tac cāpekṣārahitānāṃ jāḍānāṃ na yuktam / etāvad etat syāt pūrvasya sāmarthyaṃ parasya sattā na caivaṃ kiṃcid uktaṃ syān na ca pūrvasya sāmarthyalakṣaṇaḥ svabhāvaḥ parasattārūpaḥ //",
  "GSP30utipk_pu:578": "na hi svātmaikaniṣṭhānām anusandhānavarjinām /",
  "GSP30utipk_pu:579": "sadasattāpade 'py eṣa saptamyarthaḥ prakalpyate // Ipk_2,4.15 //",
  "GSP30utipk_pu:580": "Ipv:",
  "GSP30utipk_pu:581": "sad asad vā kāryaṃ kāraṇam apy ātmaparyavasitaṃ jaḍam anusandhānaśūnyaṃ nānyāpekṣasvabhāvaṃ tataś ca nātra pradhānāpekṣāmayo guṇavibhaktyartho ghaṭate //",
  "GSP30utipk_pu:582": "ata eva vibhaktyarthaḥ pramātrekasamāśrayaḥ /",
  "GSP30utipk_pu:583": "kriyākārakabhāvākhyo yukto bhāvasamanvayaḥ // Ipk_2,4.16 //",
  "GSP30utipk_pu:584": "Ipv:",
  "GSP30utipk_pu:585": "ekapramātṛsaṃlagnas tu kriyākārakabhāvākhyo vibhaktyartho bhūmibījodakādīnāṃ samanvayo yukto na tu śuṣko 'nyaḥ kāryakāraṇabhāvaḥ //",
  "GSP30utipk_pu:586": "parasparasvabhāvatve kāryakāraṇayor api /",
  "GSP30utipk_pu:587": "ekatvam eva bhede hi naivānyonyasvarūpatā // Ipk_2,4.17 //",
  "GSP30utipk_pu:588": "Ipv: kāryakāraṇayor anyonyarūpatve 'py ekataiva syān na tadbhāvaḥ //",
  "GSP30utipk_pu:589": "ekātmano vibhedaś ca kriyā kālakramānugā /",
  "GSP30utipk_pu:590": "tathā syāt kartṛtaivaivaṃ tathāpariṇamat tayā // Ipk_2,4.18 //",
  "GSP30utipk_pu:591": "Ipv: ekasvabhāvasya bhedena sthitiḥ pariṇāmaḥ kālakalitaḥ kriyaiva,",
  "GSP30utipk_pu:592": "tataḥ pariṇāme svatantrasya śāktimataḥ kartṛtaiva hetunā //",
  "GSP30utipk_pu:593": "na ca yuktaṃ jaḍasyaivaṃ bhedābhedavirodhataḥ /",
  "GSP30utipk_pu:594": "ābhāsabhedād ekatra cidātmani tu yujyate // Ipk_2,4.19 //",
  "GSP30utipk_pu:595": "Ipv: jaḍasyābhinnātmano bhedenāvasthiter virodhād ayuktaṃ,",
  "GSP30utipk_pu:596": "svacche cidātmany ekasminn evam anekapratibimbadhāraṇenāvirodhād yujyate //",
  "GSP30utipk_pu:597": "vāstave 'pi cidekatve na syād ābhāsabhinnayoḥ /",
  "GSP30utipk_pu:598": "cikīrṣālakṣaṇaikatva- parāmarśaṃ vinā kriyā // Ipk_2,4.20 //",
  "GSP30utipk_pu:599": "Ipv: ekasmiñ cittattve 'py akasmād ābhāsabhedo na ghaṭate,",
  "GSP30utipk_pu:600_0": "na ca tatra kriyātvam / yadā tu sa cidātmā tathācikīrṣayā parāmṛśan bahir ābhāsayati",
  "GSP30utipk_pu:600_1": "tadā tad upapadyate / jaḍasyāpy asti bhavatīty asyām api sattākriyāyāṃ bubhūṣāyogena",
  "GSP30utipk_pu:600_2": "svātantryābhāvād akartṛtvaṃ,",
  "GSP30utipk_pu:601": "tena pramātaiva taṃ bhāvayati tena tena vā himācalādinā rūpeṇa sa bhavatīty atra paramārthaḥ //",
  "GSP30utipk_pu:602": "itthaṃ tathā ghaṭapaṭādyābhāsajagadātmanā /",
  "GSP30utipk_pu:603": "tiṣṭhāsor evam icchaiva hetutā kartṛtā kriyā // Ipk_2,4.21 //",
  "GSP30utipk_pu:604": "Ipv:",
  "GSP30utipk_pu:605": "cidvapuṣaḥ svatantrasya viśvātmanā sthātum icchaiva jagat prati kāraṇatā kartṛtārūpā saiva kriyāśaktiḥ / evaṃ cidrūpasyaikasya kartur eva cikīrṣākhyā kriyā mukhyā,",
  "GSP30utipk_pu:606": "nākartṛkaṃ karmāsti karmādīnāṃ kartṛmukhenopacārataḥ //",
  "GSP30utipk_pu:607": "iti kriyādhikāre caturtham āhnikam //",
  "GSP30utipk_pu:608": "iti kriyādhikāraḥ //",
  "GSP30utipk_pu:609": "**************************************************************************",
  "GSP30utipk_pu:610": "3. āgamādhikāraḥ //",
  "GSP30utipk_pu:611": "3.1 prathamam āhnikam //",
  "GSP30utipk_pu:612": "evam antarbahirvṛttiḥ kriyā kālakramānugā /",
  "GSP30utipk_pu:613": "mātur eva tadanyonyāviyukte jñānakarmaṇī // Ipk_3,1.1 //",
  "GSP30utipk_pu:614": "Ipv:",
  "GSP30utipk_pu:615": "pramātur antaḥsthitasyātmano bahiṣkāra eva kramānugatā kriyeti parasparāvirahite tasya jñānakriye //",
  "GSP30utipk_pu:616": "kiṃ tv āntaradaśodrekāt sādākhyaṃ tattvam āditaḥ /",
  "GSP30utipk_pu:617": "bahirbhāvaparatve tu parataḥ pārameśvaram // Ipk_3,1.2 //",
  "GSP30utipk_pu:618": "Ipv: īśitur antarbahiḥsthitav antarbhāvaprādhānye punaḥ sādākhyaṃ tattvam,",
  "GSP30utipk_pu:619": "aparaṃ bahirbhāvodrekād aiśvaram //",
  "GSP30utipk_pu:620": "īśvaro bahir unmeṣo nimeṣo 'ntaḥ sadāśivaḥ /",
  "GSP30utipk_pu:621": "sāmānādhikaraṇyaṃ ca sadvidyāhamidaṃdhiyoḥ // Ipk_3,1.3 //",
  "GSP30utipk_pu:622": "Ipv: unmeṣanimeṣau bahirantaḥsthitī eveśvarasadāśivau,",
  "GSP30utipk_pu:623": "bāhyāntarayor vedyavedakayor ekacinmātraviśrānter abhedāt sāmānādhikaraṇyenedaṃ viśvam aham iti viśvātmano matiḥ śuddhavidyā //",
  "GSP30utipk_pu:624": "idaṃbhāvopapannānāṃ vedyabhūmim upeyuṣām /",
  "GSP30utipk_pu:625": "bhāvānāṃ bodhasāratvād yathāvastvavalokanāt // Ipk_3,1.4 //",
  "GSP30utipk_pu:626": "Ipv:",
  "GSP30utipk_pu:627": "binnavedyabhūmav idantayā dṛśyatām āpāditānām api bhāvānāṃ cinmātrasāratvād aham idam iti tattvapratipattiḥ śuddhatājñāptiḥ //",
  "GSP30utipk_pu:628": "atrāparatvam bhāvānām anātmatvena bhāsanāt /",
  "GSP30utipk_pu:629": "paratāhantayācchādāt parāparadaśā hi sā // Ipk_3,1.5 //",
  "GSP30utipk_pu:630": "Ipv: atredaṃtāmater aparatvam ahaṃtayā sarvasya vedyasyācchādanāt parateti parāparāvasthaiṣā //",
  "GSP30utipk_pu:631": "bhedadhīr eva bhāveṣu kartur bodhātmano 'pi yā /",
  "GSP30utipk_pu:632": "māyāśakty eva sā vidyety anye vidyeśvarā yathā // Ipk_3,1.6 //",
  "GSP30utipk_pu:633": "Ipv:",
  "GSP30utipk_pu:634": "bodhakartṛtāmayasyāpi bhedena viśvekṣaṇaṃ vidyeti ke cit / māyāśaktir apy eṣā vidyaiva / saṃsārottīrṇatvāt tatrasthā mantreśvaravidyeśvarāḥ //",
  "GSP30utipk_pu:635": "tasyaiśvaryasvabhāvasya paśubhāve prakāśikā /",
  "GSP30utipk_pu:636": "vidyāśaktiḥ tirodhāna- karī māyābhidhā punaḥ // Ipk_3,1.7 //",
  "GSP30utipk_pu:637": "Ipv: saṃsāriṇām aiśvaryasya svātmanaspratyabhijñānaṃ vidyayā, paśubhāvo māyayā //",
  "GSP30utipk_pu:638": "bhede tv ekarase bhāte 'haṃtayānātmanīkṣite /",
  "GSP30utipk_pu:639": "śūnye buddhe śarīre vā māyāśaktir vijṛmbhate // Ipk_3,1.8 //",
  "GSP30utipk_pu:640": "Ipv: yadā bhāvā bhedenedaṃtayaiva bhāsante 'ham iti pramātṛtvena ca dehādis,",
  "GSP30utipk_pu:641": "tadā viparyadvayahetur māyāśaktir vimohinī nāma vibhor vijṛmbhate //",
  "GSP30utipk_pu:642": "yaś ca pramātā śūnyādiḥ prameye vyatirekiṇi /",
  "GSP30utipk_pu:643": "mātā sa meyaḥ san kālādikapañcakaveṣṭitaḥ // Ipk_3,1.9 //",
  "GSP30utipk_pu:644": "Ipv:",
  "GSP30utipk_pu:645": "yaś ca vyatiriktaprameyajāte pramātā śūnyādiḥ sa idam iti vedya eva vastutaḥ kālādyaiḥ pañcabhiś ca paratantrīkṛtaḥ / tatra kālād vartamānābhāsena tasya bhūtabahviṣyatsaṃbhavo,",
  "GSP30utipk_pu:646": "niyateḥ kāryakarmaphalaniyamo,",
  "GSP30utipk_pu:647": "rāgād bhogābhiṣvaṅgo,",
  "GSP30utipk_pu:648": "vidyākalābhyām,",
  "GSP30utipk_pu:649": "acidātmano 'svatantrasyāpīṣajjñānakriye citsvātantryarūpe //",
  "GSP30utipk_pu:650": "trayoviṃśatidhā meyaṃ yat kāryakaraṇātmakam /",
  "GSP30utipk_pu:651": "tasyāvibhāgarūpy ekaṃ pradhānaṃ mūlakāraṇam // Ipk_3,1.10 //",
  "GSP30utipk_pu:652": "trayodaśavidhā cātra bāhyāntaḥkaraṇāvalī /",
  "GSP30utipk_pu:653": "kāryavargaś ca daśadhā sthūlasūkṣmatvabhedataḥ // Ipk_3,1.11 //",
  "GSP30utipk_pu:654": "Ipv: kāryāṇi dvidhā / śabdasparśarūparasagandhāni sūkṣmatvena tanmātrasaṃjñāni pañca,",
  "GSP30utipk_pu:655": "anyonyavyūhena sthūlāni pṛthivyādibuddhīndriyāṇi,",
  "GSP30utipk_pu:656": "vākpāṇipādapāyūpasthākhyāni pañca karmendriyāṇi,",
  "GSP30utipk_pu:657": "manobuddhyahaṅkārā iti tridhāntahkaraṇam iti trayoviṃśatibhedasya kāryakāraṇātmanaḥ prameyasya mūlabhūtaikāvibhāgadaśā prādhānākhyā //",
  "GSP30utipk_pu:658": "ity āgamādhikāre prathamam āhnikam //",
  "GSP30utipk_pu:659": "dvitīyam āhnikam //",
  "GSP30utipk_pu:660": "tatraitan mātṛtāmātra- sthitau rudro 'dhidaivatam /",
  "GSP30utipk_pu:661": "bhinnaprameyaprasare brahmaviṣṇū vyavasthitau // Ipk_3,2.1 //",
  "GSP30utipk_pu:662": "Ipv:",
  "GSP30utipk_pu:663": "śūnye puryaṣṭakātmake 'tyantasūkṣmadeha eva vā pramātṛmātre sthitav anyaprameyopasaṃhāre rudro 'dhiṣṭhātā,",
  "GSP30utipk_pu:664": "bhinnaprameyābhāse sargasthitihetū brahmaviṣṇū //",
  "GSP30utipk_pu:665": "eṣa pramātā māyāndhaḥ saṃsārī karmabandhanaḥ /",
  "GSP30utipk_pu:666": "vidyābhijñāpitaiśvaryaś cidghano mukta ucyate // Ipk_3,2.2 //",
  "GSP30utipk_pu:667": "Ipv: māyīyaśūnyāsipramātā niyatya karmādhīnaḥ saṃsārī, vidyāvaśād ātmatattvābhijñayā muktaḥ //",
  "GSP30utipk_pu:668": "svāṅgarūpeṣu bhāveṣu pramātā kathyate patiḥ /",
  "GSP30utipk_pu:669": "māyāto bhediṣu kleśa- karmādikaluṣaḥ paśuḥ // Ipk_3,2.3 //",
  "GSP30utipk_pu:670": "Ipv:",
  "GSP30utipk_pu:671": "aiśvaryadaśāyāṃ pramātā viśvaṃ śārīratayā paśyan patiḥ puṃstvāvasthāyāṃ tu rāgādikleśakarmavipākāśayaiḥ parītaḥ paśuḥ //",
  "GSP30utipk_pu:672": "svātantryahānir bodhasya svātantryasyāpy abodhatā /",
  "GSP30utipk_pu:673": "dvidhāṇavaṃ malam idaṃ svasvarūpāpahānitaḥ // Ipk_3,2.4 //",
  "GSP30utipk_pu:674": "Ipv: svatantro bodhaḥ paramārthas,",
  "GSP30utipk_pu:675_0": "tathārūpatvād eva pūrṇaḥ / tasya svātantryād eva tathecchayā svātantryaṃ vinā bodhamātranirmāṇe",
  "GSP30utipk_pu:675_1": "bodhitāṃ vinā svātantryamātranirmāṇe vā pūrṇatvābhāvena parimitatvād dvidhāṇutvaṃ",
  "GSP30utipk_pu:675_2": "tāttvikasvarūpaviparyāsān malatvam //",
  "GSP30utipk_pu:676": "bhinnavedyaprathātraiva māyākhyaṃ janmabhogadam /",
  "GSP30utipk_pu:677": "kartary abodhe kārmaṃ tu māyāśaktyaiva tat trayam // Ipk_3,2.5 //",
  "GSP30utipk_pu:678": "Ipv:",
  "GSP30utipk_pu:679_0": "atraiva dvidhāṇave vedyam abhinnam api bhedena yadā bhāti tadāto 'pi viparyāsān nāmnā",
  "GSP30utipk_pu:679_1": "māyīyaṃ malam / ahetūnām api karmaṇāṃ janmādihetubhāvaviṣayaviparyāsād abodhātmakakartṛgataṃ",
  "GSP30utipk_pu:679_2": "kārmam / tanmalatrayanirmāṇe prabhor icchā māyāśaktir ucyate //",
  "GSP30utipk_pu:680": "śuddhabodhātmakatve 'pi yeṣāṃ nottamakartṛtā /",
  "GSP30utipk_pu:681": "nirmitāḥ svātmano bhinnā bhartrā te kartṛtātyayāt // Ipk_3,2.6 //",
  "GSP30utipk_pu:682": "Ipv: vedyānuparaktabodhānām api pūrṇakartṛtvaśūnyatvāt svarūpānyatvena prabhuṇā nirmāṇam //",
  "GSP30utipk_pu:683": "bodhaikalakṣaṇaikye 'pi teṣām anyonyabhinnatā /",
  "GSP30utipk_pu:684": "tatheśvarecchābhedena te ca vijñānakevalāḥ // Ipk_3,2.7 //",
  "GSP30utipk_pu:685": "Ipv:",
  "GSP30utipk_pu:686": "śuddhabodhānāṃ bodhatvanityatvād\\var{#nityatvād\\lem \\corr;",
  "GSP30utipk_pu:687": "#nityatvādh# \\Ed} bhede 'py anyonyabhedas tathaiveśvareṇa nirmāṇān nānyathā / te ca sāṃkhyapuruṣaprāyā vijñānakevalā ity ucyate //",
  "GSP30utipk_pu:688": "śūnyādyabodharūpās tu kartāraḥ pralayākalāḥ /",
  "GSP30utipk_pu:689": "teṣāṃ kārmo malo 'py asti māyīyas tu vikalpitaḥ // Ipk_3,2.8 //",
  "GSP30utipk_pu:690": "Ipv:",
  "GSP30utipk_pu:691": "śūnyaprāṇādau bodharūpatātikrameṇāhaṃtayā sthitāḥ pralayakevalinaḥ / teṣām aṇūnāṃ karmasaṃskāro 'py asti,",
  "GSP30utipk_pu:692": "māyāmalas tu vedyayogāyogābhyāṃ vikalpitaḥ //",
  "GSP30utipk_pu:693": "bodhānām api kartṛtva- juṣāṃ kārmamalakṣatau /",
  "GSP30utipk_pu:694": "bhinnavedyajuṣāṃ māyā- malo vidyeśvarāś ca te // Ipk_3,2.9 //",
  "GSP30utipk_pu:695": "Ipv:",
  "GSP30utipk_pu:696_0": "kartṛtāyoge 'pi bodhānāṃ karmottīrṇānāṃ vidyeśvaratve 'pi bhinnavedyayogān māyāmalam",
  "GSP30utipk_pu:696_1": "asty eva / pūrṇakartṛtvābhāvād īśvarād bhinnā anyonyaṃ ca pūrvavad ata evaiṣām aṇutvam api syāt //",
  "GSP30utipk_pu:697": "devādīnāṃ ca sarveṣāṃ bhavināṃ trividhaṃ malam /",
  "GSP30utipk_pu:698": "tatrāpi kārmam evaikam mukhyaṃ saṃsārakāraṇam // Ipk_3,2.10 //",
  "GSP30utipk_pu:699": "Ipv: devādīnāṃ sthāvarāntānāṃ saṃsāriṇāṃ trayo 'pi malāḥ, kārma eva saṃsāraprayojakaḥ //",
  "GSP30utipk_pu:700": "kalodbalitam etac ca cittattvaṃ kartṛtāmayam /",
  "GSP30utipk_pu:701": "acidrūpasya śūnyāder mitaṃ guṇatayā sthitam // Ipk_3,2.11 //",
  "GSP30utipk_pu:702": "Ipv:",
  "GSP30utipk_pu:703": "saṃsāriṇām etac ca cittattvaṃ kartṛtārūpaṃ śūnyaprāṇādau jaḍe devasya kalāśaktyopodbalyamānam upasarjanatvenāvasthānāt parimitam / ataś cātraiva mukhyam aṇutvam //",
  "GSP30utipk_pu:704": "mukhyatvaṃ kartṛtāyāś ca bodhasya ca cidātmanaḥ /",
  "GSP30utipk_pu:705": "śūnyādau tadguṇe jñānaṃ tatsamāveśalakṣaṇam // Ipk_3,2.12 //",
  "GSP30utipk_pu:706": "Ipv:",
  "GSP30utipk_pu:707": "etad eva punaḥ śūnyādi kartṛtātmano bodhasya yadopasarjanatvenāste tadāsya pramātur etad bodhamayatām āpannasya jñānaṃ tacchaktisamāveśalakṣaṇam ucyate //",
  "GSP30utipk_pu:708": "śūnye buddhyādyabhāvātmany ahantākartṛtāpade /",
  "GSP30utipk_pu:709": "asphuṭārūpasaṃskāra- mātriṇi jñeyaśūnyatā // Ipk_3,2.13 //",
  "GSP30utipk_pu:710": "Ipv:",
  "GSP30utipk_pu:711_0": "buddhiprāṇādiniṣedhamātre yadāhaṃtābhimānena pramātṛtā tadā sauṣupte tāvanmātrāvasthitau",
  "GSP30utipk_pu:711_1": "vedyābhāvaḥ saṃskārasya saṃbhave 'py arūpatvenānupalakṣyatvāt / tāvataiva sāṃkhyapuruṣād viśeṣaḥ //",
  "GSP30utipk_pu:712": "sākṣāṇām āntarī vṛttiḥ prāṇādiprerikā matā /",
  "GSP30utipk_pu:713": "jīvanākhyāthavā prāṇe 'hantā puryaṣṭakātmikā // Ipk_3,2.14 //",
  "GSP30utipk_pu:714": "Ipv: eṣa eva śūnyapramātā sarvendriyaśaktisādhāraṇajīvanākhyaprāṇādipreraṇāntarvṛttir jīvākhyas,",
  "GSP30utipk_pu:715": "tāsām indriyaśaktīnām ahaṃtayā saha puryaṣṭakatvam athavā prāṇāhaṃtayā pramātṛtvena puryaṣṭakatā //",
  "GSP30utipk_pu:716": "tāvan mātrasthitau proktaṃ sauṣupta[ṃ] pralayopamam /",
  "GSP30utipk_pu:717": "savedyam apavedyaṃ ca māyāmalayutāyutam // Ipk_3,2.15 //",
  "GSP30utipk_pu:718": "Ipv: śūnyatāyāṃ sthitau vedyābhāvān māyāmalābhāvaḥ,",
  "GSP30utipk_pu:719": "prāṇādau sukhasparśādivedyayogān māyāmalavat pralaya iva sauṣuptaṃ padam //",
  "GSP30utipk_pu:720": "manomātrapathe 'py akṣa- viṣayatvena vibhramāt /",
  "GSP30utipk_pu:721": "spaṣṭāvabhāsā bhāvānāṃ sṛṣṭiḥ svapnapadaṃ matam // Ipk_3,2.16 //",
  "GSP30utipk_pu:722": "Ipv:",
  "GSP30utipk_pu:723": "cakṣurādīndriyaśaktyapravṛttav api manaḥśaktyaiva dṛṣṭarūpādyābhāseśvarasṛṣṭir aṇoḥ svapnapadam / anyapramātṛsādhāraṇarūpādyābhāsānuvṛttitaḥ kālāntarānanuvṛtter bhrāntir eṣā //",
  "GSP30utipk_pu:724": "sarvākṣagocaratvena yā tu bāhyatayā sthirā /",
  "GSP30utipk_pu:725": "sṛṣṭiḥ sādhāraṇī sarva- pramātṝṇāṃ sa jāgaraḥ // Ipk_3,2.17 //",
  "GSP30utipk_pu:726": "Ipv: sarvāntarbahiḥkaraṇaśaktyā sṛṣṭir jāgarā, tatrāpi pūrvavad dvicandrādibhrāntiḥ //",
  "GSP30utipk_pu:727": "heyā trayīyaṃ prāṇādeḥ prādhānyāt kartṛtāguṇe /",
  "GSP30utipk_pu:728": "taddhānopacayaprāya- sukhaduḥkhādiyogataḥ // Ipk_3,2.18 //",
  "GSP30utipk_pu:729": "Ipv:",
  "GSP30utipk_pu:730": "etāni jāgarasvapnasuṣuptāni prāṇāder ātmatvenābhimanyamānasyodrekāt svātantryasyāpahrāsād dheyāni,",
  "GSP30utipk_pu:731": "svātantryasya mātrayopacayaḥ sukhaharṣādayas tathaiva nyūnatā duḥkhadveṣādayaḥ / sarvabhogātmā saṃsāro bandhaḥ //",
  "GSP30utipk_pu:732": "prāṇāpānamayaḥ prāṇaḥ pratyekaṃ suptajāgratoḥ /",
  "GSP30utipk_pu:733": "tacchedātmā samānākhyaḥ sauṣupte viṣuvatsv iva // Ipk_3,2.19 //",
  "GSP30utipk_pu:734": "Ipv:",
  "GSP30utipk_pu:735": "sa ca prāṇātmā [svapne] prāṇāpānarūpaśvāsapraśvāsarūpo jāgare 'tha supte [atra] tayor api viṣuvatīva rātridinayoḥ sāmye tannyūnatādhikyarodhāt samānasaṃjñaḥ //",
  "GSP30utipk_pu:736": "madhyordhvagāmyudānākhyas turyago hutabhuṅmayaḥ /",
  "GSP30utipk_pu:737": "vijñānākalamantreśo vyāno viśvātmakaḥ paraḥ // Ipk_3,2.20 //",
  "GSP30utipk_pu:738": "Ipv:",
  "GSP30utipk_pu:739_0": "prāṇāpānayoḥ pārśvadvayatiryakpravāhavicchedenaikatām āpādyordhvarūpamadhyamārgapravāheṇodgamanād",
  "GSP30utipk_pu:739_1": "udānaḥ / madhyanetram ivordhvabhāktvād agnidharmā turyadaśāyām / turyātīte dikkālānavacchede",
  "GSP30utipk_pu:739_2": "pūrṇe pravāhatāṃ hitvātinirbharāvastho vyānasaṃjñaḥ / etac ca daśādvayam upādeyaṃ",
  "GSP30utipk_pu:739_3": "prāṇaśakteḥ parameśvarakalpatvenāvasthānāt //",
  "GSP30utipk_pu:740": "ity āgamādhikāre dvitīyam āhnikam //",
  "GSP30utipk_pu:741": "ity āgamādhikāraḥ //",
  "GSP30utipk_pu:742": "**************************************************************************",
  "GSP30utipk_pu:743": "4. tattvasaṃgrahādhikāraḥ //",
  "GSP30utipk_pu:744": "svātmaiva sarvajantūnām eka eva maheśvaraḥ /",
  "GSP30utipk_pu:745": "viśvarūpo 'ham idam ity akhaṇḍāmarśabṛṃhitaḥ // Ipk_4.1 //",
  "GSP30utipk_pu:746": "Ipv:",
  "GSP30utipk_pu:747": "ekaḥ prathamopādeyaturyadaśāyām akhaṇḍitagrāhakākhaṇḍitagrāhyatanmelanācamatkāropabṛṃhitaḥ sādhāraṇa eva sarvaprāṇinām ātmā viśvarūpo maheśvaraḥ //",
  "GSP30utipk_pu:748": "tatra svasṛṣṭedaṃbhāge buddhyādigrāhakātmanā /",
  "GSP30utipk_pu:749": "ahaṃkāraparāmarśa- padam nītam anena tat // Ipk_4.2 //",
  "GSP30utipk_pu:750": "Ipv:",
  "GSP30utipk_pu:751_0": "maheśvarasya jṛmbhāmaye 'smin nirgate tasminn idaṃtāparāmarśe grāhyaṃ yan nirmitaṃ",
  "GSP30utipk_pu:751_1": "buddhiḥ prāṇo 'tha śūnyaṃ tad vedyaikadeśarūpam ahaṃkārāvamṛśyatāpādanena paricchinnagrāhakīkṛtam //",
  "GSP30utipk_pu:752": "svasvarūpāparijñāna- mayo 'nekaḥ pumān mataḥ /",
  "GSP30utipk_pu:753": "tatra sṛṣṭau kriyānandau bhogo duḥkhasukhātmakaḥ // Ipk_4.3 //",
  "GSP30utipk_pu:754": "Ipv:",
  "GSP30utipk_pu:755": "etad eva viśvātmanaḥ parimitatvakaraṇam apratyabhijñānam ucyate / evaṃ cānekabuddhiprāṇādikhaṇḍagatāparāhaṃkāraparāmarśaḥ parāparijñānasaṃjñaḥ / pratyakātmano bahavas,",
  "GSP30utipk_pu:756": "teṣu pramātṛrūpeṣu maheśvareṇa svānandaḥ svakriyaikakartṛtānusāriṇī nirmitā / sa eva bhoga ānandaleśākhyaḥ sukhasaṃjñitaḥ kriyālavātmā duḥkharūpaḥ kriyā duḥkhaṃ ca vakṣyate //",
  "GSP30utipk_pu:757": "svāṅgarūpeṣu bhāveṣu patyur jñānaṃ kriyā ca yā /",
  "GSP30utipk_pu:758": "māyātṛtīye te eva paśoḥ sattvaṃ rajas tamaḥ // Ipk_4.4 //",
  "GSP30utipk_pu:759": "Ipv: īśvarasya jñānakriye te māyayā sahite paśoḥ sattvarajastamāṃsi //",
  "GSP30utipk_pu:760": "bhedasthitaḥ śāktimataḥ śaktitvaṃ nāpadiśyate /",
  "GSP30utipk_pu:761": "eṣāṃ guṇānāṃ karaṇa- kāryatvapariṇāminām // Ipk_4.5 //",
  "GSP30utipk_pu:762": "Ipv:",
  "GSP30utipk_pu:763": "sattvarajastamasāṃ ca bhedenāvabhāsān na śaktivyapadeśaḥ śaktiśaktimator abhedāt / vastutaḥ śaktivikāso viśvam //",
  "GSP30utipk_pu:764": "sattānandaḥ kriyā patyus tadabhāvo 'pi sā paśoh /",
  "GSP30utipk_pu:765": "dvayātmā tad rajo duḥkhaṃ śleṣi sattvatamomayam // Ipk_4.6 //",
  "GSP30utipk_pu:766": "Ipv: īśvarasyānantakartṛtā camatkārarūpā kriyoktā paramaprakāśānandamayī,",
  "GSP30utipk_pu:767": "pratyagātmanas tu tau prakāśānandau grāhyabhūtau sattvam ucyate / tadabhāvaś ca tamaḥ,",
  "GSP30utipk_pu:768": "sattvatamasī prakāśānandatadabhāvarūpe dve api śleṣātmanī [rajaḥ] / paśoḥ rajaḥsaṃjñayā kriyā ca duḥkhaṃ cocyate //",
  "GSP30utipk_pu:769": "ye 'py asāmayikedantāparāmarśabhuvaḥ prabhoḥ /",
  "GSP30utipk_pu:770": "te vimiśrā vibhinnāś ca tathā citrāvabhāsinaḥ // Ipk_4.7 //",
  "GSP30utipk_pu:771": "Ipv:",
  "GSP30utipk_pu:772": "ye caite maheśvarasyedaṃśabdasaṃketānusaṃdhānaṃ vināpi prakāśasya parāmarśasāratvād bāladaśāyām ivedamarthanirdeśyā bhāvās,",
  "GSP30utipk_pu:773": "te 'nekābhāsasāmānādhikaraṇyena svalakṣaṇātmanaḥ pṛthaksāmānyarūpatayā nānākārāś ca tathā tannirmāṇāt prathante //",
  "GSP30utipk_pu:774": "te tu bhinnāvabhāsārthāḥ prakalpyāḥ pratyagātmanaḥ /",
  "GSP30utipk_pu:775": "tattadvibhinnasaṃjñābhiḥ smṛtyutprekṣādigocare // Ipk_4.8 //",
  "GSP30utipk_pu:776": "Ipv:",
  "GSP30utipk_pu:777_0": "te vibhinnāvabhāsāḥ sāmānyātmano 'rthās tadanubhavasaṃskṛtaiḥ kṛśo 'haṃ duḥkhī sukhī",
  "GSP30utipk_pu:777_1": "vāham iti vicitravyapadeśaviṣayīkriyamāṇātmabhiḥ kṣetrajñair vikalpanaśaktyā tattadghaṭarajataśuklapaṭaśakaṭādināmnāntaspratyavamarśanīyatvena",
  "GSP30utipk_pu:777_2": "pradarśyante smṛtau pūrvānubhavāpramoṣe,",
  "GSP30utipk_pu:778": "vicitrotprekṣādiṣu tu svātantryeṇa / ayam eva grāhyagrāhakabhedāvabhāsaḥ śabdamayaḥ paśubhāve saṃsārabandhaḥ //",
  "GSP30utipk_pu:779": "tasyāsādhāraṇī sṛṣṭir īśasṛṣṭyupajīvinī /",
  "GSP30utipk_pu:780": "saiṣāpy ajñatayā satyaiveśaśāktyā tadātmanaḥ // Ipk_4.9 //",
  "GSP30utipk_pu:781": "svaviśrāntyuparodhāyācalayā prāṇarūpayā /",
  "GSP30utipk_pu:782": "vikalpakriyayā tattad- varṇavaicitryarūpayā // Ipk_4.10 //",
  "GSP30utipk_pu:783": "Ipv:",
  "GSP30utipk_pu:784_0": "kṣetraś ceśvararūpa eva tattatsāmānyarūpānarthān īśaśaktyaivāparijñātayā sarvasādhāraṇārthadarśanasaṃskṛtānanyavedyān",
  "GSP30utipk_pu:784_1": "nirmimīte / sā ceśvaraśāktiḥ svātmamātraviśrāntivirodhāya māyāvyapadeśyā tattatkakārādivarṇabhedaśatānantagaṇanā",
  "GSP30utipk_pu:784_2": "prāṇarūpeṇa cañcalatām āpannā vikalpākhyavyāpārā tathāntaḥ sṛjaty arthān //",
  "GSP30utipk_pu:785": "sādhāraṇo 'nyathā caiśaḥ sargaḥ spaṣṭāvabhāsanāt /",
  "GSP30utipk_pu:786": "vikalpahānaikāgryāt krameṇeśvaratāpadam // Ipk_4.11 //",
  "GSP30utipk_pu:787": "Ipv: īśvarasya tu sṛṣṭiḥ sarvapramātṝṇāṃ sādhāraṇī teṣāṃ tanmadhya evotpādād,",
  "GSP30utipk_pu:788_0": "ekapramātṛniyatā caikapramātrāveśena svapnabhrāntyādau sṛṣṭiḥ / sā cāham idam ity",
  "GSP30utipk_pu:788_1": "etāvat parāmarśamayī bhedānudayād vikalpojjhitā spaṣṭāvabhāsā ca / tatrāntarāntarodyatkṣetrajñavyāpāravikalpananirhrāsapariśīlanena",
  "GSP30utipk_pu:788_2": "saṃsāriṇāṃ krameṇaikarasaiśvaryodgamāt kṣetrajñatāvimuktiḥ //",
  "GSP30utipk_pu:789": "sarvo mamāyaṃ vibhava ityevaṃ parijānataḥ /",
  "GSP30utipk_pu:790": "viśvātmano vikalpānāṃ prasare 'pi maheśatā // Ipk_4.12 //",
  "GSP30utipk_pu:791": "Ipv:",
  "GSP30utipk_pu:792_0": "kṣetrajñasyāpīśvaraśāktyaiva vikalpārambha iti taddaśāyām api parijñāteśvarabhāvasya",
  "GSP30utipk_pu:792_1": "mamāyaṃ saṃsāramayo vibhava ity abhedena viśvam āviśataḥ parāmarśamātrān aśeṣān vikalpān",
  "GSP30utipk_pu:792_2": "saṃpādayato maheśvarataiva //",
  "GSP30utipk_pu:793": "meyaṃ sādhāraṇaṃ muktaḥ svātmābhedena manyate /",
  "GSP30utipk_pu:794": "maheśvaro yathā baddhaḥ puna atyantabhedavat // Ipk_4.13 //",
  "GSP30utipk_pu:795": "Ipv: baddhamuktayor vedyam ekaṃ,",
  "GSP30utipk_pu:796": "kiṃ tu baddho 'tyantavibhedena tad vetti vimuktaḥ svātmadehatvena //",
  "GSP30utipk_pu:797": "sarvathā tv antarālīnānantatattvaughanirbharaḥ /",
  "GSP30utipk_pu:798": "śivaḥ cidānandaghanaḥ paramākṣaravigrahaḥ // Ipk_4.14 //",
  "GSP30utipk_pu:799": "Ipv: sarvathā tv antarlīne prameye 'haṃmatau pūrṇāyāṃ śivataiva //",
  "GSP30utipk_pu:800": "evam ātmānam etasya samyagjñānakriye tathā /",
  "GSP30utipk_pu:801": "jānan yathepsitān paśyañ jānāti ca karoti ca // Ipk_4.15 //",
  "GSP30utipk_pu:802": "Ipv:",
  "GSP30utipk_pu:803": "ittham āviṣkṛtaśaktyabhijñānam ātmānam anantajñānakriyāśaktinibhṛtam īśvaraṃ pratyabhijñāya yathecchaṃ sarvaṃ paśyati nirmimīte //",
  "GSP30utipk_pu:804": "iti prakaṭito mayā sughaṭa eṣa mārgo navo mahāgurubhir ucyate sma śivadṛṣṭiśāstre yathā /",
  "GSP30utipk_pu:805": "tad atra nidadhat padaṃ bhuvanakartṛtām ātmano vibhāvya śivatāmayīm aniśam āviśan siddhyati // Ipk_4.16 //",
  "GSP30utipk_pu:806": "Ipv:",
  "GSP30utipk_pu:807_0": "yatra yathāvasthita eva vyavahāre pratyabhijñāmātrāc chivatālābhaḥ / sa ayam avakra",
  "GSP30utipk_pu:807_1": "evābhinavo mārgaḥ sākṣātkṛtaparameśvarabhaṭṭārakākārair bhaṭṭaśrīsomānandapādaiḥ",
  "GSP30utipk_pu:807_2": "śivadṛṣṭināmni prakaraṇe nirdiṣṭo mayā yuktinibandhanena hṛdayaṃgamīkṛtaḥ / etat",
  "GSP30utipk_pu:807_3": "pariśīlanena śivatāveśāj jīvann eva mukto bhavati //",
  "GSP30utipk_pu:808": "tais tair apy upayācitair upanatas tanvyāḥ sthito 'py antike kānto lokasamāna evam aparijñāto na rantuṃ yathā /",
  "GSP30utipk_pu:809": "lokasyaiṣa tathānavekṣitaguṇaḥ svātmāpi viśveśvaro naivālaṃ nijavaibhavāya tad iyaṃ tatpratyabhijñoditā // Ipk_4.17 //",
  "GSP30utipk_pu:810": "Ipv: kāntadṛṣṭānteneśvarapratyabhijñopapādanīyā cāpūrvaphalā ca //",
  "GSP30utipk_pu:811": "janasyāyatnasiddhyartham udayākarasūnunā /",
  "GSP30utipk_pu:812": "īśvarapratyabhijñeyam utpalenopapāditā // Ipk_4.18 //",
  "GSP30utipk_pu:813": "Ipv: sulabho 'yaṃ siddhimārgaḥ pradarśitaḥ //",
  "GSP30utipk_pu:814": "iti tattvasaṃgrahādhikāraḥ //",
  "GSP30utipk_pu:815": "//samāpteyam īśvarapratyabhijñāvṛttiḥ //"
}