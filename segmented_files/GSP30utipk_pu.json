{
    "GSP30utipk_pu:0": " 1. jñānādhikāraḥ //",
    "GSP30utipk_pu:1": " kathaṃ cid āsādya maheśvarasya dāsyaṃ janasyāpy upakāram icchan /",
    "GSP30utipk_pu:2": " samastasaṃpatsamavāptihetuṃ tatpratyabhijñām upapādayāmi // Ipk_1,1.1 //",
    "GSP30utipk_pu:3": " Ipv: parameśvaraprasādād eva labdhātyantadurlabhataddāsyalakṣmīr aham ekākisaṃpadā",
    "GSP30utipk_pu:4": " lajjamāno janam apīmam akhilaṃ svasvāminaṃ vakṣyamāṇopāyena pratyabhijñāpayāmi yena",
    "GSP30utipk_pu:5": " paramārthalābhena parituṣyeyam //",
    "GSP30utipk_pu:6": " kartari jñātari svātmany ādisiddhe maheśvare /",
    "GSP30utipk_pu:7": " ajaḍātmā niṣedhaṃ vā siddhiṃ vā vidadhīta kaḥ // Ipk_1,1.2 //",
    "GSP30utipk_pu:8": " Ipv: sarveṣāṃ svātmanaḥ sarvārthasiddhisamāśrayasya tattatsarvārthasādhanānyathānupapattyā",
    "GSP30utipk_pu:9": " kroḍīkṛtasiddheḥ svaprakāśasya pramātrekavapuṣaḥ pūrvasiddhasya purāṇasya jñānaṃ kriyā ca /",
    "GSP30utipk_pu:10": " svasaṃvedanasiddham aiśvaryaṃ,",
    "GSP30utipk_pu:11": " teneśvarasya siddhau nirākaraṇe ca jaḍānām evodyamaḥ //",
    "GSP30utipk_pu:12": " kiṃ tu mohavaśād asmin dṛṣṭe 'py anupalakṣite /",
    "GSP30utipk_pu:13": " śaktyāviṣkaraṇeneyaṃ pratyabhijñopadarśyate // Ipk_1,1.3 //",
    "GSP30utipk_pu:14": " Ipv: kevalam asya svasaṃvedanasiddhasyāpīśvarasya māyāvyāmohād ahṛdayaṃgamatvād asādhāraṇaprabhāvābhijñānakhyāpanena dṛḍhaniścayarūpaṃ pratyabhijñānamātram upadarśyate //",
    "GSP30utipk_pu:15": " tathā hi jaḍabhūtānāṃ pratiṣṭhā jīvadāśrayā /",
    "GSP30utipk_pu:16": " jñānaṃ kriyā ca bhūtānāṃ jīvatāṃ jīvanaṃ matam // Ipk_1,1.4 //",
    "GSP30utipk_pu:17": " Ipv: vastūnāṃ jaḍājaḍabhedena dvaividhyam /",
    "GSP30utipk_pu:18": " tatra jaḍasvarūpasya jīvanniṣṭhā siddhiḥ,",
    "GSP30utipk_pu:19": " jīvatāṃ puno jīvatvaṃ jīvanaṃ jñānakriye eva //",
    "GSP30utipk_pu:20": " tatra jñānaṃ svataḥsiddhaṃ kriyā kāyāśritā satī /",
    "GSP30utipk_pu:21": " parair apy upalakṣyeta tayānyajñānam ūhyate // Ipk_1,1.5 //",
    "GSP30utipk_pu:22": " Ipv: jīvatāṃ kriyā kāyaparispandaparyantībhūtānyatrāpi pratyakṣā,",
    "GSP30utipk_pu:23": " jñānam ātmavedyaṃ paratrāpi kriyayaiva prasidhyatīti siddha eva svasaṃvedanasaṃvedyatayā svaparayor īśvaro 'haṃpratyeya ātmā,",
    "GSP30utipk_pu:24": " tasya māyāśaktyā nisargatirodhānād evaṃ vimatiḥ //",
    "GSP30utipk_pu:25": " ity upodghātaḥ //",
    "GSP30utipk_pu:26": " iti jñānādhikāre prathamam āhnikam //",
    "GSP30utipk_pu:27": " nanu svalakṣaṇābhāsaṃ jñānam ekaṃ paraṃ punaḥ /",
    "GSP30utipk_pu:28": " sābhilāpaṃ vikalpākhyaṃ bahudhā nāpi tad dvayam // Ipk_1,2.1 //",
    "GSP30utipk_pu:29": " nityasya kasya cid draṣṭus tasyātrānavabhāsataḥ /",
    "GSP30utipk_pu:30": " ahaṃpratītir apy eṣā śarīrādyavasāyinī // Ipk_1,2.2 //",
    "GSP30utipk_pu:31": " Ipv: jñānam ekaṃ sphuṭāvabhāsasvalakṣaṇānubhavasvarūpaṃ nirvikalpakaṃ te kathayanti /",
    "GSP30utipk_pu:32": " aparaṃ tu śabdāruṣaṇayā smṛtisaṃśayotprekṣādibahubhedaṃ vikalpasaṃjñam /",
    "GSP30utipk_pu:33": " ubhayam apy etan na yujyate bodharūpajñānātiriktasyānyasya saṃbandhitayā tasyānupalabdheḥ /",
    "GSP30utipk_pu:34": " ko 'sau sthirarūpa ātmā ?",
    "GSP30utipk_pu:35": " sābhilāpāhaṃpratyayenāpi śarīrādikavedyavastūttīrṇo vedayitā na kaś cid lokair avadhāryate //",
    "GSP30utipk_pu:36": " athānubhavavidhvaṃse smṛtis tadanurodhinī /",
    "GSP30utipk_pu:37": " kathaṃ bhaven na nityaḥ syād ātmā yady anubhāvakaḥ // Ipk_1,2.3 //",
    "GSP30utipk_pu:38": " Ipv: smṛtikāle pūrvānubhavanāśāt kathaṃ pūrvārthānubhavāvaṣṭambhadharmā smṛtir jāyeta yadi tadāpi tadanubhavabodho nānuvarteta,",
    "GSP30utipk_pu:39": " yaś cānekakālasthāyī bodhaḥ sa evātmānubhāvitā //",
    "GSP30utipk_pu:40": " satyāpy ātmani dṛṅnāśāt taddvārā dṛṣṭavastuṣu /",
    "GSP30utipk_pu:41": " smṛtiḥ kenātha yatraivānubhavas tatpadaiva sā // Ipk_1,2.4 //",
    "GSP30utipk_pu:42": " Ipv: arthābhāsanāśāt tanmukhāvalambanīyo viṣayo 'py atra nāsti smṛter ity ekabodhātmani saty api ātmani sā nirviṣayaivetivyavahārocchedaḥ /",
    "GSP30utipk_pu:43": " asato 'py arthānubhavasya viṣayeṇa sā viṣayavatī yadi //",
    "GSP30utipk_pu:44": " yato hi pūrvānubhava- saṃskārāt smṛtisaṃbhavaḥ /",
    "GSP30utipk_pu:45": " yady evam antargaḍunā ko 'rthaḥ syāt sthāyinātmanā // Ipk_1,2.5 //",
    "GSP30utipk_pu:46": " Ipv: anubhavāt saṃskāraḥ saṃskārāc ca smṛtir jāyamānā taṃ pūrvānubhavam anukurvaty evāvagāhitaviṣayaṃ tam anubhavam ābhāsayati /",
    "GSP30utipk_pu:47": " evam ātmasthairyeṇa kim anupayoginā saṃskārasyātmavāde 'py aṅgīkaraṇāt tenaiva ca siddheḥ //",
    "GSP30utipk_pu:48": " tato bhinneṣu dharmeṣu tatsvarūpāviśeṣatah /",
    "GSP30utipk_pu:49": " saṃskārāt smṛitisiddhau syāt smartā draṣṭeva kalpitaḥ // Ipk_1,2.6 //",
    "GSP30utipk_pu:50": " Ipv: sukhaduḥkhajñānādibhinnadharmāśrayatvenāpy ātmano 'nupayogo bhinnair dharmair asaṃbhinnasyānupajātaviśeṣasya smṛtav avyāpṛteḥ /",
    "GSP30utipk_pu:51": " tad draṣṭṛvat kalpanāmātram etad ātmā smṛteti //",
    "GSP30utipk_pu:52": " jñānaṃ ca citsvarūpaṃ cet tad anityaṃ kim ātmavat /",
    "GSP30utipk_pu:53": " athāpi jaḍam etasya katham arthaprakāśatā // Ipk_1,2.7 //",
    "GSP30utipk_pu:54": " Ipv: citsvābhāvye jñānasya cety adharmadeśakālāveśayogād ātmana iva nityatādiprasaṅgaḥ /",
    "GSP30utipk_pu:55": " jaḍatve katham arthasyāsau prakāśaḥ //",
    "GSP30utipk_pu:56": " athārthasya yathā rūpaṃ dhatte buddhis tathātmanaḥ /",
    "GSP30utipk_pu:57": " caitanyam ajaḍā saivaṃ jāḍye nārthaprakāsatā // Ipk_1,2.8 //",
    "GSP30utipk_pu:58": " Ipv: jñānaṃ buddhiḥ /",
    "GSP30utipk_pu:59": " sā jaḍāpi yathā viṣayarūpachāyāṃ dhatte tathātmano 'pi caitanyachāyām,",
    "GSP30utipk_pu:60": " ato 'sav arthaprakāśas tathā ca tasyāś citsvarūpatā syāt /",
    "GSP30utipk_pu:61": " evaṃ jñānaṃ sad api nānyasya saṃbandhi,",
    "GSP30utipk_pu:62": " anupapatteḥ /",
    "GSP30utipk_pu:63": " kriyā tu na svarūpeṇāsti nānyasaṃbandhitayā //",
    "GSP30utipk_pu:64": " kriyāpy arthasya kāyādes tattaddeśādijātatā /",
    "GSP30utipk_pu:65": " nānyādṛṣṭer na sāpy ekā kramikaikasya cocitā // Ipk_1,2.9 //",
    "GSP30utipk_pu:66": " Ipv: kriyāpi pūrvāparībhūtavayavaikā kārakavyāpārarūpā na yuktā kramikasyānekakālaspṛśah svātmāikyāyogāt,",
    "GSP30utipk_pu:67": " nāpi kālakramavyāpī caikasvabhāvaś ca tasyā āśrayo yuktaḥ,",
    "GSP30utipk_pu:68": " kevalaṃ gamanapariṇāmādirūpā sā kriyā /",
    "GSP30utipk_pu:69": " kāyādīnāṃ tu tattadbhinnadeśakālagatapūrvasattāmātram etad atiriktasyānyasyānupalambhāt //",
    "GSP30utipk_pu:70": " tatra tatra sthite tat tad bhavatīty eva dṛśyate /",
    "GSP30utipk_pu:71": " nānyan nānyo 'sti saṃbandhaḥ kāryakāraṇabhāvataḥ // Ipk_1,2.10 //",
    "GSP30utipk_pu:72": " Ipv: pūrvasmin sati parasya sattety etāvanmātre 'nubhavaḥ /",
    "GSP30utipk_pu:73": " kriyāvac ca na kriyākārakasaṃbandhaḥ kaś cid bhinnasyāsyānupalambhāt /",
    "GSP30utipk_pu:74": " kāryakāraṇabhāvād ṛte nānyad vastūnāṃ jñāteyam //",
    "GSP30utipk_pu:75": " dviṣṭhasyānekarūpatvāt siddhasyānyānapekṣaṇāt /",
    "GSP30utipk_pu:76": " pāratantryādyayogāc ca tena kartāpi kalpitaḥ // Ipk_1,2.11 //",
    "GSP30utipk_pu:77": " Ipv: sambandho dviṣṭho na caikenātmanobhayatrāvasthitir yuktā na ca dvayoḥ siddhayor anyonyāpekṣātmā nāpi svātmamātraniṣṭhayoḥ pāratantryarūpaḥ saṃbandhaḥ /",
    "GSP30utipk_pu:78": " tato yathā jñātṛtvaṃ kalpitaṃ tathā kartṛtvam apīti katham ātmā sarveśara iti ? //",
    "GSP30utipk_pu:79": " satyaṃ kiṃ tu smṛtijñānaṃ pūrvānubhavasaṃskṛteḥ /",
    "GSP30utipk_pu:80": " jātam apy ātmaniṣṭhaṃ tan nādyānubhavavedakam // Ipk_1,3.1 //",
    "GSP30utipk_pu:81": " Ipv: pūrvānubhavasaṃskāraprabodhajanmāpi smṛtir ātmamātraniṣṭhatvāt svarūpasaṃvedikaiva na tu pūrvānubhavāveśābhāvāt pūrvānubhūtārthavyavasthāpikā ghaṭate //",
    "GSP30utipk_pu:82": " dṛksvābhāsaiva nānyena vedyā rūpadṛśeva dṛk /",
    "GSP30utipk_pu:83": " rase saṃskārajatvaṃ tu tattulyatvaṃ na tadgatiḥ // Ipk_1,3.2 //",
    "GSP30utipk_pu:84": " Ipv: sarvā hi jñaptiḥ svasaṃvedanaikarūpānanyasaṃvid dvedhā,",
    "GSP30utipk_pu:85": " rūparasajñānayor anyonyavedane 'nyonyaviṣayavedanam api syāt tataś cendriyaniyamābhāvaḥ /",
    "GSP30utipk_pu:86": " pūrvānubhavasaṃskārajatvena tatsādṛśyamātraṃ na tu pūrvānubhavāvagatiḥ,",
    "GSP30utipk_pu:87": " tatsādṛśyam api nāvaseyam //",
    "GSP30utipk_pu:88": " athātadviṣayatve 'pi smṛtes tadavasāyataḥ /",
    "GSP30utipk_pu:89": " dṛṣṭālambanatā bhrāntyā tad etad asamañjasam // Ipk_1,3.3 //",
    "GSP30utipk_pu:90": " Ipv: na cāpi bhrāntyā pūrvānubhavaṃ tadviṣayaṃ ca śuktau rajatam ivāsaṃvedyamānam adhyavasyatīti smṛtis tadviṣayā //",
    "GSP30utipk_pu:91": " smṛtitaiva kathaṃ tāvad bhrānteś cārthasthitiḥ katham /",
    "GSP30utipk_pu:92": " pūrvānubhavasaṃkārāpekṣā ca kim itīṣyate // Ipk_1,3.4 //",
    "GSP30utipk_pu:93": " Ipv: pūrvānubhavāprakāśāt tadviṣayasaṃpramoṣe 'dhyavasāyamātrāt smṛtitvaṃ na yuktam /",
    "GSP30utipk_pu:94": " na ca bhrāntyā pūrvānubhūtārthavyavasthāpanam,",
    "GSP30utipk_pu:95": " pūrvānubhavāsparśe ca tadbhinnayogakṣemāyā bhrānteḥ saṃskārajatve ko grahaḥ //",
    "GSP30utipk_pu:96": " bhrāntitve cāvasāyasya na jaḍād viṣayasthitiḥ /",
    "GSP30utipk_pu:97": " tato 'jāḍye nijollekha- niṣṭhān nārthasthitis tataḥ // Ipk_1,3.5 //",
    "GSP30utipk_pu:98": " Ipv: adhyavasāya eva bhrāntyā viṣayavyavasthāpako na tu svasaṃvit,",
    "GSP30utipk_pu:99": " sa ca jaḍaḥ katham arthavyavasthāyā hetuḥ ?",
    "GSP30utipk_pu:100": " cidrūpo 'py atītārthamātram ābhāsayed abāhyasvātmollekhamātraprakāśo vā na taddhetuḥ //",
    "GSP30utipk_pu:101": " evam anyonyabhinnānām aparasparavedinām /",
    "GSP30utipk_pu:102": " jñānānām anusaṃdhāna- janmā naśyej janasthitiḥ // Ipk_1,3.6 //",
    "GSP30utipk_pu:103": " Ipv: jñānāni svātmamātrapariniṣṭhitāni svasaṃvidrūpatayā aparasaṃvedyāni /",
    "GSP30utipk_pu:104": " teṣām anyonyasaṃghaṭṭanāmayaḥ paramārthopadeśaparyanto lokavyavahāraḥ katham //",
    "GSP30utipk_pu:105": " na ced antaḥkṛtānanta- viśvarūpo maheśvaraḥ /",
    "GSP30utipk_pu:106": " syād ekaś cidvapur jñāna- smṛtyapohanaśaktimān // Ipk_1,3.7 //",
    "GSP30utipk_pu:107": " Ipv: cittatvam eva viśvarūpamato 'tiriktasyānupapatteḥ,",
    "GSP30utipk_pu:108": " aśeṣapadārthajñānānām anyonyānusaṃdhānam /",
    "GSP30utipk_pu:109": " asyaiva jñānādikāḥ śaktayaḥ /",
    "GSP30utipk_pu:110": " mattaḥ smṛtir jñānam apohanaṃ ceti hy uktam //",
    "GSP30utipk_pu:111": " iti jñānādhikāre tṛtīyam āhnikam //",
    "GSP30utipk_pu:112": " sa hi pūrvānubhūtārthopalabdhā parato 'pi san /",
    "GSP30utipk_pu:113": " vimṛśan sa iti svairī smaratīty apadiśyate // Ipk_1,4.1 //",
    "GSP30utipk_pu:114": " Ipv: paścād api pūrvānubhūtārthānubhavitṛtvāt pūrvānubhūtārthaprakāśāsaṃpramoṣaṇam,",
    "GSP30utipk_pu:115": " tasyaikasya vibhoḥ kartuḥ sa ity atra pūrvānubhūtatvena pratyavamarśaḥ smṛtir nāma vyāparaḥ //",
    "GSP30utipk_pu:116": " bhāsayec ca svakāle 'rthāt pūrvābhāsitam āmṛśan /",
    "GSP30utipk_pu:117": " svalakṣaṇaṃ ghaṭābhāsa- mātreṇāthākhilātmanā // Ipk_1,4.2 //",
    "GSP30utipk_pu:118": " Ipv: smṛtiśaktyā sa iti pūrvānubhūtaṃ svalakṣaṇaṃ parāmṛśann ābhāsayaty evānyathā prakāśitasya parāmarśo na kṛtaḥ syāt svasattākāla eva ca,",
    "GSP30utipk_pu:119": " tena smaraṇakāle naṣṭasyāpy ābhāso na duṣyati /",
    "GSP30utipk_pu:120": " kadā cit tv arthitāvaśād ghaṭakāñcanadravyasattādyanyatamaikābhāsarūpeṇaivāsya sphuṭāvabhāsaḥ,",
    "GSP30utipk_pu:121": " anyadā tu sarvātmanārthitvena tathaiva /",
    "GSP30utipk_pu:122": " atiśayanirantarāvahitacetasas tu dṛṣṭārthapratyakṣīkāra eva //",
    "GSP30utipk_pu:123": " na ca yuktaṃ smṛter bhede smaryamāṇasya bhāsanam /",
    "GSP30utipk_pu:124": " tenaikyaṃ bhinnakālānāṃ saṃvidāṃ veditaiṣa saḥ // Ipk_1,4.3 //",
    "GSP30utipk_pu:125": " Ipv: pūrvānubhūtaś cārtho 'nubhavena saha tātkālikasmṛtiprakāśe 'vabhāsamānaḥ smṛtyabhinna eva prakāśād bhinnasya prakāśamānatānupapatteḥ /",
    "GSP30utipk_pu:126": " evaṃ cānubhavasmṛtyādisaṃvidām aikyaṃ sa eva cātmā vedakaḥ / tathā hi //",
    "GSP30utipk_pu:127": " naiva hy anubhavo bhāti smṛtau pūrvo 'rthavat pṛthak /",
    "GSP30utipk_pu:128": " prāg anvabhūvam aham ity ātmārohaṇabhāsanāt // Ipk_1,4.4 //",
    "GSP30utipk_pu:129": " Ipv: smṛtau smaryamāṇo 'nubhūtārtho yathā pṛthagbhūto bhāti na tathānubhavaḥ svātmana evāhaṃtāpratyeyasyānubhavamayatvena prathanāt,",
    "GSP30utipk_pu:130": " yaś cānekakālo 'haṃvedyo 'rthaḥ sa evātmā //",
    "GSP30utipk_pu:131": " yoginām api bhāsante na dṛśo darśanāntare /",
    "GSP30utipk_pu:132": " svasaṃvidekamānās tā bhānti meyapade 'pi vā // Ipk_1,4.5 //",
    "GSP30utipk_pu:133": " Ipv: sarvajñānām api pramātrāntaragatopalambhāḥ svasaṃvinmātravedyasvabhāvāḥ svātmārūḍhā eva bhāseran,",
    "GSP30utipk_pu:134": " ataś ca teṣāṃ yogināṃ parātmatāpattir eva tattvam /",
    "GSP30utipk_pu:135": " prameyakakṣyāyām api ghaṭādivat prātisvikena śuddhabodhātmanā rūpeṇāvabhāseran yadi tathā saṃbhavet /",
    "GSP30utipk_pu:136": " smaryate yad dṛg āsīn me saivam ity api bhedataḥ /",
    "GSP30utipk_pu:137": " tad vyākaraṇam evāsyā mayā dṛṣṭam iti smṛteḥ // Ipk_1,4.6 //",
    "GSP30utipk_pu:138": " Ipv: mayā dṛṣṭam iti pramātrāntargatadarśanaparāmarśātmikāyā eva smṛter vibhajya kathanam,",
    "GSP30utipk_pu:139": " etad evam anubhavo 'sau mamābhūd iti bhedenāpi nirdeśaḥ /",
    "GSP30utipk_pu:140": " yā ca paśyāmy aham imaṃ ghaṭo 'yam iti vāvasā /",
    "GSP30utipk_pu:141": " manyate samavetaṃ sāpy avasātari darśanam // Ipk_1,4.7 //",
    "GSP30utipk_pu:142": " Ipv: paraḥsthitārthavikalpane 'pi ghaṭam imaṃ paśyāmi ghaṭo 'yam iti vā pramātṛmayam eva darśanaṃ pratyavamṛśyate //",
    "GSP30utipk_pu:143": " tan mayā dṛśyate dṛṣṭo 'yaṃ sa ity āmṛśaty api /",
    "GSP30utipk_pu:144": " grāhyagrāhakatābhinnāv arthau bhātaḥ pamātari // Ipk_1,4.8 //",
    "GSP30utipk_pu:145": " Ipv: tasmād dṛkparāmarśapuraḥsārāyāṃ smṛtau vikalpamātre vā dṛkṣabdānuvedhaṃ vināpi",
    "GSP30utipk_pu:146": " sa ity ayam iti vārthamātranirdeśena sarvatraikapramātṛlīnav evānubhāvyānubhāvakau",
    "GSP30utipk_pu:147": " māyākṛtavicchinnāvabhāsav api prakāśete //",
    "GSP30utipk_pu:148": " iti jñānādhikāre caturtham āhnikam //",
    "GSP30utipk_pu:149": " vartamānāvabhāsānāṃ bhāvānām avabhāsanam /",
    "GSP30utipk_pu:150": " antaḥsthitavatām eva ghaṭate bahir ātmanā // Ipk_1,5.1 //",
    "GSP30utipk_pu:151": " Ipv: pratyakṣe 'pi yāvad arthānāṃ bhedenāvabhāsaḥ pramātrantarlīnānām eva satāṃ yuktaḥ //",
    "GSP30utipk_pu:152": " prāgivārtho 'prakāśaḥ syāt prakāśātmatayā vinā /",
    "GSP30utipk_pu:153": " na ca prakāśo bhinnaḥ syād ātmārthasya prakāśatā // Ipk_1,5.2 //",
    "GSP30utipk_pu:154": " Ipv: pramātṛsaṃjñaprakāśasvarūpatāṃ vinā yathādau ghaṭo 'sya nāvabhāsas tathā jñānakāle 'pi syāt,",
    "GSP30utipk_pu:155": " prakāśamānatā cārthasya prakāśaḥ svarūpato na tu bhinnaḥ //",
    "GSP30utipk_pu:156": " bhinne prakāśe cābhinne saṃkaro viṣayasya tat /",
    "GSP30utipk_pu:157": " prakāśātmā prakāśyo 'rtho nāprakāśaś ca siddhyati // Ipk_1,5.3 //",
    "GSP30utipk_pu:158": " Ipv: prakāśamātraṃ cārthād bhinnaṃ sarvārthasādhāraṇaṃ tasya ghaṭasya prakāśo 'yam ayaṃ paṭasyaiveti viṣayaniyamo nirnibandhanaḥ /",
    "GSP30utipk_pu:159": " tasmād arthasya siddhiḥ prakāśātmatāyattā //",
    "GSP30utipk_pu:160": " tattadākasmikābhāso bāhyaṃ ced anumāpayet /",
    "GSP30utipk_pu:161": " na hy abhinnasya bodhasya vicitrābhāsahetutā // Ipk_1,5.4 //",
    "GSP30utipk_pu:162": " Ipv: jaḍānām ābhāsamānataiva sattāsiddhiḥ sā ca ābhāsātmataiva /",
    "GSP30utipk_pu:163": " tataś ca bodhamātram ekam evātra tattvam /",
    "GSP30utipk_pu:164": " tasyāviśeṣe 'pi krameṇa viśiṣyamāṇo 'rthāvabhāsas tato 'nyam aprakāśamānaṃ hetutayā bāhyam artham ūhayed indiyavat //",
    "GSP30utipk_pu:165": " na vāsanāprabodho 'tra vicitro hetutām iyāt /",
    "GSP30utipk_pu:166": " tasyāpi tatprabodhasya vaicitrye kim nibandhanam // Ipk_1,5.5 //",
    "GSP30utipk_pu:167": " Ipv: vicitravāsanāprabodho na bodhād bhinnaḥ,",
    "GSP30utipk_pu:168": " tasyāpi vaicitrye ko hetuḥ /",
    "GSP30utipk_pu:169": " tato bāhya evārtho bhinnābhāsahetuḥ //",
    "GSP30utipk_pu:170": " syād etad avabhāseṣu teṣv evāvasite sati /",
    "GSP30utipk_pu:171": " vyavahāre kim anyena bāhyenānupapattinā // Ipk_1,5.6 //",
    "GSP30utipk_pu:172": " Ipv: ābhāsamānair eva arthair vyavahāraḥ,",
    "GSP30utipk_pu:173": " te cābhāsātmakāḥ santu kā kṣatiḥ /",
    "GSP30utipk_pu:174": " tat kiṃ bāhyena kāryaṃ tāvatā lokayātrāsamāpteḥ /",
    "GSP30utipk_pu:175": " bāhyaś cārthaḥ pramāṇabādhitaḥ sāvayavo viruddhadharmādhyāsāder niravayavaś ca dikṣaṭkayogāder bahuśaḥ //",
    "GSP30utipk_pu:176": " cidātmaiva hi devo 'ntaḥ- sthitam icchāvaśād bahiḥ /",
    "GSP30utipk_pu:177": " yogīva nirupādānam arthajātaṃ prakāśayet // Ipk_1,5.7 //",
    "GSP30utipk_pu:178": " Ipv: cittattvam eva īśvaratvāt svātmarūpatayā upapannābhāsanam anantaśaktitvād icchāvaśān mṛdādikāraṇaṃ vinaiva bāhyatvena ghaṭapaṭādikam artharāśiṃ prakāśayet //",
    "GSP30utipk_pu:179": " anumānam anābhāta- pūrve naiveṣṭam indriyam /",
    "GSP30utipk_pu:180": " ābhātam eva bījāder ābhāsād dhetuvastunaḥ // Ipk_1,5.8 //",
    "GSP30utipk_pu:181": " Ipv: pūrvāvabhātāntaḥsthita evārthe nāntarīyakārthadarśanavaśāt tattaddeśakālādiyojanayā vimarśanam anumānam /",
    "GSP30utipk_pu:182": " indriyam apy anumīyate kiṃcinmātraṃ nimittaṃ tac ca bījādyābhāsād ābhāsitam eva //",
    "GSP30utipk_pu:183": " ābhāsaḥ punarābhāsad bāhyasyāsīt kathaṃ cana /",
    "GSP30utipk_pu:184": " arthasya naiva tenāsya siddhir nāpy anumānataḥ // Ipk_1,5.9 //",
    "GSP30utipk_pu:185": " Ipv: ghaṭādyābhāsād bāhyasyānupapatter nāsīd ābhāsaḥ,",
    "GSP30utipk_pu:186": " tatas tatra nānumānād api siddhiḥ //",
    "GSP30utipk_pu:187": " svāminaś cātmasaṃsthasya bhāvajātasya bhāsanam /",
    "GSP30utipk_pu:188": " asty eva na vinā tasmād icchāmarśaḥ pravartate // Ipk_1,5.10 //",
    "GSP30utipk_pu:189": " Ipv: cidātmanaś ceśvarasya ātmanīvābhedenārtheṣv api prakāśe 'sty anyathā pratibhāsamānārthaikaviṣayo nirmātṛtāmayo vimarśa icchārūpo na syāt",
    "GSP30utipk_pu:190": " svabhāvam avabhāsasya vimarśaṃ vidur anyathā /",
    "GSP30utipk_pu:191": " prakāśo 'rthoparakto 'pi sphaṭikādijaḍopamaḥ // Ipk_1,5.11 //",
    "GSP30utipk_pu:192": " Ipv: prakāśasya mukhya ātmā pratyavamarśaḥ,",
    "GSP30utipk_pu:193": " taṃ vinā arthabheditākārasyāpy asya svacchatāmātraṃ na tv ajāḍyaṃ camatkṛter abhāvāt //",
    "GSP30utipk_pu:194": " ātmāta eva caitanyaṃ citkriyā citikartṛtā /",
    "GSP30utipk_pu:195": " tātparyeṇoditas tena jaḍāt sa hi vilakṣaṇaḥ // Ipk_1,5.12 //",
    "GSP30utipk_pu:196": " Ipv: ātmadravyasya bhāvātmakam apy etaj jaḍād bhedakatayā vimarśākhyaṃ mukhyaṃ rūpam uktaṃ caitanyaṃ dṛśiśaktiś citir iti [adopt var:",
    "GSP30utipk_pu:197": " citiśaktir dṛśir iti] /",
    "GSP30utipk_pu:198": " sā cetanakriyā citikartṛtaiva //",
    "GSP30utipk_pu:199": " citiḥ pratyavamarśātmā parā vāk svarasoditā /",
    "GSP30utipk_pu:200": " svātantryam etan mukhyaṃ tad aiśvaryaṃ paramātmanaḥ // Ipk_1,5.13 //",
    "GSP30utipk_pu:201": " Ipv: abhinnavācyādyā vāg eṣā nityacitsvarūpatvenānādyantāparatantrā,",
    "GSP30utipk_pu:202": " bhāvāntarānapekṣaṃ śuddham etat svātantryam aiśvaryasaṃjñam //",
    "GSP30utipk_pu:203": " sā sphurattā mahāsattā deśakālāviśeṣinī /",
    "GSP30utipk_pu:204": " saiṣā sāratayā proktā hṛdayaṃ parameṣṭhinaḥ // Ipk_1,5.14 //",
    "GSP30utipk_pu:205": " Ipv: sphuradrūpatā sphuraṇakartṛtā abhāvāpratiyoginy abhāvavyāpinī sattā bhavattā bhavanakartṛtā nityā deśakālāsparśāt saiva pratyavamarśātmā citikriyāśāktiḥ /",
    "GSP30utipk_pu:206": " sā viśvātmanaḥ parameśvarasya svātmapratiṣṭhārūpā hṛdayam iti tatra tatrāgame nigadyate //",
    "GSP30utipk_pu:207": " ātmānam ata evāyaṃ jñeyīkuryāt pṛthaksthiti /",
    "GSP30utipk_pu:208": " jñeyaṃ na tu tadaunmukhyāt khaṇḍyetāsya svatantratā // Ipk_1,5.15 //",
    "GSP30utipk_pu:209": " Ipv: etādṛśaśuddhasvātantryavaśān naiṣa pṛthag eva labdhapratiṣṭhaṃ vastv avaiti,",
    "GSP30utipk_pu:210": " api tv ajñeyam ātmānam aniyantritaprabhāvatayā jñeyīkaroti /",
    "GSP30utipk_pu:211": " bhinnajñeyasāpekṣatve jñānakartṛtā mlāyet //",
    "GSP30utipk_pu:212": " svātantryāmuktātmānaṃ svātantryād advayātmanaḥ /",
    "GSP30utipk_pu:213": " prabhur īśādisaṃkalpair nirmāya vyavahārayet // Ipk_1,5.16 //",
    "GSP30utipk_pu:214": " Ipv: ata eva vedyaikībhāvalakṣaṇapūrṇatāmayāt svātantryāt tadānīntanam eva vedakam ātmānam īśvaraḥ śivo veditety evamādivikalpair ābhāsayati bhāvanādivyavahārārtham //",
    "GSP30utipk_pu:215": " nāhantādiparāmarśa- bhedād asyānayatātmanaḥ /",
    "GSP30utipk_pu:216": " ahaṃmṛśyatayāivāsya sṛṣtes tiṅvācyakarmavat // Ipk_1,5.17 //",
    "GSP30utipk_pu:217": " Ipv: vartamānapramātṛbhāve nāhaṃpratyavamarśasya prameyatvenedantā /",
    "GSP30utipk_pu:218": " vimarśabhede cābhāsabhede ca pramātaiveśvaraśabdena sṛṣṭo 'haṃ parāmarśavyavadhānena kevalam,",
    "GSP30utipk_pu:219": " yathā kriyādiśabdena pacatyādivācyo 'rthaḥ /",
    "GSP30utipk_pu:220": " yathāhuḥ kriyāguṇajātisaṃbandhādiśābdair na kriyādaya ucyante pacatyādimukhenābhidhānāt /",
    "GSP30utipk_pu:221": " īśvaraśabdād ātmaśabdāc cāham iti parāmṛśan na evātmānam avaiti na sākṣāt,",
    "GSP30utipk_pu:222": " pratītis tv asty eva smṛtyevānubhavamukhenānubhūtasya //",
    "GSP30utipk_pu:223": " māyāśaktyā vibhoḥ saiva bhinnasaṃvedyagocarā /",
    "GSP30utipk_pu:224": " kathitā jñānasaṃkalpādhyavasāyādināmabhiḥ // Ipk_1,5.18 //",
    "GSP30utipk_pu:225": " Ipv: prakāśātmanaḥ parameśvarasya māyāśaktyā svātmarūpaṃ viśvaṃ bhede ābhāsyate /",
    "GSP30utipk_pu:226": " tataḥ saiva citir jñānam adhyakṣam /",
    "GSP30utipk_pu:227": " tasyaiva bhinnasyābhātasya smṛtiḥ saṃkalpo 'dhyavasāyo manobuddhirūpatve 'pi citir eva //",
    "GSP30utipk_pu:228": " sākṣātkārakṣaṇe 'py asti vimarśaḥ katham anyathā /",
    "GSP30utipk_pu:229": " dhāvanādy upapadyeta pratisaṃdhānavarjitam // Ipk_1,5.19 //",
    "GSP30utipk_pu:230": " Ipv: sākṣātkāralakṣaṇe jñāne 'pi cito 'rthapratyavamarśo 'sti sūkṣmaḥ,",
    "GSP30utipk_pu:231": " vācanadhāvanādau śīghrakriyā tattaddṛśyamānadeśādyupāditsājihāsānusaṃdhānena hi bhavet //",
    "GSP30utipk_pu:232": " ghaṭo 'yam ity adhyavasā nāmarūpātirekiṇī /",
    "GSP30utipk_pu:233": " pareśaśaktir ātmeva bhāsate na tv idantayā // Ipk_1,5.20 //",
    "GSP30utipk_pu:234": " Ipv: ayam iti ghaṭa iti vādhyavasāyo bhinnaprakāśamānanāmarūpātiriktaś citiśaktimaya evātmevābhedena avabhāsate //",
    "GSP30utipk_pu:235": " kevalaṃ bhinnasamvedya- deśakālānurodhataḥ /",
    "GSP30utipk_pu:236": " jñānasmṛtyavasāyādi sakramaṃ pratibhāsate // Ipk_1,5.21 //",
    "GSP30utipk_pu:237": " Ipv: cittattvasya māyāśaktyā bhinnaṃ ghaṭādi saṃvedyaṃ tattaddeśakālabhinnaṃ prakāśyate yasyābhedenāvaṣṭambhād vibhinnadeśakālādinā jñānasmṛtyādyābhāsate",
    "GSP30utipk_pu:238": " iti jñānādhikāre pañcamam āhnikam //",
    "GSP30utipk_pu:239": " ahaṃpratyavamarśo yaḥ prakāśātmāpi vāgvapuḥ /",
    "GSP30utipk_pu:240": " nāsau vikalpaḥ sa hy ukto dvayākṣepī viniścayaḥ // Ipk_1,6.1 //",
    "GSP30utipk_pu:241": " Ipv: prakāśasyātmany ahamiti parāvāgrūpatvāt sābhilāpo 'pi svabhāvabhūtaḥ pratyavamarśo na vikalpa ity ucyate,",
    "GSP30utipk_pu:242": " sa hi pratiyoginiṣedhapūrvo niścayo na cātra pratiyogisaṃbhavaḥ //",
    "GSP30utipk_pu:243": " bhinnayor avabhāso hi syād ghaṭāghaṭayor dvayoḥ /",
    "GSP30utipk_pu:244": " prakāśasyeva nānyasya bhedinas tv avabhāsanam // Ipk_1,6.2 //",
    "GSP30utipk_pu:245": " Ipv: prakāśād dvitīyasya bhinnasya pratiyogino 'prakāśasaṃjñasyānavabhāsane prakāśetaratvaṃ na syāt /",
    "GSP30utipk_pu:246": " tasyānābhāse vyapohanāyogād vikalpatāhāniḥ //",
    "GSP30utipk_pu:247": " tathā ca",
    "GSP30utipk_pu:248": " tadatatpratibhābhājā mātraivātadvyapohanāt /",
    "GSP30utipk_pu:249": " tanniścayanamukto hi vikalpo ghaṭa ity ayam // Ipk_1,6.3 //",
    "GSP30utipk_pu:250": " Ipv: pramātur eva svatantrasyāntarlīnatadatadarthābhāsasya atadapohanena ghaṭa iti niścayo vikalpo nāma vyāpāraḥ //",
    "GSP30utipk_pu:251": " cittattvaṃ māyayā hitvā bhinna evāvabhāti yaḥ /",
    "GSP30utipk_pu:252": " dehe buddhāv atha prāṇe kalpite nabhasīva vā // Ipk_1,6.4 //",
    "GSP30utipk_pu:253": " pramātṛtvenāham iti vimarśo 'nyavyapohanāt /",
    "GSP30utipk_pu:254": " vikalpa eva sa para- pratiyogy avabhāsajaḥ // Ipk_1,6.5 //",
    "GSP30utipk_pu:255": " Ipv: cidacittattvasyaiveśvarasya māyāśaktyā bhedāvabhāsini śarīre buddhav āntare vā sparśe taduttīrṇe vākāśa iva śūnya eva vikalpite 'hamiti pramātṛbhāvena vimarśaḥ,",
    "GSP30utipk_pu:256": " tattadābhāsamānaśarīrādipratiyogyapohanakaraṇād ghaṭo 'yam itivad vikalpa eva //",
    "GSP30utipk_pu:257": " kādācitkāvabhāse yā pūrvābhāsādiyojanā /",
    "GSP30utipk_pu:258": " saṃskārāt kalpanā proktā sāpi bhinnāvabhāsini // Ipk_1,6.6 //",
    "GSP30utipk_pu:259": " Ipv: vichinnavicchinneṣu śūnyadehādyābhāsabhedeṣu pūrvābhāsāhaṃkārākhyānām aikyayojanāntaḥpūrvābhāsasthitilakṣaṇasaṃskārāśritā pramātṛvyāpārarūpā kalpanaiva pratyabhijñākhyā //",
    "GSP30utipk_pu:260": " tad evaṃ vyavahāre 'pi prabhur dehādim āviśan /",
    "GSP30utipk_pu:261": " bhāntam evānta arthaugham icchayā bhāsayed bahiḥ // Ipk_1,6.7 //",
    "GSP30utipk_pu:262": " Ipv: ādisarge vā vyavahāre 'pi vā maheśvaro māyāśaktyā dehādim ātmatvena abhiniviśya",
    "GSP30utipk_pu:263": " pramātāraṃ kurvann antaḥsthitaṃ vibhāntam eva taṃ tam arthaṃ krameṇa bahīrūpaṃ kartṛśaktyā bhāsayati /",
    "GSP30utipk_pu:264": " tathābhāsanam evotpādanam /",
    "GSP30utipk_pu:265": " asya dehādyanāviṣṭasya tu svato yugapad ahamidam iti sarvārthaprakāśaḥ //",
    "GSP30utipk_pu:266": " evaṃ smṛtau vikalpe vāpy apohanaparāyaṇe /",
    "GSP30utipk_pu:267": " jñāne vāpy antarābhāsaḥ sthita eveti niścitam // Ipk_1,6.8 //",
    "GSP30utipk_pu:268": " Ipv: sarvasaṃvitsu sarvārthāvabhāsaḥ pramātṛsaṃlīnaś cittattvavad ānurūpyeṇa prakāśamānaḥ sadā sthita eva //",
    "GSP30utipk_pu:269": " kiṃ tu naisargiko jñāne bahirābhāsanātmani /",
    "GSP30utipk_pu:270": " pūrvānubhavarūpas tu sthitaḥ sa smaraṇādiṣu // Ipk_1,6.9 //",
    "GSP30utipk_pu:271": " Ipv: jñāne bahirābhāsanarūpe sahaja eva cittattvasyāntararthāvabhāsaḥ,",
    "GSP30utipk_pu:272": " smṛtyādau tu pūrvānubhavātmā /",
    "GSP30utipk_pu:273": " ata eva smṛtiḥ saṃskārajocyate //",
    "GSP30utipk_pu:274": " sa naisargika evāsti vikalpe svairacāriṇi /",
    "GSP30utipk_pu:275": " yathābhimatasaṃsthānābhāsanād buddhigocare // Ipk_1,6.10 //",
    "GSP30utipk_pu:276": " Ipv: avatantras tu vikalpaś cakṣurādyagocaram api buddhaviṣayatāpādanena yathāruci pūrvānubhūtatvāvimarśanena navam eva taṃ tam artham ābhāsayati saṃniveśaviśeṣaṃ ca /",
    "GSP30utipk_pu:277": " tatrāsav arthaḥ sahaja evāsti //",
    "GSP30utipk_pu:278": " ata eva yathābhīṣṭa- samullekhāvabhāsanāt /",
    "GSP30utipk_pu:279": " jñānakriye sphuṭe eva siddhe sarvasya jīvataḥ // Ipk_1,6.11 //",
    "GSP30utipk_pu:280": " Ipv: apūrvārthanirmāṇajñānasāmārthyāc ca vikalpa eva sarvasya sarvajñatvaṃ sarvakartṛtvaṃ ca sphuṭam",
    "GSP30utipk_pu:281": " iti jñānādhikāre ṣaṣṭham āhnikam",
    "GSP30utipk_pu:282": " saptamam āhnikam",
    "GSP30utipk_pu:283": " yā caiṣā pratibhā tattat- padārthakramarūṣitā /",
    "GSP30utipk_pu:284": " akramānantacidrūpaḥ pramātā sa maheśvaraḥ // Ipk_1,7.1 //",
    "GSP30utipk_pu:285": " Ipv: tattatpadārthakramācchuritaś caiṣo 'ntaḥsthita eva ābhāsaḥ sarvasaṃvitkālavyāpyakramānantacinmaya ātmasaṃjñaḥ pramātā svāṅgabhūte prameye nirmātṛtayā maheśvaraś ca //",
    "GSP30utipk_pu:286": " tattadvibhinnasaṃvitti- mukhair ekapramātari /",
    "GSP30utipk_pu:287": " pratitiṣṭhatsu bhāveṣu jñāteyam upapadyate // Ipk_1,7.2 //",
    "GSP30utipk_pu:288": " Ipv: anekasaṃvitsrotomukhair ekapramātṛsindhum upalīya bhāvabhedāḥ kāryakāraṇatādivyavahārasamanvayaṃ bhajante //",
    "GSP30utipk_pu:289": " deśakālakramajuṣām arthānāṃ svasamāpinām /",
    "GSP30utipk_pu:290": " sakṛdābhāsasādhyo 'sāv anyathā kaḥ samanvayaḥ // Ipk_1,7.3 //",
    "GSP30utipk_pu:291": " Ipv: svarūpam avabhāsanaṃ ca bhāvānāṃ svātmapariniṣṭhitam eva /",
    "GSP30utipk_pu:292": " yugapadekābhāsanibandhanaś caiṣāṃ samanvayaḥ /",
    "GSP30utipk_pu:293": " sa abhinnaḥ pramātṛlīnatayā kalpate /",
    "GSP30utipk_pu:294": " pratyakṣānupalambhānāṃ tattadbhinnāṃśapātinām /",
    "GSP30utipk_pu:295": " kāryakāraṇatāsiddhi- hetutaikapramātṛjā // Ipk_1,7.4 //",
    "GSP30utipk_pu:296": " Ipv: kāryakāraṇabhāva iva tatsiddhir api pratyakṣānupalambhair ekapramātṛmukhena samanvayam āgatya kriyate,",
    "GSP30utipk_pu:297": " asamanvitāḥ pratyakṣānupalambhāḥ kramikasvaviṣayamātrajñāpanakṣīṇā nānyonyāpekṣopalakṣaṇakṣamāḥ //",
    "GSP30utipk_pu:298": " smṛtau yaiva svasaṃvittiḥ pramāṇaṃ svātmasaṃbhave /",
    "GSP30utipk_pu:299": " pūrvānubhavasadbhāve sādhanaṃ saiva nāparam // Ipk_1,7.5 //",
    "GSP30utipk_pu:300": " Ipv: pūrvānubhasvasaṃvedanasya abhāvāt smṛtisvasaṃvedanam eva atraikārthābhāsamayapramātṛrūpaṃ smṛtisvarūpa iva pramāṇam /",
    "GSP30utipk_pu:301": " smṛteḥ pūrvānubhavābhāsābhāve kāryakāraṇabhāvāsiddher na kāryaliṅgatā //",
    "GSP30utipk_pu:302": " bādhyabādhakabhāvo 'pi svātmaniṣṭhāvirodhinām /",
    "GSP30utipk_pu:303": " jñānānām udiyād eka- pramātṛpariniṣṭhiteḥ // Ipk_1,7.6 //",
    "GSP30utipk_pu:304": " Ipv: bhinnasvābhāsamātraniṣṭhānāṃ jñānānāṃ ko virodhaḥ,",
    "GSP30utipk_pu:305": " tat kathaṃ bādhyabādhkatvam /",
    "GSP30utipk_pu:306": " ekaprāmātṛviśrāntau tu yuktam //",
    "GSP30utipk_pu:307": " viviktabhūtalajñānaṃ ghaṭābhāvamatir yathā /",
    "GSP30utipk_pu:308": " tathā cecchuktikājñānaṃ rūpyajñānāpramātvavit // Ipk_1,7.7 //",
    "GSP30utipk_pu:309": " Ipv: iha bhūtale ghaṭo nāstīti ghaṭābhāvajñānaṃ kevalabhūtalajñānam eva śūnyabhūtalasya ghaṭābhāvarūpatvāt /",
    "GSP30utipk_pu:310": " tathaiva yadi śuktikārajatayor aparasparātmatvāc chuktikājñānaṃ rajatājñānam iti pratyakṣaṃ bādhakam //",
    "GSP30utipk_pu:311": " naivaṃ śuddhasthalajñānāt siddhyet tasyāghaṭātmanā /",
    "GSP30utipk_pu:312": " na tūpalabdhiyogyasyāpy atrābhāvo ghaṭātmanaḥ // Ipk_1,7.8 //",
    "GSP30utipk_pu:313": " Ipv: kevalabhūtalajnānād bhūtalasyāghaṭātmatā sidhyati,",
    "GSP30utipk_pu:314": " na tu tatrādhāre bhinno darśanayogyo 'pi ghaṭo nāsti //",
    "GSP30utipk_pu:315": " viviktaṃ bhūtalaṃ śaśvad bhāvānāṃ svātmaniṣṭhiteḥ /",
    "GSP30utipk_pu:316": " tat kathaṃ jātu tajjñānaṃ bhinnasyābhāvasādhanam // Ipk_1,7.9 //",
    "GSP30utipk_pu:317": " Ipv: bhūtalam abhūtalaviviktaṃ sadaiva tat kathaṃ tajjñānaṃ kadācid eva tatra bhinnaghaṭābhāvaṃ sādhayet /",
    "GSP30utipk_pu:318": " bhinnaghaṭaviviktatā ca bhūtalasya kadācit kaṃ rūpaṃ syād yadi ghaṭasahitatāpi kadācit svarūpaṃ bhavet, na tv evam /",
    "GSP30utipk_pu:319": " padārtau dvav eva svātmapariniṣṭhitau,",
    "GSP30utipk_pu:320": " sāhityaṃ na tadatiriktam ubhayātmakam ekarūpam /",
    "GSP30utipk_pu:321": " jñānam ekaṃ tūbhayābhāsasaṃsargātmakam apy ekābhāsajñānāntarābhāvarūpam /",
    "GSP30utipk_pu:322": " vastu punaḥ svātmaniṣṭham eva paricchinattīti na vastubalena pradeśadarśanāt pradeśasiddhivad ghaṭābhāvasiddhiḥ /",
    "GSP30utipk_pu:323": " ubhayābhāsaikajñānātmakakāryābhāvāt tu syāt /",
    "GSP30utipk_pu:324": " na caivaṃ vyavadhānena pratītiḥ pradeśadarśanād eva tatsiddheḥ //",
    "GSP30utipk_pu:325": " kim tv ālokacayo 'ndhasya sparśo voṣṇādiko mṛduḥ /",
    "GSP30utipk_pu:326": " tatrāsti sādhayet tasya svajñānam aghaṭātmatām // Ipk_1,7.10 //",
    "GSP30utipk_pu:327": " Ipv: pradeśeṣv ālokapuraṃ santamase mṛdum uṣṇādikaṃ sparśaṃ vā ghaṭarūpasparśābhāvātmakam anubhūyālokādi ghaṭābhāvo 'trāsti,",
    "GSP30utipk_pu:328": " ghaṭo nāstīti vyavahartuṃ yuktam //",
    "GSP30utipk_pu:329": " piśācaḥ syād anāloko 'py ālokābhyantare yathā /",
    "GSP30utipk_pu:330": " adṛśyo bhūtalasyānta na niṣedhyaḥ sa sarvathā // Ipk_1,7.11 //",
    "GSP30utipk_pu:331": " Ipv: na caivam ālokasya piśācānyatvāt tatra piśācaniṣedhaprasaṅgaḥ,",
    "GSP30utipk_pu:332": " sa hy adṛśyo 'nyatve 'pi yathā mṛdgolakasyāpy antaranivāryas tathālokasyāntare /",
    "GSP30utipk_pu:333": " tatas tasya anyamata ivāsmanmate 'pi nādṛśyatvād abhāvasiddhiḥ //",
    "GSP30utipk_pu:334": " evaṃ rūpyavidābhāva- rūpā śuktimatir bhavet /",
    "GSP30utipk_pu:335": " na tv ādyarajatajñapteḥ syād aprāmāṇyavedikā // Ipk_1,7.12 //",
    "GSP30utipk_pu:336": " Ipv: śuktijñānam eva rajatajñānābhāvarūpaṃ sidhyati,",
    "GSP30utipk_pu:337": " tadānīntanaśuktijñānānubhavena na bhinnasyātītasya rūpyajñānasyāprāmāṇyam //",
    "GSP30utipk_pu:338": " dharmyasiddher api bhaved bādhā naivānumānataḥ /",
    "GSP30utipk_pu:339": " svasaṃvedanasiddhā tu yuktā saikapramātṛjā // Ipk_1,7.13 //",
    "GSP30utipk_pu:340": " Ipv: śuktikājñānakāle ca na pūrvaṃ rajatajñānam asti /",
    "GSP30utipk_pu:341": " tataḥ sa dharmī na siddha iti nānumānena bādhā,",
    "GSP30utipk_pu:342": " ekapramātṛmayasvasaṃvedane tv ekadeśāvaṣṭambhyubhayajñānamayasaṃbandhabhāsanāt sidhyati /",
    "GSP30utipk_pu:343": " paścātsaṃvādaḥ pratyakṣasvasaṃvedane pūrvasyāpi tasya bhāsanād ekaṃ pramāṇam itarad anyatheti bhavati /",
    "GSP30utipk_pu:344": " saṃvādo 'py ekapramātṛkṛtaḥ //",
    "GSP30utipk_pu:345": " ittham atyarthabhinnārthāvabhāsakhacite vibhau /",
    "GSP30utipk_pu:346": " samalo vimalo vāpi vyavahāro 'nubhūyate // Ipk_1,7.14 //",
    "GSP30utipk_pu:347": " Ipv: māyāśaktyā bhedaviṣayo 'yaṃ sarvo vyavahāras tathājñānaināṃ śuddho 'jñānāndhānāṃ tu malinas tattadbhinnārthāvabhāsabhāji bhagavati saṃbhāvyate 'nubhavena //",
    "GSP30utipk_pu:348": " iti jñānādhikāre saptamam āhnikam //",
    "GSP30utipk_pu:349": " tātkālikākṣasāmakṣya- sāpekṣāḥ kevalaṃ kva cit /",
    "GSP30utipk_pu:350": " ābhāsā anyathānyatra tv andhāndhatamasādiṣu // Ipk_1,8.1 //",
    "GSP30utipk_pu:351": " Ipv: ābhāsāḥ kadācit sannihitapratyakṣākṣiptā ghaṭo 'yam iti vyavahārahetavaḥ,",
    "GSP30utipk_pu:352": " andhatamasādau tu pūrvānubhavotthitāḥ //",
    "GSP30utipk_pu:353": " viśeṣo 'rthāvabhāsasya sattāyāṃ na punaḥ kva cit /",
    "GSP30utipk_pu:354": " vikalpeṣu bhaved bhāvi- bhavadbhūtārthagāmiṣu // Ipk_1,8.2 //",
    "GSP30utipk_pu:355": " Ipv: smṛtyutprekṣārūpeṣu pratyakṣapṛṣṭhapātiṣu svatantreṣu vānyeṣu vikalpeṣu kālatrayaviṣayeṣv arthāvabhāso 'ntas tulya evāvasthitaḥ //",
    "GSP30utipk_pu:356": " sukhādiṣu ca saukhyādi- hetuṣv api ca vastuṣu /",
    "GSP30utipk_pu:357": " avabhāsasya sadbhāve 'py atītatvāt tathā sthitiḥ // Ipk_1,8.3 //",
    "GSP30utipk_pu:358": " Ipv: sukhaduḥkhādyābhāsās tatsādhanābhāsāś ca sadaivāntaḥ santo 'pi na tadāhlādādimayīṃ sthitiṃ kurvanty atītatvād bahis tadānīm abhāvāt tadātvaviśiṣṭānāṃ ca tathākāritvāt //",
    "GSP30utipk_pu:359": " gāḍham ullikhyamāne tu vikalpena sukhādike /",
    "GSP30utipk_pu:360": " tathā sthitis tathaiva syāt sphuṭam asyopalakṣaṇāt // Ipk_1,8.4 //",
    "GSP30utipk_pu:361": " Ipv: kutaś cit prayatnaniveśāt svatantravikalpollikhitaṃ sphuṭam eva sukhādi jātaṃ vikāsādihetuḥ //",
    "GSP30utipk_pu:362": " bhāvābhāvāvabhāsānāṃ bāhyatopādhir iṣyate /",
    "GSP30utipk_pu:363": " nātmā sattā tatas teṣām āntarāṇāṃ satāṃ sadā // Ipk_1,8.5 //",
    "GSP30utipk_pu:364": " Ipv: sarveṣām ābhāsānāṃ bhāvābhāvaviṣayānām abahīrūpatve 'pi sattāsty eva smṛtyādau,",
    "GSP30utipk_pu:365": " bāhyatvam hi teṣām upādhir na svarūpam /",
    "GSP30utipk_pu:366": " abhāvābhāsasyāntaḥsattāyām api bahirabhāvāt tathātvam //",
    "GSP30utipk_pu:367": " āntaratvāt pramātraikye naiṣāṃ bhedanibandhanā /",
    "GSP30utipk_pu:368": " arthakriyāpi bāhyatve sā bhinnābhāsabhedataḥ // Ipk_1,8.6 //",
    "GSP30utipk_pu:369": " Ipv: antaś ca sarveṣām eva nīlasukhādyā bhāsānām sadā sattve 'pi pramātṛmātrarūpatvāt kāryakāraṇādibhedāśrayā nārthakriyā,",
    "GSP30utipk_pu:370": " pramātur bhede 'pi bauddhacākṣuṣatvādibhedenābhāsabhedād ābhāsāśritārthakāritāpi bhidyate rūpādīnām //",
    "GSP30utipk_pu:371": " cinmayatve 'vabhāsānām anta eva sthitiḥ sadā /",
    "GSP30utipk_pu:372": " māyayā bhāsamānānāṃ bāhyatvād bahir apy asau // Ipk_1,8.7 //",
    "GSP30utipk_pu:373": " Ipv: citsvarūpatvenābhāsānāṃ sadāntastattva eva sthitiḥ /",
    "GSP30utipk_pu:374": " māyāśaktyā bahiḥ pratyakṣatvena prakāśyamāneṣu bhāveṣu prakāśāvyatirikteṣu bahirābhāsa ity ucyate,",
    "GSP30utipk_pu:375": " tad api teṣām āntaratvam eva sisṛkṣādau tu bhāvānām api //",
    "GSP30utipk_pu:376": " vikalpe yo 'yam ullekhaḥ so 'pi bāhyaḥ pṛthakprathaḥ /",
    "GSP30utipk_pu:377": " pramātraikātmyam āntaryaṃ tato bhedo hi bāhyatā // Ipk_1,8.8 //",
    "GSP30utipk_pu:378": " Ipv: vikalpe ghaṭādyullekhaś cakṣurādyagocare 'pi pṛthagābhāsād bāhya eva /",
    "GSP30utipk_pu:379": " ahaṃvimarśo hy āntaratvaṃ,",
    "GSP30utipk_pu:380": " idam iti tu bāhyatā /",
    "GSP30utipk_pu:381": " evaṃ ca ghaṭādīnām ubhayī bāhyatā bāhyāntaḥkaraṇadvayīvedyatā,",
    "GSP30utipk_pu:382": " sukhādes tv ekāntaḥkaraṇavedyataiva //",
    "GSP30utipk_pu:383": " ullekhasya sukhādeś ca prakāśo bahir ātmanā /",
    "GSP30utipk_pu:384": " icchāto bhartur adhyakṣa- rūpo 'kṣādibhuvāṃ yathā // Ipk_1,8.9 //",
    "GSP30utipk_pu:385": " Ipv: ullekhasukhaduḥkhalajjādīnāṃ cākṣuṣānāṃ rūpādīnām iveśvarasya śaktyā sākṣātkaraṇarūpo bauddhaḥ prakāśaḥ //",
    "GSP30utipk_pu:386": " tadaikyena vinā na syāt saṃvidāṃ lokapaddhatiḥ /",
    "GSP30utipk_pu:387": " prakāśaikyāt tad ekatvaṃ mātaikaḥ sa iti sthitam // Ipk_1,8.10 //",
    "GSP30utipk_pu:388": " Ipv: tattadvibhinnasaṃvidanusandhānena hi vyavahāraḥ /",
    "GSP30utipk_pu:389": " ekaś ca prakāśātmā tadanusandhānarūpaḥ sa eva caikaḥ pramātā paramātmasaṃjñaḥ //",
    "GSP30utipk_pu:390": " sa eva vimṛśattvena niyatena maheśvaraḥ /",
    "GSP30utipk_pu:391": " vimarśa eva devasya śuddhe jñānakriye yataḥ // Ipk_1,8.11 //",
    "GSP30utipk_pu:392": " Ipv: sa paramātmā cidrūpovimarśākhyenaiva mukhyasvabhāvenāvyabicāriṇā maheśvaraḥ /",
    "GSP30utipk_pu:393": " cittattvasya viśvātmanaḥ śivasaṃjñasyāhaṃvimarśanam eva śuddhe jñānakriye,",
    "GSP30utipk_pu:394": " bhinnābhinnajñeyakāryagate tv īśvarasya śuddhāśuddhe,",
    "GSP30utipk_pu:395": " bhinnārthaviṣaye tu puṃsaḥ sattvarajovṛttirūpe prakāśapravṛttisaṃjñe tamasā saṃkucite 'śuddhe eva//",
    "GSP30utipk_pu:396": " iti jñānādhikāre 'ṣṭamāhnikam //",
    "GSP30utipk_pu:397": " iti jñānādhikāraḥ // **************************************************************************",
    "GSP30utipk_pu:398": " kriyādhikāraḥ //",
    "GSP30utipk_pu:399": " prathamam āhnikam//",
    "GSP30utipk_pu:400": " ata eva yad apy uktaṃ kriyā naikasya sakramā /",
    "GSP30utipk_pu:401": " eketyādi pratikṣiptaṃ tad ekasya samarthanāt // Ipk_2,1.1 //",
    "GSP30utipk_pu:402": " Ipv: ekacittattvasamarthanād ekasaṃbandhī vyāpāra eka eveti kriyāpy apakṛtadūṣaṇā //",
    "GSP30utipk_pu:403": " sakramatvaṃ ca laukikyāḥ kriyāyāḥ kālaśaktitaḥ /",
    "GSP30utipk_pu:404": " ghaṭate na tu śāśvatyāḥ prābhavyāḥ syāt prabhor iva // Ipk_2,1.2 //",
    "GSP30utipk_pu:405": " Ipv: māyāśakter bhinnabhāvāvabhāsānāṃ kriyā ca kālaśaktivaśāt sakramā na tv ātmavimarśarūpānādinidhanā prabhoḥ svabhāvabhūtā //",
    "GSP30utipk_pu:406": " kālaḥ sūryādisaṃcāras tattatpuṣpādijanma vā /",
    "GSP30utipk_pu:407": " śītoṣṇe vātha tallakṣyaḥ krama eva sa tattvataḥ // Ipk_2,1.3 //",
    "GSP30utipk_pu:408": " Ipv: sā sā prasiddhā kriyā kālaḥ śītādi vā tadupalakṣitaḥ sarvabhinnāvabhāsamānabhāvopādhibhūtaḥ krama eva vāsau tasyaivopayogāt //",
    "GSP30utipk_pu:409": " kramo bhedāśrayo bhedo 'py ābhāsasadasattvataḥ /",
    "GSP30utipk_pu:410": " ābhāsasadasattve tu citrābhāsakṛtaḥ prabhoḥ // Ipk_2,1.4 //",
    "GSP30utipk_pu:411": " Ipv: anyonyābhāsaśūnyabhinnabhāvāvabhāsavaicitryakriyaiva prabhor bhāveṣu kramahetuḥ //",
    "GSP30utipk_pu:412": " mūrtivaicitryato deśa- kramam ābhāsayaty asau /",
    "GSP30utipk_pu:413": " kriyāvaicitryanirbhāsāt kālakramam apīśvaraḥ // Ipk_2,1.5 //",
    "GSP30utipk_pu:414": " Ipv: anekasyānyonyabhedābhāsād deśakramaḥ kriyāmukhena kālakramo 'pi /",
    "GSP30utipk_pu:415": " ekasya tu bhāvasya tattajjanmasattāvipariṇāmādikriyābhedāt kālakrama eva //",
    "GSP30utipk_pu:416": " sarvatrābhāsabhedo 'pi bhavet kālakramākaraḥ /",
    "GSP30utipk_pu:417": " vicchinnabhāsaḥ śūnyāder mātur bhātasya no sakṛt // Ipk_2,1.6 //",
    "GSP30utipk_pu:418": " Ipv: sarvatrārthe vicitro 'vabhāsaḥ śūnyadehāder eva pramātuḥ kālakramābhāsahetur,",
    "GSP30utipk_pu:419": " sa hi prākkālo na tathā tadānīṃ bhāsate smṛtiṃ vihāya svavartamānāpekṣayā cāsau bhūtabhaviṣyatte vyavaharati /",
    "GSP30utipk_pu:420": " sakṛdvibhātasya tu bhāsanakriyāvicchedād āvṛttigaṇanābhāvān nātmanīvārtheṣv api kālabhedaḥ /",
    "GSP30utipk_pu:421": " deśakramo 'pi bhāveṣu bhāti mātur mitātmanaḥ /",
    "GSP30utipk_pu:422": " svātmeva svātmanā pūrṇā bhāvā bhānty amitasya tu // Ipk_2,1.7 //",
    "GSP30utipk_pu:423": " Ipv: parimitaṃ pramātaram apekṣya bhāvas tato 'nyonyaṃ ca bhinnā dūrādivyapadeśabhājaś ca,",
    "GSP30utipk_pu:424": " prakāśaikarūpatvena tv īśvarasya na kvāpy \\var{kvāpy\\lem \\em kvapy \\ed} aprakāśasaṃbhavāt paramāṇav api /",
    "GSP30utipk_pu:425": " prakāśaghanasya nātmano bhinnaṃ dūraṃ vānyānyato vā kiṃcid ābhāti //",
    "GSP30utipk_pu:426": " kiṃ tu nirmāṇaśaktiḥ sāpy evaṃ viduṣa īśituḥ /",
    "GSP30utipk_pu:427": " tathā vijñātṛvijñeya- bhedo yad avabhāsyate // Ipk_2,1.8 //",
    "GSP30utipk_pu:428": " Ipv: evaṃ pūrṇatayā prakāśamānasyāpi parameśvarasya saiṣā sṛṣṭiśaktir yaj jñātṛjñeyasvabhāvā bhāvāḥ svato 'nyonyaṃ ca vibhāgenāvasīyante,",
    "GSP30utipk_pu:429": " na ca tathāvasāyena tasya svarūpasthitis tirodhīyate //",
    "GSP30utipk_pu:430": " iti kriyādhikāre prathamam āhnikam //",
    "GSP30utipk_pu:431": " dvitīyam āhnikam //",
    "GSP30utipk_pu:432": " kriyāsaṃbandhasāmānya- dravyadikkālabuddhayaḥ /",
    "GSP30utipk_pu:433": " satyāḥ sthairyopayogābhyām ekānekāśrayā matāḥ // Ipk_2,2.1 //",
    "GSP30utipk_pu:434": " Ipv: kriyāvad anye 'pi saṃbandhādaya ekānekaviṣayā api satyābhāsāḥ,",
    "GSP30utipk_pu:435": " sarvadopayoginām eṣām arthavattvenāpariharaṇīyatvāt //",
    "GSP30utipk_pu:436": " tatraikam āntaraṃ tattvaṃ tad evendriyavedyatām /",
    "GSP30utipk_pu:437": " saṃprāpyānekatāṃ yāti deśakālasvabhāvataḥ // Ipk_2,2.2 //",
    "GSP30utipk_pu:438": " Ipv: abhinnam eva tattvam anto bahir ābhāsabhedād ekānekam,",
    "GSP30utipk_pu:439": " bahirdeśakālasvabhāvabhedābhāsasaṃbhedamayaikaikaḥ svalakṣaṇābhāsānām anekatvāt //",
    "GSP30utipk_pu:440": " taddvayālambanā etā mano 'nuvyavasāyi sat /",
    "GSP30utipk_pu:441": " karoti mātṛvyāpāra- mayīḥ karmādikalpanāḥ // Ipk_2,2.3 //",
    "GSP30utipk_pu:442": " Ipv: madhyasthatayāntarbahistattvaviṣayā mānasyaḥ kriyādikalpanāḥ pramātṛvyāpārarūpāḥ //",
    "GSP30utipk_pu:443": " svātmaniṣṭhā viviktābhā bhāvā ekapramātari /",
    "GSP30utipk_pu:444": " anyonyānvayarūpaikya- yujaḥ saṃbandhadhīpadam // Ipk_2,2.4 //",
    "GSP30utipk_pu:445": " Ipv: rājñaḥ puruṣa ityādisaṃbandhadhiyo 'ntaḥsamanvayād aikyaṃ bahiḥ saṃbandhibhedaṃ cālambante //",
    "GSP30utipk_pu:446": " jātidravyāvabhāsānām bahir apy ekarūpatām /",
    "GSP30utipk_pu:447": " vyaktyekadeśabhedaṃ cāpy ālambante vikalpanāḥ // Ipk_2,2.5 //",
    "GSP30utipk_pu:448": " Ipv: gavaś caitra iti ca matayo bahir api gomātraikaghanapuruṣaviśeṣākārābhāsaikyaṃ svalakṣaṇāvayavābhāsabahutvaṃ ca parāmṛśanti //",
    "GSP30utipk_pu:449": " kriyāvimarśaviṣayaḥ kārakāṇāṃ samanvayaḥ /",
    "GSP30utipk_pu:450": " avadhyavadhimadbhāvānvayālambā digādidhīḥ // Ipk_2,2.6 //",
    "GSP30utipk_pu:451": " Vṛ: kāṣṭhasthalīdevadattaudanānāṃ pacatīty antaḥsamanvayād bahirbhedāc caikānekaviṣayā kriyāmatiḥ /",
    "GSP30utipk_pu:452": " deśakālakramo 'pi bhāvānām avadhyavadhimadrūpāṇām anyonyāpekṣaḥ saṃbandhabheda eva tathaivaikānekamayaḥ /",
    "GSP30utipk_pu:453": " jātidravyakriyāsaṃkhyādimatayaḥ sarvā eva saṃbandhaviśeṣasamavāyaviṣayā eva //",
    "GSP30utipk_pu:454": " evam evarthasiddhiḥ syān mātur arthakriyārthinaḥ /",
    "GSP30utipk_pu:455": " bhedābhedavatārthena tena na bhrāntir īdṛśī // Ipk_2,2.7 //",
    "GSP30utipk_pu:456": " Ipv: ekānekarūpair eva kriyādibhir evam ābhāsānuguṇyarūpaḥ pramātus tadarthino 'rthakriyāsaṃvādaḥ /",
    "GSP30utipk_pu:457": " tato na tadbuddhayo bhrāntāḥ //",
    "GSP30utipk_pu:458": " iti kriyādhikāre dvitīyam āhnikam //",
    "GSP30utipk_pu:459": " tṛtīyam āhnikam //",
    "GSP30utipk_pu:460": " idam etādṛgityevaṃ yad vaśād vyavatiṣṭhate /",
    "GSP30utipk_pu:461": " vastu pramāṇaṃ tat so 'pi svābhāso 'bhinavodayaḥ // Ipk_2,3.1 //",
    "GSP30utipk_pu:462": " so 'ntas tathāvimarśātmā deśakālādyabhedini /",
    "GSP30utipk_pu:463": " ekābhidhānaviṣaye mitir vastuny abādhitā // Ipk_2,3.2 //",
    "GSP30utipk_pu:464": " Ipv: yadāyattā hi vastunaḥ svarūpeṇa nityatāviśeṣaṇair vā vyavasthāpyamānatā sa pramātuḥ svatvenāpūrvavastvābhāsaiva sthitaḥ pramāṇam /",
    "GSP30utipk_pu:465": " sa eva cābhāso 'yam iti nitya iti vā tathaiva pṛthaktayābhinavatvena ca pramātary",
    "GSP30utipk_pu:466": " uparūḍho vimarśarūpatām āpanno vimarśabhedānusāryaikaikaśabdavācye pṛthakpṛthag eva",
    "GSP30utipk_pu:467": " tiraskṛtadeśādibhede tasminn ābhāta eva sāmānyarūpe vastuni svakārthakriyāprāpte",
    "GSP30utipk_pu:468": " pramāṇāntareṇābādhitasthairyā pramitiḥ pramātṛvyāpāraḥ //",
    "GSP30utipk_pu:469": " yathāruci yathārthitvaṃ yathāvyutpatti bhidyate /",
    "GSP30utipk_pu:470": " ābhāso 'py artha ekasminn anusaṃdhānasādhite // Ipk_2,3.3 //",
    "GSP30utipk_pu:471": " Ipv: ekasminn eva caikapratyavamarśasāmarthyopapādite vastuni svecchāvaśād arthitvānurodhād vā naipuṇyavaśād vāvabhāsabhedaḥ //",
    "GSP30utipk_pu:472": " tathā hi",
    "GSP30utipk_pu:473": " dīrghavṛttordhvapuruṣa- dhūmacāndanatādibhiḥ /",
    "GSP30utipk_pu:474": " yathābhāsā vibhidyante deśakālāvibhedinaḥ // Ipk_2,3.4 //",
    "GSP30utipk_pu:475": " tathaiva sadghaṭadravya- kāñcanojjvalatādayaḥ /",
    "GSP30utipk_pu:476": " ābhāsabhedā bhinnārtha- kāriṇas te padaṃ dhvaneḥ // Ipk_2,3.5 //",
    "GSP30utipk_pu:477": " Ipv: ekasminn eva ghaṭādav arthe 'vadhitsāvaśād dīrghatā tryaśratāpārimāṇḍalyādi vābhāti,",
    "GSP30utipk_pu:478": " cihnavyavadhānachāyāmātrārthitāyāṃ puruṣa evordhvatāmātraṃ pratibhāti,",
    "GSP30utipk_pu:479": " tatkāryārthitāyāṃ tu nyakṣeṇekṣamāṇasya puruṣaḥ /",
    "GSP30utipk_pu:480": " dhūmamātram eva kasya cid ābhāsate,",
    "GSP30utipk_pu:481": " tadvidas tu tārṇatādi maṇirūpyādiviśeṣa iva /",
    "GSP30utipk_pu:482": " sa ca tathā bhidyamāno 'pi deśakālabhedaṃ na spṛśati /",
    "GSP30utipk_pu:483": " tathaiva ghaṭa eva san nityābhāso 'nyādṛg eva paṭādyanantāśeṣārthasādhāra~aḥ sattāmātrasādhyasatparāmarśādyarthakriyākārī,",
    "GSP30utipk_pu:484": " tatraiva ghaṭa iti cābhāso 'ntarbahiṣkaraṇajñeyaḥ pṛthubudhnodarākārārthasāmānyo 'nya eva yaḥ paṭādiṣu nāsti,",
    "GSP30utipk_pu:485": " kāñcana iti cāparo yo mṛṇmayādiṣu nāsti sa ca tathārthitādivaśād aindriyaka eva jāyate /",
    "GSP30utipk_pu:486": " ekaikaś cāsav ābhāsa",
    "GSP30utipk_pu:487": " ekaikena śabdena vyavahārārthaṃ tattanniyatārthakriyārthibhir abhidhīyate,",
    "GSP30utipk_pu:488": " ghaṭa iti na sattābhidhīyate na ca kāñcana iti ghaṭābhāsaḥ /",
    "GSP30utipk_pu:489": " caitra iti bālyādisādhāraṇo deśādirahitas tathaiva ca /",
    "GSP30utipk_pu:490": " tato 'rthakriyā bhinnā //",
    "GSP30utipk_pu:491": " ābhāsabhedād vastūnāṃ niyatārthakriyā punaḥ /",
    "GSP30utipk_pu:492": " sāmānādhikaraṇyena pratibhāsād abhedinām // Ipk_2,3.6 //",
    "GSP30utipk_pu:493": " Ipv: ekasminn eva svalakṣaṇe pratyābhāsaṃ niyatiśaktyā kāryaṃ niyamitaṃ tathābhūtānekakāryakṛdābhāsabhedādhikaraṇam ekaṃ ca /",
    "GSP30utipk_pu:494": " sāmānādhikaraṇyābhāsavaśād vastu /",
    "GSP30utipk_pu:495": " anekasyaikatā hi sāmānādhikaraṇyam //",
    "GSP30utipk_pu:496": " pṛthagdīpaprakāśānāṃ srotasāṃ sāgare yathā /",
    "GSP30utipk_pu:497": " aviruddhāvabhāsānām ekakāryā tathaikyadhīḥ // Ipk_2,3.7 //",
    "GSP30utipk_pu:498": " Ipv: bhinnāḥ pradīpaprabhā avibhāgenāvabhāsante nadīpravāhāś ca sindhubuddhau pānake ca te te rasās,",
    "GSP30utipk_pu:499": " tathā śauklyamahattvapaṭatvādyavabhāsāḥ parasparānupraveśakṣamāḥ,",
    "GSP30utipk_pu:500": " na tu nīlapītādyavabhāsās tattadekakāryaikadravyābhāsabhāvena kalpante pratyakṣa eva /",
    "GSP30utipk_pu:501": " tad etat sāmānādhikaraṇyam //",
    "GSP30utipk_pu:502": " tatrāviśiṣṭe vahnyādau kāryakāraṇatoṣṇatā /",
    "GSP30utipk_pu:503": " tattacchabdārthatādyātmā pramāṇād ekato mataḥ // Ipk_2,3.8 //",
    "GSP30utipk_pu:504": " Ipv: kadā cid deśādisahabhāvāvachinnasvalakṣaṇarūpaviśeṣatyāgenaikasāmānyarūpāgnyābhāsamātra",
    "GSP30utipk_pu:505": " eva trailokyatraikālyagāmitvena nijapramāṇād ekasmād eva viśiṣṭakāryakāraṇatoṣṇordhvabhāg",
    "GSP30utipk_pu:506": " agniśabdavācyatādisvabhāvasiddhiḥ //",
    "GSP30utipk_pu:507": " sā tu deśādikādhyakṣa- ntarabhinne svalakṣaṇe /",
    "GSP30utipk_pu:508": " tātkālikī pravṛttiḥ syād arthino 'py anumānataḥ // Ipk_2,3.9 //",
    "GSP30utipk_pu:509": " Ipv: kāyapravṛttiḥ puno deśakālādipratyakṣabhedasāhityena svalakṣaṇa eva tadarthitayā pramāṇasamūhād eva /",
    "GSP30utipk_pu:510": " anumānād api dharmipratyakṣaviśiṣṭād eva pravṛttiḥ //",
    "GSP30utipk_pu:511": " dūrāntikatayārthānāṃ parokṣādhyakṣatātmanā /",
    "GSP30utipk_pu:512": " bāhyāntaratayā doṣair vyañjakasyānyathāpi vā // Ipk_2,3.10 //",
    "GSP30utipk_pu:513": " bhinnāvabhāsacchāyānām api mukhyāvabhāsataḥ /",
    "GSP30utipk_pu:514": " ekapratyavamarśākhyād ekatvam anivāritam // Ipk_2,3.11 //",
    "GSP30utipk_pu:515": " Ipv: dūrāntikādisphuṭāsphuṭatvādinā bahirantaścaratvena vābhāsasya cchāyāmātrabhede 'pi tanmukhyasvabhāvarūpapratyavamarśaikyād arthānām aikyam abādhitam //",
    "GSP30utipk_pu:516": " arthakriyāpi sahajā nārthānām īśvarecchayā /",
    "GSP30utipk_pu:517": " niyatā sā hi tenāsyā nākriyāto 'nyatā bhavet // Ipk_2,3.12 //",
    "GSP30utipk_pu:518": " Ipv: ullekhaghaṭādīnāṃ bāhyārthakriyāvirahe 'pi ghaṭāditayaiva,",
    "GSP30utipk_pu:519": " asvabhāvikatvāt tasyā īśvareṇa pratyābhāsaṃ niyamitāyāḥ //",
    "GSP30utipk_pu:520": " rajataikavimarśe 'pi śuktau na rajatasthitiḥ /",
    "GSP30utipk_pu:521": " upādhideśāsaṃvādād dvicandre 'pi nabho 'nyathā // Ipk_2,3.13 //",
    "GSP30utipk_pu:522": " Ipv: rajate śuktau ca rajatāvamarśaikyena rajatatve 'pi punaḥ śuktideśasaṅgatibādhenopādhisaṃvādābhāvāt tadbuddhir asthairyād bhrāntā /",
    "GSP30utipk_pu:523": " dvicandre 'pi nabhodeśāsaṃvādān mithyā //",
    "GSP30utipk_pu:524": " guṇaiḥ śabdādibhir bhedo jātyādibhir abhinnatā /",
    "GSP30utipk_pu:525": " bhāvānām ittham ekatra pramātary upapadyate // Ipk_2,3.14 //",
    "GSP30utipk_pu:526": " Ipv: bhāvānāṃ śabdarūpasaṃsthānādinā bhedākṣepo jātyādinā caikatākṣepo 'nubhūyamānaḥ pramātraikye ghaṭate /",
    "GSP30utipk_pu:527": " anyonyabhedavyavasthāpy anusaṃdhānāyattā //",
    "GSP30utipk_pu:528": " viśvavaicitryacitrasya samabhittitalopame /",
    "GSP30utipk_pu:529": " viruddhābhāvasaṃsparśe paramārthasatīśvare // Ipk_2,3.15 //",
    "GSP30utipk_pu:530": " pramātari purāṇe tu sarvadā bhātavigrahe /",
    "GSP30utipk_pu:531": " kiṃ pramāṇaṃ navābhāsaḥ sarvapramitibhāgini // Ipk_2,3.16 //",
    "GSP30utipk_pu:532": " Ipv: apūrvābhāsasyāsiddhavastusādhanān nityāvabhāsinaḥ pramātur na pramāṇopayogaḥ /",
    "GSP30utipk_pu:533": " tattannavābhāsānāṃ tattatpramāṇatvāt kāmaṃ sa pramāṇam anyasya syān na tu svātmanaḥ sadā siddhasya,",
    "GSP30utipk_pu:534": " kevalaṃ vibhuḥ pramitau svātantryāt pramātaiva /",
    "GSP30utipk_pu:535": " te te vicitrā viśvābhāsās tasmin sthāyini vaicitryeṇopapadyante /",
    "GSP30utipk_pu:536": " tad icchāto 'parāvabhāsamānārthānāṃ tatsārasvarūpabhraṃśe māyāśaktivaśād unmajjananimajjane,",
    "GSP30utipk_pu:537": " tattvatas tasyaivāparādhīnā sattā sadātanī viruddhaprākpradhvaṃsābhāvādiprayogāt,",
    "GSP30utipk_pu:538": " sa api yāvad upadiśyate bhāvābhāvābhyāṃ tāvat sa eva pramātṛtāṃ bhajata upadidikṣor abhāvād upadeśānupapatteḥ //",
    "GSP30utipk_pu:539": " apravartitapūrvo 'tra kevalaṃ mūḍhatāvaśāt /",
    "GSP30utipk_pu:540": " śaktiprakāśeneśādi- vyavahāraḥ pravartyate // Ipk_2,3.17 //",
    "GSP30utipk_pu:541": " Ipv: māyāvyāmohavaśāt kevalam asminn ātmani pramātṛrūpe śiveśvarādivyavahāro yo na pravartitaḥ sa śuddhasvātantryādihetupradarśanena bhāvanādyupadeśāya sādhyate //",
    "GSP30utipk_pu:542": " iti kriyādhikāre tṛtīyam āhnikam //",
    "GSP30utipk_pu:543": " eṣa cānantaśaktitvād evam ābhāsayaty amūn /",
    "GSP30utipk_pu:544": " bhāvān icchāvaśād eṣā kriyā nirmātṛtāsya sā // Ipk_2,4.1 //",
    "GSP30utipk_pu:545": " Ipv: pramātā cidrūpo 'nantaśaktir īśvaraḥ svecchāvaśāt tathā tān bhāvān ābhāsayet /",
    "GSP30utipk_pu:546": " saiva cecchāśaktir nirmātṛtākhyā kriyā tasya //",
    "GSP30utipk_pu:547": " jaḍasya tu na sā śaktiḥ sattā yad asataḥ sataḥ /",
    "GSP30utipk_pu:548": " kartṛkarmatvatattvaiva kāryakāraṇatā tataḥ // Ipk_2,4.2 //",
    "GSP30utipk_pu:549": " Ipv: jaḍaṃ pradhānaparamāṇubījādi tu na śaktam asato nirmāṇe,",
    "GSP30utipk_pu:550": " kartṛtvam eva hi kāraṇatvaṃ karmataiva ca kāryatvaṃ na tv anyat //",
    "GSP30utipk_pu:551": " yad asat tad asadyuktā nāsataḥ satsvarūpatā /",
    "GSP30utipk_pu:552": " sato 'pi na punaḥ sattālābhenārtho 'tha cocyate // Ipk_2,4.3 //",
    "GSP30utipk_pu:553": " kāryakāraṇatā loke sāntarviparivartinaḥ /",
    "GSP30utipk_pu:554": " ubhayendriyavedyatvaṃ tasya kasyāpi śaktitaḥ // Ipk_2,4.4 //",
    "GSP30utipk_pu:555": " Ipv: asataḥ satsvabhāvatā viruddhā sataś ca siddhā /",
    "GSP30utipk_pu:556": " siddhasyaivāntarbāhyāntaḥkaraṇadvayīvedyatāpādanam īśvareṇotpādanam //",
    "GSP30utipk_pu:557": " evam ekā kriyā saiṣā sakramāntarbahiḥsthitiḥ /",
    "GSP30utipk_pu:558": " ekasyaivobhayākāra- sahiṣṇor apapāditā // Ipk_2,4.5 //",
    "GSP30utipk_pu:559": " Ipv: saiṣā kriyāntarbahiḥsthitirūpatayā sakramāpy ekasya svasaṃvitsiddhasya kartur",
    "GSP30utipk_pu:560": " ābhāsachāyābhede 'py aikyena pratyavamṛśyasya karmaṇaś caikasya saṃnaṃdhinī tadabhinnāśrayatvād ekatvena sādhitā //",
    "GSP30utipk_pu:561": " bahis tasyaiva tatkāryaṃ yad anta yad apekṣayā /",
    "GSP30utipk_pu:562": " pramātrapekṣayā coktā dvayī bāhyāntarasthitiḥ // Ipk_2,4.6 //",
    "GSP30utipk_pu:563": " Ipv: arthasya bāhyatāpādanaṃ kāryatvaṃ,",
    "GSP30utipk_pu:564": " tato bāhyatā kāryatā caikāpekṣayā pramātaram apekṣya cāntarbahirvyavahāraḥ /",
    "GSP30utipk_pu:565": " tatas tasyaiva kāryam //",
    "GSP30utipk_pu:566": " mātaiva kāraṇaṃ tena sa cābhāsadvayasthitau /",
    "GSP30utipk_pu:567": " kāryasya sthita evaikas tad ekasya kriyoditā // Ipk_2,4.7 //",
    "GSP30utipk_pu:568": " Ipv: evaṃ pramātaiva kāraṇaṃ sa ca bāhyāntarakāryābhāsakrame 'py eka evety evam apy ekasya kartuḥ siddhā kriyā //",
    "GSP30utipk_pu:569": " ata evāṅkure 'pīṣṭo nimittaṃ parameśvaraḥ /",
    "GSP30utipk_pu:570": " tad anyasyāpi bījāder hetutā nopapadyate // Ipk_2,4.8 //",
    "GSP30utipk_pu:571": " Ipv: bāhyābhāsatāpādanam utpādanam iti cidrūpasyaiva kāraṇatā tato 'ṅkurādau nimittakāraṇatveśvaraḥ kaiś cid iṣṭo,",
    "GSP30utipk_pu:572": " na cāpi bījāder jaḍasya kāraṇatā niranusaṃdhānasya yuktā //",
    "GSP30utipk_pu:573": " tathā hi kumbhakāro 'sāv aiśvaryaiva vyavasthayā /",
    "GSP30utipk_pu:574": " tattanmṛdādisaṃskāra- krameṇa janayed ghaṭam // Ipk_2,4.9 //",
    "GSP30utipk_pu:575": " Ipv: kumbhakārarūpe pramātari kāraṇe sthite 'pi mṛdādisaṃskārāpekṣā ghaṭasyeśvarakṛtaniyatisaṃjñamaryādayā na svabhāvena //",
    "GSP30utipk_pu:576": " yoginām api mṛdbīje vinaivecchāvaśena tat /",
    "GSP30utipk_pu:577": " ghaṭādi jāyate tattat- sthirasvārthakriyākaram // Ipk_2,4.10 //",
    "GSP30utipk_pu:578": " Ipv: mṛdādyanapekṣasya yoginām icchāmātreṇa ghaṭādeḥ sthirasya ghaṭādyarthakriyākāriṇaś ca nirvṛttiḥ //",
    "GSP30utipk_pu:579": " yoginirmāṇatābhāve pramāṇāntaraniścite /",
    "GSP30utipk_pu:580": " kāryaṃ hetuḥ svabhāvo vāta evotpattimūlajaḥ // Ipk_2,4.11 //",
    "GSP30utipk_pu:581": " Ipv: ata eva kāryaṃ svabhāvo vā tadutpattigarbho yoginirmitatvābhāvaniścayābhāve hetvābhāsaḥ /",
    "GSP30utipk_pu:582": " tanniścaye puna īśvaraniyatyapekṣayā hetutā syāt //",
    "GSP30utipk_pu:583": " bhūyas tattatpramātreka- vahnyābhāsādito bhavet /",
    "GSP30utipk_pu:584": " parokṣād apy adhipater dhūmābhāsādi nūtanam // Ipk_2,4.12 //",
    "GSP30utipk_pu:585": " kāryam avyabhicāryasya liṅgam anyapramātṛgāt /",
    "GSP30utipk_pu:586": " tadābhāsas tadābhāsād eva tv adhipateḥ paraḥ // Ipk_2,4.13 //",
    "GSP30utipk_pu:587": " Ipv: avahnyābhāsasphuraṇapūrvako 'pi jāyamāno dhūmābhāso dūrādau niyatiśaktyā kṛtasāmarthyād",
    "GSP30utipk_pu:588": " agnyābhāsād eva taddeśagatatattatpramātrantarasādhāraṇāt tasyaiva sa avyabhicāreṇa gamako,",
    "GSP30utipk_pu:589": " jātarūḍhas tu dhūmābhāsas tadvahnyābhāsasyātyantaparikṣayāt tattatpramātrantaragād dhūmābhāsād eva parokṣād api pūrvavat kṛtādhipatyāt //",
    "GSP30utipk_pu:590": " asmin satīdam astīti kāryakāraṇatāpi yā /",
    "GSP30utipk_pu:591": " sāpy apekṣāvihīnānāṃ jāḍānāṃ nopapadyate // Ipk_2,4.14 //",
    "GSP30utipk_pu:592": " Ipv: asmin satīdaṃ bhavatīti niyataṃ paurvāparyaṃ kṛttikārohinyudayayor akāryakāraṇayor apy astīti pūrvasya sāmarthye parasya satteti syāt kāryakāraṇabhāvas,",
    "GSP30utipk_pu:593": " tac cāpekṣārahitānāṃ jāḍānāṃ na yuktam /",
    "GSP30utipk_pu:594": " etāvad etat syāt pūrvasya sāmarthyaṃ parasya sattā na caivaṃ kiṃcid uktaṃ syān na ca pūrvasya sāmarthyalakṣaṇaḥ svabhāvaḥ parasattārūpaḥ //",
    "GSP30utipk_pu:595": " na hi svātmaikaniṣṭhānām anusandhānavarjinām /",
    "GSP30utipk_pu:596": " sadasattāpade 'py eṣa saptamyarthaḥ prakalpyate // Ipk_2,4.15 //",
    "GSP30utipk_pu:597": " Ipv: sad asad vā kāryaṃ kāraṇam apy ātmaparyavasitaṃ jaḍam anusandhānaśūnyaṃ nānyāpekṣasvabhāvaṃ tataś ca nātra pradhānāpekṣāmayo guṇavibhaktyartho ghaṭate //",
    "GSP30utipk_pu:598": " ata eva vibhaktyarthaḥ pramātrekasamāśrayaḥ /",
    "GSP30utipk_pu:599": " kriyākārakabhāvākhyo yukto bhāvasamanvayaḥ // Ipk_2,4.16 //",
    "GSP30utipk_pu:600": " Ipv: ekapramātṛsaṃlagnas tu kriyākārakabhāvākhyo vibhaktyartho bhūmibījodakādīnāṃ samanvayo yukto na tu śuṣko 'nyaḥ kāryakāraṇabhāvaḥ //",
    "GSP30utipk_pu:601": " parasparasvabhāvatve kāryakāraṇayor api /",
    "GSP30utipk_pu:602": " ekatvam eva bhede hi naivānyonyasvarūpatā // Ipk_2,4.17 //",
    "GSP30utipk_pu:603": " Ipv: kāryakāraṇayor anyonyarūpatve 'py ekataiva syān na tadbhāvaḥ //",
    "GSP30utipk_pu:604": " ekātmano vibhedaś ca kriyā kālakramānugā /",
    "GSP30utipk_pu:605": " tathā syāt kartṛtaivaivaṃ tathāpariṇamat tayā // Ipk_2,4.18 //",
    "GSP30utipk_pu:606": " Ipv: ekasvabhāvasya bhedena sthitiḥ pariṇāmaḥ kālakalitaḥ kriyaiva,",
    "GSP30utipk_pu:607": " tataḥ pariṇāme svatantrasya śāktimataḥ kartṛtaiva hetunā //",
    "GSP30utipk_pu:608": " na ca yuktaṃ jaḍasyaivaṃ bhedābhedavirodhataḥ /",
    "GSP30utipk_pu:609": " ābhāsabhedād ekatra cidātmani tu yujyate // Ipk_2,4.19 //",
    "GSP30utipk_pu:610": " Ipv: jaḍasyābhinnātmano bhedenāvasthiter virodhād ayuktaṃ,",
    "GSP30utipk_pu:611": " svacche cidātmany ekasminn evam anekapratibimbadhāraṇenāvirodhād yujyate //",
    "GSP30utipk_pu:612": " vāstave 'pi cidekatve na syād ābhāsabhinnayoḥ /",
    "GSP30utipk_pu:613": " cikīrṣālakṣaṇaikatva- parāmarśaṃ vinā kriyā // Ipk_2,4.20 //",
    "GSP30utipk_pu:614": " Ipv: ekasmiñ cittattve 'py akasmād ābhāsabhedo na ghaṭate,",
    "GSP30utipk_pu:615": " na ca tatra kriyātvam /",
    "GSP30utipk_pu:616": " yadā tu sa cidātmā tathācikīrṣayā parāmṛśan bahir ābhāsayati tadā tad upapadyate /",
    "GSP30utipk_pu:617": " jaḍasyāpy asti bhavatīty asyām api sattākriyāyāṃ bubhūṣāyogena svātantryābhāvād akartṛtvaṃ,",
    "GSP30utipk_pu:618": " tena pramātaiva taṃ bhāvayati tena tena vā himācalādinā rūpeṇa sa bhavatīty atra paramārthaḥ //",
    "GSP30utipk_pu:619": " itthaṃ tathā ghaṭapaṭādyābhāsajagadātmanā /",
    "GSP30utipk_pu:620": " tiṣṭhāsor evam icchaiva hetutā kartṛtā kriyā // Ipk_2,4.21 //",
    "GSP30utipk_pu:621": " Ipv: cidvapuṣaḥ svatantrasya viśvātmanā sthātum icchaiva jagat prati kāraṇatā kartṛtārūpā saiva kriyāśaktiḥ /",
    "GSP30utipk_pu:622": " evaṃ cidrūpasyaikasya kartur eva cikīrṣākhyā kriyā mukhyā,",
    "GSP30utipk_pu:623": " nākartṛkaṃ karmāsti karmādīnāṃ kartṛmukhenopacārataḥ //",
    "GSP30utipk_pu:624": " iti kriyādhikāre caturtham āhnikam //",
    "GSP30utipk_pu:625": " iti kriyādhikāraḥ // **************************************************************************",
    "GSP30utipk_pu:626": " 3. āgamādhikāraḥ //",
    "GSP30utipk_pu:627": " 3.1 prathamam āhnikam //",
    "GSP30utipk_pu:628": " evam antarbahirvṛttiḥ kriyā kālakramānugā /",
    "GSP30utipk_pu:629": " mātur eva tadanyonyāviyukte jñānakarmaṇī // Ipk_3,1.1 //",
    "GSP30utipk_pu:630": " Ipv: pramātur antaḥsthitasyātmano bahiṣkāra eva kramānugatā kriyeti parasparāvirahite tasya jñānakriye //",
    "GSP30utipk_pu:631": " kiṃ tv āntaradaśodrekāt sādākhyaṃ tattvam āditaḥ /",
    "GSP30utipk_pu:632": " bahirbhāvaparatve tu parataḥ pārameśvaram // Ipk_3,1.2 //",
    "GSP30utipk_pu:633": " Ipv: īśitur antarbahiḥsthitav antarbhāvaprādhānye punaḥ sādākhyaṃ tattvam,",
    "GSP30utipk_pu:634": " aparaṃ bahirbhāvodrekād aiśvaram //",
    "GSP30utipk_pu:635": " īśvaro bahir unmeṣo nimeṣo 'ntaḥ sadāśivaḥ /",
    "GSP30utipk_pu:636": " sāmānādhikaraṇyaṃ ca sadvidyāhamidaṃdhiyoḥ // Ipk_3,1.3 //",
    "GSP30utipk_pu:637": " Ipv: unmeṣanimeṣau bahirantaḥsthitī eveśvarasadāśivau,",
    "GSP30utipk_pu:638": " bāhyāntarayor vedyavedakayor ekacinmātraviśrānter abhedāt sāmānādhikaraṇyenedaṃ viśvam aham iti viśvātmano matiḥ śuddhavidyā //",
    "GSP30utipk_pu:639": " idaṃbhāvopapannānāṃ vedyabhūmim upeyuṣām /",
    "GSP30utipk_pu:640": " bhāvānāṃ bodhasāratvād yathāvastvavalokanāt // Ipk_3,1.4 //",
    "GSP30utipk_pu:641": " Ipv: binnavedyabhūmav idantayā dṛśyatām āpāditānām api bhāvānāṃ cinmātrasāratvād aham idam iti tattvapratipattiḥ śuddhatājñāptiḥ //",
    "GSP30utipk_pu:642": " atrāparatvam bhāvānām anātmatvena bhāsanāt /",
    "GSP30utipk_pu:643": " paratāhantayācchādāt parāparadaśā hi sā // Ipk_3,1.5 //",
    "GSP30utipk_pu:644": " Ipv: atredaṃtāmater aparatvam ahaṃtayā sarvasya vedyasyācchādanāt parateti parāparāvasthaiṣā //",
    "GSP30utipk_pu:645": " bhedadhīr eva bhāveṣu kartur bodhātmano 'pi yā /",
    "GSP30utipk_pu:646": " māyāśakty eva sā vidyety anye vidyeśvarā yathā // Ipk_3,1.6 //",
    "GSP30utipk_pu:647": " Ipv: bodhakartṛtāmayasyāpi bhedena viśvekṣaṇaṃ vidyeti ke cit /",
    "GSP30utipk_pu:648": " māyāśaktir apy eṣā vidyaiva /",
    "GSP30utipk_pu:649": " saṃsārottīrṇatvāt tatrasthā mantreśvaravidyeśvarāḥ //",
    "GSP30utipk_pu:650": " tasyaiśvaryasvabhāvasya paśubhāve prakāśikā /",
    "GSP30utipk_pu:651": " vidyāśaktiḥ tirodhāna- karī māyābhidhā punaḥ // Ipk_3,1.7 //",
    "GSP30utipk_pu:652": " Ipv: saṃsāriṇām aiśvaryasya svātmanaspratyabhijñānaṃ vidyayā,",
    "GSP30utipk_pu:653": " paśubhāvo māyayā //",
    "GSP30utipk_pu:654": " bhede tv ekarase bhāte 'haṃtayānātmanīkṣite /",
    "GSP30utipk_pu:655": " śūnye buddhe śarīre vā māyāśaktir vijṛmbhate // Ipk_3,1.8 //",
    "GSP30utipk_pu:656": " Ipv: yadā bhāvā bhedenedaṃtayaiva bhāsante 'ham iti pramātṛtvena ca dehādis,",
    "GSP30utipk_pu:657": " tadā viparyadvayahetur māyāśaktir vimohinī nāma vibhor vijṛmbhate //",
    "GSP30utipk_pu:658": " yaś ca pramātā śūnyādiḥ prameye vyatirekiṇi /",
    "GSP30utipk_pu:659": " mātā sa meyaḥ san kālādikapañcakaveṣṭitaḥ // Ipk_3,1.9 //",
    "GSP30utipk_pu:660": " Ipv: yaś ca vyatiriktaprameyajāte pramātā śūnyādiḥ sa idam iti vedya eva vastutaḥ kālādyaiḥ pañcabhiś ca paratantrīkṛtaḥ /",
    "GSP30utipk_pu:661": " tatra kālād vartamānābhāsena tasya bhūtabahviṣyatsaṃbhavo,",
    "GSP30utipk_pu:662": " niyateḥ kāryakarmaphalaniyamo,",
    "GSP30utipk_pu:663": " rāgād bhogābhiṣvaṅgo,",
    "GSP30utipk_pu:664": " vidyākalābhyām,",
    "GSP30utipk_pu:665": " acidātmano 'svatantrasyāpīṣajjñānakriye citsvātantryarūpe //",
    "GSP30utipk_pu:666": " trayoviṃśatidhā meyaṃ yat kāryakaraṇātmakam /",
    "GSP30utipk_pu:667": " tasyāvibhāgarūpy ekaṃ pradhānaṃ mūlakāraṇam // Ipk_3,1.10 //",
    "GSP30utipk_pu:668": " trayodaśavidhā cātra bāhyāntaḥkaraṇāvalī /",
    "GSP30utipk_pu:669": " kāryavargaś ca daśadhā sthūlasūkṣmatvabhedataḥ // Ipk_3,1.11 //",
    "GSP30utipk_pu:670": " Ipv: kāryāṇi dvidhā /",
    "GSP30utipk_pu:671": " śabdasparśarūparasagandhāni sūkṣmatvena tanmātrasaṃjñāni pañca,",
    "GSP30utipk_pu:672": " anyonyavyūhena sthūlāni pṛthivyādibuddhīndriyāṇi,",
    "GSP30utipk_pu:673": " vākpāṇipādapāyūpasthākhyāni pañca karmendriyāṇi,",
    "GSP30utipk_pu:674": " manobuddhyahaṅkārā iti tridhāntahkaraṇam iti trayoviṃśatibhedasya kāryakāraṇātmanaḥ prameyasya mūlabhūtaikāvibhāgadaśā prādhānākhyā //",
    "GSP30utipk_pu:675": " ity āgamādhikāre prathamam āhnikam //",
    "GSP30utipk_pu:676": " dvitīyam āhnikam //",
    "GSP30utipk_pu:677": " tatraitan mātṛtāmātra- sthitau rudro 'dhidaivatam /",
    "GSP30utipk_pu:678": " bhinnaprameyaprasare brahmaviṣṇū vyavasthitau // Ipk_3,2.1 //",
    "GSP30utipk_pu:679": " Ipv: śūnye puryaṣṭakātmake 'tyantasūkṣmadeha eva vā pramātṛmātre sthitav anyaprameyopasaṃhāre rudro 'dhiṣṭhātā,",
    "GSP30utipk_pu:680": " bhinnaprameyābhāse sargasthitihetū brahmaviṣṇū //",
    "GSP30utipk_pu:681": " eṣa pramātā māyāndhaḥ saṃsārī karmabandhanaḥ /",
    "GSP30utipk_pu:682": " vidyābhijñāpitaiśvaryaś cidghano mukta ucyate // Ipk_3,2.2 //",
    "GSP30utipk_pu:683": " Ipv: māyīyaśūnyāsipramātā niyatya karmādhīnaḥ saṃsārī,",
    "GSP30utipk_pu:684": " vidyāvaśād ātmatattvābhijñayā muktaḥ //",
    "GSP30utipk_pu:685": " svāṅgarūpeṣu bhāveṣu pramātā kathyate patiḥ /",
    "GSP30utipk_pu:686": " māyāto bhediṣu kleśa- karmādikaluṣaḥ paśuḥ // Ipk_3,2.3 //",
    "GSP30utipk_pu:687": " Ipv: aiśvaryadaśāyāṃ pramātā viśvaṃ śārīratayā paśyan patiḥ puṃstvāvasthāyāṃ tu rāgādikleśakarmavipākāśayaiḥ parītaḥ paśuḥ //",
    "GSP30utipk_pu:688": " svātantryahānir bodhasya svātantryasyāpy abodhatā /",
    "GSP30utipk_pu:689": " dvidhāṇavaṃ malam idaṃ svasvarūpāpahānitaḥ // Ipk_3,2.4 //",
    "GSP30utipk_pu:690": " Ipv: svatantro bodhaḥ paramārthas,",
    "GSP30utipk_pu:691": " tathārūpatvād eva pūrṇaḥ /",
    "GSP30utipk_pu:692": " tasya svātantryād eva tathecchayā svātantryaṃ vinā bodhamātranirmāṇe bodhitāṃ vinā",
    "GSP30utipk_pu:693": " svātantryamātranirmāṇe vā pūrṇatvābhāvena parimitatvād dvidhāṇutvaṃ tāttvikasvarūpaviparyāsān malatvam //",
    "GSP30utipk_pu:694": " bhinnavedyaprathātraiva māyākhyaṃ janmabhogadam /",
    "GSP30utipk_pu:695": " kartary abodhe kārmaṃ tu māyāśaktyaiva tat trayam // Ipk_3,2.5 //",
    "GSP30utipk_pu:696": " Ipv: atraiva dvidhāṇave vedyam abhinnam api bhedena yadā bhāti tadāto 'pi viparyāsān nāmnā māyīyaṃ malam /",
    "GSP30utipk_pu:697": " ahetūnām api karmaṇāṃ janmādihetubhāvaviṣayaviparyāsād abodhātmakakartṛgataṃ kārmam /",
    "GSP30utipk_pu:698": " tanmalatrayanirmāṇe prabhor icchā māyāśaktir ucyate //",
    "GSP30utipk_pu:699": " śuddhabodhātmakatve 'pi yeṣāṃ nottamakartṛtā /",
    "GSP30utipk_pu:700": " nirmitāḥ svātmano bhinnā bhartrā te kartṛtātyayāt // Ipk_3,2.6 //",
    "GSP30utipk_pu:701": " Ipv: vedyānuparaktabodhānām api pūrṇakartṛtvaśūnyatvāt svarūpānyatvena prabhuṇā nirmāṇam //",
    "GSP30utipk_pu:702": " bodhaikalakṣaṇaikye 'pi teṣām anyonyabhinnatā /",
    "GSP30utipk_pu:703": " tatheśvarecchābhedena te ca vijñānakevalāḥ // Ipk_3,2.7 //",
    "GSP30utipk_pu:704": " Ipv: śuddhabodhānāṃ bodhatvanityatvād\\var{nityatvād\\lem \\corr;",
    "GSP30utipk_pu:705": " nityatvādh \\Ed} bhede 'py anyonyabhedas tathaiveśvareṇa nirmāṇān nānyathā /",
    "GSP30utipk_pu:706": " te ca sāṃkhyapuruṣaprāyā vijñānakevalā ity ucyate //",
    "GSP30utipk_pu:707": " śūnyādyabodharūpās tu kartāraḥ pralayākalāḥ /",
    "GSP30utipk_pu:708": " teṣāṃ kārmo malo 'py asti māyīyas tu vikalpitaḥ // Ipk_3,2.8 //",
    "GSP30utipk_pu:709": " Ipv: śūnyaprāṇādau bodharūpatātikrameṇāhaṃtayā sthitāḥ pralayakevalinaḥ /",
    "GSP30utipk_pu:710": " teṣām aṇūnāṃ karmasaṃskāro 'py asti,",
    "GSP30utipk_pu:711": " māyāmalas tu vedyayogāyogābhyāṃ vikalpitaḥ //",
    "GSP30utipk_pu:712": " bodhānām api kartṛtva- juṣāṃ kārmamalakṣatau /",
    "GSP30utipk_pu:713": " bhinnavedyajuṣāṃ māyā- malo vidyeśvarāś ca te // Ipk_3,2.9 //",
    "GSP30utipk_pu:714": " Ipv: kartṛtāyoge 'pi bodhānāṃ karmottīrṇānāṃ vidyeśvaratve 'pi bhinnavedyayogān māyāmalam asty eva /",
    "GSP30utipk_pu:715": " pūrṇakartṛtvābhāvād īśvarād bhinnā anyonyaṃ ca pūrvavad ata evaiṣām aṇutvam api syāt //",
    "GSP30utipk_pu:716": " devādīnāṃ ca sarveṣāṃ bhavināṃ trividhaṃ malam /",
    "GSP30utipk_pu:717": " tatrāpi kārmam evaikam mukhyaṃ saṃsārakāraṇam // Ipk_3,2.10 //",
    "GSP30utipk_pu:718": " Ipv: devādīnāṃ sthāvarāntānāṃ saṃsāriṇāṃ trayo 'pi malāḥ,",
    "GSP30utipk_pu:719": " kārma eva saṃsāraprayojakaḥ //",
    "GSP30utipk_pu:720": " kalodbalitam etac ca cittattvaṃ kartṛtāmayam /",
    "GSP30utipk_pu:721": " acidrūpasya śūnyāder mitaṃ guṇatayā sthitam // Ipk_3,2.11 //",
    "GSP30utipk_pu:722": " Ipv: saṃsāriṇām etac ca cittattvaṃ kartṛtārūpaṃ śūnyaprāṇādau jaḍe devasya kalāśaktyopodbalyamānam upasarjanatvenāvasthānāt parimitam /",
    "GSP30utipk_pu:723": " ataś cātraiva mukhyam aṇutvam //",
    "GSP30utipk_pu:724": " mukhyatvaṃ kartṛtāyāś ca bodhasya ca cidātmanaḥ /",
    "GSP30utipk_pu:725": " śūnyādau tadguṇe jñānaṃ tatsamāveśalakṣaṇam // Ipk_3,2.12 //",
    "GSP30utipk_pu:726": " Ipv: etad eva punaḥ śūnyādi kartṛtātmano bodhasya yadopasarjanatvenāste tadāsya pramātur etad bodhamayatām āpannasya jñānaṃ tacchaktisamāveśalakṣaṇam ucyate //",
    "GSP30utipk_pu:727": " śūnye buddhyādyabhāvātmany ahantākartṛtāpade /",
    "GSP30utipk_pu:728": " asphuṭārūpasaṃskāra- mātriṇi jñeyaśūnyatā // Ipk_3,2.13 //",
    "GSP30utipk_pu:729": " Ipv: buddhiprāṇādiniṣedhamātre yadāhaṃtābhimānena pramātṛtā tadā sauṣupte tāvanmātrāvasthitau vedyābhāvaḥ saṃskārasya saṃbhave 'py arūpatvenānupalakṣyatvāt",
    "GSP30utipk_pu:730": " tāvataiva sāṃkhyapuruṣād viśeṣaḥ //",
    "GSP30utipk_pu:731": " sākṣāṇām āntarī vṛttiḥ prāṇādiprerikā matā /",
    "GSP30utipk_pu:732": " jīvanākhyāthavā prāṇe 'hantā puryaṣṭakātmikā // Ipk_3,2.14 //",
    "GSP30utipk_pu:733": " Ipv: eṣa eva śūnyapramātā sarvendriyaśaktisādhāraṇajīvanākhyaprāṇādipreraṇāntarvṛttir jīvākhyas,",
    "GSP30utipk_pu:734": " tāsām indriyaśaktīnām ahaṃtayā saha puryaṣṭakatvam athavā prāṇāhaṃtayā pramātṛtvena puryaṣṭakatā //",
    "GSP30utipk_pu:735": " tāvan mātrasthitau proktaṃ sauṣupta[ṃ] pralayopamam /",
    "GSP30utipk_pu:736": " savedyam apavedyaṃ ca māyāmalayutāyutam // Ipk_3,2.15 //",
    "GSP30utipk_pu:737": " Ipv: śūnyatāyāṃ sthitau vedyābhāvān māyāmalābhāvaḥ,",
    "GSP30utipk_pu:738": " prāṇādau sukhasparśādivedyayogān māyāmalavat pralaya iva sauṣuptaṃ padam //",
    "GSP30utipk_pu:739": " manomātrapathe 'py akṣa- viṣayatvena vibhramāt /",
    "GSP30utipk_pu:740": " spaṣṭāvabhāsā bhāvānāṃ sṛṣṭiḥ svapnapadaṃ matam // Ipk_3,2.16 //",
    "GSP30utipk_pu:741": " Ipv: cakṣurādīndriyaśaktyapravṛttav api manaḥśaktyaiva dṛṣṭarūpādyābhāseśvarasṛṣṭir aṇoḥ svapnapadam /",
    "GSP30utipk_pu:742": " anyapramātṛsādhāraṇarūpādyābhāsānuvṛttitaḥ kālāntarānanuvṛtter bhrāntir eṣā //",
    "GSP30utipk_pu:743": " sarvākṣagocaratvena yā tu bāhyatayā sthirā /",
    "GSP30utipk_pu:744": " sṛṣṭiḥ sādhāraṇī sarva- pramātṝṇāṃ sa jāgaraḥ // Ipk_3,2.17 //",
    "GSP30utipk_pu:745": " Ipv: sarvāntarbahiḥkaraṇaśaktyā sṛṣṭir jāgarā,",
    "GSP30utipk_pu:746": " tatrāpi pūrvavad dvicandrādibhrāntiḥ //",
    "GSP30utipk_pu:747": " heyā trayīyaṃ prāṇādeḥ prādhānyāt kartṛtāguṇe /",
    "GSP30utipk_pu:748": " taddhānopacayaprāya- sukhaduḥkhādiyogataḥ // Ipk_3,2.18 //",
    "GSP30utipk_pu:749": " Ipv: etāni jāgarasvapnasuṣuptāni prāṇāder ātmatvenābhimanyamānasyodrekāt svātantryasyāpahrāsād dheyāni,",
    "GSP30utipk_pu:750": " svātantryasya mātrayopacayaḥ sukhaharṣādayas tathaiva nyūnatā duḥkhadveṣādayaḥ /",
    "GSP30utipk_pu:751": " sarvabhogātmā saṃsāro bandhaḥ //",
    "GSP30utipk_pu:752": " prāṇāpānamayaḥ prāṇaḥ pratyekaṃ suptajāgratoḥ /",
    "GSP30utipk_pu:753": " tacchedātmā samānākhyaḥ sauṣupte viṣuvatsv iva // Ipk_3,2.19 //",
    "GSP30utipk_pu:754": " Ipv: sa ca prāṇātmā [svapne] prāṇāpānarūpaśvāsapraśvāsarūpo jāgare 'tha supte [atra] tayor api viṣuvatīva rātridinayoḥ sāmye tannyūnatādhikyarodhāt samānasaṃjñaḥ //",
    "GSP30utipk_pu:755": " madhyordhvagāmyudānākhyas turyago hutabhuṅmayaḥ /",
    "GSP30utipk_pu:756": " vijñānākalamantreśo vyāno viśvātmakaḥ paraḥ // Ipk_3,2.20 //",
    "GSP30utipk_pu:757": " Ipv: prāṇāpānayoḥ pārśvadvayatiryakpravāhavicchedenaikatām āpādyordhvarūpamadhyamārgapravāheṇodgamanād udānaḥ /",
    "GSP30utipk_pu:758": " madhyanetram ivordhvabhāktvād agnidharmā turyadaśāyām /",
    "GSP30utipk_pu:759": " turyātīte dikkālānavacchede pūrṇe pravāhatāṃ hitvātinirbharāvastho vyānasaṃjñaḥ /",
    "GSP30utipk_pu:760": " etac ca daśādvayam upādeyaṃ prāṇaśakteḥ parameśvarakalpatvenāvasthānāt //",
    "GSP30utipk_pu:761": " ity āgamādhikāre dvitīyam āhnikam //",
    "GSP30utipk_pu:762": " ity āgamādhikāraḥ // **************************************************************************",
    "GSP30utipk_pu:763": " 4. tattvasaṃgrahādhikāraḥ //",
    "GSP30utipk_pu:764": " svātmaiva sarvajantūnām eka eva maheśvaraḥ /",
    "GSP30utipk_pu:765": " viśvarūpo 'ham idam ity akhaṇḍāmarśabṛṃhitaḥ // Ipk_4.1 //",
    "GSP30utipk_pu:766": " Ipv: ekaḥ prathamopādeyaturyadaśāyām akhaṇḍitagrāhakākhaṇḍitagrāhyatanmelanācamatkāropabṛṃhitaḥ sādhāraṇa eva sarvaprāṇinām ātmā viśvarūpo maheśvaraḥ",
    "GSP30utipk_pu:767": " tatra svasṛṣṭedaṃbhāge buddhyādigrāhakātmanā /",
    "GSP30utipk_pu:768": " ahaṃkāraparāmarśa- padam nītam anena tat // Ipk_4.2 //",
    "GSP30utipk_pu:769": " Ipv: maheśvarasya jṛmbhāmaye 'smin nirgate tasminn idaṃtāparāmarśe grāhyaṃ yan nirmitaṃ",
    "GSP30utipk_pu:770": " buddhiḥ prāṇo 'tha śūnyaṃ tad vedyaikadeśarūpam ahaṃkārāvamṛśyatāpādanena paricchinnagrāhakīkṛtam //",
    "GSP30utipk_pu:771": " svasvarūpāparijñāna- mayo 'nekaḥ pumān mataḥ /",
    "GSP30utipk_pu:772": " tatra sṛṣṭau kriyānandau bhogo duḥkhasukhātmakaḥ // Ipk_4.3 //",
    "GSP30utipk_pu:773": " Ipv: etad eva viśvātmanaḥ parimitatvakaraṇam apratyabhijñānam ucyate /",
    "GSP30utipk_pu:774": " evaṃ cānekabuddhiprāṇādikhaṇḍagatāparāhaṃkāraparāmarśaḥ parāparijñānasaṃjñaḥ /",
    "GSP30utipk_pu:775": " pratyakātmano bahavas,",
    "GSP30utipk_pu:776": " teṣu pramātṛrūpeṣu maheśvareṇa svānandaḥ svakriyaikakartṛtānusāriṇī nirmitā /",
    "GSP30utipk_pu:777": " sa eva bhoga ānandaleśākhyaḥ sukhasaṃjñitaḥ kriyālavātmā duḥkharūpaḥ kriyā duḥkhaṃ ca vakṣyate //",
    "GSP30utipk_pu:778": " svāṅgarūpeṣu bhāveṣu patyur jñānaṃ kriyā ca yā /",
    "GSP30utipk_pu:779": " māyātṛtīye te eva paśoḥ sattvaṃ rajas tamaḥ // Ipk_4.4 //",
    "GSP30utipk_pu:780": " Ipv: īśvarasya jñānakriye te māyayā sahite paśoḥ sattvarajastamāṃsi //",
    "GSP30utipk_pu:781": " bhedasthitaḥ śāktimataḥ śaktitvaṃ nāpadiśyate /",
    "GSP30utipk_pu:782": " eṣāṃ guṇānāṃ karaṇa- kāryatvapariṇāminām // Ipk_4.5 //",
    "GSP30utipk_pu:783": " Ipv: sattvarajastamasāṃ ca bhedenāvabhāsān na śaktivyapadeśaḥ śaktiśaktimator abhedāt /",
    "GSP30utipk_pu:784": " vastutaḥ śaktivikāso viśvam //",
    "GSP30utipk_pu:785": " sattānandaḥ kriyā patyus tadabhāvo 'pi sā paśoh /",
    "GSP30utipk_pu:786": " dvayātmā tad rajo duḥkhaṃ śleṣi sattvatamomayam // Ipk_4.6 //",
    "GSP30utipk_pu:787": " Ipv: īśvarasyānantakartṛtā camatkārarūpā kriyoktā paramaprakāśānandamayī,",
    "GSP30utipk_pu:788": " pratyagātmanas tu tau prakāśānandau grāhyabhūtau sattvam ucyate /",
    "GSP30utipk_pu:789": " tadabhāvaś ca tamaḥ,",
    "GSP30utipk_pu:790": " sattvatamasī prakāśānandatadabhāvarūpe dve api śleṣātmanī [rajaḥ] /",
    "GSP30utipk_pu:791": " paśoḥ rajaḥsaṃjñayā kriyā ca duḥkhaṃ cocyate //",
    "GSP30utipk_pu:792": " ye 'py asāmayikedantāparāmarśabhuvaḥ prabhoḥ /",
    "GSP30utipk_pu:793": " te vimiśrā vibhinnāś ca tathā citrāvabhāsinaḥ // Ipk_4.7 //",
    "GSP30utipk_pu:794": " Ipv: ye caite maheśvarasyedaṃśabdasaṃketānusaṃdhānaṃ vināpi prakāśasya parāmarśasāratvād bāladaśāyām ivedamarthanirdeśyā bhāvās,",
    "GSP30utipk_pu:795": " te 'nekābhāsasāmānādhikaraṇyena svalakṣaṇātmanaḥ pṛthaksāmānyarūpatayā nānākārāś ca tathā tannirmāṇāt prathante //",
    "GSP30utipk_pu:796": " te tu bhinnāvabhāsārthāḥ prakalpyāḥ pratyagātmanaḥ /",
    "GSP30utipk_pu:797": " tattadvibhinnasaṃjñābhiḥ smṛtyutprekṣādigocare // Ipk_4.8 //",
    "GSP30utipk_pu:798": " Ipv: te vibhinnāvabhāsāḥ sāmānyātmano 'rthās tadanubhavasaṃskṛtaiḥ kṛśo 'haṃ duḥkhī",
    "GSP30utipk_pu:799": " sukhī vāham iti vicitravyapadeśaviṣayīkriyamāṇātmabhiḥ kṣetrajñair vikalpanaśaktyā",
    "GSP30utipk_pu:800": " tattadghaṭarajataśuklapaṭaśakaṭādināmnāntaspratyavamarśanīyatvena pradarśyante smṛtau",
    "GSP30utipk_pu:801": " pūrvānubhavāpramoṣe,",
    "GSP30utipk_pu:802": " vicitrotprekṣādiṣu tu svātantryeṇa /",
    "GSP30utipk_pu:803": " ayam eva grāhyagrāhakabhedāvabhāsaḥ śabdamayaḥ paśubhāve saṃsārabandhaḥ //",
    "GSP30utipk_pu:804": " tasyāsādhāraṇī sṛṣṭir īśasṛṣṭyupajīvinī /",
    "GSP30utipk_pu:805": " saiṣāpy ajñatayā satyaiveśaśāktyā tadātmanaḥ // Ipk_4.9 //",
    "GSP30utipk_pu:806": " svaviśrāntyuparodhāyācalayā prāṇarūpayā /",
    "GSP30utipk_pu:807": " vikalpakriyayā tattad- varṇavaicitryarūpayā // Ipk_4.10 //",
    "GSP30utipk_pu:808": " Ipv: kṣetraś ceśvararūpa eva tattatsāmānyarūpānarthān īśaśaktyaivāparijñātayā sarvasādhāraṇārthadarśanasaṃskṛtānanyavedyān nirmimīte /",
    "GSP30utipk_pu:809": " sā ceśvaraśāktiḥ svātmamātraviśrāntivirodhāya māyāvyapadeśyā tattatkakārādivarṇabhedaśatānantagaṇanā prāṇarūpeṇa cañcalatām āpannā vikalpākhyavyāpārā tathāntaḥ sṛjaty arthān //",
    "GSP30utipk_pu:810": " sādhāraṇo 'nyathā caiśaḥ sargaḥ spaṣṭāvabhāsanāt /",
    "GSP30utipk_pu:811": " vikalpahānaikāgryāt krameṇeśvaratāpadam // Ipk_4.11 //",
    "GSP30utipk_pu:812": " Ipv: īśvarasya tu sṛṣṭiḥ sarvapramātṝṇāṃ sādhāraṇī teṣāṃ tanmadhya evotpādād,",
    "GSP30utipk_pu:813": " ekapramātṛniyatā caikapramātrāveśena svapnabhrāntyādau sṛṣṭiḥ /",
    "GSP30utipk_pu:814": " sā cāham idam ity etāvat parāmarśamayī bhedānudayād vikalpojjhitā spaṣṭāvabhāsā ca /",
    "GSP30utipk_pu:815": " tatrāntarāntarodyatkṣetrajñavyāpāravikalpananirhrāsapariśīlanena saṃsāriṇāṃ krameṇaikarasaiśvaryodgamāt kṣetrajñatāvimuktiḥ //",
    "GSP30utipk_pu:816": " sarvo mamāyaṃ vibhava ityevaṃ parijānataḥ /",
    "GSP30utipk_pu:817": " viśvātmano vikalpānāṃ prasare 'pi maheśatā // Ipk_4.12 //",
    "GSP30utipk_pu:818": " Ipv: kṣetrajñasyāpīśvaraśāktyaiva vikalpārambha iti taddaśāyām api parijñāteśvarabhāvasya",
    "GSP30utipk_pu:819": " mamāyaṃ saṃsāramayo vibhava ity abhedena viśvam āviśataḥ parāmarśamātrān aśeṣān vikalpān",
    "GSP30utipk_pu:820": " saṃpādayato maheśvarataiva //",
    "GSP30utipk_pu:821": " meyaṃ sādhāraṇaṃ muktaḥ svātmābhedena manyate /",
    "GSP30utipk_pu:822": " maheśvaro yathā baddhaḥ puna atyantabhedavat // Ipk_4.13 //",
    "GSP30utipk_pu:823": " Ipv: baddhamuktayor vedyam ekaṃ,",
    "GSP30utipk_pu:824": " kiṃ tu baddho 'tyantavibhedena tad vetti vimuktaḥ svātmadehatvena //",
    "GSP30utipk_pu:825": " sarvathā tv antarālīnānantatattvaughanirbharaḥ /",
    "GSP30utipk_pu:826": " śivaḥ cidānandaghanaḥ paramākṣaravigrahaḥ // Ipk_4.14 //",
    "GSP30utipk_pu:827": " Ipv: sarvathā tv antarlīne prameye 'haṃmatau pūrṇāyāṃ śivataiva //",
    "GSP30utipk_pu:828": " evam ātmānam etasya samyagjñānakriye tathā /",
    "GSP30utipk_pu:829": " jānan yathepsitān paśyañ jānāti ca karoti ca // Ipk_4.15 //",
    "GSP30utipk_pu:830": " Ipv: ittham āviṣkṛtaśaktyabhijñānam ātmānam anantajñānakriyāśaktinibhṛtam īśvaraṃ pratyabhijñāya yathecchaṃ sarvaṃ paśyati nirmimīte //",
    "GSP30utipk_pu:831": " iti prakaṭito mayā sughaṭa eṣa mārgo navo mahāgurubhir ucyate sma śivadṛṣṭiśāstre yathā /",
    "GSP30utipk_pu:832": " tad atra nidadhat padaṃ bhuvanakartṛtām ātmano vibhāvya śivatāmayīm aniśam āviśan siddhyati // Ipk_4.16 //",
    "GSP30utipk_pu:833": " Ipv: yatra yathāvasthita eva vyavahāre pratyabhijñāmātrāc chivatālābhaḥ /",
    "GSP30utipk_pu:834": " sa ayam avakra evābhinavo mārgaḥ sākṣātkṛtaparameśvarabhaṭṭārakākārair bhaṭṭaśrīsomānandapādaiḥ śivadṛṣṭināmni prakaraṇe nirdiṣṭo mayā yuktinibandhanena hṛdayaṃgamīkṛtaḥ /",
    "GSP30utipk_pu:835": " etat pariśīlanena śivatāveśāj jīvann eva mukto bhavati //",
    "GSP30utipk_pu:836": " tais tair apy upayācitair upanatas tanvyāḥ sthito 'py antike kānto lokasamāna evam aparijñāto na rantuṃ yathā /",
    "GSP30utipk_pu:837": " lokasyaiṣa tathānavekṣitaguṇaḥ svātmāpi viśveśvaro naivālaṃ nijavaibhavāya tad iyaṃ tatpratyabhijñoditā // Ipk_4.17 //",
    "GSP30utipk_pu:838": " Ipv: kāntadṛṣṭānteneśvarapratyabhijñopapādanīyā cāpūrvaphalā ca //",
    "GSP30utipk_pu:839": " janasyāyatnasiddhyartham udayākarasūnunā /",
    "GSP30utipk_pu:840": " īśvarapratyabhijñeyam utpalenopapāditā // Ipk_4.18 //",
    "GSP30utipk_pu:841": " Ipv: sulabho 'yaṃ siddhimārgaḥ pradarśitaḥ //",
    "GSP30utipk_pu:842": " iti tattvasaṃgrahādhikāraḥ //",
    "GSP30utipk_pu:843": " //samāpteyam īśvarapratyabhijñāvṛttiḥ //"
}