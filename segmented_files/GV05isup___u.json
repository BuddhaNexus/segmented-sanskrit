{
    "GV05isup___u:0": " Īśa-Upaniṣad (Īśopaniṣad or Īśāvāsyopanisad)",
    "GV05isup___u:1": " , Kāṇva recension",
    "GV05isup___u:2": " īśā vāsyam idaṃ sarvaṃ yat kiñca jagatyāṃ jagat /",
    "GV05isup___u:3": " tena tyaktena bhuñjīthā mā gṛdhaḥ kasya sviddhanam // IsUp_1 //",
    "GV05isup___u:4": " kurvann eveha karmāṇi jijīviṣecchataṃ samāḥ /",
    "GV05isup___u:5": " evaṃ tvayi nānyatheto 'sti na karma lipyate nare // IsUp_2 //",
    "GV05isup___u:6": " asuryā nāma te lokā andhena tamasāvṛtāḥ /",
    "GV05isup___u:7": " tāṃste pretyābhigacchanti ye ke cātmahano janāḥ // IsUp_3 //",
    "GV05isup___u:8": " anejad ekaṃ manaso javīyo nainaddevā āpnuvanpūrvamarṣat /",
    "GV05isup___u:9": " taddhāvato 'nyānatyeti tiṣṭhat tasminn apo mātariśvā dadhāti // IsUp_4 //",
    "GV05isup___u:10": " tad ejati tan naijati tad dūre tad v antike /",
    "GV05isup___u:11": " tad antar asya sarvasya tad u sarvasyāsya bāhyataḥ // IsUp_5 //",
    "GV05isup___u:12": " yas tu sarvāṇi bhūtāny ātmany evānupaśyati /",
    "GV05isup___u:13": " sarvabhūteṣu cātmānaṃ tato na vijugupsate // IsUp_6 //",
    "GV05isup___u:14": " yasmin sarvāṇi bhūtāny ātmaivābhūd vijānataḥ /",
    "GV05isup___u:15": " tatra ko mohaḥ kaḥ śoka ekatvam anupaśyataḥ // IsUp_7 //",
    "GV05isup___u:16": " sa paryagāc chukram akāyam avraṇam asnāviraṃ śuddham apāpaviddham /",
    "GV05isup___u:17": " kavir manīṣī paribhūḥ svayambhūr yāthātathyator 'thān vyadadhāc chāśvatībhyaḥ samābhyaḥ // IsUp_8 //",
    "GV05isup___u:18": " andhaṃ tamaḥ praviśanti ye 'vidyām upāsate /",
    "GV05isup___u:19": " tato bhūya iva te tamo ya uvidyāyāṃ ratāḥ // IsUp_9 //",
    "GV05isup___u:20": " anyad evāhur vidyayān yad āhur avidyayā /",
    "GV05isup___u:21": " iti śuśruma dhīrāṇāṃ ye nas tad vicacakṣire // IsUp_10 //",
    "GV05isup___u:22": " vidyāṃ cāvidyāṃ ca yas tad vedobhayaṃ saha /",
    "GV05isup___u:23": " avidyayā mṛtyuṃ tīrtvā vidyayāmṛtam aśnute // IsUp_11 //",
    "GV05isup___u:24": " andhaṃ tamaḥ praviśanti ye 'sambhūtim upāsate /",
    "GV05isup___u:25": " tato bhūya iva te tamo ya u sambhūtyāṃ ratāḥ // IsUp_12 //",
    "GV05isup___u:26": " anyad evāhuḥ saṃbhavād anyad āhur asaṃbhavāt /",
    "GV05isup___u:27": " iti śuśruma dhīrāṇāṃ ye nas tad vicacakṣire // IsUp_13 //",
    "GV05isup___u:28": " saṃbhūtiṃ ca vināśaṃ ca yas tad vedobhayaṃ saha /",
    "GV05isup___u:29": " vināśena mṛtyuṃ tīrtvā saṃbhūtyāmṛtam aśnute // IsUp_14 //",
    "GV05isup___u:30": " hiraṇmayena pātreṇa satyasyāpihitaṃ mukham /",
    "GV05isup___u:31": " tat tvaṃ pūṣann apāvṛṇu satyadharmāya dṛṣṭaye // IsUp_15 //",
    "GV05isup___u:32": " pūṣann ekarṣe yama sūrya prājāpatya vyūha raśmīn samūha tejaḥ /",
    "GV05isup___u:33": " yat te rūpaṃ kalyāṇatamaṃ tat te paśyāmi yo 'sāv asau puruṣaḥ so 'ham asmi // IsUp_16 //",
    "GV05isup___u:34": " vāyur anilam amṛtam athedaṃ bhasmāntaṃ śarīram /",
    "GV05isup___u:35": " oṃ krato smara kṛtaṃ smara krato smara kṛtaṃ smara // IsUp_17 //",
    "GV05isup___u:36": " agne naya supathā rāye asmān viśvāni deva vayunāni vidvān /",
    "GV05isup___u:37": " yuyodhy asmaj juhurāṇam eno bhūyiṣṭhāṃ te nama uktiṃ vidhema // IsUp_18 //"
}