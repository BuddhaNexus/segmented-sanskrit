{
    "T02bsa048_u:0": " Caryāmelāvaṇapradīpaḥ",
    "T02bsa048_u:1": " 1. prathamaḥ paricchedaḥ",
    "T02bsa048_u:2": " om namaḥ śrīvajrasattvāya /",
    "T02bsa048_u:3": " namata khasamaniḥsvabhāvaśuddhaṃ namatāśeṣamanakṣaramavācyam /",
    "T02bsa048_u:4": " namatānāgatasarvagaṃ sugataṃ namata samastāśeṣasarvaśūnyam //",
    "T02bsa048_u:5": " “arthapratiśaraṇena bhavitavyaṃ śabdastu yathā tathā” iti /",
    "T02bsa048_u:6": " tantre-",
    "T02bsa048_u:7": " caturaśītisāhasre dharmaskandhe mahāmuneḥ /",
    "T02bsa048_u:8": " tattvaṃ vai ye na jānanti sarve te niṣphalāya vai // iti /",
    "T02bsa048_u:9": " ata āha-",
    "T02bsa048_u:10": " ādikarmikasandhānaṃ paramārthāvatāraṇe /",
    "T02bsa048_u:11": " upāyaścaiva saṃbuddhaiḥ sopānamiva nirmitaḥ // iti /",
    "T02bsa048_u:12": " prabodhanamelāvaṇasaṃśayaparicchedaḥ prathamaḥ // 1 //",
    "T02bsa048_u:13": " 2. dvitīyaḥ paricchedaḥ",
    "T02bsa048_u:14": " pañcaskandhāḥ samāsena pañcabuddhāḥ prakīrtitāḥ /",
    "T02bsa048_u:15": " vajra-āyatanānyeva bodhisattvāgryamaṇḍalam //",
    "T02bsa048_u:16": " pṛthivī locanā khyātā abdhāturmāmakī smṛtā /",
    "T02bsa048_u:17": " pāṇḍarākhyā bhavettejastārā vāyuḥ prakīrtitā //",
    "T02bsa048_u:18": " rūpaśabdādibhirmantrī devatāṃ bhāvayet sadā //",
    "T02bsa048_u:19": " ityuktaṃ bhagavatā śrīguhyasamājamahāyogatantre /",
    "T02bsa048_u:20": " kulāḥ śatavidhāḥ proktāḥ saṃkṣepeṇa tu pañcadhā /",
    "T02bsa048_u:21": " punastrividhatāṃ yānti kāyavākcittabhedataḥ //",
    "T02bsa048_u:22": " “pañcaskandhāḥ samāsena pañcabuddhāḥ prakīrtitāḥ / “",
    "T02bsa048_u:23": " pañcahṛdayamāśritya pañcatanuvinirgatam /",
    "T02bsa048_u:24": " pañcavāyusamāyuktaṃ pañcakāmopabhogakṛta // iti /",
    "T02bsa048_u:25": " prakramaṇāt prāṇāyāmāccendriyadvāraistantubhiḥ /",
    "T02bsa048_u:26": " prakramate sadā kālaṃ prāṇa ityabhidhīyate //",
    "T02bsa048_u:27": " vātamūtrapurīṣāṇāṃ śukrādīnāṃ tathaiva ca /",
    "T02bsa048_u:28": " apanayanādapāno 'yaṃ yogibhirlakṣyate sadā //",
    "T02bsa048_u:29": " aśitaṃ khāditaṃ lehyaṃ peyaṃ coṣyañca sarvataḥ /",
    "T02bsa048_u:30": " samānayati yo nityaṃ samāna iti cocyate //",
    "T02bsa048_u:31": " ūrdhvagamāt saṃharaṇād bhakṣyabhojyādibhakṣaṇāt /",
    "T02bsa048_u:32": " udānakarmavijño 'yaṃ jñānena sahayogataḥ //",
    "T02bsa048_u:33": " vyāpanaṃ dhāraṇaṃ caiva gamanāgamanādikam /",
    "T02bsa048_u:34": " sarvasandhiṣu vyāptatvād vyāna ityabhidhīyate //",
    "T02bsa048_u:35": " pṛthivī locanā khyātā abdhāturmāmakī smṛtā /",
    "T02bsa048_u:36": " tejaḥ pāṇḍarā khyātā vāyustārā prakīrtitā //",
    "T02bsa048_u:37": " skandhaśca dhātuśca tathaivendriyaṃ ca pañcaiva pañcaiva kṛtaprabhedāḥ /",
    "T02bsa048_u:38": " tathāgatādhiṣṭhita ekaikaśaḥ saṃsārakarmāṇi kuto bhavanti //",
    "T02bsa048_u:39": " tathā sabāhyā viṣayāśca pañca ekaikaśaḥ pañcatathāgataiśca /",
    "T02bsa048_u:40": " svakasvakā nityamadhiṣṭhitāste jñānatrayaṃ pañcasamāśritaṃ ca //",
    "T02bsa048_u:41": " khadhātumadhyagataṃ cintenmaṇḍalaṃ sarvavajrajam /",
    "T02bsa048_u:42": " saṃhāraṃ ca prakurvīta yadīcchecchāntavajradhṛg // iti /",
    "T02bsa048_u:43": " pañcātmakaṃ pañcabhireva bhūtairdṛṣṭaṃ narāṇāṃ niyataṃ śarīram /",
    "T02bsa048_u:44": " tabhdāvabhāvairniyataṃ svacittaṃ prabhāvayantaḥ prabhavanti buddhāḥ // iti /",
    "T02bsa048_u:45": " khasamatantre 'pyāha-",
    "T02bsa048_u:46": " pañcabuddhātmaku sarvajago 'yaṃ paśyasu citraku nāṭaku divyam /",
    "T02bsa048_u:47": " yatra hi eku mahāsuhanāmā nṛtyati eku aneka rasena // iti /",
    "T02bsa048_u:48": " “saṃkṣepeṇa tu pañcadhā“",
    "T02bsa048_u:49": " kāyavākcittanidhyaptaiḥ svabhāvo nopalabhyate /",
    "T02bsa048_u:50": " mantramūrtiprayogeṇa na bodhirna ca bhāvanā //",
    "T02bsa048_u:51": " vicāryedaṃ samāsena kāyavākcittalakṣaṇam /",
    "T02bsa048_u:52": " bhāvayedvidhisaṃyogaṃ samādhiṃ mantrakalpitam // iti /",
    "T02bsa048_u:53": " na yogaḥ pratibimbeṣu niṣiktādiṣu jāyate /",
    "T02bsa048_u:54": " bodhicittamahāyogayoginastena devatāḥ //",
    "T02bsa048_u:55": " ātmā vai sarvabuddhatvaṃ sattvasauritvameva ca /",
    "T02bsa048_u:56": " svādhidaivadya(ta)",
    "T02bsa048_u:57": " yogena tasmādātmaiva sādhayet // iti /",
    "T02bsa048_u:58": " mantranidhyaptikāyena vācā manasi coditaḥ /",
    "T02bsa048_u:59": " sādhayet pravarāṃ siddhiṃ manaḥsantoṣaṇapriyām //",
    "T02bsa048_u:60": " kāyavivekamelāvaṇasaṃśayaparicchedo dvitīyaḥ // 2 //",
    "T02bsa048_u:61": " 3. tṛtīyaḥ paricchedaḥ",
    "T02bsa048_u:62": " pañcavarṇaṃ mahāratnaṃ sarṣapasthūlamātrakam /",
    "T02bsa048_u:63": " nāsikāgre prayatnena bhāvayedyogataḥ sadā // iti /",
    "T02bsa048_u:64": " pañcajñānamayaṃ śvāsaṃ pañcabhūtasvabhāvakam //",
    "T02bsa048_u:65": " niścārya padmanāsāgre piṇḍarūpeṇa kalpayet /",
    "T02bsa048_u:66": " pañcavarṇaṃ mahāratnaṃ prāṇāyāmamiti smṛtam //",
    "T02bsa048_u:67": " atha bhagavān mahāvajrī vajrajāpārthabhāṣiṇam /",
    "T02bsa048_u:68": " pratyuvāca tataḥ samyakpraṇamyaikaṃ jagadruruḥ //",
    "T02bsa048_u:69": " laukikāgamamevedaṃ bodhicittaṃ prakāśitam //",
    "T02bsa048_u:70": " lokottaraṃ kathaṃ nāma pratipatsyantyāgāmikāḥ //",
    "T02bsa048_u:71": " sarvadṛṣṭiprahāṇāya tvayā dharmo hi deśitaḥ /",
    "T02bsa048_u:72": " tat kathaṃ bodhicittaṃ tu sā dṛṣṭiḥ sudṛḍhīkṛtā //",
    "T02bsa048_u:73": " uktamarthaṃ na budhyanti saṃdhyāyavākyamohitāḥ /",
    "T02bsa048_u:74": " yathārutaṃ te gṛṇhanti tathaiva hi pacanti ca //",
    "T02bsa048_u:75": " atha bhagavān viśvo vajrapāṇiṃ vadet tataḥ /",
    "T02bsa048_u:76": " sādhu sādhu ca guhyeśa vyākṛtāgāmikā tvayā //",
    "T02bsa048_u:77": " bodhicittaṃ bhavedvāyurambare ca vyavasthitaḥ /",
    "T02bsa048_u:78": " prāṇabhūtaśca sattvānāṃ pañcātmā daśasaṃjñakaḥ //",
    "T02bsa048_u:79": " pratītyadvādaśāṅgākhyaṃ svabhāvāt tritayaṃ bhavet /",
    "T02bsa048_u:80": " sarvendriyapradhānedaṃ vāyvākhyaṃ bodhicittakam //",
    "T02bsa048_u:81": " avyaktaṃ sūkṣmamityevaṃ vyaktamityucyate sadā /",
    "T02bsa048_u:82": " tadāśrayāttu karmāṇi kuryādviṣayādikaṃ janaḥ //",
    "T02bsa048_u:83": " śāntikaṃ pauṣṭikaṃ caiva vaśyābhicārakaṃ tathā /",
    "T02bsa048_u:84": " bodhicittātu tatsarvaṃ tritattvanilayāśrayā[t] //",
    "T02bsa048_u:85": " yāvaccālokasaṃketāḥ kalpitā vividhāstathā /",
    "T02bsa048_u:86": " bhavanti bodhicittāttu vikalpā vāyutaḥ sadā //",
    "T02bsa048_u:87": " sukhaduḥkhādiko dharmo bījādeva vidhīyate /",
    "T02bsa048_u:88": " bodhicittasvabhāvo 'sau skandhādyadvayakopamaḥ //",
    "T02bsa048_u:89": " prajñopāyaikayogena bodhicittaṃ jagad bhavet //",
    "T02bsa048_u:90": " svayaṃ samuccaretsvāmī dhyānādhyayanavarjitaḥ //",
    "T02bsa048_u:91": " divārātrivibhāgena candrasūryaprayogataḥ /",
    "T02bsa048_u:92": " niśvāso [hi] jagadvyāpī bodhicittaikamārutaḥ //",
    "T02bsa048_u:93": " śubhāśubhaphalaṃ tyaktvā bhavatyeva nabhopamaḥ // iti /",
    "T02bsa048_u:94": " prāṇāpānasamānākhyānudānavyānasaṃjñakān /",
    "T02bsa048_u:95": " nāgakūrmakṛkarāṃśca devadattadhanañjayān //",
    "T02bsa048_u:96": " kṛtvaitadātmano bimbaṃ strītattvaṃ nirmāya te punaḥ // iti /",
    "T02bsa048_u:97": " koṭākṣaḥ koṭavaḥ koṭāḥ koṭābhaśca koṭīrakaḥ /",
    "T02bsa048_u:98": " kolākṣaḥ kolāvaḥ kolaḥ kolābhaśca kalistathā //",
    "T02bsa048_u:99": " nāsikācchidrasaṃbhūtaḥ pañcabuddhakulasthitaḥ /",
    "T02bsa048_u:100": " pañcavāyurdhvasañcāro dehe carati nityaśaḥ //",
    "T02bsa048_u:101": " saṃvṛtighrāṇasañcārād dvārāttasya vinisṛtāḥ /",
    "T02bsa048_u:102": " vāmadakṣiṇadvandvāśca stabdhaścaite caturvidhāḥ //",
    "T02bsa048_u:103": " dakṣiṇāt prasaro dhāturhutabhuṅmaṇḍalañca vai /",
    "T02bsa048_u:104": " raktavarṇamidaṃ vaktraṃ padmanāthasya sañcaret //",
    "T02bsa048_u:105": " vāmācca prasaro dhāturvāyumaṇḍalaniḥsṛtaḥ /",
    "T02bsa048_u:106": " haritaḥ śyāmasaṃkāśaḥ karmanāthasya sañcaret //",
    "T02bsa048_u:107": " dvandvasya prasaro dhātuḥ kanakavarṇasya satribhaḥ /",
    "T02bsa048_u:108": " māhendramaṇḍalañcaiva ratnanāthasya sañcaret //",
    "T02bsa048_u:109": " stabdho na prasaro dhātuḥ kṣaṇādvāruṇamaṇḍalaḥ /",
    "T02bsa048_u:110": " śuddhasphaṭikasaṃkāśaṃ vajranāthasya sañcaret //",
    "T02bsa048_u:111": " sarvadhātuṃ samuddhṛtya hyādhārādheyadhāritaḥ /",
    "T02bsa048_u:112": " vairocanamahākāyo maraṇānte viniścaret //",
    "T02bsa048_u:113": " caturmaṇḍalametaddhi japennityaṃ samāhitaḥ /",
    "T02bsa048_u:114": " ahorātraṃ sadā jāpo mantriṇāṃ japasaṃkṣa(khya)yā //",
    "T02bsa048_u:115": " ekādirnavamadhye tu daśabhiryo na badhyate /",
    "T02bsa048_u:116": " tamabaddhaṃ vijānīyāt sa vetti paramaṃ padam //",
    "T02bsa048_u:117": " svaravyañjanavarṇāṃśca navasaṃkhyānuvartinaḥ /",
    "T02bsa048_u:118": " abaddhānyonyasaṃyogā yo vetti sa jagadruruḥ //",
    "T02bsa048_u:119": " yo buddhā(ddhvā)",
    "T02bsa048_u:120": " vāñcchayet siddhiṃ vimuktiphalasampadam /",
    "T02bsa048_u:121": " sa tadeva samāpnoti arūpo rūpavarjitam //",
    "T02bsa048_u:122": " bhūtāntena samāyuktaṃ kalādiṣoḍaśe sthitam /",
    "T02bsa048_u:123": " pañcapañcakasaṃyuktaṃ catusrayaniyojitam //",
    "T02bsa048_u:124": " sānusvāraṃ sadīrghaṃ ca guṇasaṃyogalopavat /",
    "T02bsa048_u:125": " hrasvaṃ samastavākyaṃ syānna cānekaṃ na caikakam //",
    "T02bsa048_u:126": " yakārārthena yatkiñcit kartavyaṃ siddhimicchatā /",
    "T02bsa048_u:127": " rephāditritayenaiva jagatkāryaṃ pravartate //",
    "T02bsa048_u:128": " ye varṇāḥ pṛṣṭhataḥ proktā abhimukhāśca ye punaḥ /",
    "T02bsa048_u:129": " strīpunnapuṃsakāste ca dhātvādiparikalpitāḥ //",
    "T02bsa048_u:130": " adha ūrdhvasamāyuktā jñātvā buddhyā niyojitāḥ /",
    "T02bsa048_u:131": " ṣaḍbhiruktaṃ catustrai(stryai)",
    "T02bsa048_u:132": " kānniḥsvabhāvaikabhāvajām //",
    "T02bsa048_u:133": " trā(tryā)dyādyarthe samāyoja(jya)",
    "T02bsa048_u:134": " tryadhvajñānaṃ tu jāyate /",
    "T02bsa048_u:135": " svapnendrajālava dvidhvā kuryājjagat tridhātuke //",
    "T02bsa048_u:136": " pratyāhāramidaṃ mantraṃ niḥsvabhāvasvabhāvajam /",
    "T02bsa048_u:137": " tataḥ pariṇataṃ rūpaṃ yad daivatopalambhakam //",
    "T02bsa048_u:138": " sāṃketikaṃ tritattvasthaṃ prakṛtijāpalakṣaṇam /",
    "T02bsa048_u:139": " anākhyeyamanuccāryaṃ bodhicittamidaṃ param //",
    "T02bsa048_u:140": " tadeva tritayaikaṃ syādanirgamamanāgamam /",
    "T02bsa048_u:141": " anirodhaḥ praśāntaśca śāśvatocchedavarjitam //",
    "T02bsa048_u:142": " trayadhvavidākṛtasaṃkalpamākāśābhedalakṣaṇam /",
    "T02bsa048_u:143": " pāramārthikamevedaṃ pratyātmavedyalakṣaṇam //",
    "T02bsa048_u:144": " sarvāsvapi kriyāścai(svai)",
    "T02bsa048_u:145": " va niṣadyādiṣu yogavit /",
    "T02bsa048_u:146": " anākhyeyamanuccāryaṃ tryadhvātītaṃ japet sadā //",
    "T02bsa048_u:147": " pāṇḍarādi japaḥ(pāḥ)",
    "T02bsa048_u:148": " proktāḥ pañcaviṃśacchatadvayam /",
    "T02bsa048_u:149": " caturbhirguṇitaṃ samyak caturyogaṃ śataṃ nava //",
    "T02bsa048_u:150": " navaśataṃ tu yad dṛṣṭaṃ caturviśatiparikramaiḥ /",
    "T02bsa048_u:151": " pratyutpādād bhavettatu dvyayutaṃ śataṣoḍaśam //",
    "T02bsa048_u:152": " taditthaṃ guhyasandhyāyāṃ sūkṣmayogaṃ prakāśitam /",
    "T02bsa048_u:153": " dhyānādhyayanavītaṃ tu tathāpi japa ucyate //",
    "T02bsa048_u:154": " akāraḥ sarvavarṇāgryo mahārthaḥ paramākṣaraḥ /",
    "T02bsa048_u:155": " mahāprāṇo hyanutpādo vāgudāhāravarjitaḥ /",
    "T02bsa048_u:156": " sarvābhilāpahetvagryaḥ sarvavāksuprabhāsvaraḥ // iti /",
    "T02bsa048_u:157": " jvalantaṃ dīpasadṛśaṃ hṛdi madhyamanāhatam /",
    "T02bsa048_u:158": " akṣaraṃ paramaṃ sūkṣmam akāraṃ paramaṃ prabhum // iti /",
    "T02bsa048_u:159": " dharmā ime śabdarutena vyākṛtā",
    "T02bsa048_u:160": " dharmaśca śabdaśca hi nātra labhyate /",
    "T02bsa048_u:161": " na caikatāṃ cāpyavatīrya dharmatām",
    "T02bsa048_u:162": " anuttarāṃ kṣāntivarāṃ spṛśiṣyate // iti /",
    "T02bsa048_u:163": " vāgvivekamelāvaṇasaṃśayaparicchedastṛtīyaḥ // 3 //",
    "T02bsa048_u:164": " 4. caturthaḥ paricchedaḥ",
    "T02bsa048_u:165": " dūraṅgamekacaramaśarīraṃ guhāśayam /",
    "T02bsa048_u:166": " ye cittaṃ sanniveśayanti mucyante mārabandhanād // iti /",
    "T02bsa048_u:167": " pratītyotpadyate yadyadindriyairviṣayairmanaḥ //",
    "T02bsa048_u:168": " tanmanastvaśītikhyātasrakārastrāṇanārthataḥ // iti /",
    "T02bsa048_u:169": " saṃvittimātrakaṃ jñānamākāśavadalakṣaṇam /",
    "T02bsa048_u:170": " kintu tasya prabhedo 'sti sandhyārātridivātmanā //",
    "T02bsa048_u:171": " ālokālokabhāsau ca tathālokopalabdhakam /",
    "T02bsa048_u:172": " cittaṃ trividhamityuktamādhārastasya kathyate //",
    "T02bsa048_u:173": " vāyunā sūkṣmarūpeṇa jñānaṃ sanmiśratāṃ gatam //",
    "T02bsa048_u:174": " niḥsṛtyendriyamārgebhyo viṣayānavalambate //",
    "T02bsa048_u:175": " ābhāsena yadā yukto vāyurvāhanatāṃ gataḥ /",
    "T02bsa048_u:176": " tadā tatprakṛtiḥ sarvā astavyastā pravartate //",
    "T02bsa048_u:177": " yatra yatra sthito vāyustāṃ tāṃ prakṛtimudvaheta // iti /",
    "T02bsa048_u:178": " cittavivekasaṃśayamelāvaṇaparicchedaścaturthaḥ // 4 //",
    "T02bsa048_u:179": " 5. pañcamaḥ paricchedaḥ",
    "T02bsa048_u:180": " payodharā yathā naike nānāsaṃsthānavarṇakāḥ /",
    "T02bsa048_u:181": " ubhdūtā gaganābhogāllayaṃ gacchanti tatra vai //",
    "T02bsa048_u:182": " evaṃprakṛtayaḥ sarvā ābhāsatrayahetukāḥ /",
    "T02bsa048_u:183": " nirviśya viṣayān kṛtsnān praviśanti prabhāsvaram //",
    "T02bsa048_u:184": " evaṃsvabhāvā vijñānādajñāna[paṭalāvṛtāḥ /",
    "T02bsa048_u:185": " kṛtvā śubhāśubhaṃ karma bhra]manti gatipañcake //",
    "T02bsa048_u:186": " ānantaryādikaṃ kṛtvā narakeṣu vipacyate /",
    "T02bsa048_u:187": " śubhaṃ dānādikaṃ kṛtvā [svargādiṣu mahīyate //",
    "T02bsa048_u:188": " ānantajanmasāhasraṃ] prāpya caivaṃ punaḥ punaḥ /",
    "T02bsa048_u:189": " pūrvakarmavipāko 'yamiti śocati mohataḥ //",
    "T02bsa048_u:190": " prakṛtyābhā[savidhinā kleśavantaśca ye janāḥ /",
    "T02bsa048_u:191": " etajjñātvā vimu]cyanti jñānino bhavapañjarāt // iti /",
    "T02bsa048_u:192": " yadi śūnyamidaṃ sarvamanutpannasvabhāvakam /",
    "T02bsa048_u:193": " kathaṃ karmātra saṃsāre sukhaduḥkhaṃ pravartate //",
    "T02bsa048_u:194": " ahaṅkāramamakāraistathārāgādibhirmalaiḥ /",
    "T02bsa048_u:195": " kalpitaṃ paratantreṇa duḥkhāt kliśyanti bāliśāḥ //",
    "T02bsa048_u:196": " cittamātramidaṃ sarvaṃ māyākārasamutthitam /",
    "T02bsa048_u:197": " tataḥ śubhāśubhaṃ karma tato janma śubhāśubham // iti /",
    "T02bsa048_u:198": " karmāntavibhāgamelāvaṇasaṃśayaparicchedaḥ pañcamaḥ // 5 //",
    "T02bsa048_u:199": " 6. ṣaṣṭhaḥ paricchedaḥ /",
    "T02bsa048_u:200": " indrāyudhanibhaṃ kāyaṃ labhate tattvabhāvanāt // iti /",
    "T02bsa048_u:201": " skandhe ca dhātvāyatanendriyādau jñānadvaye tatra samaṃ sthite 'smin /",
    "T02bsa048_u:202": " śūnye mahattve sati yaḥ prasuptaḥ svapnaṃ prapaśyet khalu vātavegāt //",
    "T02bsa048_u:203": " svapne prabuddhe ca na cānyabhedaḥ saṃkalpayet svapnaphalābhilāṣī /",
    "T02bsa048_u:204": " rātriṃdivā svapnamupaiti jantuṃ mahīghanatve sucireṇa suptaḥ //",
    "T02bsa048_u:205": " phale na pakve kṛtakarmaṇaśca vāyuḥ punaḥ krāmati janmanīha /",
    "T02bsa048_u:206": " pakvaṃ phalaṃ syād gata eva vāyuḥ paratra śīghraṃ maraṇaṃ hi loke //",
    "T02bsa048_u:207": " yatha jinendro daśadigvyavasthito majjāsthimāṃsaṃ na ca tasya kāye /",
    "T02bsa048_u:208": " praveśayet sattvahitāya dhātunirmāṇakalpena karoti kṛtyam //",
    "T02bsa048_u:209": " evaṃ kramājjāgrati suptacittaḥ phalaṃ ca vāñchet savikalpajālam /",
    "T02bsa048_u:210": " svapnopamāste khalu sarvadharmā mṛṣāmṛṣāścāpyubhayorabhāvaḥ // iti /",
    "T02bsa048_u:211": " saṃvṛtisatyamelāvaṇasaṃśayaparicchedaḥ ṣaṣṭhaḥ // 6 //",
    "T02bsa048_u:212": " 7. saptamaḥ paricchedaḥ",
    "T02bsa048_u:213": " yathā dīpo ghaṭāntaḥstho bāhyo naivāvabhāsate /",
    "T02bsa048_u:214": " bhinne tu taddhaṭe paścād dīpajvālābhibhāsate //",
    "T02bsa048_u:215": " svakāya eva hi ghaṭo dīpa eva hi tattvakam /",
    "T02bsa048_u:216": " guruvaktreṇa saṃbhinne buddhajñānaṃ sphuṭaṃ bhavet //",
    "T02bsa048_u:217": " gaganaṃ gaganobhdūtamākāśākāśaṃ sa paśyati /",
    "T02bsa048_u:218": " tathaiva hi gurorvaktrātprayogo 'yaṃ pradarśitaḥ // iti /",
    "T02bsa048_u:219": " dharmā ime śabdarutena vyākṛtā dharmaśca śabdaśca hi nātra labhyate /",
    "T02bsa048_u:220": " na caikatāṃ cāpyavatīrya dharmatāmanuttarāṃ kṣāntivarāṃ spṛśiṣyate // iti /",
    "T02bsa048_u:221": " namaste varadavajrāgrya bhūtakoṭe namo 'stu te /",
    "T02bsa048_u:222": " namaste śūnyatāgarbha buddhabodhe namo 'stu te //",
    "T02bsa048_u:223": " dadasva me mahācārya abhisaṃbodhidarśanam /",
    "T02bsa048_u:224": " sarvabuddhamahājñānaṃ sarvaśūnyamanuttaram //",
    "T02bsa048_u:225": " dadasva me mahāsattva svānubhāvaikalakṣaṇam /",
    "T02bsa048_u:226": " karmajanmavinirmuktamihaiva bodhimavāpnuyām //",
    "T02bsa048_u:227": " ta(tva)tpādapaṅkajaṃ muktvā nāstyanyaccharaṇaṃ prabho /",
    "T02bsa048_u:228": " tasmātprasīda buddhāgrya jagadvīra mahāmune //",
    "T02bsa048_u:229": " evaṃ stutvā tu taṃ divyamadhyeṣaṇavidhiṃ param /",
    "T02bsa048_u:230": " śiṣye kāruṇyamutpādya guruḥ śrīmān guṇodadhiḥ //",
    "T02bsa048_u:231": " prasannavadano bhūtvā sānukampaḥ praharṣitaḥ /",
    "T02bsa048_u:232": " śrāvayetsamayaṃ divyaṃ yogatantrobhdavaṃ param //",
    "T02bsa048_u:233": " tataḥ samāhitācāryo bodhicittaṃ niṣpādayet /",
    "T02bsa048_u:234": " kalaśe vātha śaṃkhe vā bodhicittaṃ nidhāya ca //",
    "T02bsa048_u:235": " tatastaṃ śiṣyamāhūya sarvabuddhairadhiṣṭhitam /",
    "T02bsa048_u:236": " arpayetsamayaṃ tasya jinamudrāsamanvitam //",
    "T02bsa048_u:237": " abhiṣeko hi dātavyo dvitīyenaiva vajriṇā /",
    "T02bsa048_u:238": " māṅgalyovduṣṭaśabdena vāditravividhasvanaiḥ //",
    "T02bsa048_u:239": " traidhātukābhiṣekeṇa śiṣyaḥ kṛtanatāñjaliḥ /",
    "T02bsa048_u:240": " anujñātaṃ tatastasya dadyāttatrapracoditaḥ //",
    "T02bsa048_u:241": " mālāsalilasaṃbuddhavajraghaṇṭātha darpaṇam /",
    "T02bsa048_u:242": " nāmācāryamanujñāta abhiṣekakramo hyayam //",
    "T02bsa048_u:243": " tataḥ samarpayet tasya bāhyābhisaṃbodhilakṣaṇam /",
    "T02bsa048_u:244": " saṃpradāye yadāvāptaṃ guruparvakramāgatam // iti /",
    "T02bsa048_u:245": " toye nirmalake nadīsarasi vā binduśca yo līnakaḥ /",
    "T02bsa048_u:246": " śuddhaṃ tatkramaśo 'nubhedagaditaṃ yogī smarennityaśaḥ /",
    "T02bsa048_u:247": " ādarśe hyanilakṣayaḥ kramagatastadvanna saṃprekṣyate",
    "T02bsa048_u:248": " piṇḍagrāha iti kramo vidhimatāmevaṃ samutprekṣyate //",
    "T02bsa048_u:249": " sarvāṅgabhāvanātītaṃ kalpanākalpavarjitam /",
    "T02bsa048_u:250": " mātrābindusamātītaṃ etanmaṇḍalamuttamam //",
    "T02bsa048_u:251": " viśatī(ti) yaḥ sarvabhāvānāṃ rūpārūpeṣu nirmalam /",
    "T02bsa048_u:252": " bodhitaścoditaṃ cittaṃ maṇḍalaṃ maṇḍalākṛtim //",
    "T02bsa048_u:253": " astīti nāstīti ubhe 'pi antā śuddhī aśuddhīti ime 'pi antā /",
    "T02bsa048_u:254": " tasmādubhe antavivarjayitvā madhye 'pi sthānaṃ na karoti paṇḍitaḥ // iti /",
    "T02bsa048_u:255": " ākāśānantamityarthaṃ sarvabhūtamahālayam /",
    "T02bsa048_u:256": " vibhūtiḥ śrīvibho rājā sarvāśāparipūrakaḥ //",
    "T02bsa048_u:257": " aho buddha aho buddha aho dharmasya deśanā /",
    "T02bsa048_u:258": " śuddhatattvārthaśuddhārtha bodhicitta namo 'stu te //",
    "T02bsa048_u:259": " paramārthasatyamelāvaṇasaṃśayaparicchedaḥ saptamaḥ // 7 //",
    "T02bsa048_u:260": " 8. aṣṭamaḥ paricchedaḥ",
    "T02bsa048_u:261": " sthūlaṃ śabdamayaṃ prāhuḥ sūkṣmaṃ cittāmayantathā /",
    "T02bsa048_u:262": " cittayā rahitaṃ yat tad yogināṃ paramaṃ padam // iti /",
    "T02bsa048_u:263": " svasaṃvedyaṃ tu tattattvaṃ vaktuṃ nānyasya pāryate /",
    "T02bsa048_u:264": " bhaktibhāvanayā gamyaṃ na gamyaṃ cānyathā nu tat //",
    "T02bsa048_u:265": " jñātvā tattvaṃ tataḥ kṛtvā bhaktibhāvamaharniśam /",
    "T02bsa048_u:266": " tasmin paramanirvāṇe pade śānte hyanuttare //",
    "T02bsa048_u:267": " tatastadbhaktisāmarthyād bhāvanābalanirmitam /",
    "T02bsa048_u:268": " tasminnutpadyate rūpaṃ kimapyānandajaṃ param //",
    "T02bsa048_u:269": " dhagityākārasaṃbhūtaṃ sphuratsaṃhārākārakam /",
    "T02bsa048_u:270": " bhūrbhuvaḥsvaridaṃ sarvaṃ dyotayat sacarācaram //",
    "T02bsa048_u:271": " bhāvanābalasāmarthyāt prajñopāyātmakaṃ śivam /",
    "T02bsa048_u:272": " sarvakleśavinirmuktaṃ sarvalakṣaṇabhūṣitam //",
    "T02bsa048_u:273": " śūnyatājñānasaṃbhūtaṃ nirdvandvaṃ paramaṃ śivam /",
    "T02bsa048_u:274": " sarvākāravaropetaṃ grāhyagrāhakavarjitam //",
    "T02bsa048_u:275": " jñānaṃ māyopamaṃ śuddhaṃ svacchaṃ prakṛtinirmalam /",
    "T02bsa048_u:276": " śabdagandharasātītaṃ tathā sparśavivarjitam //",
    "T02bsa048_u:277": " dṛśyate paramekena samādhau jñānacakṣuṣā /",
    "T02bsa048_u:278": " chāyāmāyopamaṃ divyaṃ divyasaṃsthānasayutam //",
    "T02bsa048_u:279": " sphurajjñānormimālābhirvividhānekavigraham /",
    "T02bsa048_u:280": " indrāyudhanibhaṃ kāyaṃ labhante tattvabhāvakāḥ //",
    "T02bsa048_u:281": " bhāvanāyogasāmarthyāt samayānāṃ ca pālanāt /",
    "T02bsa048_u:282": " īdṛśaṃ prāpyate rūpaṃ na vācyaṃ yajjinairapi //",
    "T02bsa048_u:283": " yatra kāyo na vākcittaṃ sthānaṃ yatsarvagaṃ param /",
    "T02bsa048_u:284": " saṃpradāyavaśāt tatra svasya rūpaṃ vibhāvyate //",
    "T02bsa048_u:285": " aho suvismayakaramaho śāntamatīndriyam /",
    "T02bsa048_u:286": " aho paramagambhīraṃ buddhatvaṃ padamuttamam // iti /",
    "T02bsa048_u:287": " aho vajra aho vajra aho vajrasya deśanā /",
    "T02bsa048_u:288": " yatra na kāyavākcittaṃ tatra rūpaṃ vibhāvyate // iti /",
    "T02bsa048_u:289": " bhaṭṭārakapādenāpyuktam-",
    "T02bsa048_u:290": " śauśīryaṃ nāsti te kāye māṃsāsthirudhiraṃ na ca /",
    "T02bsa048_u:291": " indrāyudhamivākāśe kāyaṃ darśitavānasi //",
    "T02bsa048_u:292": " nāmayo nāśuciḥ kāye kṣuttṛṣṇāsaṃbhavau na ca /",
    "T02bsa048_u:293": " tvayā lokānuvṛttyarthaṃ darśitā laukikī kriyā // iti /",
    "T02bsa048_u:294": " sarvakalpasamuccaye 'pyāha-",
    "T02bsa048_u:295": " gṛhītvā hṛdayaṃ śuddhaṃ vajradehavibhāvanā /",
    "T02bsa048_u:296": " dṛḍhaṃ sāramasauśīryaṃ vajrakāyaṃ sa labdhavān // iti /",
    "T02bsa048_u:297": " khasamā virajā vararūpadharā aśarīra alakṣaṇa prajñasutā /",
    "T02bsa048_u:298": " sugambhīraguṇodadhi kāruṇikā dada mūrdhni pāṇi mama apratimā // iti /",
    "T02bsa048_u:299": " apratiṣṭhitanirvāṇadhātumelāvaṇasaṃśayaparicchedo 'ṣṭamaḥ // 8 //",
    "T02bsa048_u:300": " 9. navamaḥ paricchedaḥ",
    "T02bsa048_u:301": " phalena hetumāmudrya phalamāmudrya hetunā /",
    "T02bsa048_u:302": " vibhāvyamanyathāsiddhiṃ kalpakoṭirna jāyate // iti /",
    "T02bsa048_u:303": " vajrasattvo mahārājaścodanīyo muhurmuhuḥ // iti /",
    "T02bsa048_u:304": " pādaprasārikaṃ muktvā tyaktvā saṃsārapeṭakam /",
    "T02bsa048_u:305": " sādhayed vajrasattvāgraṃ nityamudyuktamānasaḥ //",
    "T02bsa048_u:306": " kaukṛtyastyānamiddhādīn parityajya prayatnataḥ /",
    "T02bsa048_u:307": " anyathā naiva siddhiḥ syāt kalpakoṭiśatairapi // iti /",
    "T02bsa048_u:308": " bhikṣubhāve sthitā ye 'tra ye tu tarkaratā narāḥ /",
    "T02bsa048_u:309": " vṛddhabhāve sthitā ye tu teṣāṃ tattvaṃ na deśayet // iti /",
    "T02bsa048_u:310": " upāyarahitaṃ jñānaṃ śikṣā cāpi hi deśitā /",
    "T02bsa048_u:311": " śrāvakāṇāṃ mahāvīra avatā(dhā)",
    "T02bsa048_u:312": " raya teṣu vai //",
    "T02bsa048_u:313": " mūlasūtre 'pyāha-",
    "T02bsa048_u:314": " daśakuśalān karmapathānicchanti jñānavarjitāḥ // iti /",
    "T02bsa048_u:315": " śrāvakayānamaśikṣatha bhikṣo bodhicariyata tatra carīye /",
    "T02bsa048_u:316": " bodhicarīṃ cara buddhaguṇeṣu eṣa nidānabhaviṣya svayaṃbhūḥ // iti /",
    "T02bsa048_u:317": " duṣkarairniyamaistīrvrairmūrtiḥ śuṣyati duḥkhitā /",
    "T02bsa048_u:318": " duḥkhād vikṣipyate cittaṃ vikṣepāt siddhiranyathā // iti /",
    "T02bsa048_u:319": " mūlasūtre 'pyāha-",
    "T02bsa048_u:320": " duṣkarairniyamaistīvraiḥ sevyamāno na siddhyati /",
    "T02bsa048_u:321": " sarvakāmopabhogaistu sevayaṃścāśu siddhyati // iti /",
    "T02bsa048_u:322": " rāgo dveṣaśca mohaśca traya ete viṣaṅgatāḥ /",
    "T02bsa048_u:323": " viṣatvamupayāntyeva viṣameṇa tu sevitā //",
    "T02bsa048_u:324": " amṛtatvaṃ punaryānti,",
    "T02bsa048_u:325": " amṛtena tu sevitāḥ // iti /",
    "T02bsa048_u:326": " badhyati yena jaḍaḥ parimucyati tena budhaḥ /",
    "T02bsa048_u:327": " bodhivibhāvanayā viparītamidaṃ sakalam //",
    "T02bsa048_u:328": " yena mūḍhāḥ prabadhyante śīryante rauravāntike /",
    "T02bsa048_u:329": " taireva hi vimucyante sukhaṃ prajñābalena tu // iti /",
    "T02bsa048_u:330": " athātaḥ saṃpravakṣyāmi sarvato viśvamuttamam /",
    "T02bsa048_u:331": " sarvabuddhasamāyogaḍākinījālasaṃvaram //",
    "T02bsa048_u:332": " rahasye parame ramye sarvātmani sadā sthitaḥ /",
    "T02bsa048_u:333": " sarvabuddhamayaḥ śrīmān vajrasattvodayaḥ sukhaḥ //",
    "T02bsa048_u:334": " tathāgatamahādivyaratnajālādyalaṅkṛtam /",
    "T02bsa048_u:335": " tato ghaṇṭāvasaṃsaktavitānavitatojjvale //",
    "T02bsa048_u:336": " vajragītiṃ ca pūjāṃ ca gītavādyairvikurvitam /",
    "T02bsa048_u:337": " puṣpadhūpādiyogena dīpagandhādibhistathā //",
    "T02bsa048_u:338": " prasādhayanti bhavane sodyānādiṣu vā punaḥ /",
    "T02bsa048_u:339": " sarvabuddhasamāyogaḍākinījālasaṃvaram //",
    "T02bsa048_u:340": " tatrāsanaṃ niveśyādau mṛdusaṃsparśajaṃ sukham /",
    "T02bsa048_u:341": " viśvapadmapaṭacchannaṃ sarvaśuddhāsanaṃ hi tat //",
    "T02bsa048_u:342": " sarvabuddhasamāyogaṃ yogeśvaravikurvitam /",
    "T02bsa048_u:343": " śrīvajrasattvarūpāstu vikurvanti hi yatra(tattu) vai //",
    "T02bsa048_u:344": " sarvadhātumayī(yo)",
    "T02bsa048_u:345": " vāpi jīvamūlamayastathā /",
    "T02bsa048_u:346": " svādhidaivatpratimukhaiḥ siddhimudrāpravartanam //",
    "T02bsa048_u:347": " niṣiktāṃ ghaṭitāṃ vāpi(bhi)",
    "T02bsa048_u:348": " saṃskṛtāṃ vā sucitritām /",
    "T02bsa048_u:349": " vicitrapratibimbāṃ ca cinhamudrāṃ prakalpayet //",
    "T02bsa048_u:350": " tadāsaneṣu prāṇasarvān yathāsthānaṃ hi vinyaset /",
    "T02bsa048_u:351": " caturasraṃ caturdvāraṃ catustoraṇamaṇḍitam /",
    "T02bsa048_u:352": " vajraratnapadmādi tu dvārapālena yojayet //",
    "T02bsa048_u:353": " svādhidaivatpratimukhaiḥ suprasādhitayoṣitam /",
    "T02bsa048_u:354": " svamudrācinhasubhagāṃ kalpayed gaṇamaṇḍalam //",
    "T02bsa048_u:355": " caturasraṃ caturdvāraṃ catustoraṇamaṇḍitam /",
    "T02bsa048_u:356": " catuḥsūtrasamāyuktamaṣṭastambhopaśobhitam //",
    "T02bsa048_u:357": " hārārddhahāraracitaṃ paṭṭasragdāmabhūṣitam /",
    "T02bsa048_u:358": " ghaṇṭāpatākasaṃśobhaṃ cāmarādivibhūṣitam //",
    "T02bsa048_u:359": " candrārddhavajrakoṇaṃ ca dvāraniryūhasandhiṣu /",
    "T02bsa048_u:360": " patvi(kṣi)ṇīkramaśīrṣādivicitra paṭamaṇḍitam //",
    "T02bsa048_u:361": " sarvadevyupabhogaistu sevyamānairyathāsukham /",
    "T02bsa048_u:362": " svādhidaivatayogena svamātmānaṃ prapūjayet //",
    "T02bsa048_u:363": " pūjyate 'nuyogena sarvayogasukhena tu /",
    "T02bsa048_u:364": " samāsvādayamānastvatiyogena siddhyati //",
    "T02bsa048_u:365": " anena sarvabuddhātmā rasāyanasukhena tu /",
    "T02bsa048_u:366": " siddhyet śrīvajrasattvāyuryauvanārogyasatsukham //",
    "T02bsa048_u:367": " sarvabuddhamahākāyaḥ sarvabuddhasarasvatī /",
    "T02bsa048_u:368": " sarvabuddhamahācittaḥ sarvabuddhamahāmahaḥ //",
    "T02bsa048_u:369": " sarvabuddhamahārājā sarvavajradharādhipaḥ /",
    "T02bsa048_u:370": " sarvalokeśvarapatiḥ sarvaratnādhipeśvaraḥ //",
    "T02bsa048_u:371": " tābhiḥ saṃramyamāṇastu yātyutpattiṃ tu gacchataḥ /",
    "T02bsa048_u:372": " sarvadevīmahāsidhya(ddha)",
    "T02bsa048_u:373": " ścakravartī prasidhyati // iti /",
    "T02bsa048_u:374": " pratyahaṃ pratimāsaṃ vā pratisaṃvatsaraṃ tathā /",
    "T02bsa048_u:375": " yathādhiṣṭhānato vāpi nāṭayed buddhasaṃvaram // iti /",
    "T02bsa048_u:376": " utthito vā niṣaṇṇo vā caṃkraman vā yathāsthitaḥ /",
    "T02bsa048_u:377": " praharṣan vā jalpan vā yatra tatra yathā tathā //",
    "T02bsa048_u:378": " yadyadindriyamārgatvaṃ yāyāttattatsvabhāvataḥ /",
    "T02bsa048_u:379": " asamāhitayogena sarvabuddhamayaṃ vahet //",
    "T02bsa048_u:380": " khasamaṃ khasamākāramaparyantasāgaropamam /",
    "T02bsa048_u:381": " rāgadharmanayo dveṣo vilāsaḥ krīḍāvistaraḥ //",
    "T02bsa048_u:382": " gṛhītaṃ vastumātraṃ ca śiṣyabodhanakāraṇāt /",
    "T02bsa048_u:383": " kati janmāntaraṃ vaktuṃ sahyate rāgadeśanā //",
    "T02bsa048_u:384": " śrīsarvabuddhasamāyogaḍākinījālasaṃvaranyāyena bodhisattvacaritadharmodayābhisaṃbodhiprapañcatāmelāvaṇa-saṃśayaparicchedo navamaḥ // 9 //",
    "T02bsa048_u:385": " 10. daśamaḥ paricchedaḥ",
    "T02bsa048_u:386": " mahāṭavīpradeśeṣu phalapuṣpādyalaṅkṛte /",
    "T02bsa048_u:387": " parvate vijane sādhyamidaṃ dhyānasamuccayam //",
    "T02bsa048_u:388": " sevayan kāmaguṇān pañca jñānārthirāgiṇaḥ sadā // iti /",
    "T02bsa048_u:389": " kāyavākcittavajrāṇāṃ kāyavākcittabhāvanam /",
    "T02bsa048_u:390": " svarūpeṇaiva tatkāryaṃ laghusiddhiravāpyate //",
    "T02bsa048_u:391": " jaṭāmukuṭadharaṃ bimbaṃ sitavarṇanibhaṃ mahat /",
    "T02bsa048_u:392": " kārayed vidhivat sarvaṃ mantrasaṃvarasaṃvṛtam //",
    "T02bsa048_u:393": " ṣoḍaśābdikāṃ gṛhya sarvālaṅkārabhūṣitām /",
    "T02bsa048_u:394": " cāruvaktrāṃ viśālākṣīṃ prāpya vidyāvrataṃ caret //",
    "T02bsa048_u:395": " locanāpadasaṃbhogairvajracinhaistu bhāvayet /",
    "T02bsa048_u:396": " mudrāmantravidhānajñāṃ mantratantrasuśikṣitām //",
    "T02bsa048_u:397": " kuryāt tāthāgatīṃ bhāryāṃ buddhabodhipratiṣṭhitām /",
    "T02bsa048_u:398": " guhyapūjāṃ prakurvīta catuḥsattvāṃ(sandhyaṃ) mahāvratī //",
    "T02bsa048_u:399": " kandamūlaphalaiḥ sarvaṃ bhojyabhakṣyaṃ samārabhet /",
    "T02bsa048_u:400": " evaṃ buddho bhavecchīghraṃ mahājñānodadhiḥ prabhuḥ //",
    "T02bsa048_u:401": " ṣaṇmāsenaiva tatsarvaṃ prāpnuyānnātra saṃśayaḥ /",
    "T02bsa048_u:402": " vane bhikṣāṃ bhramennityaṃ sādhako dṛḍhaniścayaḥ //",
    "T02bsa048_u:403": " dadanti te bhaya[tra]stā bhojanaṃ divyamaṇḍitam /",
    "T02bsa048_u:404": " atikramanti yadi vajrātmā nāśaṃ vajrākṣaraṃ bhavet //",
    "T02bsa048_u:405": " surīṃ nāgīṃ mahāyakṣīmasurīṃ mānuṣīmapi /",
    "T02bsa048_u:406": " prāpya vidyāvrataṃ kāryaṃ trivajrajñānasevitam // iti /",
    "T02bsa048_u:407": " dvayendriyasamāpattyā vyāyāmavidhirantare /",
    "T02bsa048_u:408": " harṣacittaṃ muneḥ siddhau mahāsukhamiti smṛtam //",
    "T02bsa048_u:409": " niṣprapañcacaryāmelāvaṇasaṃśayaparicchedo daśamaḥ // 10 //",
    "T02bsa048_u:410": " 11. ekādaśaḥ paricchedaḥ",
    "T02bsa048_u:411": " parvateṣu vivikteṣu nadīprasravaṇeṣu ca /",
    "T02bsa048_u:412": " śmaśānādiṣvapi kāryamidaṃ dhyānasamuccayam //",
    "T02bsa048_u:413": " prayogādīṃśca tattvena varjayet tattvavit sadā /",
    "T02bsa048_u:414": " vajrasattvadahaṃkāraṃ muktvā nānyatra kārayet //",
    "T02bsa048_u:415": " prayogā api na budhyante śuddhatattve vyavasthite /",
    "T02bsa048_u:416": " nairātmyapadayogena yāvattat pratyavekṣyate //",
    "T02bsa048_u:417": " niḥsvabhāvapadasthasya divyopāyayutasya ca /",
    "T02bsa048_u:418": " siddhyate nirvicāreṇa yatkiñcit kalpacoditam //",
    "T02bsa048_u:419": " bhāvanāyogasāmarthyāt svayamevopatiṣṭhate /",
    "T02bsa048_u:420": " tatsarvaṃ kṣaṇamātreṇa yatkiñcit siddhilakṣaṇam //",
    "T02bsa048_u:421": " rūpādyādhyātmikān dharmān paśyet vipaśyanocyate /",
    "T02bsa048_u:422": " akṣobhyādiyathāsaṃkhyaṃ kalpayet śamatho bhavet //",
    "T02bsa048_u:423": " anayorniḥsvabhāvatvāt tathatāśāntasaṃjñakam /",
    "T02bsa048_u:424": " tathatāmaṇḍale yogī sarvabuddhān praveśayed // iti /",
    "T02bsa048_u:425": " nirvāṇāgnimahāgore bhasmaśo 'pi na mucyate /",
    "T02bsa048_u:426": " na tatra vidyate tattvaṃ nendriyārthā na dhātavaḥ //",
    "T02bsa048_u:427": " nirvikalpo yadā viraḥ sthitiṃ hitvā tu laukikīm /",
    "T02bsa048_u:428": " ācaret sarvakāryāṇi buddhāḥ paśyanti tat tadā //",
    "T02bsa048_u:429": " bālavadvicaredyuktyā sarvataśchinnasaṃśayaḥ /",
    "T02bsa048_u:430": " nirābhogo yadā yogī tadā varṣanti saṃpadaḥ //",
    "T02bsa048_u:431": " aśeṣapāpayuktānāṃ mohāvaraṇasusthitāḥ /",
    "T02bsa048_u:432": " unmattavratayogena ṣaṇmāsādamoghasiddhayaḥ //",
    "T02bsa048_u:433": " sarvabuddhāna svayaṃ paśyet sarvakāmaiḥ prapūryate /",
    "T02bsa048_u:434": " na kṣīṇo na ca hānitvaṃ svecchāyurjāyate vapuḥ //",
    "T02bsa048_u:435": " anuttarāṃ parāṃ bodhiṃ saṃprāpnotyaprayatnataḥ /",
    "T02bsa048_u:436": " vinā yatnena sidhyanti sarvakāmasukhotsukāḥ //",
    "T02bsa048_u:437": " gambhīrapadaṃ nityaṃ gacchet tiṣṭhan niṣaṇṇakaḥ /",
    "T02bsa048_u:438": " prabhāsvarajñānakauśalyād yogināṃ lakṣaṇaṃ sadā //",
    "T02bsa048_u:439": " anena dhyānayogena cittaratnaṃ dṛḍhībhavet /",
    "T02bsa048_u:440": " adhiṣṭhānaṃ ca kurvanti buddhā bodhipratiṣṭhitāḥ //",
    "T02bsa048_u:441": " evaṃ bhūtvā niviṣṭastu bhāvayed bhāvatatparaḥ /",
    "T02bsa048_u:442": " yāvanna khidyate cittaṃ samāhitamanāḥ sudhīḥ //",
    "T02bsa048_u:443": " khinnastu paryaṭet paścādyathārucitaceṣṭitaḥ /",
    "T02bsa048_u:444": " bhāvayedvipulāṃ bodhimīṣadunmīlitekṣaṇaḥ //",
    "T02bsa048_u:445": " hasan jalpan kvacittiṣṭhan kvacitkuryāt pravartanam //",
    "T02bsa048_u:446": " bhāvanāsaktacittastu yathā khedo na jāyate //",
    "T02bsa048_u:447": " evaṃ samādhiyuktasya nirvikalpasya mantriṇaḥ /",
    "T02bsa048_u:448": " kālāvadhiṃ parityajya siddhyate 'nuttaraṃ padam // iti /",
    "T02bsa048_u:449": " sūkṣmarūpaṃ laghusparśaṃ vyāptisaṃprāptimeva ca /",
    "T02bsa048_u:450": " prakāśaṃ caiva sthairyaṃ ca vaśitvaṃ kāmāvasānikam // iti /",
    "T02bsa048_u:451": " bodhijñānāgrasaṃprāptaṃ paśyati buddhasuprabham /",
    "T02bsa048_u:452": " buddhasaṃbhogakāyaṃ ca ātmānaṃ laghu paśyati //",
    "T02bsa048_u:453": " traidhātukamahāsattvaiḥ pūjyamānaṃ sa paśyati /",
    "T02bsa048_u:454": " buddhaiśca bodhisattvaiśca pañcakāmaguṇairdhruvam //",
    "T02bsa048_u:455": " pūjitaṃ paśyate nityaṃ mahajñānā grasambhavam /",
    "T02bsa048_u:456": " vajrasattvaṃ mahābimbaṃ vajradharmaṃ mahāyaśam //",
    "T02bsa048_u:457": " svabimbaṃ paśyate svapne guhyavajramahāyaśāḥ /",
    "T02bsa048_u:458": " praṇamanti mahābuddhā bodhisattvāśca vajriṇaḥ //",
    "T02bsa048_u:459": " drakṣyanti īdṛśān svapnān kāyavākcittasiddhidān /",
    "T02bsa048_u:460": " sarvalaṅkārasampūrṇāṃ surakanyāṃ manoramām //",
    "T02bsa048_u:461": " dārakaṃ dārikāṃ paśyan sa siddhimadhigacchati /",
    "T02bsa048_u:462": " daśadiksarvabuddhānāṃ kṣetrasthaṃ paśyati dhruvam //",
    "T02bsa048_u:463": " dadanti hṛṣṭacittātmā dharmagañjaṃ manoramam /",
    "T02bsa048_u:464": " dharmacakragataṃ kāyaṃ sarvasattvaparivṛtam //",
    "T02bsa048_u:465": " paśyate yogasamaye dhyānavajrapratiṣṭhitaḥ // iti /",
    "T02bsa048_u:466": " nāpaneyamataḥ kiñcit prakṣeptavyaṃ na kiñcan /",
    "T02bsa048_u:467": " draṣṭavyaṃ bhūtato bhūtaṃ bhūtadarśī vimucyate // iti /",
    "T02bsa048_u:468": " uktaṃ ca suvarṇaprabhāsasūtre-",
    "T02bsa048_u:469": " na buddhaḥ parinirvāti na dharmaḥ parihīyate /",
    "T02bsa048_u:470": " sattvānāṃ paripākāya parinirvāṇaṃ nidarśayet //",
    "T02bsa048_u:471": " laṅkāvatārasūtre 'pyuktam-",
    "T02bsa048_u:472": " na hyatrotpadyate kiñcit pratyayairna nirudhyate /",
    "T02bsa048_u:473": " utpadyante nirudhyante pratyayā eva kalpitāḥ //",
    "T02bsa048_u:474": " ata uktam-",
    "T02bsa048_u:475": " yena yena hi bhāvena manaḥ saṃyujyate nṛṇām /",
    "T02bsa048_u:476": " tena tanmayatāṃ yāti viśvarūpo maṇiryathā //",
    "T02bsa048_u:477": " utpattiryat saṃvṛtisatyametad mṛtyurhi nāma paramārthasatyam /",
    "T02bsa048_u:478": " kramadvayasyāsya gurukṛpāto jñātā bhaved yaḥ sa bhaviṣyabuddhaḥ //",
    "T02bsa048_u:479": " satyadvayasyādvayavatpraveśo 'nucchedarūpo 'pyaviśeṣa eva /",
    "T02bsa048_u:480": " ekatvamevāstyanayordvayoriti vijñāyate yena vimukta eṣaḥ //",
    "T02bsa048_u:481": " girīndramūrdhnaḥ prapatet tu kaścid neccheccyutiṃ sa cyavate tathāpi /",
    "T02bsa048_u:482": " guruprasādādvihitopadeśād necchedvimuktiṃ sa tathāpi muktaḥ //",
    "T02bsa048_u:483": " matvā sattveṣu tattvādhigamakṣamatābhāvamālokya loke",
    "T02bsa048_u:484": " uttālābdhitaraṅgabhaṅgavikalāddīpasphuliṅgādiva /",
    "T02bsa048_u:485": " kiñcit kiñcidupetya saṃcitavatā grantho mayāyaṃ kṛto",
    "T02bsa048_u:486": " ye vai saṃvṛtisatyabhītasubhagāsteṣāmalāto bhavet //",
    "T02bsa048_u:487": " atyantaniṣprapañcacaryāmelāvaṇasaṃśayapariccheda ekādaśaḥ //",
    "T02bsa048_u:488": " samāpto 'yaṃ caryāmelāvaṇapradīpaḥ //",
    "T02bsa048_u:489": " kṛtirīyaṃ mahācārya-āryadevapādānām //"
}