{
    "T02mrtvstsu:0": " Mṛtyuvañcanasitatārāsādhana",
    "T02mrtvstsu:1": " mṛtyudoṣair aliptaḥ syāt tārāhṛccakrabhāvakaḥ /",
    "T02mrtvstsu:2": " lābhī ca sarvasiddhīnāṃ ṣaṇmāsāvadhi tatparaḥ // Mvsts_1 //",
    "T02mrtvstsu:3": " vāgīśvarakṛtādeśān mṛtyuvañcanasaṃgrahāt /",
    "T02mrtvstsu:4": " uddhṛtā sitatārāyā bhāvanā bhayanāśinī // Mvsts_2 //",
    "T02mrtvstsu:5": " turyavargādyasākāratviṣā visphuritāmbare /",
    "T02mrtvstsu:6": " sitābjendvāsanāṃ dṛṣṭvā puras triśaraṇaṃ paṭhet // Mvsts_3 //",
    "T02mrtvstsu:7": " muhūrtaṃ śūnyatāṃ paśyet prākṛtāropahānaye /",
    "T02mrtvstsu:8": " tataḥ praṇidhisāmarthyād bodhicittākṣaraṃ bhavet // Mvsts_4 //",
    "T02mrtvstsu:9": " sitāravindamadhyasthacandrabimbāsanopari /",
    "T02mrtvstsu:10": " ābaddhavajraparyaṅkāṃ varadotpaladhāriṇīm // Mvsts_5 //",
    "T02mrtvstsu:11": " śaraccandrakarākārāṃ pṛṣṭhacandrasamāśritām /",
    "T02mrtvstsu:12": " sarvālaṅkārasaṃpūrṇāṃ ṣoḍaśābdavapuṣmatīm // Mvsts_6 //",
    "T02mrtvstsu:13": " sarvasaṃbuddhatatputramātaraṃ kāmarūpadhām /",
    "T02mrtvstsu:14": " dhyātvāryatārāṃ hṛdaye tasyāś cakraṃ sitadyuti // Mvsts_7 //",
    "T02mrtvstsu:15": " aṣṭakoṣṭhakam aṣṭābhir akṣaraiḥ paripūritam /",
    "T02mrtvstsu:16": " oṃhāvyañjanamadhyasthasādhyanāmādyanābhikam // Mvsts_8 //",
    "T02mrtvstsu:17": " dhyāyād ekāgracittaḥ san ṣaṇ māsān dṛḍhaniścayaḥ /",
    "T02mrtvstsu:18": " japed akhinnacittaḥ san mantram enaṃ daśākṣaram // Mvsts_9 //",
    "T02mrtvstsu:19": " oṅkāram ādito dattvā paścāt tāre prayojayet /",
    "T02mrtvstsu:20": " tuttāre syāt ture paścāt svāhāntaḥ sārvakarmikaḥ // Mvsts_10 //",
    "T02mrtvstsu:21": " brahmendraviṣṇucandrārkarudradikpālamanmathaiḥ /",
    "T02mrtvstsu:22": " apy akhaṇḍitaromāgro mṛtyuṃ jayati muktavat // Mvsts_11 //",
    "T02mrtvstsu:23": " valīpalitadaurbhāgyavyādhidāridryasaṃkṣayaḥ /",
    "T02mrtvstsu:24": " siṃhādyaṣṭamahābhītiduḥkhasaṃdohanāśanam // Mvsts_12 //",
    "T02mrtvstsu:25": " ayācitāmbarapānaharmyaratnādisaṃgamaḥ /",
    "T02mrtvstsu:26": " khaḍgāñjanapādalepabhadrakumbhādisiddhayaḥ // Mvsts_13 //",
    "T02mrtvstsu:27": " kavitā vaktṛtā medhā prajñā caikāntanirmalā /",
    "T02mrtvstsu:28": " anyā ca vāñchitā siddhiś cakrād asmāt prajāyate // Mvsts_14 //",
    "T02mrtvstsu:29": " sādhanaṃ sitatārāyā mṛtyuvyādhivināśanam /",
    "T02mrtvstsu:30": " uddhṛtya yac chubhaṃ tena jagat tārā svayaṃ bhavet // Mvsts_15 //",
    "T02mrtvstsu:31": " // mṛtyuvañcanasitatārāsādhanam //"
}