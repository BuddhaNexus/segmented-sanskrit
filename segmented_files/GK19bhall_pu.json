{
  "GK19bhall_pu:0": "Bhallaṭaśataka",
  "GK19bhall_pu:1": "tāṃ bhavānīṃ bhavānīta- kleśanāśaviśāradām /",
  "GK19bhall_pu:2": "śāradāṃ śāradāmbhoda- sitasiṃhāsanāṃ namaḥ // Bhall_1 //",
  "GK19bhall_pu:3": "yuṣmākam ambaramaṇeḥ prathame mayūkhās te maṅgalaṃ vidadhatūdayarāgabhājaḥ /",
  "GK19bhall_pu:4": "kurvanti ye divasajanmamahotsaveṣu sindūrapāṭalamukhīr iva dikpurandhrīḥ // Bhall_2 //",
  "GK19bhall_pu:5": "baddhā yad arpaṇaraseṇa vimardapūrvam arthān kathaṃ jhaṭiti tān prakṛtān na dadyuḥ /",
  "GK19bhall_pu:6": "caurā ivātimṛdavo mahatāṃ kavīnām arthāntarāṇy api haṭhād vitaranti śabdāḥ // Bhall_3 //",
  "GK19bhall_pu:7": "kāco maṇir maṇiḥ kāco yeṣāṃ te 'nye hi dehinaḥ /",
  "GK19bhall_pu:8": "santi te sudhiyo yeṣāṃ kācaḥ kāco maṇir maṇiḥ // Bhall_4 //",
  "GK19bhall_pu:9": "nanv āśrayasthitir iyaṃ tava kālakūṭa kenottarottaraviśiṣṭapadopadiṣṭā /",
  "GK19bhall_pu:10": "prāg arṇavasya hṛdaye vṛṣalakṣmaṇo 'tha kaṇṭhe 'dhunā vasasi vāci punaḥ khalānām // Bhall_5 //",
  "GK19bhall_pu:11": "draviṇam āpadi bhūṣaṇam utsave śaraṇam ātmabhaye niśi dīpakaḥ /",
  "GK19bhall_pu:12": "bahuvidhābhyupakārabharakṣamo bhavati ko 'pi bhavān iva sanmaṇiḥ // Bhall_6 //",
  "GK19bhall_pu:13": "śrīr viśṛṅkhalakhalābhisārikā vartmabhir ghanatamomalīmasaiḥ /",
  "GK19bhall_pu:14": "śabdamātram api soḍhum akṣamā bhūṣaṇasya guṇinaḥ samutthitam // Bhall_7 //",
  "GK19bhall_pu:15": "māne necchati vārayaty upaśame kṣmām ālikhantyāṃ hriyāṃ svātantrye parivṛtya tiṣṭhati karau vyādhūya dhairyaṃ gate /",
  "GK19bhall_pu:16": "tṛṣṇe tvām anubadhnatā phalam iyatprāptaṃ janenāmunā yaḥ spṛṣṭo na padā sa eva caraṇau spraṣṭuṃ na saṃmanyate // Bhall_8 //",
  "GK19bhall_pu:17": "patatu vāriṇi yātu digantaraṃ viśatu vahnim atha vrajatu kṣitim /",
  "GK19bhall_pu:18": "ravir asāv iyatāsya guṇeṣu kā sakalalokacamatkṛtiṣu kṣatiḥ // Bhall_9 //",
  "GK19bhall_pu:19": "sadvṛttayaḥ sadasadarthavivekino ye te paśya kīdṛśam amuṃ samudāharanti /",
  "GK19bhall_pu:20": "caurāsatīprabhṛtayo bruvate yad asya tad gṛhyate yadi kṛtaṃ tad ahaskareṇa // Bhall_10 //",
  "GK19bhall_pu:21": "pātaḥ pūṣṇo bhavati mahate nopatāpāya yasmāt kāle prāpte ka iha na yayur yānti yāsyanti vāstam* /",
  "GK19bhall_pu:22": "etāvat tu vyathayatitarāṃ lokabāhyais tamobhis tasminn eva prakṛtimahati vyomni labdho 'vakāśaḥ // Bhall_11 //",
  "GK19bhall_pu:23": "*VAR: {vāstam/lem /Mah; vāntam /ed; cāstam /H/A, cānye /K}",
  "GK19bhall_pu:24": "paṅktau viśantu gaṇitāḥ pratilomavṛttyā pūrve bhaveyur iyatāpy athavā traperan /",
  "GK19bhall_pu:25": "santo 'py asanta iva cet pratibhānti bhānor bhāsāvṛte nabhasi śītamayūkhamukhyāḥ // Bhall_12 //",
  "GK19bhall_pu:26": "gate tasmin bhanau tribhuvanasamunmeṣaviraha- vyathāṃ candro neṣyaty anucitam ato nāsty asadṛśam /",
  "GK19bhall_pu:27": "idaṃ cetastāpaṃ janayatitarām atra yad amī pradīpāḥ saṃjātās timirahatibaddhodhuraśikhāḥ // Bhall_13 //",
  "GK19bhall_pu:28": "sūryād anyatra yac candre 'py arthāsaṃsparśi tat kṛtam /",
  "GK19bhall_pu:29": "khadyota iti kītasya nāma tuṣṭena kena cit // Bhall_14 //",
  "GK19bhall_pu:30": "kīṭamaṇe dinam adhunā- taraṇikarāntaritacārusitakiraṇam /",
  "GK19bhall_pu:31": "ghanasantamasamalīmasa- daśadiśi niśi yad virājasi tad anyat // Bhall_15 //",
  "GK19bhall_pu:32": "sattvāntaḥsphuritāya vā kṛtaguṇādhyāropatucchāya vā tasmai kātaramohanāya mahaso leśāya mā svasti bhūt /",
  "GK19bhall_pu:33": "yacchāyācchuraṇāruṇena khacatā khadyotanā khadyotanāmnāmunā kīṭenāhitayā hi jaṅgamamaṇibhrāntyā viḍambyāmahe // Bhall_16 //",
  "GK19bhall_pu:34": "dantāntakuntamukhasantatapātaghāta- santāḍitonnatagirir gaja eva vetti /",
  "GK19bhall_pu:35": "pañcāsyapāṇipavipañjarapātapīḍāṃ na kroṣṭukaḥ śvaśiśuhuṅkṛtinaṣṭaceṣṭaḥ // Bhall_17 //",
  "GK19bhall_pu:36": "atyunnativyasaninaḥ śiraso 'dhunaiṣa svasyaiva cātakaśiśuḥ praṇayaṃ vidhattām /",
  "GK19bhall_pu:37": "asyaitad icchati yadi pratatāsu dikṣu tāḥ svacchaśītamadhurāḥ kva nu nāma nāpaḥ // Bhall_18 //",
  "GK19bhall_pu:38": "so 'pūrvaḥ rasanāviparyayavidhis tat karṇayoś cāpalaṃ dṛṣṭiḥ sā madavismṛtasvaparadik kiṃ bhūyasoktena vā /",
  "GK19bhall_pu:39": "itthaṃ niścitavān asi bhramara he yad vāraṇo 'dyāpy asā* antaḥśūnyakaro niṣeyata iti bhrātaḥ ka eṣa grahaḥ // Bhall_19 //",
  "GK19bhall_pu:40": "*VAR: {itthaṃ/lem /ed; sarvaṃ /KaPra/SuAva}",
  "GK19bhall_pu:41": "tad vaidagdhyaṃ samucitapayastoyatattvaṃ vivektuṃ saṃlāpās te sa ca mṛdupadanyāsahṛdyo vilāsaḥ /",
  "GK19bhall_pu:42": "āstāṃ tāvad baka yadi tathā vetthi kiṃ cic chlathāṃsas tūṣṇīm evāsitum api sakhe tvaṃ kathaṃ me na haṃsaḥ // Bhall_20 //",
  "GK19bhall_pu:43": "pathi nipatitāṃ śūnye dṛṣṭvā nirāvaraṇānāṃ navadadhighaṭīṃ garvonnaddhaḥ samuddhurakandharaḥ* /",
  "GK19bhall_pu:44": "nijasamucitās tās tāś ceṣṭā vikāraśatākulo yadi na kurute kākaḥ kāṇaḥ kadā nu kariṣyati // Bhall_21 //",
  "GK19bhall_pu:45": "*VAR: {samuddhura#/lem /ed; samuddhata# /Ka}",
  "GK19bhall_pu:46": "nṛtyantaḥ śikhino manoharam amī śrāvyaṃ paṭhantaḥ śukā vīkṣyante na ta eva khalv iha ruṣā vāryanta evāthavā /",
  "GK19bhall_pu:47": "pānthastrīgṛham iṣṭalābhakathanāl labdhānvayenāmunā sampraty etad anargalaṃ balibhujā māyāvinā bhujyate // Bhall_22 //",
  "GK19bhall_pu:48": "karabha rasabhāt kroṣṭuṃ vāñcchasy aho śravaṇajvaraḥ śaraṇam athavānṛjvī dīrghā tavaiva śirodharā /",
  "GK19bhall_pu:49": "pṛthugalavilāvṛttiśrāntoccariṣyati vāk cirā diyati,",
  "GK19bhall_pu:50": "samaye ko jānīte bhaviṣyati kasya kim // Bhall_23 //",
  "GK19bhall_pu:51": "antaśchidrāṇi bhūyāṃsi kaṇṭakā bahavo bahiḥ /",
  "GK19bhall_pu:52": "kathaṃ kamalanālasya mā bhūvan bhaṅgurā guṇāḥ // Bhall_24 //",
  "GK19bhall_pu:53": "kiṃ dīrghadīrgheṣu guṇeṣu padma siteṣv avacchādanakāraṇaṃ te /",
  "GK19bhall_pu:54": "asty eva tān paśyati ced anāryā trasteva lakṣmīr na padaṃ vidhatte // Bhall_25 //",
  "GK19bhall_pu:55": "na paṅkād udbhūtir na jalasahavāsavyasanitā vapur digdhaṃ kāntyā sthalanalinaratnadyutimuṣā /",
  "GK19bhall_pu:56": "vyadhāsyad durvedhā hṛdayalaghimānaṃ yadi na te tvam evaiko lakṣmyāḥ paramam abhaviṣyaḥ padam iha // Bhall_26 //",
  "GK19bhall_pu:57": "uccair uccaratu ciraṃ cirī vartmani taruṃ samāruhya /",
  "GK19bhall_pu:58": "digvyāpini śabdaguṇe śaṅkhaḥ sambhāvanābhūmiḥ // Bhall_27 //",
  "GK19bhall_pu:59": "śaṅkho 'sthiśeṣaḥ sphuṭito mṛto vā procchvāsyate 'nyaśvasitena satyam /",
  "GK19bhall_pu:60": "kiṃ tūccaraty eva hi so 'sya śabdaḥ śrāvyo na yo yo na sadarthaśaṃsī // Bhall_28 //",
  "GK19bhall_pu:61": "yathāpallavapuṣpās te yathāpuṣpaphalarddhayaḥ /",
  "GK19bhall_pu:62": "yathāphalarddhisvārohā hā mātaḥ kvāgaman drumāḥ // Bhall_29 //",
  "GK19bhall_pu:63": "sādhv eva tavidhāv asya vedhā kliṣṭo na yad vṛthā /",
  "GK19bhall_pu:64": "svarūpānanurūpeṇa candanasya phalena kim // Bhall_30 //",
  "GK19bhall_pu:65": "grathitaḥ eṣa mithaḥ kṛtaśṛṅkhalair viṣadharair adhiruhya mahājaḍaḥ /",
  "GK19bhall_pu:66": "malayajaḥ sumanobhir anāśrito yad ata eva phalena viyujyate // Bhall_31 //",
  "GK19bhall_pu:67": "candane viṣadharān sahāmahe vastu sundaram aguptimatkṛtaḥ /",
  "GK19bhall_pu:68": "rakṣituṃ vada kim ātmagauravaṃ sañcitāḥ khadira kaṇṭakās tvayā // Bhall_32 //",
  "GK19bhall_pu:69": "yat kiñ canānucitam apy ucitānuvṛtti kiṃ candanasya na kṛtaṃ kusumaṃ phalaṃ vā /",
  "GK19bhall_pu:70": "lajjāmahe vayam upakrama eva yāntas tasyāntikaṃ parigṛhītabṛhatkuṭhārāḥ // Bhall_33 //",
  "GK19bhall_pu:71": "labdhaṃ cirād amṛtavat kim amṛtyave syād dīrghaṃ rasāyanavad āyur api pradadyāt /",
  "GK19bhall_pu:72": "etat phalaṃ yad ayam adhvagaśāpadagdhaḥ stabdhaḥ khalaḥ phalati varṣaśatena tālaḥ // Bhall_34 //",
  "GK19bhall_pu:73": "chinnas tṛptasuhṛt sa candanatarur yūyaṃ palāyyāgatā bhogābhyāsasukhāsikāḥ pratidinaṃ tā vismṛtās tatra vaḥ /",
  "GK19bhall_pu:74": "daṃṣṭrākoṭiviṣolkayā pratikṛtaṃ tasya prahartur na cet kiṃ tenaiva saha svayaṃ na lavaśo yātāḥ stha bho bhoginaḥ // Bhall_35 //",
  "GK19bhall_pu:75": "saṃtoṣaḥ kim aśaktatā kim athavā tasminn asambhāvanā lobho vāyam utānavasthitir iyaṃ pradveṣa evāthavā /",
  "GK19bhall_pu:76": "āstāṃ khalv anurūpayā saphalayā puṣpaśriyā durvidhe sambandho 'nanurūpayāpi na kṛtaḥ kiṃ candanasya tvayā // Bhall_36 //",
  "GK19bhall_pu:77": "kiṃ jāto 'si catuṣpathe ghanatarachāyo 'si kiṃ chāyayā saṃyuktaphalito 'si kiṃ phalabharaiḥ pūrṇo 'si kiṃ sannataḥ /",
  "GK19bhall_pu:78": "he sadvṛkṣa sahasva samprati sakhe śākhāśikhākarṣaṇa- kṣobhāmoṭanabhañjanāni janataḥ svarair eva duśceṣṭitaiḥ // Bhall_37 //",
  "GK19bhall_pu:79": "sanmūlaḥ prathitonnatir ghanalasacchāyaḥ sthitaḥ satpathe sevyaḥ sadbhir itīdam ākalayatā tālo 'dhvagenāśritaḥ /",
  "GK19bhall_pu:80": "puṃsaḥ śaktir iyaty asau tu phaled adyāthavā śvo 'thavā kāle kvāpy athavā kadācid athavā na tv eva vedhāḥ prabhuḥ // Bhall_38 //",
  "GK19bhall_pu:81": "tvanmūle puruṣāyuṣaṃ gatam idaṃ dehena saṃśuṣyatā kṣodīyaṃsam api kṣaṇaṃ param atah śaktiḥ kutaḥ prāṇitum /",
  "GK19bhall_pu:82": "tat svasty astu vivṛdddhim ehi mahatīm adyāpi kā nas tvarā kalyāṇin! phalitāsi tālaviṭapin! putreṣu pautreṣu vā // Bhall_39 //",
  "GK19bhall_pu:83": "paśyāmaḥ kim ayaṃ prapatsyata iti svalpābhrasiddhakriyair darpād dūram upekṣitena balavat karmeritair mantribhiḥ /",
  "GK19bhall_pu:84": "labdhātmaprasareṇa rakṣitum athāśakyena muktvāśāniṃ sphītas tādṛg aho ghanena ripuṇā dagdho girigrāmakaḥ // Bhall_40 //",
  "GK19bhall_pu:85": "sādhūtpātaghanauga sādhu sudhiyā dhyeyaṃ dharāyām idaṃ ko 'nyaḥ kartum alaṃ tavaiva ghaṭate karmedṛśaṃ duṣkaram /",
  "GK19bhall_pu:86": "sarvasyaupayikāni yāni katicit kśetrāṇi tatrāśaniḥ sarvān aupāyikeṣu dagdhasikatāraṇyeṣv apāṃ vṛṣṭayaḥ // Bhall_41 //",
  "GK19bhall_pu:87": "labdhāyāṃ tṛṣi gomṛgasya vihagasyānyasay vā kasya cid vṛṣṭyā syād bhavadīyayopakṛtir ity āstāṃ davīyasy adaḥ /",
  "GK19bhall_pu:88": "asyātyantam abhājanasya jaladāraṇyoṣarasyāpi kiṃ jātā paśya punaḥ punar eva paruṣā saivāsya dagdhā chaviḥ // Bhall_42 //",
  "GK19bhall_pu:89": "saṃtyajya pānācamanocitāni toyāntarāṇy asya siseviṣos tvām /",
  "GK19bhall_pu:90": "nirjaina, jihreṣi jalair janasya jaghanyakāryaupayikaiḥ payodhe // Bhall_43 //",
  "GK19bhall_pu:91": "āstrīśiśu prathita eṣa pipāsitebhyaḥ saṃrakṣyate 'mbudhir apeyatayaiva dūrāt /",
  "GK19bhall_pu:92": "daṃṣṭrākarālamakarālikarālitābhiḥ kiṃ bhāyayaty aparam ūrmiparamparābhiḥ // Bhall_44 //",
  "GK19bhall_pu:93": "svamāhātmyaślāghāgurugahanagarjābhir abhitaḥ kruśitvā kliśnāsi śrutikuharam abdhe kim iti naḥ /",
  "GK19bhall_pu:94": "ihaikaś cūḍālo hy ajani kalaśād yasya sakalaiḥ pipāsor ambhobhiś culukam api no bhartum aśakaḥ // Bhall_45 //",
  "GK19bhall_pu:95": "sarvāsāṃ trijagaty apām iyam asāv ādhāratā tāvakī prollāso 'yam athāmbudhe 'mbunilaye seyaṃ mahāsattvatā /",
  "GK19bhall_pu:96": "sevitvā bahubhaṅgabhīṣaṇatanuṃ tvām eva velācala- grāvasrotasi pānatāpakalaho yat kvāpi nirvāpyate // Bhall_46 //",
  "GK19bhall_pu:97": "nodvegaṃ yadi yāsi yady avahitaḥ karṇaṃ dadāsi kṣaṇaṃ tvāṃ pṛcchāmi yad ambudhe kim api tan niścitya dehy uttaram /",
  "GK19bhall_pu:98": "nairāśyātiśayātimātranibhṛtair niḥśvasya yad dṛśyase tṛṣyadbhiḥ pathikaiḥ kiyat tadadhikaṃ syād aurvadāhād ataḥ // Bhall_47 //",
  "GK19bhall_pu:99": "bhidyate 'nupraviśyāntar yo yathārucy upādhinā /",
  "GK19bhall_pu:100": "viśuddhiḥ kīdṛśī tasya jaḍasya sphaṭikāśmanaḥ // Bhall_48 //",
  "GK19bhall_pu:101": "cintāmaṇe bhuvi na kena cid īśvareṇa mūrdhnā dhṛto 'ham iti mā sma sakhe viṣīdaḥ /",
  "GK19bhall_pu:102": "nāsty eva hi tvadadhiropaṇapuṇyabīja- saubhāgyayogyam iha kasya cid uttamāṅgam // Bhall_49 //",
  "GK19bhall_pu:103": "saṃvittir asty atha guṇāḥ pratibhānti loke taddhi praśastam iha kasya kim ucyatāṃ vā /",
  "GK19bhall_pu:104": "nanv evam eva sumaṇe luṭa yāvad āyus tvaṃ me jagatprasahane 'tra kathāśarīram // Bhall_50 //",
  "GK19bhall_pu:105": "cintāmaṇes tṛṇamaṇeś ca kṛtaṃ vidhātrā kenobhayor api maṇitvam adaḥ samānam /",
  "GK19bhall_pu:106": "naiko 'rthitāni dadann arthijanāya khinno gṛhṇañ jarattṛṇalavaṃ tu na lajjate 'nyaḥ // Bhall_51 //",
  "GK19bhall_pu:107": "dūre kasya cid eṣa ko 'py akṛtadhīr naivāsya vetty antaraṃ mānī ko 'pi na yācate mṛgayate ko 'py alpam alpāśayaḥ /",
  "GK19bhall_pu:108": "itthaṃ prārthitadānadurvyasanino naudāryarekhojjvalā jātānaipuṇadustareṣu nikaṣasthāneṣu cintāmaṇeḥ // Bhall_52 //",
  "GK19bhall_pu:109": "parārthe yaḥ pīḍām anubhavati bhaṅge 'pi madhuro yadīyaḥ sarveṣām iha khalu vikāro 'py abhimataḥ /",
  "GK19bhall_pu:110": "na samprāpto vṛddhiṃ sa yadi bhṛśam akṣetrapatitaḥ kim ikṣor doṣo 'yaṃ na punar aguṇāyā marubhuvaḥ // Bhall_53 //",
  "GK19bhall_pu:111": "āmrāḥ kiṃ phalabhāranamraśiraso ramyā kim ūṣmacchidaḥ sacchāyāḥ kadalīdrumāḥ surabhayaḥ kiṃ puṣpitāś campakāḥ /",
  "GK19bhall_pu:112": "etās tā niravagrahograkarabhollīḍhārdharūḍhāḥ punaḥ śamyo bhrāmyasi mūḍha nirmaruti kiṃ mithyaiva martuṃ marau // Bhall_54 //",
  "GK19bhall_pu:113": "ājanmanaḥ kuśalam aṇv api re kujanman pāṃso tvayā yadi kṛtaṃ vada tat tvam eva /",
  "GK19bhall_pu:114": "utthāpito 'sy analasārathinā yad arthaṃ duṣṭena tat kuru kalaṅkaya viśvam etat // Bhall_55 //",
  "GK19bhall_pu:115": "nissārāḥ sutarāṃ laghuprakṛtayo yogyā na kārye kva cic chuṣyanto 'dya jarattṛṇādyavayavāḥ prāptāḥ svatantreṇa ye /",
  "GK19bhall_pu:116": "antaḥsāra[arāṅmukhena dhig aho te mārutenāmunā paśyātyantacalena sadma mahatām ākāśam āropitā // Bhall_56 //",
  "GK19bhall_pu:117": "ye jātyā laghavaḥ sadaiva gaṇanāṃ yātā na ye kutra cit padbhyām eva vimarditāḥ pratidinaṃ bhūmau nilīnāś ciram /",
  "GK19bhall_pu:118": "utkṣiptāś capalāśayena marutā paśyāntarikṣe 'dhunā tuṅgānām uparisthitiṃ kṣitibhṛttāṃ kurvanty amī pāṃsavaḥ // Bhall_57 //",
  "GK19bhall_pu:119": "re dandaśūka yad ayogyam apīśvaras tvāṃ vātsalyatau nayati nūpuradhāma satyam /",
  "GK19bhall_pu:120": "āvarjitālikulajhaṃkṛtir mūrcchitāni kiṃ śiñjitāni bhavataḥ kṣayam eva kartum // Bhall_58 //",
  "GK19bhall_pu:121": "maulau sanmaṇayo gṛhaṃ giriguhā tyāgitvam ātmatvaco niryatnopanataś caiva vṛttir anilair ekatra caryedṛśī /",
  "GK19bhall_pu:122": "anyatrānṛju vartma vāg dvirasanā dṛṣṭau viṣaṃ dṛśyate yā dhik tām anu dīpako jvalati bho bhogin sakhe kiṃ nv idam // Bhall_59 //",
  "GK19bhall_pu:123": "kallolavellitadṛṣatparuṣaprahārai ratnāny amūni makarālaya māvamaṃsthāḥ /",
  "GK19bhall_pu:124": "kiṃ kaustubhena vihito bhavato na nāma yācñāprasāritakaraḥ puruṣottamo 'pi // Bhall_60 //",
  "GK19bhall_pu:125": "bhūyāṃsy asya mukhāni nāma viditaivāste mahāprāṇatā kadravāḥ satprasavo 'yam atra kupite cintyaṃ yathedaṃ jagat /",
  "GK19bhall_pu:126": "trailokyādbhutam īdṛśaṃ tu caritaṃ śeṣasya yenāpi sā pronmṛjyeva nivartitā viṣadharajñāteyadurvṛttitā // Bhall_61 //",
  "GK19bhall_pu:127": "varṣe samasta ekaikaḥ ślāghyaḥ ko 'py eṣa vāsaraḥ /",
  "GK19bhall_pu:128": "janair mahattayā nīto yo na pūrvair na cāparaḥ // Bhall_62 //",
  "GK19bhall_pu:129": "ābaddhakṛtrimasaṭājaṭilāṃsabhittir āropito mṛgapateḥ padavīṃ yadi śvā /",
  "GK19bhall_pu:130": "mattebhakumbhataṭapāṭanalampaṭasya nādaṃ kariṣyati kathaṃ hariṇādhipasya // Bhall_63 //",
  "GK19bhall_pu:131": "kim idam ucitaṃ śuddheḥ śliṣṭaṃ svapakṣasamunnateḥ phalapariṇater yuktaṃ prāptaṃ guṇapraṇayasya vā /",
  "GK19bhall_pu:132": "kṣaṇam upagataḥ karṇopāntaṃ parasya puraḥ sthitān viśikha nipatan krūraṃ dūrān nṛśaṃsa nihaṃsi yat // Bhall_64 //",
  "GK19bhall_pu:133": "amī ye dṛśyante nanu subhagarūpāḥ saphalatā bhavaty eṣāṃ yasya kṣaṇam upagatānāṃ viṣayatām /",
  "GK19bhall_pu:134": "nirāloke loke katham idam aho cakṣur adhunā samaṃ jātaṃ sarvair na samam athavānyair avayavaiḥ // Bhall_65 //",
  "GK19bhall_pu:135": "āhūteṣu vihaṅgameṣu maśako nāyān puro vāryate madhevāridhi vā vasaṃs tṛṇamaṇir dhatte maṇīnāṃ rucam /",
  "GK19bhall_pu:136": "khadyoto 'pi na kampate pracalituṃ madhye 'pi tejasvināṃ dhik sāmānyam acetanaṃ prabhum ivānāmṛṣṭatattvāntaram // Bhall_66 //",
  "GK19bhall_pu:137": "hemakāra sudhiye namo 'stu te dustareṣu bahuśaḥ parīkṣitum /",
  "GK19bhall_pu:138": "kāñcanābharaṇam aśmanā samaṃ yat tvayaivam adhiropyate tulām // Bhall_67 //",
  "GK19bhall_pu:139": "vṛtta eva sa ghaṭo 'ndhakūpa yas tvatprasādam api netum akṣamah /",
  "GK19bhall_pu:140": "mudritaṃ tv adhamaceṣṭitaṃ tvayā tanmukhāmbukaṇikāḥ pratīcchatā // Bhall_68 //",
  "GK19bhall_pu:141": "tṛṇamaṇer manujasya ca tattvataḥ kim ubhayor vipulāśayatocyate /",
  "GK19bhall_pu:142": "tanutṛṇāgralavāvayavair yayor avasite grahaṇapratipādane // Bhall_69 //",
  "GK19bhall_pu:143": "śatapadī sati pādaśate kṣamā yadi na goṣpadam apy ativartitum /",
  "GK19bhall_pu:144": "kim iyatā dvipadasya hanumato jalanidhikramaṇe vivadāmahe // Bhall_70 //",
  "GK19bhall_pu:145": "na guruvaṃśaparigrahaśauṇḍatā na ca mahāguṇasaṃgrahaṇādaraḥ /",
  "GK19bhall_pu:146": "phalavidhānakathāpi na mārgaṇe kim iha lubdhakabālagṛhe 'dhunā // Bhall_71 //",
  "GK19bhall_pu:147": "tanutṛṇāgradhṛtena hṛtaś ciraṃ ka iva tena na mauktikaśaṅkayā /",
  "GK19bhall_pu:148": "sa jalabindur aho viparītadṛg jagad idaṃ vayam atra sacetanāḥ // Bhall_72 //",
  "GK19bhall_pu:149": "budhyāmahe na bahudhāpi vikalpayantaḥ kair nāmabhir vyapadiśema mahāmatīṃs tān /testim{/cit Subhāṣitāvalī 982}* /",
  "GK19bhall_pu:150": "yeṣām aśeṣabhuvanābharaṇasya hemnas tattvaṃ vivektum upalāḥ paramaṃ pramāṇam // Bhall_73 //",
  "GK19bhall_pu:151": "*VAR: {vikalpayantaḥ/leṃ vikalpamānaḥ /Subhasita}",
  "GK19bhall_pu:152": "saṃrakṣituṃ kṛṣim akāri kṛṣīvalena paśyātmanaḥ pratikṛtis tṛṇapūruṣo 'yam /",
  "GK19bhall_pu:153": "stabdhasya niṣkriyatayāstabhiyo 'sya nūnam aśnanti gomṛgagaṇāḥ pura eva sasyam // Bhall_74 //",
  "GK19bhall_pu:154": "kasyānimeṣanayane vidite divauko- lokād ṛte jagati te api vai gṛhītvā /",
  "GK19bhall_pu:155": "piṇḍaprasāritamukhena time kim etad dṛṣṭaṃ na bāliśa viśad baḍiśaṃ tvayāntaḥ // Bhall_75 //",
  "GK19bhall_pu:156": "puṃstvād api pravicaled yadi yady adho 'pi yāyād yadi praṇayane na mahān api syāt /",
  "GK19bhall_pu:157": "abhyuddharet tad api viśvam itīdṛśīyaṃ kenāpi dik prakaṭitā puruṣottamena // Bhall_76 //",
  "GK19bhall_pu:158": "svālpāśayaḥ svakulaśilpavikalpam eva yaḥ kalpayan skhalati kācavaṇik piśācaḥ /",
  "GK19bhall_pu:159": "grastaḥ sa kaustubhamaṇīndrasapatnaratna- niryatnagumphanakavaikaṭikerṣyayāntaḥ // Bhall_77 //",
  "GK19bhall_pu:160": "tatpratyarthitayā vṛto na tu kṛtaḥ samyak svatantro bhayāt svasthas tān na nipātayed iti yathākāmaṃ na sampoṣitaḥ* /",
  "GK19bhall_pu:161": "saṃśuṣyan pṛṣadaṃśa eṣa kurutāṃ mūkaḥ sthito 'py atra kiṃ gehe kiṃ bahunā 'dhunā gṛhapateś caurrāś caranty ākhavaḥ // Bhall_78 //",
  "GK19bhall_pu:162": "*VAR: {pratyarthitayā/leṃ pratyastratayā /vl}",
  "GK19bhall_pu:163": "evaṃ cet sarasasvabhāvamahimā jāḍyaṃ kim etādṛśaṃ yady eṣā ca nisargataḥ sarasatā kiṃ granthimattedṛśī /",
  "GK19bhall_pu:164": "mūlaṃ cec chucipaṅkajaśrutir iyaṃ kasmād guṇā yady amī kiṃ chidrāṇimṛṇāla bhavatas tattvaṃ na manyāmahe // Bhall_79 //",
  "GK19bhall_pu:165": "ye digdhveva kṛtā viṣeṇa kusṛtir yeṣāṃ kiyad bhaṇyate lokaṃ hantum anāgasaṃ dvirasanā randhreṣu ye jāgrati /",
  "GK19bhall_pu:166": "vyālās te 'pi dadhaty amī sadasator mūḍhā maṇīn mūrdhabhir naucityād guṇaśalināṃ kva cid api bhraṃśo 'sty alaṃ cintayā // Bhall_80 //",
  "GK19bhall_pu:167": "aho strīṇāṃ krauryaṃ hatarajani dhik tvām atiśaṭhe vṛthāprakrānteyaṃ timirakabarīviślathadhṛtiḥ /",
  "GK19bhall_pu:168": "avaktavye pāte jananayananāthasya śaśinaḥ kṛtaṃ snehasyāntocitam udadhimukhyair nanu jaḍaiḥ // Bhall_81 //",
  "GK19bhall_pu:169": "aho gehenardī divasavijigīṣājvararujā pradīpo 'yaṃ sthāne glapayati mṛṣāmūn avayavān /",
  "GK19bhall_pu:170": "udāttasvacchandākramaṇahṛtaviśvasya tamasaḥ parispandaṃ draṣṭuṃ mukham api ca kiṃ soḍham amunā // Bhall_82 //",
  "GK19bhall_pu:171": "nāmāpy anyataror nimīlitam abhūt tat tāvad unmīlitaṃ prasthāne skhalataḥ svavartmani vidher apy udgṛhītaḥ karaḥ /",
  "GK19bhall_pu:172": "lokaś cāyam aniṣṭadarśanakṛtād dṛgvaiśasān mocito yuktaṃ kāṣṭhika lūnavān yad asi tām āmrālim ākālikīm // Bhall_83 //",
  "GK19bhall_pu:173": "vātāhāratayā jagadviṣadharair āśvāsya niḥśeṣitaṃ te grastāḥ punar abhratoyakaṇikātīvravratair barhibhiḥ /",
  "GK19bhall_pu:174": "te 'pi krūracamūrucarmavasanair nītāḥ kṣayaṃ lubdhakair dambhasya sphuritaṃ vidann api jano jālmo guṇanīhate // Bhall_84 //",
  "GK19bhall_pu:175": "ūḍhā yena mahādhuraḥ suviṣame mārge sadaikākinā soḍho yena kadā cid eva na nije goṣṭhe 'nyaśauṇḍadhvaniḥ /",
  "GK19bhall_pu:176": "āsīd yas tu gavāṃ gaṇasya tilakas tasyaiva sampraty aho dhik kaṣṭaṃ dhavalasya jātajaraso goḥ paṇyam udghoṣyate // Bhall_85 //",
  "GK19bhall_pu:177": "asthānodyogaduḥkhaṃ jahihi na hi nabhaḥ paṅgusaṃcārayogyaṃ svāyāsāyaiva sādho tava śalabha javābhyāsadurvāsaneyam /",
  "GK19bhall_pu:178": "te devasyāpy acintyāś caṭulitabhuvanābhogahelāvahelā- mūlotkhātānumārgāgatagiriguravas tārkṣyapakṣāgravātāḥ // Bhall_86 //",
  "GK19bhall_pu:179": "candreṇaiva taraṅgabhaṅgimukharaṃ saṃvardhyamānāmbhaso dadyur jīvitam eva kiṃ girisaritsrotāṃsi yady ambudheḥ /",
  "GK19bhall_pu:180": "teṣv eva pratisaṃvidhānavikalaṃ paśyatsu sākṣiṣv iva drāg darpoddhuram āgateṣv api na sa kṣīyeta yady anyathā // Bhall_87 //",
  "GK19bhall_pu:181": "kilaikaculukena yo munir apāram abdhiṃ papau sahasram api ghasmaro 'vikṛtam eṣa teṣāṃ pibet /",
  "GK19bhall_pu:182": "na sambhavati kiṃ tv idaṃ bata vikāsidhāmnā vinā sad apy asad iva sthitaṃ sphuritam anta ojasvinām // Bhall_88 //",
  "GK19bhall_pu:183": "grāvāṇo 'tra vibhūṣaṇaṃ trijagato maryādayā sthīyate nanv atraiva vidhuḥ sthito hi vibudhāḥ sambhūya pūrṇāśiṣaḥ /",
  "GK19bhall_pu:184": "śete codgatanābhipadmavilasadbrahmeha devaḥ svayaṃ daivād eti jaḍaḥ svakukṣibhrtaye so 'py ambudhir nimnatām // Bhall_89 //",
  "GK19bhall_pu:185": "anīrṣyā śrotāro mama vacasi ced vacmi tad ahaṃ svapakṣād bhetavyaṃ na tu bahu vipakṣāt prabhavataḥ /",
  "GK19bhall_pu:186": "tamasy ākrāntāśe kiyad api hi tejo 'vayavinaḥ svaśaktyā bhānty ete divasakṛti saty eva na punaḥ // Bhall_90 //",
  "GK19bhall_pu:187": "etat tasya mukhāt kiyat kamalinīpatre kaṇaṃ vāriṇo yan muktāmaṇir ity amaṃsta sa jaḍaḥ śṛṇvan yad asmād api /",
  "GK19bhall_pu:188": "aṅgulyagralaghukriyāpravilayiny ādīyamāne śanaiḥ kutroḍḍīyagato mamety anudinaṃ nidrāti nāntaḥśucā // Bhall_91 //",
  "GK19bhall_pu:189": "āste 'traiva sarasy aho bata kiyān saṃtoṣapakṣagraho haṃsasyāsya manāṅ na dhāvati manaḥ śrīdhāmni padme kva cit /",
  "GK19bhall_pu:190": "supto 'dyāpi na budhyate tad itarāṃs tāvat pratīkṣāmahe velām ity udaraṃpriyā madhulihaḥ soḍhuṃ kṣaṇaṃ na kṣamāḥ // Bhall_92 //",
  "GK19bhall_pu:191": "bhekena kvaṇatā saroṣaparuṣaṃ yat kṛṣṇasarpānane dātuṃ gaṇḍacapetam ujjhitabhiyā hastaḥ samullāsitaḥ /",
  "GK19bhall_pu:192": "yac cādhomukham akṣiṇī pidadhatā nāgena tatra sthitaṃ tat sarvaṃ viṣamantriṇo bhagavataḥ kasyāpi līlāyitam // Bhall_93 //",
  "GK19bhall_pu:193": "mṛtyor āsyam ivātataṃ dhanur idaṃ cāśīviṣābhāḥ śarāḥ śikṣā sāpi jitārjunaprabhrtikā sarvatra nimnā gatiḥ /",
  "GK19bhall_pu:194": "antaḥ krauryam aho śaṭhasya madhuraṃ hā hāri geyaṃ mukhe vyādhasyāsya yathā bhaviṣyati tathā manye vanaṃ nrimṛgam // Bhall_94 //",
  "GK19bhall_pu:195": "ko 'yaṃ bhrāntiprakāras tava pavana padaṃ lokapādāhatīnāṃ tejasvivrātasevye nabhasi nayasi yat pāṃsupūraṃ pratiṣṭhām /",
  "GK19bhall_pu:196": "yasminn utthāpyamāne jananayanapathopadravas tāvad āstāṃ kenopāyena sādhyo vapuṣi kaluṣatādoṣa eṣa tvayaiva // Bhall_95 //",
  "GK19bhall_pu:197": "ete te vijigīṣavo nṛpagṛhadvārārpitāvekṣaṇāḥ kṣipyante vasuyācanāhitadhiyaḥ kopoddhatair vetribhiḥ /",
  "GK19bhall_pu:198": "arthebhyo viṣayopabhogavirasair nākāri yair ādaras te tiṣṭhanti manasvinaḥ surasarittīre manohāriṇi // Bhall_96 //",
  "GK19bhall_pu:199": "vātā vāntu kadambareṇuśabalā nṛtyantu sarpadviṣaḥ sotsāhā navatoyabhāraguravo muñcantu nādaṃ ghanāḥ /",
  "GK19bhall_pu:200": "magnāṃ kāntaviyogaduḥkhadahane māṃ vīkṣya dīnānanāṃ vidyut kiṃ sphurasi tvam apy akaruṇe strītve 'pi tulye sati // Bhall_97 //",
  "GK19bhall_pu:201": "prāṇā yena samarpitās tava balād yenaivam utthāpitaḥ skandhe yena ciraṃ dhṛto 'si vidadhe yas te saparyām api /",
  "GK19bhall_pu:202": "tasyāntah smitamātrakeṇa janayañ jīvāpahāraṃ kṣaṇād bhrātaḥ pratyupakāriṇāṃ dhuri paraṃ vetālalīlāyase // Bhall_98 //",
  "GK19bhall_pu:203": "rajjvā diśaḥ pravitatāḥ salilaṃ viṣeṇa khātā mahī hutabhujā jvalitā vanāntāḥ /",
  "GK19bhall_pu:204": "vyādhā padāny anusaranti gṛhītacāpāḥ kaṃ deśam āśrayatu yūthapatir mṛgāṇām // Bhall_99 //",
  "GK19bhall_pu:205": "ayaṃ vārām eko nilaya iti ratnākara iti śrito 'smābhis tṛṣṇātaralitamanobhir jalanidhiḥ /",
  "GK19bhall_pu:206": "ka evaṃ jānīte nijakarapuṭīkoṭaragataṃ kṣaṇād enaṃ tāmyattiminikaram āpāsyati muniḥ // Bhall_100 //",
  "GK19bhall_pu:207": "viśālaṃ śālmalyā nayanasubhagaṃ vīkṣya kusumaṃ śukasyāsīd buddhiḥ phalam api bhaved asya sadṛśam /",
  "GK19bhall_pu:208": "cirāsīnaṃ tasmiṃś ca phalam api daivāt pariṇataṃ vipāke tūlo 'ntaḥ sapadi marutā so 'py apahṛtaḥ // Bhall_101 //",
  "GK19bhall_pu:209": "sarvaprajāhitakṛte puruṣottamasya vāse samastavibudhaprathiteṣṭasiddhau /",
  "GK19bhall_pu:210": "candrāṃśuvṛndavitatadyutim aty amuṣmin- he kālakūṭa tava janma kathaṃ payodhau // Bhall_102 //",
  "GK19bhall_pu:211": "phalitaghanaviṭapavighaṭitapaṭudinakaramahasi lasatikalpatarau /",
  "GK19bhall_pu:212": "chāyārthī kaḥ paśur api bhavati jaradvīrudhāṃ praṇayī // Bhall_103 //"
}