{
    "T02bsu025_u:0": " ( Vaidya 174.)",
    "T02bsu025_u:1": " Nairātmyaparipṛcchā nāma mahāyānasūtram |. atha te tīrthikā upalambhadṛṣṭayaḥ savikalpāḥ savitarkā mahāyānikamupasṛtya sādarakṛtāñjalipuṭā nairātmyapraśnaṃ paripṛcchanti sma - nairātmakaṃ śarīramiti kulaputra sarvajñena nirdiśyate yadi śarīraṃ nairātmakam, paramātmā na vidyate |",
    "T02bsu025_u:2": " tat kasmātsakāśādete hasitaruditakrīḍitakrodhamānerṣyāṃpaiśunyādayaḥ samutpadyante? tadasmākaṃ saṃdehaṃ mocayitumarhati bhagavān - kimasti śarīre paramātmā, kiṃ vā nāsti?",
    "T02bsu025_u:3": " mahāyānikāḥ prāhuḥ - mārṣāḥ, śarīre paramātmā astītyucyate, na hi nāstīti",
    "T02bsu025_u:4": " | dvayamatra nocyate |",
    "T02bsu025_u:5": " asti paramātmetyucyamāne mārṣā mithyāpralāpaḥ |",
    "T02bsu025_u:6": " yadyasti, tatkathaṃ mārṣāḥ keśanakhadantacarmaromasirāmāṃsāsthimedamajjāsnāyuplīhāntranālaśiraḥkaracaraṇāṅgasakalaśarīre sa bāhyābhyantare vicāryamāṇe na dṛśyate paramātmā?",
    "T02bsu025_u:7": " tīrthikāḥ prāhuḥ - na dṛśyate kulaputra paramātmā |",
    "T02bsu025_u:8": " māṃsacakṣuṣā vayaṃ na paśyāmaḥ |",
    "T02bsu025_u:9": " kadāciddivyacakṣuṣaḥ paśyanti |",
    "T02bsu025_u:10": " mahāyānikāḥ prāhuḥ - na mārṣā divyacakṣuṣo 'pi paśyanti |",
    "T02bsu025_u:11": " yasya na varṇo na rūpaṃ na saṃskāraḥ, tatkathaṃ dṛśyate?",
    "T02bsu025_u:12": " tīrthikāḥ prāhuḥ - kiṃ nāsti?",
    "T02bsu025_u:13": " mahāyānikāḥ prāhuḥ - nāstītyucyamāne mārṣā mithyāpralāpaḥ |",
    "T02bsu025_u:14": " yadi nāsti,",
    "T02bsu025_u:15": " tatkathamasya ete hasitaruditakrīḍitakrodhamānerṣyāpaiśunyādayaḥ",
    "T02bsu025_u:16": " saṃbhavanti? tena nāstīti vaktuṃ na pāryate |",
    "T02bsu025_u:17": " ubhāvetau dvau nocyete |",
    "T02bsu025_u:18": " tīrthikāḥ prāhuḥ - yadi kulaputra nocyate astīti vā nāstīti vā,",
    "T02bsu025_u:19": " tatkimatrālambanaṃ bhavatu?",
    "T02bsu025_u:20": " mahāyānikāḥ prāhuḥ - na mārṣāḥ kiṃcidālambanaṃ bhavati |",
    "T02bsu025_u:21": " tīrthikāḥ prāhuḥ - kiṃ śūnyamākāśamiva?",
    "T02bsu025_u:22": " mahāyānikāḥ prāhuḥ - evametanmārṣāḥ, evametat |",
    "T02bsu025_u:23": " śūnyamākāśamiva |",
    "T02bsu025_u:24": " tīrthikāḥ prāhuḥ - yadyevaṃ kulaputra, tadete hasitaruditakrīḍitakrodhamānerṣyāpaiśunyādayaḥ kathaṃ draṣṭavyāḥ?",
    "T02bsu025_u:25": " mahāyānikāḥ prāhuḥ - svapnamāyendrajālasadṛśā draṣṭavyāḥ |",
    "T02bsu025_u:26": " tīrthikāḥ prāhuḥ - kīdṛśī maya, kīdṛśaḥ svapnaḥ, kidṛśa indrajāla iti?",
    "T02bsu025_u:27": " mahāyānikāḥ prāhuḥ - upalakṣaṇamātraṃ mayā agrāhā, pratibhāsamātraṃ svapnaḥ prakṛtiśūnyatāsvarūpaḥ, indrajālaḥ kṛtrimaprayogaḥ |",
    "T02bsu025_u:28": " evaṃ mārṣāḥ sarve svapnamāyendrajālasadṛśā draṣṭavyāḥ |",
    "T02bsu025_u:29": " punaraparaṃ dvau bhedau vinirdiṣṭau yaduta saṃvṛtiḥ paramārthaśca |",
    "T02bsu025_u:30": " tatra saṃvṛtirnāma ayamātmā,",
    "T02bsu025_u:31": " ayaṃ ( Nparipṛ, Vaidya 175.) paraḥ |",
    "T02bsu025_u:32": " evaṃ jīvaḥ puruṣaḥ pudgalaḥ kārakaḥ vedakaḥ |",
    "T02bsu025_u:33": " dhanaputrakalatrādikalpanā yā, sā saṃvṛtirnāma |",
    "T02bsu025_u:34": " yatra nātmā na",
    "T02bsu025_u:35": " paraḥ, evaṃ na jīvo na pudgalaḥ na puruṣaḥ na kārakaḥ na vedakaḥ na dhanaṃ",
    "T02bsu025_u:36": " - - - - - sā madhyamā pratipattirdharmāṇām |",
    "T02bsu025_u:37": " tatredamucyate -",
    "T02bsu025_u:38": " saṃvṛtiḥ paramārthaśca dvau bhedau saṃprakāśitau |",
    "T02bsu025_u:39": " saṃvṛtirlaukiko dharmaḥ paramārthaśca lokottaraḥ || 1 ||",
    "T02bsu025_u:40": " saṃvṛtidharmamāpannāḥ sattvāḥ kleśavaśānugāḥ |",
    "T02bsu025_u:41": " ciraṃ bhramanti saṃsāre paramārthamajānakāḥ || 2 ||",
    "T02bsu025_u:42": " saṃvṛtirlaukiko dharmastaṃ kalpayantyapaṇḍitāḥ |",
    "T02bsu025_u:43": " abhūtaparikalpanādduḥkhānyanubhavanti te || 3 ||",
    "T02bsu025_u:44": " muktimārgaṃ na paśyanti andhā bālāḥ pṛthagjanāḥ |",
    "T02bsu025_u:45": " utpadyante nirudhyante ajasraṃ gatipañcasu || 4 ||",
    "T02bsu025_u:46": " bhramanti cakravanmūḍhā lokadharmasamāvṛtāḥ |",
    "T02bsu025_u:47": " paramārthaṃ na jānanti bhavo yatra nirudhyate |",
    "T02bsu025_u:48": " veṣṭitā bhavajālena saṃsaranti punaḥ punaḥ || 5 ||",
    "T02bsu025_u:49": " yathā candraśca sūryaśca pratyāgacchati gacchati |",
    "T02bsu025_u:50": " bhavaṃ cyutiṃ tathā loke punarāyānti yānti ca || 6 ||",
    "T02bsu025_u:51": " anityāḥ sarvasaṃskārā adhruvāḥ kṣaṇabhaṅgurāḥ |",
    "T02bsu025_u:52": " ataśca paramārthajño varjayetsaṃvṛteḥ padam || 7 ||",
    "T02bsu025_u:53": " svargasthāne tu ye devā gandharvāpsarasādayaḥ |",
    "T02bsu025_u:54": " cyutirasti ca sarveṣāṃ tatsarvaṃ saṃvṛteḥ phalam || 8 ||",
    "T02bsu025_u:55": " siddhā vidyādharā yakṣāḥ kinnarāśca mahoragāḥ |",
    "T02bsu025_u:56": " punaste narakaṃ yānti tatsarvaṃ saṃvṛteḥ phalam || 9 ||",
    "T02bsu025_u:57": " śakratvaṃ cakravartitvaṃ saṃprāpya cottamaṃ padam |",
    "T02bsu025_u:58": " tiryagyonau punarjanma tatsarvaṃ saṃvṛteḥ phalam || 10 ||",
    "T02bsu025_u:59": " ataḥ sarvamidaṃ tyaktvā divyaṃ svargamahāsukham |",
    "T02bsu025_u:60": " bhāvayetsatataṃ prājño bodhicittaṃ prabhāsvaram || 11 ||",
    "T02bsu025_u:61": " niḥsvabhāvaṃ nirālambaṃ sarvaśūnyaṃ nirālayam |",
    "T02bsu025_u:62": " prapañcasamatikrāntaṃ bodhicittasya lakṣaṇam || 12 ||",
    "T02bsu025_u:63": " na kāṭhinyaṃ na ca mṛdutvaṃ na coṣṇaṃ naiva śītalam |",
    "T02bsu025_u:64": " na saṃsparśaṃ na ca grāhyaṃ bodhicittasya lakṣaṇam || 13 ||",
    "T02bsu025_u:65": " na dīrghaṃ nāpi vā hrasvaṃ na piṇḍaṃ na trikoṇakam |",
    "T02bsu025_u:66": " na kṛśaṃ nāpi na sthūlaṃ bodhicittasya lakṣaṇam || 14 || ( Nparipṛ,",
    "T02bsu025_u:67": " Vaidya 176.)",
    "T02bsu025_u:68": " na śveta nāpi raktaṃ ca na kṛṣṇaṃ na ca pītakam |",
    "T02bsu025_u:69": " avarṇaṃ ca nirākāraṃ bodhicittasya lakṣaṇam || 15 ||",
    "T02bsu025_u:70": " nirvikāraṃ nirābhāsaṃ nirūhaṃ nirvibandhakam |",
    "T02bsu025_u:71": " arūpaṃ vyomasaṃkāśaṃ bodhicittasya lakṣaṇam || 16 ||",
    "T02bsu025_u:72": " bhāvanāsamatikrāntaṃ tīrthikānāmagocaram |",
    "T02bsu025_u:73": " prajñāpāramitārūpaṃ bodhicittasya lakṣaṇam || 17 ||",
    "T02bsu025_u:74": " anaupamyamanābhāsaṃ adṛśaṃ śāntameva ca |",
    "T02bsu025_u:75": " prakṛtiśuddhamadravyaṃ bodhicittasya lakṣaṇam || 18 ||",
    "T02bsu025_u:76": " sarvaṃ ca tena sādṛśyaṃ niḥsāraṃ budbudopamam |",
    "T02bsu025_u:77": " aśāśvataṃ ca nairātmyaṃ māyāmarīcisaṃnibham || 19 ||",
    "T02bsu025_u:78": " mṛptiṇḍavad ghaṭībhūtaṃ bahuprapañcapūritam |",
    "T02bsu025_u:79": " rāgadveṣādisaṃyuktaṃ svapnamāyā tu kevalam || 20 ||",
    "T02bsu025_u:80": " abhrāntare yathā vidyut kṣaṇādapi na dṛśyate |",
    "T02bsu025_u:81": " prajñāpāramitādṛṣṭyā bhāvayetparamaṃ padam || 21 ||",
    "T02bsu025_u:82": " krīḍitaṃ hasitaṃ nityaṃ jalpitaṃ ruditaṃ tathā |",
    "T02bsu025_u:83": " nṛtyaṃ gītaṃ tathā vādyaṃ sarvaṃ svapnopamaṃ hi tat || 22 ||",
    "T02bsu025_u:84": " māyāsvapnopamaṃ sarvaṃ saṃskāraṃ sarvadehinām |",
    "T02bsu025_u:85": " svapnaṃ ca cittasaṃkalpaṃ cittaṃ ca gaganopamam || 23 ||",
    "T02bsu025_u:86": " bhāvayedya imaṃ nityaṃ prajñāpāramitānayam |",
    "T02bsu025_u:87": " sa sa rvapāpanirmuktaḥ prāpnoti paramaṃ padam || 24 ||",
    "T02bsu025_u:88": " iyaṃ sānuttarā bodhiḥ sarvabuddhaiḥ prakāśitā |",
    "T02bsu025_u:89": " bhāvanāṃ bhāvayitveha nirvāṇaṃ labhate śivam || 25 ||",
    "T02bsu025_u:90": " yāvantaḥ saṃvṛterdoṣāstāvanto nirvṛterguṇāḥ |",
    "T02bsu025_u:91": " nirvṛtiḥ syādanutpattiḥ sarvadoṣairna lipyate || 26 ||",
    "T02bsu025_u:92": " atha te tīrthikāstuṣṭā vikalparahitāstadā bhāvanāṃ samādhāya mahāyānayajñalābhino 'bhūvanniti",
    "T02bsu025_u:93": " mahāyānanirdeśe nairātmyaparipṛcchā samāptā ||"
}