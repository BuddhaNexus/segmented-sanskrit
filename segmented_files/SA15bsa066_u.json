{
  "SA15bsa066_u:0_0": "Haribhadrasūrikṛtā Nyāyapraveśapravṛttiḥ /",
  "SA15bsa066_u:1_0": "śrīsarvajñāya namaḥ //",
  "SA15bsa066_u:2_0": "samyagjñānasya vaktāraṃ praṇipatya jineśvaram /",
  "SA15bsa066_u:2_1": "nyāyapraveśakavyākhyāṃ sphuṭārthāṃ racayāmyaham //",
  "SA15bsa066_u:2_2": "racitāmapi satprajñairvistareṇa samāsataḥ /",
  "SA15bsa066_u:2_3": "asatprajño 'pi saṃkṣiptaruciḥ sattvānukampayā //",
  "SA15bsa066_u:3_0": "tatra ca-",
  "SA15bsa066_u:3_1": "sādhanaṃ dūṣaṇaṃ caiva sābhāsaṃ parasaṃvide /",
  "SA15bsa066_u:3_2": "pratyakṣamanumānaṃ ca sābhāsaṃ tvātmasaṃvide //",
  "SA15bsa066_u:4_0": "ityādāveva ślokaḥ / āhāsya kimādāvupanyāsa iti / ucyate / iha prekṣāpūrvakāriṇaḥ prayojanādiśūnye na kvacitpravartanta ityato 'dhikṛtaśāstrasya prayojanādipradarśanena prekṣāvatāṃ pravṛttyarthamiti /",
  "SA15bsa066_u:4_1": "śāstrārthakathanakālopasthitaparasaṃbhāvyamānānupanyāsahetunirākaraṇārthaṃ ca nyāyapraveśakākhyaṃ śāstramārabhyate ityukte saṃbhavatyevaṃvādī paraḥ- nārabdhavyamidaṃ prayojanarahitatvāt unmattakavākyavat /",
  "SA15bsa066_u:4_2": "tathā nirabhidheyatvāt kākadantaparīkṣāvat /",
  "SA15bsa066_u:4_3": "tathā asaṃbaddhatvāt daśa dāḍimāni ṣaḍapūpāḥ kuṇḍamajājinaṃ palalapiṇḍaṃ sara kīṭiketyādivākyavat /",
  "SA15bsa066_u:4_4": "tadamīṣāṃ hetūnāmasiddhatodbhāvayiṣayā prayojanādipratipādanārthamādau ślokopanyāsa /",
  "SA15bsa066_u:4_5": "ayaṃ cābhidheyaprayojane eva darśayati sākṣāt saṃbandhaṃ tu sāmarthyena /",
  "SA15bsa066_u:4_6": "yathā caitadevaṃ tathā sukhapratipattyarthamevameva leśato vyākhyāya darśayiṣyāmaḥ /",
  "SA15bsa066_u:4_7": "/ vyākhyā ca padavākyasaṃgateti /",
  "SA15bsa066_u:5_0": "śāsraprakaraṇādīnāṃ yathārthāvagamaḥ kutaḥ /",
  "SA15bsa066_u:5_1": "vyākhyāṃ vihāya tattvajñaiḥ sā coktā padavākyayoḥ //",
  "SA15bsa066_u:6_0": "tatrāpi padasamudāyātmakatvādvākyasyādau padārthagamanikā nyāyyā /",
  "SA15bsa066_u:7_0": "sā ca padavibhāgapūrvetyataḥ padavibhāgaḥ /",
  "SA15bsa066_u:8_0": "sādhanam dūṣaṇam ca eva sābhāsam parasaṃvide pratyakṣam anumānam ca sābhāsam tu ātmasaṃvide iti padāni /",
  "SA15bsa066_u:9_0": "adhunā padārtha ucyate / sādhyate aneneti siddhirvā sādhayatīti vā sādhanam /",
  "SA15bsa066_u:9_1": "tacca pakṣādivacanajātam / vakṣyati ca / pakṣādivacanāni sādhanam / viṣayaścāsya dharmaviśiṣṭo dharmī /",
  "SA15bsa066_u:10_0": "tathā dūṣyate 'nena dūṣayatīti vā dūṣaṇam /",
  "SA15bsa066_u:11_0": "tacca sādhanadoṣodbhāvanaṃ vacanajātameva /",
  "SA15bsa066_u:12_0": "vakṣyati ca sādhanadoṣodbhāvanāni dūṣaṇāni /",
  "SA15bsa066_u:12_1": "viṣayaścāsya sādhanābhāsaḥ na samyaksādhanam /",
  "SA15bsa066_u:13_0": "nanu vakṣyati sādhanadoṣodbhāvanāni dūṣaṇānīti tadetatkatham / ucyate /",
  "SA15bsa066_u:14_0": "sādhanābhāsa eva kiṃcitsāmyena sādhanopacārādadoṣaḥ ityetacca tatraiva nirloṭhayiṣyāmaḥ /",
  "SA15bsa066_u:14_1": "caśabdaḥ samuccaye / evakāro 'vadhāraṇe / sa cānyayogavyavacchedārtha ityetaddarśayiṣyāmaḥ /",
  "SA15bsa066_u:14_2": "tathā ābhāsanamābhāsaḥ / saha ābhāsena vartate sābhāsam /",
  "SA15bsa066_u:14_3": "sābhāsaśabdaḥ pratyekamabhisaṃbadhyate /",
  "SA15bsa066_u:15_0": "sādhanaṃ sābhāsaṃ dūṣaṇaṃ sābhāsam /",
  "SA15bsa066_u:15_1": "tatra sādhanābhāsaṃ pakṣābhāsādi /",
  "SA15bsa066_u:15_2": "vakṣyati ca / sādhayitumiṣṭo 'pi pratyakṣādiviruddhaḥ pakṣābhāsa ityādi /",
  "SA15bsa066_u:15_3": "dūṣaṇābhāsaṃ cābhūtasādhanadoṣodbhāvanāni /",
  "SA15bsa066_u:16_0": "vakṣyati ca abhūtasādhanadoṣodbhāvanāni dūṣaṇābhāsānīti /",
  "SA15bsa066_u:16_1": "/ parasaṃvide ityatra pare prāśnikāḥ saṃvedanaṃ saṃvid avabodha ityarthaḥ /",
  "SA15bsa066_u:16_2": "pareṣāṃ saṃvit parasaṃvit tasyai parasaṃvide parāvabodhāya /",
  "SA15bsa066_u:16_3": "iyaṃ tādarthye caturthī / yathā yūpāya dāruḥ / iti padārthaḥ // vākyarthastvayam / sādhanadūṣaṇe eva sābhāse parasaṃvide parāvabodhāya na pratyakṣānumāne /",
  "SA15bsa066_u:17_0": "parasaṃvitphalatvāttayoḥ / yathā pārtha eva dhanurdharaḥ pārthe dhanurdhārayati sati ko 'nyo dhanurdhārayati iti /",
  "SA15bsa066_u:17_1": "/ pratyakṣam ityatra akṣamindriyaṃ tataśca pratigatamakṣaṃ pratyakṣaṃ kāryatvenendriyaṃ prati gatamityarthaḥ /",
  "SA15bsa066_u:17_2": "idaṃ ca vakṣyati pratyakṣaṃ kalpanāpoḍham ityādi /",
  "SA15bsa066_u:17_3": "tathā mīyate aneneti mānaṃ paricchedyata ityarthaḥ /",
  "SA15bsa066_u:18_0": "pakṣadharmagrahaṇasaṃbandhasmaraṇapūrvakamityarthaḥ /",
  "SA15bsa066_u:18_1": "vakṣyati ca trirūpālliṅgālliṅgini jñānamanumānam /",
  "SA15bsa066_u:18_2": "caśabdaḥ pūrvavat / sābhāsam ityādi / vakṣyati ca kalpanājñānamarthāntare pratyakṣābhāsam ityādi /",
  "SA15bsa066_u:18_3": "tathā hetvābhāsapūrvakaṃ jñānamanumānābhāsam ityādi ca /",
  "SA15bsa066_u:18_4": "tu śabdastvevakārārthaḥ / sa cāvadhāraṇa iti darśayiṣyāmaḥ /",
  "SA15bsa066_u:18_5": "/ ātmasaṃvide iti / atatītyātmā jīvaḥ / saṃvedanaṃ saṃvit / ātmanaḥ saṃvit ātmasaṃvit / tasyai ātmasaṃvide ātmāvabodhāya /",
  "SA15bsa066_u:18_6": "ātmā ceha cittacaittasaṃtānarūpaḥ parigṛhyate na tu paraparikalpito nittyatvādidharmā /",
  "SA15bsa066_u:19_0": "tatpratipādakapramāṇābhāvāt / iti padārthaḥ // vākyārthastvayam / pratyakṣānumāne eva sābhāse ātmasaṃvide ātmāvabodhāya na sādhanadūṣaṇe ātmasaṃvitphalatvāt tayoḥ /",
  "SA15bsa066_u:19_1": "āha nanu sādhanamapi vastuto 'numānameva tataścānumānamityādyukte sādhanābhidhānaṃ na yujyate asminvā prāgukte anumānābhidhānamiti /",
  "SA15bsa066_u:19_2": "naiṣa doṣaḥ / svārthaparārthabhedanābhidhānāt /",
  "SA15bsa066_u:19_3": "tatra sādhanaṃ parārthamanumānamidaṃ punaḥ svārtham /",
  "SA15bsa066_u:19_4": "aparastvāha / ādau sādhanadūṣaṇābhidhānamayuktaṃ pratyakṣānumānapuraḥsarattvāttatprayogasya /",
  "SA15bsa066_u:19_5": "ucyate / satyapi tatpuraḥsaratve śāstrārambhasya parasaṃvitpradhānatvātsādhanadūṣaṇayorapi tatphalatvātpratyāsatterādāvupanyāsaḥ /",
  "SA15bsa066_u:19_6": "parārthanibandhanaḥ svārtha iti nyāyapradarśanārthamanye /",
  "SA15bsa066_u:20_0": "kṛtaṃ prasaṅgena / prakṛtaṃ prastumaḥ // iha ca sādhanādayo 'ṣṭau padārthāḥ abhidheyatayā uktāḥ /",
  "SA15bsa066_u:20_1": "parasaṃvittyātmasaṃvittyoratra prayojanatvena saṃbandhaśca sāmarthyagamya eva /",
  "SA15bsa066_u:20_2": "sa ca kāryakāraṇalakṣaṇaḥ / kāraṇaṃ vacanarūpāpannaprakaraṇameva /",
  "SA15bsa066_u:20_3": "kāryaṃ tu prakaraṇārthaparijñānam /",
  "SA15bsa066_u:20_4": "tathāhīdamasya kāryamiti saṃbandhalakṣaṇā ṣaṣṭhī /",
  "SA15bsa066_u:20_5": "āha- yadyevaṃ parasaṃvittyātmasaṃvittyoḥ prakaraṇārthaparijñānena vyavahitatvādaprayojanatvamiti /",
  "SA15bsa066_u:20_6": "na / vyavahitasyaiva vivakṣitatvāt /",
  "SA15bsa066_u:20_7": "kimarthaṃ vyavahitameva vivakṣitamiti /",
  "SA15bsa066_u:20_8": "ucyate / uttarottaraprayojanānāṃ prādhānyakhyāpanārtham /",
  "SA15bsa066_u:20_9": "tathā cehānuttaraprayojanaṃ paramagatiprāptireva /",
  "SA15bsa066_u:21_0": "samyaṅnyāyaparijñānāddheyopādeyavedinaḥ /",
  "SA15bsa066_u:21_1": "upādeyamupādāya gacchanti paramāṃ gatim //",
  "SA15bsa066_u:22_0": "āha- yadyevamihānuttaramevedaṃ kasmānnopanyastamiti /",
  "SA15bsa066_u:22_1": "ucyate / avyutpannaṃ vineyagaṇamadhikṛtya tatprathamatayaiva tasyāprayojakatvāt /",
  "SA15bsa066_u:22_2": "/ aparastvāha / idamiha śrotaṇāṃ prayojanamuktaṃ kartustarhi kiṃ prayojanamiti vācyam /",
  "SA15bsa066_u:22_3": "ucyate / tasyāpyanantaraparabhedabhinnamidameva /",
  "SA15bsa066_u:22_4": "anantaraṃ tāvatsattvānugrahaḥ /",
  "SA15bsa066_u:22_5": "paraṃparaṃ tu paramagatiprāptireva /",
  "SA15bsa066_u:23_0": "samyaṅnyāyopadeśena yaḥ sattvānāmanugraham /",
  "SA15bsa066_u:23_1": "karoti nyāyabāhyānāṃ sa prāpnotyacirācchivam //",
  "SA15bsa066_u:24_0": "alaṃ vistareṇa //",
  "SA15bsa066_u:25_0": "iti śāstrasaṃgrahaḥ / itiśabdaḥ parisamāptivācakaḥ /",
  "SA15bsa066_u:25_1": "etāvāneva / śiṣyate 'nena tattvamiti śāstramadhikṛtameva;",
  "SA15bsa066_u:25_2": "arya(rthya)ta ityarthaḥ / śāstrasyārthaḥ śāstrārthaḥ / tasya sagrahaḥ śāstrārthasaṃgrahaḥ /",
  "SA15bsa066_u:25_3": "saṃgrahaṇaṃ saṃgrahaḥ / etāvānevādhikṛtaśāstrārthasaṃkṣepa ityarthaḥ /",
  "SA15bsa066_u:25_4": "śāstrato cāsyālpagranthasyāpi viśvavyāpakanyāyānuśāsanāditi vṛddhavādaḥ /",
  "SA15bsa066_u:26_0": "tatra yathoddeśastathā nirdeśa iti kṛtvā sādhanasvarūpāvadhāraṇāyāha /",
  "SA15bsa066_u:26_1": "/ tatra pakṣādivacanāni sādhanam /",
  "SA15bsa066_u:26_2": "tatraśabdo nirdhāraṇārthaḥ / tatra teṣu sādhanādiṣu sādhanaṃ tāvannirdhāryate iti /",
  "SA15bsa066_u:26_3": "nirdhāraṇaṃ ca jātiguṇakriyānimittamiti /",
  "SA15bsa066_u:26_4": "atra guṇanimittaṃ sādhanatvena guṇena nirdhāryate iti /",
  "SA15bsa066_u:26_5": "gomaṇḍalādiva gauḥ kṣīrasaṃpannatvena guṇena /",
  "SA15bsa066_u:26_6": "/ pacyate iti pakṣaḥ / paca vyaktīkaraṇe / pacyate vyaktīkriyate yo 'rthaḥ sa pakṣaḥ /",
  "SA15bsa066_u:26_7": "sādhya ityarthaḥ / sa ca dharmaviśiṣṭo dharmī / pakṣa ādiryeṣāṃ te pakṣādayaḥ /",
  "SA15bsa066_u:27_0": "ayaṃ ca tadguṇasaṃvijñānaśca bhavati /",
  "SA15bsa066_u:27_1": "tatra tadguṇasaṃvijñāno yathā lambakarṇa ityādi /",
  "SA15bsa066_u:27_2": "lambau karṇau yasyāsau lambakarṇaḥ /",
  "SA15bsa066_u:27_3": "lambakarṇatvaṃ ca tasyaiva guṇa ityarthaḥ /",
  "SA15bsa066_u:27_4": "atadguṇasaṃvijñāno yathā parvatādikaṃ kṣetramityādi /",
  "SA15bsa066_u:27_5": "parvata ādiryasya tatparvatādikaṃ kṣetram /",
  "SA15bsa066_u:27_6": "na parvataḥ kṣetraguṇaḥ / kiṃ tarhi / upalakṣaṇamātramiti bhāvanā /",
  "SA15bsa066_u:28_0": "ayamiha tadguṇasaṃvijñāno bahuvrīhirveditavyaḥ /",
  "SA15bsa066_u:28_1": "yathā parvatādikaṃ kṣetraṃ nadyādikaṃ vanamiti /",
  "SA15bsa066_u:28_2": "na punaryathā lambakarṇaḥ brāhmaṇādayo varṇā iti /",
  "SA15bsa066_u:28_3": "pakṣādivacanāni sādhanamityādiśabda upalakṣaṇārthaḥ /",
  "SA15bsa066_u:28_4": "asya cāyamarthaḥ / ādīyate 'smādityādiḥ yathā parvatādikaṃ kṣetramityādau /",
  "SA15bsa066_u:28_5": "na punarādīyate ityādiḥ yathā brāhmaṇādayo varṇā ityadāviti /",
  "SA15bsa066_u:28_6": "tataḥ susthitamidaṃ pakṣaḥ ādiryeṣāṃ te pakṣādayaḥ /",
  "SA15bsa066_u:28_7": "/ te ca pakṣopalakṣitā hetudṛṣṭāntāḥ /",
  "SA15bsa066_u:29_0": "iha ca yadā sādhyate 'neneti sādhanaṃ karaṇābhidhānārthaḥ sādhanaśabdastadā pakṣopalakṣitāni hetutvādivacanāni sādhanam /",
  "SA15bsa066_u:29_1": "yatastaiḥ karaṇabhūtairvivakṣito 'rthaḥ parasaṃtāne pratipādyate /",
  "SA15bsa066_u:29_2": "yadā punarbhāvasādhanaḥ siddhiḥ sādhanamiti tadā pakṣādivacanajanyaṃ pratipādyagataṃ jñānameva sādhanam /",
  "SA15bsa066_u:29_3": "tatphalatvātpakṣādivacanānām /",
  "SA15bsa066_u:29_4": "kārye kāraṇopacārāt / yathedaṃ me śarīraṃ paurāṇāṃ karmeti /",
  "SA15bsa066_u:29_5": "yadā tu kartṛsādhanaḥ sādhayatīti sādhanaṃ tadā pakṣādivacanānyeva kartṛtvena vivakṣyante pratipādyasaṃtāne jñānotpādakatvāt iti /",
  "SA15bsa066_u:29_6": "tadevaṃ pakṣādivacanāni sādhanam /",
  "SA15bsa066_u:29_7": "tadyathā vṛkṣā vanaṃ hastyādayaḥ senā /",
  "SA15bsa066_u:29_8": "āha / ekavacananirdeśaḥ kimarthamucyate /",
  "SA15bsa066_u:29_9": "samuditānāmeva pakṣādivacanānāṃ sādhanatvakhyāpanārtham /",
  "SA15bsa066_u:29_10": "uktaṃ ca diṅnāgācāryeṇa sādhanamiti caikavacananirdeśaḥ samastasādhanatvakhyāpanārthaḥ /",
  "SA15bsa066_u:30_0": "evaṃ tāvatsāmānyena sādhanamuktam /",
  "SA15bsa066_u:30_1": "idaṃ ca na jñāyate kiṃ kārakamuta vyañjakam /",
  "SA15bsa066_u:30_2": "sādhanasya dvaividhyadarśanāt /",
  "SA15bsa066_u:30_3": "tatra kārakaṃ vījādyaṅkurādeḥ /",
  "SA15bsa066_u:30_4": "vyañjakaṃ pradīpādi tamasi ghaṭādīnām /",
  "SA15bsa066_u:30_5": "ato vyañjakatvapratipādanāyāha /",
  "SA15bsa066_u:30_6": "pakṣahetudṛṣṭāntavacanairhi prāśnikānāmapratīto 'rthaḥ pratipādyate iti /",
  "SA15bsa066_u:30_7": "/ asya gamanikā / pacyate iti pakṣaḥ / hinotīti hetuḥ / hi gatau / sarve gatyarthāḥ jñānārthāḥ /",
  "SA15bsa066_u:30_8": "tathā dṛṣṭamarthamantaṃ nayatīti dṛṣṭāntaḥ /",
  "SA15bsa066_u:30_9": "sa ca dvidhā sādharmyevaidharmyabhedāt /",
  "SA15bsa066_u:30_10": "tataścaivaṃ samāsaḥ / dṛṣṭāntaśca dṛṣṭāntaśca dṛṣṭāntau /",
  "SA15bsa066_u:30_11": "hetuśca dṛṣṭāntau ca hetudṛṣṭāntāḥ /",
  "SA15bsa066_u:30_12": "pakṣasya hetudṛṣṭāntāḥ pakṣahetudṛṣṭāntāḥ /",
  "SA15bsa066_u:30_13": "teṣāṃ vacanāni pakṣahetudṛṣṭāntavacanāni /",
  "SA15bsa066_u:30_14": "taiḥ pakṣahetudṛṣṭāntavacanaiḥ /",
  "SA15bsa066_u:30_15": "hiśabdo yasmādarthe / praśneniyuktāḥ prāśnikā vidvāṃsaḥ /",
  "SA15bsa066_u:31_0": "svasamayaparasamayajñāḥ kulajāḥ pakṣadvayasthitāḥ kṣamiṇaḥ /",
  "SA15bsa066_u:31_1": "vādapatheṣvabhiyuktāstulāsamāḥ prāśnikāḥ proktāḥ /",
  "SA15bsa066_u:32_0": "teṣāṃ prāśnikānāmapratīto 'navagato 'navabuddho 'rthaḥ pratipādyate /",
  "SA15bsa066_u:32_1": "āha / ye yathoktāḥ prāśnikāḥ kathaṃ teṣāṃ kaścidapratīto 'rtha iti /",
  "SA15bsa066_u:32_2": "ucyate / na tatparijñānamaṅgīkṛtyāpratītaḥ /",
  "SA15bsa066_u:32_3": "kiṃtu vādiprativādipakṣaparigrahasamarthanāsahastadantargata ityato 'pratīto 'rthaḥ pratipādyate /",
  "SA15bsa066_u:32_4": "nanu cātra cāturthyā kriyayā ceti vaktavyalakṣaṇayā bhavitavyaṃ tatkimartha ṣaṣṭhyatrocyate /",
  "SA15bsa066_u:32_5": "kārakāṇāmavivakṣā śeṣa iti śeṣalakṣaṇā ṣaṣṭhī /",
  "SA15bsa066_u:32_6": "keṣāṃ pratipādyate / sāmarthyādyeṣāmapratītaḥ anyeṣāmaśrutatvātteṣāmeva pratipādyate /",
  "SA15bsa066_u:33_0": "itiśabdastasmādarthe / yasmādevaṃ tasmādvyañjakamidaṃ sādhanamapratītārthapratipādakatvāt pradīpavat /",
  "SA15bsa066_u:33_1": "vyatireke bījādi // tatra pakṣādivacanāni sādhanam ityuiktam /",
  "SA15bsa066_u:33_2": "/ adhunā yathoddeśaṃ nirdeśa itinyāyamāśritya pakṣalakṣaṇapratipādanāyāha /",
  "SA15bsa066_u:33_3": "tatra pakṣaḥ prasiddho dharmī /",
  "SA15bsa066_u:33_4": "asya gamanikā / tatraśabdo nirdhāraṇārthaḥ / nirdhāraṇaṃ ca prasiddhadharmitvādiguṇato 'vaseyamiti /",
  "SA15bsa066_u:33_5": "pakṣa iti lakṣyanirdeśaḥ / dharmīti / dharmāḥ kṛtakatvādayaste 'sya vidyante iti dharmī śabdādiḥ /",
  "SA15bsa066_u:33_6": "kathaṃ prasiddha ityata āha /",
  "SA15bsa066_u:33_7": "prasiddhaviśeṣaṇaviśiṣṭatayā svayaṃ sādhyatvenepsitaḥ /",
  "SA15bsa066_u:33_8": "tatra prasiddhaṃ vādiprativādibhyāṃ pramāṇabalena pratipannam /",
  "SA15bsa066_u:33_9": "viśiṣyate 'neneti viśeṣaṇam /",
  "SA15bsa066_u:33_10": "tena viśiṣṭaḥ prasiddhaviśeṣaṇaviśiṣṭaḥ /",
  "SA15bsa066_u:34_0": "tadbhāvaḥ prasiddhaviśeṣaṇaviśiṣṭatatā /",
  "SA15bsa066_u:34_1": "tayā prasiddhaviśeṣaṇaviśiṣṭatayā hetubhūtayā prasiddhaḥ /",
  "SA15bsa066_u:34_2": "atrāha / iha dharmiṇastāvatprasiddhatā yuktā viśeṣaṇasya tvanityatvāderna yujyate /",
  "SA15bsa066_u:34_3": "sādhyatvāt / anyathā vivādābhāvena sādhanaprayogānupapatteḥ /",
  "SA15bsa066_u:34_4": "naitadevam / samyagarthānavabodhāt / iha prasiddhatā viśeṣaṇasya na tasminneva dharmiṇi samāśrīyate kiṃtu dharmyantare ghaṭādau /",
  "SA15bsa066_u:34_5": "tataśca yathoktadoṣānupapattiḥ /",
  "SA15bsa066_u:34_6": "tathā svayamityanenābhyupagamasiddhāntaparigrahaḥ /",
  "SA15bsa066_u:34_7": "/ sādhyatvenepsita iti / sādhanīyaḥ sādhayitavyaḥ sādhanamarhatīti vā sādhyaḥ /",
  "SA15bsa066_u:34_8": "tasya bhāvaḥ sādhyatvama / tena sādhyatvena / īpsitaḥ abhimataḥ iṣṭa icchāyā vyāpta ityarthaḥ /",
  "SA15bsa066_u:34_9": "iha ca viśeṣaṇasya vyavacchedakatvātprasiddho dharmītyanenāprasiddhaviśeṣaṇasya pakṣābhāsasya vyavacchedo draṣṭavyaḥ /",
  "SA15bsa066_u:34_10": "prasiddhaviśepaṇaviśiṣṭayetyanena tvaprasiddhaviśeṣaṇasya ubhayena cāprasiddhobhayasya svayamityanena cābhyupagamasiddhāntaparigraheṇa sarvatantrapratitantrādhikaraṇasiddhāntānāṃ vyavacchedo draṣṭavyaḥ /",
  "SA15bsa066_u:34_11": "iha tu śastranirapekṣavādinorlokaprasiddhayordharmadharmiṇoḥ parigrahavacanamabhyupagamasiddhāntastaṃ svayamityanenāha /",
  "SA15bsa066_u:34_12": "tataścayadapi svayamiti vādinā yastadā sādhanamāha /",
  "SA15bsa066_u:34_13": "etena yadyapi kvacicchāstre sthtiaḥ sādhanamāha tacchāstrakāreṇa tasmindharmiṇyanekadharmābhyupagame 'pi yastadānena vādinā dharmaḥ sādhayitumiṣṭaḥ sa eva sādhyo netara ityuktaṃ bhavatīti yaduktaṃ vādimukhyena tadapi saṃgatameva /",
  "SA15bsa066_u:34_14": "sādhyatveneti sādhyatvenaiva na sādhanatvenāpi /",
  "SA15bsa066_u:34_15": "anena ca sādhyahetudṛṣṭāntābhāsānāṃ pakṣatvavyudāsaḥ /",
  "SA15bsa066_u:34_16": "īpsita ityanena ca noktamātrasyaivetyuktaṃ bhavati /",
  "SA15bsa066_u:34_17": "icchayāpi vyāptaḥ pakṣaḥ / ityetacca parārthāścakṣurādaya ityatra darśayiṣyāmaḥ /",
  "SA15bsa066_u:34_18": "ityanena dharmaviśiṣṭo dharmī pakṣa ityāveditaṃ bhavati /",
  "SA15bsa066_u:34_19": "tataśca na dharmamātraṃ na dharmī kevalaḥ na svatantramubhayaṃ na ca tayoḥ saṃbandhaḥ kiṃtu dharmadharmiṇorviśeṣaṇaviśeṣyabhāva iti bhāvārthaḥ /",
  "SA15bsa066_u:35_0": "iha coktalakṣaṇayoge satyapyaśrāvaṇaḥ śabda ityevamādīnāmapi pratyakṣāviruddhānāṃ pakṣatvaprāptyātivyāptirnāma lakṣaṇadoṣaḥ prāpnotītyastannivṛttyarthamāha /",
  "SA15bsa066_u:35_1": "pratyakṣādyaviruddha iti vākyaśeṣaḥ /",
  "SA15bsa066_u:35_2": "pratyakṣādibhiraviruddhaḥ / ādiśabdādanuktānumānādiparigrahaḥ /",
  "SA15bsa066_u:35_3": "ityayaṃ vākyaśeṣo vākyādhyāhāro draṣṭavya iti /",
  "SA15bsa066_u:35_4": "udāharaṇopadarśanāyāha tadyathā /",
  "SA15bsa066_u:35_5": "anityaḥ śabdo nityo veti / tadyathetyudāharaṇopanyāsārtham /",
  "SA15bsa066_u:35_6": "tatra bauddhāderanityaḥ śabdo vaiyākaraṇādernitya iti /",
  "SA15bsa066_u:36_0": "sāṃprataṃ hetumabhidhitsurāha hetustrirūpaḥ /",
  "SA15bsa066_u:36_1": "tatra hinoti gamayati jijñāsitadharmaviśiṣṭānarthāniti hetuḥ /",
  "SA15bsa066_u:36_2": "sa ca trirūpaḥ / trīṇi rūpāṇi yasyāsau trirūpaḥ trisvabhāva ityarthaḥ /",
  "SA15bsa066_u:36_3": "ekasya vastuno nānātvamapaśyan pṛcchaka āha kiṃ punastrirūpyam /",
  "SA15bsa066_u:36_4": "kimiti paripraśne / punariti vitarke / trirūpasya bhāvastrairūpyam /",
  "SA15bsa066_u:36_5": "evaṃ pṛcchakena pṛṣṭaḥ sannāhācāryaḥ pakṣadharmatvaṃ sapakṣe sattvaṃ vipakṣe cāsattvameva /",
  "SA15bsa066_u:36_6": "asya gamanikā / uktalakṣaṇaḥ pakṣatasya dharmaḥ pakṣadharmastadbhāvaḥ pakṣadharmatvam /",
  "SA15bsa066_u:36_7": "pakṣaśabdena cātra kevalo dharmyeva 'bhidhīyate /",
  "SA15bsa066_u:36_8": "avayave samudāyopacārāt / idamekaṃ rūpam / tathā sapakṣe sattvam / sapakṣo vakṣyamāṇalakṣaṇaḥ / tasminsattvamastitvaṃ sāmānyena bhāva ityarthaḥ /",
  "SA15bsa066_u:36_9": "idaṃ dvitīyaṃ rūpam / tathā vipakṣe cāsattvamiti tṛtīyaṃ rūpam /",
  "SA15bsa066_u:36_10": "vipakṣo vakṣyamāṇalakṣaṇastasminpunarasattvamevāvidyamānataiva /",
  "SA15bsa066_u:36_11": "caśabdaḥ punaḥśabdārthaḥ / sa ca viśeṣārtha iti darśitameva /",
  "SA15bsa066_u:36_12": "āha ihaivāvadhāraṇe 'bhidhānaṃ kimartham /",
  "SA15bsa066_u:36_13": "ucyate / atraivaikāntāsattvapratipādanārtham /",
  "SA15bsa066_u:37_0": "sapakṣe tvekadeśe 'pi sattvamaduṣṭameveti /",
  "SA15bsa066_u:37_1": "tathā ca satyekāntato vipakṣavyāvṛttāḥ sapakṣaikadeśavyāpino 'pi prayatnānantarīyakatvādayaḥ samyagghetava evetyāveditaṃ bhavati /",
  "SA15bsa066_u:37_2": "/ sapakṣe sattvamityādi yaduktaṃ tatra sapakṣavipakṣayoḥ svarūpamajānāno vineyaḥ pṛcchati /",
  "SA15bsa066_u:37_3": "kaḥ punaḥ sapakṣaḥ ko vā vipakṣa iti /",
  "SA15bsa066_u:37_4": "ayaṃ tu praśno nigadasiddha eva /",
  "SA15bsa066_u:37_5": "nirvacanaṃ tvidaṃ sādhyadharmetyādi /",
  "SA15bsa066_u:37_6": "asya gamanikā / ihopacāravṛttyā dharme sādhyatvamadhikṛtyocyate /",
  "SA15bsa066_u:37_7": "sādhyaścāsau dharmaśca sādhyadharmaḥ /",
  "SA15bsa066_u:37_8": "anityatvādiḥ / samānaḥ sadṛśastasya bhāvaḥ sāmānyaṃ tulyatā /",
  "SA15bsa066_u:37_9": "sādhyadharmasya sādhyadharmeṇa vā sāmānyaṃ sādhyadharmasāmānyam /",
  "SA15bsa066_u:37_10": "tena samāno 'rthaḥ sapakṣa iti /",
  "SA15bsa066_u:37_11": "samaṃ tulyaṃ mānamasyeti samānaḥ /",
  "SA15bsa066_u:37_12": "tulyamānaparicchedya iti bhāvanā /",
  "SA15bsa066_u:37_13": "artho ghaṭādiḥ / na tu vacanamātram / samānaḥ pakṣaṃ sapakṣa iti / athavā upacāravṛttyā dharmiṇi sādhyatvamadhikriyate /",
  "SA15bsa066_u:38_0": "tataśca / sādhyasya dharmaḥ sādhyadharmaḥ /",
  "SA15bsa066_u:38_1": "śeṣaṃ pūrvavat / anupacaritaṃ tu sādhyam / dharmaviśiṣṭo dharmīti bhāvārthaḥ /",
  "SA15bsa066_u:38_2": "/ sāṃprataṃ sapakṣasyaiva udāharaṇamupadarśayannāha /",
  "SA15bsa066_u:38_3": "tadyathā anitye śabde sādhye ityādi /",
  "SA15bsa066_u:38_4": "tadyathetyudāharaṇopanyāsārthaḥ /",
  "SA15bsa066_u:38_5": "anitye śabde sādhye kim? / ghaṭādiranityaḥ padārthasaṃghātaḥ sapakṣaḥ /",
  "SA15bsa066_u:38_6": "sādhyānityātvasamānatvāt // adhunā vipalakṣaṇapratipādanāyāha /",
  "SA15bsa066_u:38_7": "vipakṣo yatra sādhyaṃ nāsti /",
  "SA15bsa066_u:38_8": "visadṛśaḥ pakṣo vipakṣaḥ / sa kīdṛgiti svarūpato darśayati /",
  "SA15bsa066_u:38_9": "yatra yasminnarthe / sādhanīyaṃ sādhyam / nāsti na vidyate / iha ca sādhyapratibandhatvāt sādhanasya tadapi nāstīti gamyate /",
  "SA15bsa066_u:38_10": "udāharaṇaṃ darśayati / yathā yannityamityādi / tatra yannityamiti kimuktaṃ bhavati? /",
  "SA15bsa066_u:38_11": "yadanityaṃ na bhavati tadakṛtakaṃ dṛṣṭamiti /",
  "SA15bsa066_u:38_12": "tatkṛtakamapi na dṛṣṭam yathākāśamiti /",
  "SA15bsa066_u:38_13": "tatra hi sādhyabhāvāt sādhanābhāvaḥ /",
  "SA15bsa066_u:38_14": "sāṃprataṃ vicitratvādavadhāraṇavidheḥ vipakṣadharmatvādiṣu tamupadarśayannāha /",
  "SA15bsa066_u:38_15": "tatra kṛtakatvamityādi / tatreti pūrvavat / kṛtakatvaṃ prayatnānantarīyakatvaṃ vā anityādau heturiti yogaḥ /",
  "SA15bsa066_u:38_16": "tatra kriyate iti kṛtakaḥ / apekṣitaparavyāpāro hi bhāvaḥ svabhāvaniṣpattau kṛtaka iti /",
  "SA15bsa066_u:38_17": "tadbhāvaḥ kṛtakatvam / prayatnāntarīyakatvaṃ vā iti /",
  "SA15bsa066_u:38_18": "prayatnaścetanāvato vyāpāraḥ /",
  "SA15bsa066_u:38_19": "tasya prayatnānantaraṃ tatra bhāvo jāta iti vā prayatnānantarīyaḥ /",
  "SA15bsa066_u:38_20": "sa eva prayatnānantarīyakaḥ /",
  "SA15bsa066_u:38_21": "tadbhāvaḥ prayatnānantarīyakatvam /",
  "SA15bsa066_u:39_0": "vāśabdaḥ caśabdārthaḥ / sa ca samuccaye / dvitīyahetvabhidhānaṃ vipakṣavyāvṛttaḥ /",
  "SA15bsa066_u:39_1": "sapakṣaikadeśavṛttirapi samyaggheturyathā /",
  "SA15bsa066_u:39_2": "yameveti darśanārthatvādaduṣṭamiti /",
  "SA15bsa066_u:39_3": "ayaṃ ca hetuḥ kiṃ pakṣadharma eva na tu pakṣasyaiva dharmaḥ /",
  "SA15bsa066_u:39_4": "ayogavyavacchedamātraphalatvādavadhāraṇasya /",
  "SA15bsa066_u:39_5": "yathā caitro dhanurdhara eva /",
  "SA15bsa066_u:39_6": "anena cāsiddhānāṃ caturṇāmasādhāraṇasya ca vyāvṛttiḥ /",
  "SA15bsa066_u:39_7": "tathā saphala evāstvanyayogavyavacchedaḥ yathā pārtha eva dhanurdharaḥ /",
  "SA15bsa066_u:39_8": "anena tu sādhāraṇādīnāṃ navānāmapi hetvābhāsānāṃ vyāvṛttiḥ /",
  "SA15bsa066_u:39_9": "āha / yadi sapakṣa evāsti tataśca tadvyatirekeṇānyatra pakṣe 'pyabhāvāt dharmatvānupapattiḥ /",
  "SA15bsa066_u:39_10": "na anavadhṛtāvadhāraṇāt / pakṣadharmatvasyāvadhāritvāt /",
  "SA15bsa066_u:39_11": "āha / yadyevaṃ vipakṣe nāsti eveti tṛtīyamavadhāraṇaṃ kimartham? /",
  "SA15bsa066_u:39_12": "ucyate / prayogopadarśanārtham / uktaṃ ca / anvayavyatirekayorekamapi rūpamuktaṃ kathaṃ nu nāma dvitīyasyākṣepakaṃ syāditi /",
  "SA15bsa066_u:39_13": "prabhūtamatra vaktavyaṃ tattu nocyate /",
  "SA15bsa066_u:39_14": "granthavistarabhayāt / gamanikāmātnametat / anityādau heturityatrādigrahaṇāt duḥkhādiparigrahaḥ /",
  "SA15bsa066_u:39_15": "ityukto hetuḥ // sāṃprataṃ dṛṣṭāntamabhidhitsurāha /",
  "SA15bsa066_u:39_16": "dṛṣṭānta ityādi / dṛṣṭaṃ tatrārthaṃ antaṃ nayatīti dṛṣṭāntaḥ /",
  "SA15bsa066_u:39_17": "pramāṇopalabdhameva vipratipattau saṃvedananiṣṭhāṃ nayatītyarthaḥ /",
  "SA15bsa066_u:39_18": "sa ca dvividhaḥ / dve vidhe yasya sa dvividhastadeva dvaividhyam /",
  "SA15bsa066_u:39_19": "darśayati sādharmyeṇa vaidharmyeṇa ca /",
  "SA15bsa066_u:39_20": "samāno dharmo yasyāsau sadharmā sadharmaṇo bhāvaḥ sādharmyaṃ tena /",
  "SA15bsa066_u:39_21": "visadṛśo dharmo yasyāsau vidharmā vidharmaṇo bhāvaḥ vaidharmyaṃ tena /",
  "SA15bsa066_u:39_22": "caśabdaḥ samuccaye / tatra sādharmyeṇa tāvaditi / tāvacchabdaḥ kramārthaḥ / yatreti / abhidheyahetoruktalakṣaṇasya sapakṣa evāstitvaṃ khyāpyate /",
  "SA15bsa066_u:39_23": "sapakṣa uktalakṣaṇastasmiṃścāstitvaṃ vidyamānatvaṃ khyāpyate pratipādyate vacanena /",
  "SA15bsa066_u:39_24": "taccedam / yatkṛtakaṃ tadanityaṃ yathā ghaṭādiḥ iti sugamam /",
  "SA15bsa066_u:39_25": "anena sādhanadṛṣṭāntābhāsaḥ /",
  "SA15bsa066_u:39_26": "vaidharmyeṇāpi / yatra sādhyābhāve hetorabhāva eva kathyate /",
  "SA15bsa066_u:39_27": "yatretyabhidheye / sādhyaṃ anityatvādi tasyābhāve hetoḥ kṛtakatvādeḥ /",
  "SA15bsa066_u:39_28": "kim? / abhāva eva kathyate pratipādyate vacanena /",
  "SA15bsa066_u:39_29": "taccedamudāharaṇaṃ darśayati /",
  "SA15bsa066_u:39_30": "yannityaṃ tadakṛtakaṃ dṛṣṭaṃ yathākāśamiti sugamam /",
  "SA15bsa066_u:39_31": "āha / na saugatānāṃ nityaṃ nāma kiṃcidasti /",
  "SA15bsa066_u:39_32": "tadabhāvāt kathaṃ vaidharmyadṛṣṭānta ityucyate? /",
  "SA15bsa066_u:39_33": "nityaśabdenātranityatvasyābhāva ucyate /",
  "SA15bsa066_u:39_34": "atreti prayoge dṛṣṭāntavākye vā /",
  "SA15bsa066_u:39_35": "kiṃ nityaśabdena anityasvasyābhāva ucyate? /",
  "SA15bsa066_u:39_36": "anityo na bhavatīti nityaḥ / akṛtakaśabdenāpi kṛtakatvasyābhāvaḥ ucyate /",
  "SA15bsa066_u:39_37": "iti ca vartate / kṛtakau na bhavatītyakṛtakaḥ /",
  "SA15bsa066_u:39_38": "na tu vastu sannityamakṛtakaṃ vāsti /",
  "SA15bsa066_u:39_39": "atraivodāharaṇamāha / yathā bhāvābhāvo 'bhāvaḥ / yathetyaupamye / bhāvaḥ sattā tasyābhāvo bhāvābhāvaḥ /",
  "SA15bsa066_u:39_40": "asāvabhāva ucyate / na tu bhāvādanyo 'bhāvo nāma vastusvarūpo 'sti evaṃ nityaśabdenātretyādi dārṣṭāntike 'pi bhāvitameva /",
  "SA15bsa066_u:40_0": "saha pakṣeṇa viṣayabhūtena hetudṛṣṭāntā ityarthaḥ /",
  "SA15bsa066_u:40_1": "eṣāṃ vacanāni / eṣāmiti pakṣopalakṣitānāṃ hetudṛṣṭāntānām /",
  "SA15bsa066_u:40_2": "vacanāni ye vācakāḥ śabdāḥ / kim? / parapratyāyanakāle prāsnikapratyāyanakāle sādhanam /",
  "SA15bsa066_u:40_3": "yathā prayogato darśayati / yathā anityaḥ śabdaḥ iti pakṣavacanam /",
  "SA15bsa066_u:40_4": "kṛtakatvāditi pakṣadharmavacanam /",
  "SA15bsa066_u:40_5": "yat kṛtakaṃ tadanityaṃ dṛṣṭaṃ yathā ghaṭādiriti sapakṣānugamavacanam /",
  "SA15bsa066_u:40_6": "yannityaṃ tadakṛtakaṃ dṛṣṭaṃ yathākāśamiti vyatirekavacanam /",
  "SA15bsa066_u:40_7": "iti nigadasiddham / yāvat etānyeva trayo 'vayavā ityucyante /",
  "SA15bsa066_u:40_8": "etānyeva pakṣahetudṛṣṭāntānāṃ vacanāni /",
  "SA15bsa066_u:40_9": "traya iti saṃkhyā / avayavā ityucyante / pūrvācāryāṇāṃ saṃjñāntarametat /",
  "SA15bsa066_u:41_0": "uktaṃ sādhanam / adhunā tadābhāsa ucyate / tatrāpi pakṣādivacanāni sādhanamiti pakṣasyopalakṣaṇatvātprathamaṃ pakṣa uktaḥ /",
  "SA15bsa066_u:41_1": "ihāpi pakṣābhāsa evocyate sādhayitumityadi /",
  "SA15bsa066_u:41_2": "sādhayitumiṣṭo 'pi pakṣādiviruddhaḥ pakṣābhāsaḥ /",
  "SA15bsa066_u:41_3": "sisādhayiṣayā vāñchitaḥ apiśabdātprasiddho dharmītyādi tadanyalakṣaṇayukto 'pi /",
  "SA15bsa066_u:41_4": "kim? / pratyakṣādiviruddhaḥ / virudhyate sa viruddhaḥ / pratyakṣādayo vakṣyamāṇalakṣaṇāstairviruddho nirākṛtaḥ pratyakṣādiviruddhaḥ /",
  "SA15bsa066_u:41_5": "kim? / pakṣābhāsaḥ / tasyātroktalakṣaṇaḥ pakṣaḥ ābhāsanamābhāsaḥ ākāramātram /",
  "SA15bsa066_u:41_6": "pakṣasyevābhāso yasyāsau pakṣābhāsaḥ pakṣākāramātram /",
  "SA15bsa066_u:41_7": "na tu samyak pakṣa ityarthaḥ /",
  "SA15bsa066_u:41_8": "tadyathetyudāharaṇopanyāsārthaḥ /",
  "SA15bsa066_u:41_9": "pratyakṣaviruddha ityādi / pratyakṣaṃ vakṣyamāṇalakṣaṇam /",
  "SA15bsa066_u:41_10": "iha punaḥ pratyakṣaśabdena tatparicchinno dharmaḥ parigṛhyate śālikuḍavanyāyāt /",
  "SA15bsa066_u:41_11": "tataśca prasiddharmadharmaśabdalopāt pratyakṣaprasiddhadharmaviruddhaḥ pratyakṣaviruddhaḥ /",
  "SA15bsa066_u:41_12": "evamanumānaviruddhaḥ āgamalokasvavacanaviruddhāśceti bhāvanīyamiti /",
  "SA15bsa066_u:42_0": "aprasiddhiviśeṣaṇādiśabdārthamudāharaṇanirūpaṇāyāmeva vakṣyāmaḥ /",
  "SA15bsa066_u:42_1": "sāṃpratamudāharaṇāni darśayati /",
  "SA15bsa066_u:42_2": "tatra pratyakṣaviruddhaḥ ityuddeśaḥ /",
  "SA15bsa066_u:42_3": "yathā aśrāvaṇaḥ śabdaḥ ityudāharaṇam /",
  "SA15bsa066_u:42_4": "atra śabdo dharmī / aśrāvaṇatvaṃ sādhyadharmaḥ / ayaṃ ca sādhyamānastatraiva dharmiṇi pratyakṣaprasiddhena śrāvaṇatvena virudhyate iti pratyakṣaviruddhaḥ /",
  "SA15bsa066_u:42_5": "āha / śrāvaṇatvaṃ sāmānyalakṣaṇatvātpratyakṣagamyameva na bhavati kathaṃ pratyakṣaprasiddhadharmaviruddhaḥ? iti /",
  "SA15bsa066_u:42_6": "atrocyate / bhāvapratyayena svarūpamātrābhidhānātsāmānyalakṣaṇatvānupapatteradoṣa iti /",
  "SA15bsa066_u:42_7": "atra ca bahu vaktavyaṃ tattu nocyate /",
  "SA15bsa066_u:42_8": "akṣaragamanikāmāphalatvātprayāsasya /",
  "SA15bsa066_u:42_9": "/ anumānaviruddho yathā / nityo ghaṭa iti / atra ghaṭo dharmī / nityatvaṃ sādhyadharmaḥ / sa cānumānaprasiddhenānityatvena tatraiva dharmiṇi bādhyate /",
  "SA15bsa066_u:42_10": "anumānaṃ cedam / anityo ghaṭaḥ kāraṇādhīnātmalābhatvāt pradipavat /",
  "SA15bsa066_u:42_11": "/ āgamaviruddho yathā / vaiśeṣikasya nityaḥ śabda iti sādhayataḥ /",
  "SA15bsa066_u:42_12": "vaiśeṣiko 'hamityevaṃ pakṣaparigrahaṃ kṛtvā yadā śabdasya nityatvaṃ pratijānite tadāgamavirūddhaḥ /",
  "SA15bsa066_u:42_13": "yatastasyāgame śabdasyānityatvaṃ prasiddham /",
  "SA15bsa066_u:42_14": "uktaṃ ca buddhimatpūrvā vākyakṛtirvede tadvacanādāmnāyasya prāmāṇyamityādi /",
  "SA15bsa066_u:42_15": "/ lokaviruddho yathā / śuci naraśiraḥkapālaṃ prāṇyaṅgatvāt śaṅkhaśuktivat iti /",
  "SA15bsa066_u:42_16": "atra naraśiraḥkapālaṃ dharmitvenopādayite /",
  "SA15bsa066_u:42_17": "śucitvaṃ sādhyadharmaḥ / sa ca sādhyamānastatraiva dharmiṇi lokaprasiddhaśucitvena nirākriyata iti /",
  "SA15bsa066_u:42_18": "āha / iha hetudṛṣṭāntopādānaṃ kimarthamucyate? /",
  "SA15bsa066_u:42_19": "lokasthiterbalīyastvakhyāpanārtham /",
  "SA15bsa066_u:42_20": "nānumānenāpi lokaprasiddhirbādhyata ityarthaḥ /",
  "SA15bsa066_u:42_21": "/ svavacanaviruddho yathā / mātā me vandhyā iti / iha ca mātā sādhyadharmitvenopāttā /",
  "SA15bsa066_u:42_22": "vandhyeti ca sādhyadharmaḥ / sa ca sādhyamānastatraiva dharmiṇi svavacanaprasiddhena mātṛtvena viruddhyate /",
  "SA15bsa066_u:42_23": "virodhaśca mātṛśabdena prasavadharmiṇī vanitocyate vandhyāśabdena tadviparītā /",
  "SA15bsa066_u:42_24": "tataśca yadi mātā kathaṃ vandhyā? vandhyā cetkathaṃ māteti? /",
  "SA15bsa066_u:42_25": "/ tathā aprasiddhaviśeṣaṇo yathā /",
  "SA15bsa066_u:42_26": "bauddhasya sāṃkhyaṃ prati vināśī śabde iti /",
  "SA15bsa066_u:42_27": "na prasiddhamaprasiddham / viśiṣyate aneneti viśeṣaṇaṃ sādhyadharmalakṣaṇam /",
  "SA15bsa066_u:42_28": "tataścāprasiddhaṃ viśeṣaṇaṃ yasmin sa tathāvidhaḥ /",
  "SA15bsa066_u:42_29": "evaṃ śeṣepyakṣaragamanikā kāryeti /",
  "SA15bsa066_u:42_30": "atra ca śabda iti nirdeśaḥ / vināśīti sādhyadharmaḥ / ayaṃ ca bauddhasya sāṃkhyaṃ prati aprasiddhiviśeṣaṇaḥ /",
  "SA15bsa066_u:42_31": "na hi tasya siddhānte kiṃcidvinaśvaramasti /",
  "SA15bsa066_u:42_32": "yata uktam- tadetatrailokyaṃ vyakterapaiti nityatvapratiṣedhāt /",
  "SA15bsa066_u:42_33": "apetamapyasti vināśapratiṣedhādityādi [yāgasūtra- 3,",
  "SA15bsa066_u:42_34": "13 vyāsabhāṣya] / āha / yadyevaṃ na kaścitpakṣābhāso nāmāsti /",
  "SA15bsa066_u:42_35": "tathāhi- vipratipattau iṣṭārthasiddhye 'numānaprayogaḥ /",
  "SA15bsa066_u:42_36": "vipratipattireva caitaddoṣakartrīti kṛto 'numānam /",
  "SA15bsa066_u:42_37": "atrocyate / na vipratipattimātraṃ taddoṣakartṛ yuktiviruddhatvāt /",
  "SA15bsa066_u:42_38": "tathāhi- upapattibhirdṛṣṭāntasādhane kṛte 'numānaprayogaḥ iṣṭārthasiddhaye bhavati /",
  "SA15bsa066_u:42_39": "nānyathā / punaḥ sādhanāpekṣatvāt / ato dṛṣṭāntaṃ prasādhya prayogaḥ kartavya iti /",
  "SA15bsa066_u:42_40": "aprasādhite tu pakṣābhāsaḥ / iti kṛta prasaṅgena // tathā aprasiddhaviśeṣyo yathā sāṃkhyasya bauddhaṃ prati cetana ātmeti /",
  "SA15bsa066_u:42_41": "tatra viśeṣyo dharmītyanarthāntaram /",
  "SA15bsa066_u:42_42": "iha cātmā dharmī / cetanatvaṃ sādhyadharmaḥ / iti pakṣaḥ sāṃkhyasya bauddhaṃ prati aprasiddhaviśeṣyaḥ /",
  "SA15bsa066_u:42_43": "ātmano 'prasiddhatvāt / sarve dharmā nirātmāna ityabhyupagamāt /",
  "SA15bsa066_u:43_0": "ākṣepaparihārau pūrvavat // tathā aprasiddhobhayo yathā /",
  "SA15bsa066_u:43_1": "vaiśeṣikasya bauddhaṃ prati sukhādisamavāyikāraṇamātmā iti /",
  "SA15bsa066_u:43_2": "ubhayaṃ dharmadharmiṇau / tatrātmā dharmī / sukhādisamavāyikāraṇatvaṃ sādhyadharmaḥ /",
  "SA15bsa066_u:43_3": "vaiśeṣikasya hi kāraṇatrayātkāryaṃ bhavati /",
  "SA15bsa066_u:43_4": "tadyathā- samavāyikāraṇāt asamavāyikāraṇāt nimittakāraṇācca /",
  "SA15bsa066_u:43_5": "tathāhi- tantavaḥ paṭasya samacāyikāraṇaṃ tantusaṃyogo 'samavāyikāraṇaṃ turīvemādayastu nimittakāraṇam /",
  "SA15bsa066_u:43_6": "itthamātmā sukhaduḥkhecchādīnāṃ samavāyikāraṇam /",
  "SA15bsa066_u:43_7": "ātmamanaḥsaṃyogo 'samavāyikāraṇam /",
  "SA15bsa066_u:43_8": "srakcandanādayo nimittakāraṇam /",
  "SA15bsa066_u:43_9": "ityevaṃ vaiśeṣikasya bauddhaṃ prati aprasiddhobhayaḥ /",
  "SA15bsa066_u:43_10": "na tasyātmā viśeṣyaḥ siddho nāpi samavāyikāraṇaṃ viśeṣaṇam /",
  "SA15bsa066_u:43_11": "sāmagryā eva janakatvābhyupagamāt /",
  "SA15bsa066_u:43_12": "ākṣepaparihārau pūrvavat // tathā prasiddhasaṃbandho yathā śrāvaṇaḥ śabda iti /",
  "SA15bsa066_u:43_13": "prasiddho vādiprativādinoravipratipattyā sthitaḥ saṃbandho dharmadharmilakṣaṇo yasmin sa tathāvidhaḥ /",
  "SA15bsa066_u:43_14": "iha śabdo dharmī śrāvaṇatvaṃ sādhyadharmaḥ /",
  "SA15bsa066_u:43_15": "ubhayaṃ caitat vādiprativādinoḥ prasiddham /",
  "SA15bsa066_u:43_16": "eṣāṃ vacanāni ityādi / eṣāmiti navānāmapi paramārśaḥ /",
  "SA15bsa066_u:43_17": "vacanāni / pratijñādoṣā iti saṃbandhaḥ kāraṇamāha /",
  "SA15bsa066_u:43_18": "dharmasvarūpanirākaraṇamukhena pañcānāmādyānām /",
  "SA15bsa066_u:43_19": "svaṃ ca tadrūpaṃ ca svarūpamityarthaḥ /",
  "SA15bsa066_u:43_20": "nirākriyate 'neneti nirākarotīti vā nirākaraṇam /",
  "SA15bsa066_u:43_21": "pratiṣedhanamityarthaḥ / dharmasvarūpasya nirākaraṇaṃ tattathā mukhamiva mukhaṃ dvāramiti bhāvaḥ /",
  "SA15bsa066_u:43_22": "dharmasvarūpanirākaraṇameva mukhaṃ tena dharmasvarūpanirākaraṇamukhena dharmayāthātmyapratiṣedhadvāreṇetyarthaḥ /",
  "SA15bsa066_u:43_23": "pratiṣidhyate cāśrāvaṇaḥ śabdaḥ /",
  "SA15bsa066_u:43_24": "ityevamādiṣu pañcasu pratyakṣādiprasiddhaṃ dharmayāthātmyamiti bhāvanā /",
  "SA15bsa066_u:43_25": "tathā pratipādanāsaṃbhavatastrayāṇām /",
  "SA15bsa066_u:43_26": "tatra pratipādyate 'nena pratipādayatīti vā pratipādanam /",
  "SA15bsa066_u:43_27": "paramapratyāyanamiti hṛdayam /",
  "SA15bsa066_u:43_28": "tasyāsaṃbhavaḥ pratipādanāsaṃbhavaḥ tasmāt pratipādanāsaṃbhavataḥ /",
  "SA15bsa066_u:43_29": "na ca dṛṣṭāntādyapratipattau pratipādanaṃ saṃbhavati /",
  "SA15bsa066_u:43_30": "tathā sādhanavaiphalyataścaikasya /",
  "SA15bsa066_u:43_31": "viphalasya bhāvo vaiphalyaṃ sādhanasya vaiphalyaṃ sādhanavaiphalyaṃ tasmātsādhanavaiphalyataḥ /",
  "SA15bsa066_u:43_32": "ca samuccaye / tataśca eṣāṃ vacanāni / pratijñādoṣāḥ / pratijñāpakṣa ityanarthāntaram /",
  "SA15bsa066_u:44_0": "sāṃprataṃ hetvābhāsānabhidhitsurāha /",
  "SA15bsa066_u:44_1": "asiddhānaikāntikaviruddhā hetvābhāsāḥ /",
  "SA15bsa066_u:44_2": "asiddhaśca anaikāntikaśca viruddhaśca asiddhānaikāntikaviruddhāḥ /",
  "SA15bsa066_u:44_3": "hetuvadābhāsante iti hetvābhāsāḥ /",
  "SA15bsa066_u:44_4": "yathoddeśaṃ nirdeśa iti nyāyamaṅgīkṛtyāsiddhapratipipādayiṣayāha /",
  "SA15bsa066_u:44_5": "tatrāsiddhaścatuḥprakāraḥ / tatra eṣu asiddhādiṣu / asiddhaḥ sidhyati sa siddhaḥ pratītaḥ na siddhaḥ asiddhaḥ apratītaḥ /",
  "SA15bsa066_u:44_6": "catuḥprakāraścaturbhedaḥ / prakārāndarśayati / tadyathā / ubhayāsiddha ityādi / tadyatheti pūrvavat / ubhayorvādiprativādinoḥ asiddha ubhayāsiddhaḥ /",
  "SA15bsa066_u:44_7": "/ anyatarasya vādinaḥ prativādino vā asiddha anyatarāsiddhaḥ /",
  "SA15bsa066_u:44_8": "/ saṃdihyate sa saṃdigdhaḥ / saṃdigdhatvādevāsiddhaḥ saṃdigdhasiddhaḥ /",
  "SA15bsa066_u:44_9": "/ āśrayo dharmī so 'siddho yasyāsau āśrayāsiddhaḥ /",
  "SA15bsa066_u:44_10": "ca samuccaye / itiśabdaḥ parisamāptyarthaḥ /",
  "SA15bsa066_u:44_11": "/ idānīmudāharaṇānyāha / tatra śabdānityatve ityādi / tatreti pūrvavat / śabdānityatve sādhye anityaḥ śabdaḥ ityetasmin cākṣuṣatvāditi /",
  "SA15bsa066_u:45_0": "cakṣurindriyagrāhyaścākṣuṣastadbhāvaścākṣuṣatvam /",
  "SA15bsa066_u:45_1": "tasmādityayaṃ heturubhayāsiddhaḥ /",
  "SA15bsa066_u:45_2": "tathāhi- cākṣuṣatvaṃ na vādinaḥ prasiddhaṃ nāpi prativādinaḥ /",
  "SA15bsa066_u:45_3": "śrotrendriyagrāhyatvācchabdasya /",
  "SA15bsa066_u:45_4": "/ kṛtakatvāditi śabdābhivyaktivādinaṃ prati anyatarāsiddhaḥ /",
  "SA15bsa066_u:45_5": "śabdanityatve sādhye iti / vartate kṛtakatvādityayaṃ hetuḥ śabdābhivyaktivādinaṃ mīmāṃsakaṃ kāpilaṃ vā pratyanyatarāsiddhaḥ /",
  "SA15bsa066_u:45_6": "tathāhi- na tasya tālvoṣṭhapuṭādibhiḥ kriyate śabdaḥ kiṃtvabhivyajyata iti /",
  "SA15bsa066_u:45_7": "/ tathā bāṣpādibhāvenetyādi / bāṣpo jalādiprabhavaḥ sa ādiryasya reṇuvartyādeḥ sa bāṣpādistasya bhāvaḥ sattā tena bāṣpādibhāvena /",
  "SA15bsa066_u:45_8": "saṃdihyamānaḥ kimayaṃ dhūma uta bāṣpa uta reṇuvartiriti saṃdehamāpadyamānaḥ /",
  "SA15bsa066_u:45_9": "bhūtasaṃghātaḥ sūkṣmaḥ kṣityādisamūhaḥ /",
  "SA15bsa066_u:45_10": "kim? / agneḥ siddhiragnisiddhistasyāmagnisiddhau /",
  "SA15bsa066_u:45_11": "agniratra thūmāditi upadiśyamānaḥ procyamānaḥ saṃdigdhāsiddhaḥ /",
  "SA15bsa066_u:45_12": "niścito hi dhūmo dhūmatvena hutavahaṃ gamayati nāniścita iti /",
  "SA15bsa066_u:45_13": "tathā dravyamākāśamityādi / ākāśa iti dharminirdeśaḥ / dravyamiti sādhyo dharmaḥ / guṇāścāsya ṣaṭ / tadyathā / saṃkhyā parimāṇaṃ pṛthaktvaṃ saṃyogo vibhāgaḥ śabdeśceti /",
  "SA15bsa066_u:46_0": "tatra guṇānāmāśrayaḥ guṇāśrayastadbhāvastattvaṃ tasmāt guṇāśrayatvāditi /",
  "SA15bsa066_u:46_1": "ayaṃ heturākāśāsattvavādinaṃ bauddhaṃ pratyāśrayāsiddhaḥ /",
  "SA15bsa066_u:46_2": "dharmiṇa evāsiddhatvāt / tathā ca tasyāyaṃ siddhāntaḥ /",
  "SA15bsa066_u:46_3": "pañca imāni bhikṣavaḥ saṃjñāmātraṃ saṃvṛtimātraṃ pratijñāmātraṃ vyavahāramātraṃ kalpanāmātram /",
  "SA15bsa066_u:46_4": "katamāni pañca / atītaḥ addhā anāgataḥ addhā pratisaṃkhyānirodhaḥ ākāśaṃ pugdala iti /",
  "SA15bsa066_u:46_5": "nanu cānyo 'pyasti asiddhaḥ sa ca dvidhā /",
  "SA15bsa066_u:46_6": "pratijñārthaikadeśāsiddhaḥ / yathā anityaḥ śabdo 'nityatvāt /",
  "SA15bsa066_u:46_7": "avyāpakāsiddhaśceti / yathā sacetanāstaravaḥ svāpāt /",
  "SA15bsa066_u:46_8": "sa kasmānnoktaḥ / ācārya āha / antarbhāvāt / kva punarantarbhāva iti cait ubhayāsiddhe /",
  "SA15bsa066_u:46_9": "tasmādadoṣaḥ / āha / yadyevamasiddhabhedadvayamevāstu ubhayāsiddho 'nyatarāsiddhaśceti /",
  "SA15bsa066_u:46_10": "śeṣadvayasyātraivāntarbhāvāt /",
  "SA15bsa066_u:47_0": "asiddhabhedau dvāveva dvayoranyatarasya vā //",
  "SA15bsa066_u:48_0": "ityādi / naitadevam / dharmyasiddhihetusaṃdehopādhidvāreṇa bhedaviśeṣasya siddheḥ /",
  "SA15bsa066_u:48_1": "vineyavyutpattiphalatvācca śastrārambhasya /",
  "SA15bsa066_u:48_2": "paryāptaṃ vistareṇokto 'siddhaḥ /",
  "SA15bsa066_u:48_3": "/ sāṃpratam anaikāntikaḥ ucyate /",
  "SA15bsa066_u:48_4": "sa ca ṣaṭprakāraḥ ṣaḍvidhaḥ /",
  "SA15bsa066_u:48_5": "ekānte bhava aikāntikaḥ / na aikāntikau 'naikāntikaḥ / ṣaṭ prakārā asyeti ṣaṭprakāraḥ ṣaḍ vidhaityarthaḥ /",
  "SA15bsa066_u:48_6": "/ bhedānevāha / sādhāraṇa ityādi / anvartham / ityudāharaṇameva vakṣyāmaḥ / tatra sādhāraṇaḥ prabheyatvānnitya iti /",
  "SA15bsa066_u:48_7": "tatreti pūrvavat / dvayorbahūnāṃ vā yaḥ sāmānyaḥ sa sādhāraṇaḥ /",
  "SA15bsa066_u:48_8": "pramīyate iti prameyo jñeya ityarthaḥ tadbhāvaḥ prameyatvaṃ tasmātprameyatvāt pramāṇaparicchedyatvāt /",
  "SA15bsa066_u:48_9": "nitya ityatra śabdākhyo dharmī gamyate /",
  "SA15bsa066_u:48_10": "idaṃ ca sapakṣetarākāśaghaṭādibhāvena sādhāraṇatvāt saṃśayanimittamiti /",
  "SA15bsa066_u:48_11": "āha ca / taddhi nityānityetyādi / tat prameyatvaṃ dharmaḥ / hi rūpapradarśane / nityaścānityaśca nityānityau nityānityau ca tau pakṣau ca nityānityapakṣau /",
  "SA15bsa066_u:48_12": "tayornityānityapakṣayorityarthaḥ /",
  "SA15bsa066_u:48_13": "kim? / sādhāraṇatvāt tulyavṛttitvādanaikāntikam /",
  "SA15bsa066_u:48_14": "prayoga eva darśayati / kiṃ ghaṭavat prameyatvādanityaḥ śabdaḥ āhosvidākāśavat prameyatvānnitya iti prakaṭārthaṃ darśayati /",
  "SA15bsa066_u:48_15": "aho nāyaṃ saṃśayahetuḥ / etatprayogamantareṇa prāgeva saṃśayasya bhāvāt /",
  "SA15bsa066_u:49_0": "anaikāntikabhedāśca naiva saṃśītikāraṇam /",
  "SA15bsa066_u:49_1": "saṃdehe sati hetūkte sadbhāvasyāviśeṣataḥ //",
  "SA15bsa066_u:50_0": "ityādi / naitadevam / saṃśayasyāvivakṣitatvāt / tamantareṇāpi prayogopapatteśca /",
  "SA15bsa066_u:50_1": "kriyate ca viparyastamatiprabhṛtipratipattyarthamapi prayogaḥ /",
  "SA15bsa066_u:50_2": "tatrāpi saṃśayahetutvādanaikāntikāmiti /",
  "SA15bsa066_u:50_3": "/ asādhāraṇaḥ śrāvaṇatvānnitya ityādi /",
  "SA15bsa066_u:50_4": "sādhāraṇavilakṣaṇaḥ asādhāraṇaḥ asāmānyaḥ pakṣadharmaḥ san sapakṣavipakṣābhyāṃ vyāvṛtta ityarthaḥ /",
  "SA15bsa066_u:50_5": "udāharaṇamāha / śrāvaṇatvānnitya iti / śravaṇendriyagrāhyaḥ śrāvaṇastadbhāvaḥ śrāvaṇatvaṃ tasmāt /",
  "SA15bsa066_u:50_6": "nityaḥ avināśī / śabda iti gamyate / tatredaṃ śrāvaṇatvaṃ svadharmiṇaṃ vihāya na sapakṣe ākāśādau nāpi vipakṣe ghaṭādau vartata iti saṃśayanimittam /",
  "SA15bsa066_u:50_7": "ata evāha / taddhītyādi / tat śrāvaṇatvam / hi rūpapradarśane nityānityapakṣābhyāṃ vyāvṛttatvāt /",
  "SA15bsa066_u:50_8": "saṃśayaheturiti yogaḥ / anyatra vartiṣyata itīdamapi nirākurvannāha /",
  "SA15bsa066_u:50_9": "nityānityavinirmuktasya cānyasya cāsaṃbhavāt /",
  "SA15bsa066_u:50_10": "yadasti tena nityena vā bhavitavyamanityena vā nānyathā /",
  "SA15bsa066_u:50_11": "virodhādatiprasaṃgācca / ataḥ saṃśayahetuḥ saṃśayakāraṇam /",
  "SA15bsa066_u:50_12": "kathamityāha / kiṃbhūtasyetyādi / kiṃprakārasya kiṃ nityasyāhosvidanityasyāsyeti /",
  "SA15bsa066_u:50_13": "prastutasya śabdasya śrāvaṇatvamityetaduktaṃ bhavati /",
  "SA15bsa066_u:50_14": "yadi tadanyatra nitye vānitye vopalabdhaṃ bhavati tatastabdalenetaratrāpi niścayo yujyate nānyathā /",
  "SA15bsa066_u:50_15": "viparyakalpanāyā apyanyanivāritaprasaratvāt /",
  "SA15bsa066_u:50_16": "ityatra bahu vaktavyam / alaṃ prasaṅgena / ākṣepaparihārau pūrvavat / evaṃ śeṣeṣvapi bhāvanīyamiti /",
  "SA15bsa066_u:50_17": "/ sapakṣaikadeśavṛttirityādi / samānaḥ pakṣaḥ sapakṣaḥ tasyaikadeśaḥ sapakṣaikadeśaḥ tasminvṛttirasyeti sapakṣaikadeśavṛttiḥ /",
  "SA15bsa066_u:50_18": "tathā visadṛśaḥ pakṣo vipakṣastaṃ vyāptuṃ śīlamasyeti vipakṣavyāpī /",
  "SA15bsa066_u:50_19": "udāharaṇamāha / yathā / aprayatnānantarīyakaḥ śabdo nityatvāditi /",
  "SA15bsa066_u:50_20": "śabdo dharmī / aprayatnānantarīyakatvaṃ sādhyo dharmaḥ /",
  "SA15bsa066_u:50_21": "anityatvāditi hetuḥ / tatra aprayatnānantarīyakaḥ pakṣaḥ /",
  "SA15bsa066_u:50_22": "aprayatnānantarīyako 'rthaḥ /",
  "SA15bsa066_u:50_23": "asya sādhyavidyudākāśādipadārthasaṃghātaḥ kim? /",
  "SA15bsa066_u:50_24": "sapakṣaḥ / tatraikadeśe vidyudādau vartate 'nityatvaṃ nākāśādau /",
  "SA15bsa066_u:50_25": "nityatvāttasya / tathā aprayatnānantarīyakaḥ pakṣo 'sya ghaṭādirvipakṣaḥ /",
  "SA15bsa066_u:50_26": "tatra sarvatra ghaṭādau vidyate 'nityatvam /",
  "SA15bsa066_u:50_27": "prayatnāntarīyakasyānityatvāt /",
  "SA15bsa066_u:50_28": "yasmādevaṃ tasmādetadapi anityatvaṃ vidyudghatasādharmyeṇa vidyudghatulyatayānikāntikam /",
  "SA15bsa066_u:50_29": "bhāvanikāmāha / kiṃ ghaṭavat anityatvāt prayatnānantarīyakaḥ /",
  "SA15bsa066_u:50_30": "śabdaḥ āhosvidvidyudādivadanityatvādaprayatnānantarīyaka iti /",
  "SA15bsa066_u:51_0": "prakaṭārtham // vipakṣaikadeśavṛtiḥ sapakṣavyāpī /",
  "SA15bsa066_u:51_1": "samāsaḥ sukara eva / udāharaṇamāha / yathā prayatnānantarīyakaḥ śabdo 'nityatvāt /",
  "SA15bsa066_u:51_2": "prayatnānantarīyakaḥ pakṣo 'sya ghaṭādiḥ sapakṣaḥ /",
  "SA15bsa066_u:51_3": "tatra sarvatra ghaṭādau vidyate 'nityatvam /",
  "SA15bsa066_u:51_4": "prayatnānantarīyakaḥ pakṣo 'sya vidyudākāśādirvipakṣaḥ /",
  "SA15bsa066_u:51_5": "tatraikadeśe vidyudādau vidyate 'nityatvam /",
  "SA15bsa066_u:51_6": "nākāśādau / tasmādetadapi vidyudghaṭasādharmyeṇa pūrvavadanaikāntikam iti sūtrārthaḥ /",
  "SA15bsa066_u:51_7": "uktavaiparītyena svadhiyā bhāvanīyamiti /",
  "SA15bsa066_u:51_8": "/ ubhayapakṣaikadeśavṛttiḥ / ubhayapakṣayoḥ sapakṣavipakṣayorekadeśavṛttirasyeti ubhayapakṣaikadeśavṛttiḥ /",
  "SA15bsa066_u:51_9": "udāharaṇamāha / yathā nityaḥ śabdo 'mūrtatvāditi /",
  "SA15bsa066_u:51_10": "/ nityaḥ pakṣo 'syākāśaparamāṇvādiḥ sapakṣaḥ /",
  "SA15bsa066_u:51_11": "tatraikadeśa ākāśārdo vidyate 'mūrtatvaṃ na paramāṇvādau /",
  "SA15bsa066_u:51_12": "anityaḥ pakṣo 'sya ghaṭasukhādirvipakṣaḥ /",
  "SA15bsa066_u:51_13": "tatraikadeśe sukhādau vidyate 'mūrtatvaṃ na ghaṭādau /",
  "SA15bsa066_u:51_14": "tasmādetadapi sukhākāśasādharmyeṇānaikāntikam /",
  "SA15bsa066_u:51_15": "etadapi sūtraṃ nigadasiddham /",
  "SA15bsa066_u:51_16": "tathā viruddhāvyabhicārī / adhikṛtahetvanumeyaviruddhārthasādhako viruddhaḥ /",
  "SA15bsa066_u:51_17": "viruddhaṃ na vyabhicaratīti viruddhāvyabhicārī /",
  "SA15bsa066_u:51_18": "upanyastaḥ san tathāvidhārthānirākṛteḥ pratiyoginaṃ na vyabhicaratīti bhāvaḥ /",
  "SA15bsa066_u:51_19": "tataścānena pratiyogisādhyamapākṛtya hetuprayogaḥ kartavya ityetadāha /",
  "SA15bsa066_u:51_20": "anye tu viruddhaścāsāvavyabhicārī ca viruddhāvyabhicārīti vyācakṣate /",
  "SA15bsa066_u:51_21": "idaṃ punarayuktameva / virodhādanekāntavādāpatteśca /",
  "SA15bsa066_u:51_22": "udāharaṇamāha / yathānityaḥ śabdaḥ kṛtakatvād ghaṭavat /",
  "SA15bsa066_u:51_23": "nityaḥ śabdaḥ śrāvaṇatvāt śabdatvavat /",
  "SA15bsa066_u:51_24": "ubhayoḥ saṃśayahetutvāt dvāvapyetāveko 'naikāntikaḥ samuditāveva /",
  "SA15bsa066_u:51_25": "anityaḥ śabdaḥ kṛtakatvādghaṭavaditi vaiśeṣikeṇokte mīmāṃsaka āha /",
  "SA15bsa066_u:51_26": "nityaḥ śabdaḥ śrāvaṇatvāt śabdatvavat /",
  "SA15bsa066_u:51_27": "śabdatvaṃ hi nāma veṇuvīṇāmṛdaṅgapaṇavādibhedabhinneṣu sarvaśabdeṣu śabda ityabhinnābhidhānapratyayanibandhanaṃ sāmānyaviśeṣasaṃjñitaṃ nityamiti /",
  "SA15bsa066_u:51_28": "ubhayoḥ saṃśayahetutvāditi / ekatra dharmiṇi ubhayoḥ kṛtakatvaśrāvaṇatvayoḥ saṃśayahetutvāt saṃdehahetutvā /",
  "SA15bsa066_u:51_29": "tathā caikatra dharmiṇi kṛtakatvaśrāvaṇatvākhyau hetu saṃdehaṃ kurutaḥ kiṃ kṛtakatvādghaṭavadanityaḥ āhosvicchrāvaṇatvācchabdatvavannityaḥ iti /",
  "SA15bsa066_u:51_30": "evaṃ saṃdehahetutve pratipādite paraścodayati kiṃ samastayoḥ saṃdehahetutvam uta vyastayoḥ /",
  "SA15bsa066_u:52_0": "yadi samastayoḥ saṃdehahetutvaṃ tadāsādhāraṇānna bhidyate /",
  "SA15bsa066_u:52_1": "śrāvaṇatvaṃ cāsādhāraṇatvenoktam /",
  "SA15bsa066_u:52_2": "atha vyastayostadapi na / vyastayoḥ samyagdhetutvāt / atrocyate / samastayoreva saṃdehahetutvam /",
  "SA15bsa066_u:52_3": "nanūktam asādhāraṇānna bhidyate /",
  "SA15bsa066_u:52_4": "tanna / yato bhidyata eva / parasparasāpekṣo viruddhāvyabhicārī ceti /",
  "SA15bsa066_u:52_5": "ekakaḥ asahāyo 'sādhāraṇaḥ / sa cānenāṃśenācāryeṇa bhinna upātta iti tasmādadoṣaḥ /",
  "SA15bsa066_u:52_6": "uktaṃ ca mūlagranthe dvāvapyetāveko 'naikāntikaḥ samuditāveva /",
  "SA15bsa066_u:52_7": "anudbhāvite tu tadabhāva iti /",
  "SA15bsa066_u:52_8": "atra bahu vaktavyam / tattu nocyate / saṃkṣeparucisattvānugrahārtho 'yamārambhaḥ /",
  "SA15bsa066_u:52_9": "ityukto 'naikāntikaḥ // sāṃprataṃ viruddhamāhaḥ viruddhaścatuḥprakāra ityādi /",
  "SA15bsa066_u:52_10": "virudhyate sa viruddhaḥ / tathā hyayaṃ dharmasvarūpādiviparītasādhanārddharmeṇa dharmiṇā vā virudhyata eveti catuḥprakāraścaturbhedaḥ /",
  "SA15bsa066_u:52_11": "tadyathā / dharmasvarūpaviparītasādhana ityādi /",
  "SA15bsa066_u:52_12": "tadyatheti bhedopanyāsārthaḥ /",
  "SA15bsa066_u:52_13": "śabdārthamudāharaṇādhikāra eva vakṣyāmaḥ /",
  "SA15bsa066_u:52_14": "tatra dharmetyādi / tatra dharmasvarūpaviparītasādhano yathā nityeti pūrvavat /",
  "SA15bsa066_u:52_15": "dharmaḥ paryāya ityanarthāntaram /",
  "SA15bsa066_u:52_16": "tasya svarūpamasādhāraṇāmātmalakṣaṇa dharmasvarūpaṃ tasya viparītasādhana iti samāsaḥ /",
  "SA15bsa066_u:52_17": "evaṃ śeṣeṣvapi draṣṭavyamiti /",
  "SA15bsa066_u:52_18": "adhunodāharaṇamāha / yathā nitya śabdaḥ kṛtakatvāt prayatnānantarīyakatvādvā ityayaṃ heturvipakṣa eva bhāvadviruddhaḥ /",
  "SA15bsa066_u:52_19": "atra dharmasvarūpanityatvam /",
  "SA15bsa066_u:52_20": "ayaṃ ca hetuviparītamanityatvaṃ sādhayati /",
  "SA15bsa066_u:52_21": "tenaivāvinābhūtatvāt / tathā cāha / vipakṣa eva bhāvādviruddhaḥ /",
  "SA15bsa066_u:52_22": "āha ayamapakṣadharmatvādasiddhānna viśiṣyate kathaṃ viruddha iti? /",
  "SA15bsa066_u:52_23": "atrocyate / nāvaśyaṃ pakṣadharma eva viruddhatā anyathāpyācāryapravṛtteḥ /",
  "SA15bsa066_u:52_24": "adhikṛtayogajñāpakāt / na cāyamasiddhānna viśiṣyate iti /",
  "SA15bsa066_u:53_0": "viparyayasādhakatvenāsiddheḥ /",
  "SA15bsa066_u:53_1": "etatpradhānatvāccopanyāsasya /",
  "SA15bsa066_u:53_2": "anyathānaikāntikasyāpyasiddhatvaprasaṅgaḥ /",
  "SA15bsa066_u:53_3": "nityatvādisādhanatvena prameyatvādīnāmapi asiddhatvāt /",
  "SA15bsa066_u:53_4": "ityalaṃ prasaṅgena / gamanikāmātrametat / dharmaviśeṣaviparītasādhana ityasyodāharaṇaṃ yathā parārthāścakṣurādayaḥ saṃghātatvāt śayanāsanādyaṅgavat iti /",
  "SA15bsa066_u:53_5": "kaḥ punarevamāha? / sāṃkhyo bauddhaṃ prati / iha cakṣurādayo dharmiṇaḥ / ādiśabdāt śeṣendiyamahadahaṃṅkārādiparigrahaḥ /",
  "SA15bsa066_u:53_6": "pārārthyaṃ sādhyadharma / asya ca viśeṣo 'saṃhataparārthatvamiṣṭam /",
  "SA15bsa066_u:53_7": "anyathā siddhasādhyatāpattyā prayogavaikalyaprasaṅgaḥ /",
  "SA15bsa066_u:53_8": "saṃghātatvāditi hetuḥ / tatra dvayorbahūnāṃ vā melakaḥ saṃghātastasya bhāvaḥ saṃghātatvaṃ tasmātsaṃghātatvāt /",
  "SA15bsa066_u:53_9": "śayanāsanādyaṅgavaditi dṛṣṭāntaḥ /",
  "SA15bsa066_u:53_10": "śayanaṃ palyaṅkādi / āsanamāsandakādi / tadaṅgāni pratītānyeva / yathaitadaṅgāni saṃghātatvāddevadattādiparārthāni vartante evaṃ cakṣurādayo 'pīti bhāvārthaḥ /",
  "SA15bsa066_u:54_0": "ayamityādi / ayaṃ hetuḥ saṃghātatvalakṣano yathā yena prakāreṇa pārārthyaṃ parārthabhāvaṃ cakṣurādīnāṃ sādhayati tathā tenaiva prakāreṇa saṃhatatvamapi sāvayavatvamapi parasyātmanaḥ sādhayati /",
  "SA15bsa066_u:54_1": "tenāpyavinābhūtatvāt / tathā cāha / ubhayatrāvyabhicārāt / ubhayatreti parārthe saṃhatatve ca avyabhicārād gamakatvādityarthaḥ /",
  "SA15bsa066_u:54_2": "tathā caivamapi vaktuṃ śakyata eva saṃhataparārthāścakṣurādayaḥ saṃghātatvāt śayanāsanādyaṅgavaditi /",
  "SA15bsa066_u:54_3": "śayanāsaṇādyaṅgāni hi saṃhatasya karacaraṇorugrīvādimata evārthaṃ kurvanti nānyasya /",
  "SA15bsa066_u:54_4": "tathopalabdheriti / āha vipakṣa eva bhāvādviruddha iti sāmānyaṃ viruddhalakṣaṇaṃ tatkathamihopapadyate? iti /",
  "SA15bsa066_u:54_5": "ucyate / asaṃhataparavipakṣo hi saṃhata iti tatraiva vṛttidarśanāt /",
  "SA15bsa066_u:54_6": "kiṃ nopapadyate? / ākṣepaparihārau pūrvavat // dharmisvarūpaviparītetyādi / dharmā asya vidyante iti dharmī /",
  "SA15bsa066_u:54_7": "udāharaṇaṃ tu yathā na dravyamityādi /",
  "SA15bsa066_u:54_8": "kaḥ punarevamāha? / vaiśeṣiko bauddhānprati / kena punaḥ saṃbandhena? iti /",
  "SA15bsa066_u:54_9": "ucyate / tasya siddhānto dravyaguṇakarmasāmānyaviśeṣasamavāyāḥ ṣaṭpadārthāḥ /",
  "SA15bsa066_u:55_0": "tataḥ pṛthvyāpastejovāyurākāśaṃ kālo digātmā mana iti dravyāṇi /",
  "SA15bsa066_u:55_1": "guṇāścaturviśatiḥ / rūparasagandhasparśasaṃkhyāparimāṇāni pṛthaktvaṃ saṃyogavibhāgau paratvāparatve buddhiḥ sukhaduḥkhecchādveṣāḥ prayatnaśceti sūtroktāḥ /",
  "SA15bsa066_u:55_2": "caśabdāt dravatvaṃ gurutvaṃ saṃskāraḥ sneho dharmādharmau śabdaśceti /",
  "SA15bsa066_u:55_3": "evaṃ caturviśati rguṇāḥ / pañca karmāṇi / tadyathā utkṣepaṇamavakṣepaṇamākuñcanaṃ prasāraṇaṃ gamanamiti karmāṇi /",
  "SA15bsa066_u:55_4": "gamanagrahaṇābdhramaṇarecanaspandanādyavarodhaḥ /",
  "SA15bsa066_u:55_5": "sāmānyaṃ dvividhaṃ paramaparaṃ ceti /",
  "SA15bsa066_u:55_6": "tatra paraṃ sattā bhāvo mahāsāmānyamiti cocyate /",
  "SA15bsa066_u:55_7": "aparaṃ dravyatvādi / tatra sattā dravyaguṇakarmabhyo 'rthāntaram /",
  "SA15bsa066_u:55_8": "kathāpunaryuktyā? ityatrāha /",
  "SA15bsa066_u:55_9": "na dravyaṃ bhāvaḥ ekadravyavattvāditi hetuḥ /",
  "SA15bsa066_u:55_10": "sāmānyaviśeṣavaditi dṛṣṭāntaḥ /",
  "SA15bsa066_u:55_11": "adhunā bhāvārtha ucyate / na dravyaṃ bhāvaḥ / dravyādanya ityarthaḥ / ekadravyavattvādityatra ekaṃ ca taddravyaṃ ca ekadravyamasyāstīti āśrayabhūtamiti ekadravyavān /",
  "SA15bsa066_u:56_0": "samānādhikaraṇābdahuvrīhiḥ kadācitkarmadhārayaḥ sarvadhanādyartha iti vacanāt /",
  "SA15bsa066_u:56_1": "tadbhāvastattvaṃ tasmādekadravyavattvāt /",
  "SA15bsa066_u:56_2": "ekasmindravye vartamānatvādityarthaḥ /",
  "SA15bsa066_u:56_3": "vaiśeṣikasya hi adravyaṃ dravyaṃ anekadravyaṃ ca dravyam /",
  "SA15bsa066_u:56_4": "tatrādravyaṃ dravyamākāśakāladigātmanaḥ paramāṇavaḥ /",
  "SA15bsa066_u:56_5": "anekadravyaṃ tu dvayaṇukādiskandhāḥ /",
  "SA15bsa066_u:56_6": "ekadravyaṃ tu dravyameva nāsti /",
  "SA15bsa066_u:56_7": "ekadravyavāṃśca bhāvaḥ / ityato dravyalakṣaṇavilakṣaṇatvāt na dravyaṃ bhāva iti /",
  "SA15bsa066_u:56_8": "dṛṣṭāntaḥ sāmānyaviśeṣaḥ / sa ca dravyatvaguṇatvakarmatvalakṣaṇaḥ /",
  "SA15bsa066_u:56_9": "dravyatvaṃ hi navasu dravyeṣu vartamānatvātsāmānyaṃ guṇakarmabhyo vyāvartamānatvādviśeṣaḥ /",
  "SA15bsa066_u:56_10": "evaṃ guṇatvakarmatvayorapi bhāvanā kāryeti /",
  "SA15bsa066_u:56_11": "tataśca sāmānyaṃ ca tadviśeṣaśca sa iti sāmānyaviśeṣastena tulyaṃ vartata iti sāmānyaviśeṣavat /",
  "SA15bsa066_u:56_12": "dravyatvavadityarthaḥ / tataścaitadukte bhavati / yathā navasu dravyeṣu pratyekaṃ vartamānaṃ dravyaṃ na bhavati kiṃtu sāmānyaviśeṣalakṣaṇaṃ dravyatvameva evaṃ bhāvo 'pītyabhiprāyaḥ /",
  "SA15bsa066_u:56_13": "āha yadi nāma dravyaṃ na bhavati tathāpi guṇobhaviṣyati karma ca ityetadapi nirācikīrṣurāha /",
  "SA15bsa066_u:56_14": "guṇakarmasu ca bhāvāt / tataśca na guṇo bhāvaḥ guṇeṣu bhāvād guṇatvavat /",
  "SA15bsa066_u:56_15": "yadi ca bhāvo guṇaḥ syānna tarhi guṇeṣu varteta nirguṇatvād guṇānām /",
  "SA15bsa066_u:56_16": "vartate ca guṇeṣu bhāvaḥ / san guṇa iti pratīteḥ / tathā na karma bhāvaḥ karmasu bhāvātkarmatvavat /",
  "SA15bsa066_u:56_17": "yadi ca bhāvaḥ karma syāt na tarhi karmasu varteta niṣkarmakatvātkarmaṇām /",
  "SA15bsa066_u:56_18": "vartate ca karmasu bhāvaḥ / satkarmeti pratīteḥ / vyatyayopanyāsastu pratijñāhetvorvicitranyāyapradarśanārtham /",
  "SA15bsa066_u:56_19": "ityevaṃ vaiśeṣikeṇokte bauddha āha /",
  "SA15bsa066_u:56_20": "ayaṃ ca hetustriprakāro 'pi yathā dravyādipratiṣedhaṃ sādhayati tathā bhāvasya dharmiṇo 'bhāvatvamapi sādhayati /",
  "SA15bsa066_u:57_0": "tenāpyavinābhūtatvāt / tathā cāha / ubhayatrāvyabhicārāt / ubhayatra dravyādipratiṣedhe bhāvābhāve ca gamakatvāt /",
  "SA15bsa066_u:57_1": "tathā ca / yatathaidbaktuṃ śakyate na dravyaṃ bhāvaḥ ekadravyatvāt dravyatvavat evamidamapi śakyate bhāvo bhāva eva na bhavati ekadravyatvāt dravyatvavat /",
  "SA15bsa066_u:57_2": "na ca dravyatvaṃ bhāvaḥ sāmānyaviśeṣatvāt /",
  "SA15bsa066_u:57_3": "evaṃ na guṇaḥ guṇeṣu bhāvāt guṇatvavat /",
  "SA15bsa066_u:57_4": "atrāpi bhāvo bhāva eva na bhavati guṇeṣu bhāvāt guṇatvavat /",
  "SA15bsa066_u:57_5": "na ca guṇatvaṃ bhāvaḥ sāmānyaviśeṣatvādeva /",
  "SA15bsa066_u:57_6": "evaṃ na karma bhāvaḥ karmasu bhāvāt karmatvavat atrāpi bhāvo bhāva eva na bhavati karmasu bhāvāt karmatvavat /",
  "SA15bsa066_u:57_7": "na ca karmatvaṃ bhāvaḥ sāmānyaviśeṣatvāt /",
  "SA15bsa066_u:57_8": "sāmānyaviruddhalakṣaṇayojanā tu bhāvavipakṣatvātsāmānyaviśeṣasya sukaraiva /",
  "SA15bsa066_u:57_9": "āha ayamasiddhānna viśiṣyate iti kathaṃ viruddhaḥ? /",
  "SA15bsa066_u:57_10": "tathāhi / na bhāvo nāma dravyādivyatiriktaḥ kaścidasti saugatānām /",
  "SA15bsa066_u:57_11": "tadabhāvāccaśrayāsiddha eva heturiti /",
  "SA15bsa066_u:57_12": "atrocyate satyametat / kiṃtu paraprasiddho 'pi vipakṣamātravyāpī viruddha iti nidarśanārthatvāt /",
  "SA15bsa066_u:57_13": "ekasminnapi cānekadoṣajātyupanipātanāt tadbhedadarśanārthatvānna doṣa iti /",
  "SA15bsa066_u:57_14": "āha evamaviruddhabhāvaḥ sarvatra viśeṣaviruddhabhāvāditi /",
  "SA15bsa066_u:57_15": "na / virodhino 'dhikṛtahetvanvitadṛṣṭāntabalenaiva nivṛteḥ /",
  "SA15bsa066_u:57_16": "tathāpyanityaḥ śabdaḥ pākyatvādghatavat pākyaḥ śabda iti viruddhapreraṇāyāṃ kṛtakatvānvitāpākyapaṭādidṛṣṭāntāntarasāmarthyāttannivṛttyā na viruddhatā /",
  "SA15bsa066_u:57_17": "anivṛttau cābhyupagamyata eva /",
  "SA15bsa066_u:58_0": "aśakyā ceha tannivṛttirekadravyavatvasya tadvyatirekeṇānyatrāvṛtteriti /",
  "SA15bsa066_u:58_1": "atra bahu vaktavyam / alaṃ prasaṅgena // dharmiviśeṣaviparītasādhano yathā /",
  "SA15bsa066_u:58_2": "dharmī bhāva eva tadviśeṣaḥ satpratyayakartṛtvam /",
  "SA15bsa066_u:58_3": "yata uktaṃ saditi yato dravyaguṇakarmasu sā sattā /",
  "SA15bsa066_u:58_4": "tadviparītasādhano yathā / ayameva heturekadravyavattvākhyaḥ asminneva pūrvapakṣe na dravyaṃ bhāva ityādilakṣaṇe asyaiva dharmiṇo bhāvākhyasya yo viśeṣo dharmaḥ satpratyayakartṛtvaṃ nāma tadviparitamasatpratyayakartṛtvamapi sādhayati /",
  "SA15bsa066_u:58_5": "tenāpi vyāpyatvāt / tathā hyetadapi vaktuṃ śakyata eva bhāvaḥ satpratyayakartā na bhavati ekadravyavattvādravyatvat /",
  "SA15bsa066_u:58_6": "na ca dravyatvaṃ satpratyayakartṛ dravyapratyayakartṛtvāt /",
  "SA15bsa066_u:58_7": "evaṃ guṇakarmabhāvahetvorapi vācyam /",
  "SA15bsa066_u:58_8": "ata evamuktam- ubhayatrāvyabhicārāditi /",
  "SA15bsa066_u:59_0": "uktā hetvābhāsāḥ / sāṃprataṃ dṛṣṭāntābhāsānāmavasaraḥ /",
  "SA15bsa066_u:59_1": "te ucyante / tatra yathā dṛṣṭānto dvividhaḥ evaṃ mūlabhedavyapekṣayā tadābhāso 'pi tathā /",
  "SA15bsa066_u:59_2": "āha / dṛṣṭāntābhaso dvividhaḥ / sādharmyeṇa vaidharmyeṇa ca /",
  "SA15bsa066_u:59_3": "dṛṣṭānta uktalakṣaṇaḥ / dṛṣṭāntavadābhāsa iti dṛṣṭāntābhāsaḥ /",
  "SA15bsa066_u:59_4": "dṛṣṭāntapratirūpaka ityarthaḥ /",
  "SA15bsa066_u:59_5": "tatra sādharmyeṇa tāvaddṛṣṭāntābhāsaḥ pañcaprakāraḥ pañcabhedaḥ tadyathā /",
  "SA15bsa066_u:59_6": "sādhanadharmāsiddha ityādi / tadyatheti bhedopadarśanārthaḥ /",
  "SA15bsa066_u:59_7": "sādhanadharmo heturasiddho nāstītyucyate /",
  "SA15bsa066_u:59_8": "tataśca sādhanadharmo 'siddho 'smin so 'yaṃ sādhanadharmāsiddhaḥ /",
  "SA15bsa066_u:59_9": "na tu bahubrīhau niṣṭhāntaṃ pūrvaṃ nipatatīti kṛtvāsiddhasādhanadharmā iti /",
  "SA15bsa066_u:59_10": "na vāhitāgnyādiṣu vacanāt / āhitāgnyādeścākṛtigaṇatvādvikalpavṛtteriti /",
  "SA15bsa066_u:59_11": "anye tu sādhanadharmeṇa rahitatvādasiddhaḥ sādhanadharmāsiddhaḥ iti vyācakṣate /",
  "SA15bsa066_u:59_12": "na caitadatiśobhanam / evaṃ sādhyobhayadharmāsiddhayorapi bhāvanīyam /",
  "SA15bsa066_u:59_13": "anvayādiśabdārthaṃ tūdāharaṇādhikāre vakṣyāmaḥ /",
  "SA15bsa066_u:59_14": "sa cāvasaraḥ prāpta eveti yathākramaṃ nirdiśyate /",
  "SA15bsa066_u:59_15": "tatra sādhanadharmāsiddho yathā /",
  "SA15bsa066_u:59_16": "nityaḥ śabdo 'mūrtatvāt / yathetyudāharaṇopanyasārthaḥ /",
  "SA15bsa066_u:59_17": "nityaḥ śabda iti pratijñā pakṣaḥ /",
  "SA15bsa066_u:60_0": "yadamūrtaṃ vastu tannityaṃ dṛṣṭaṃ yathā paramāṇuriti sādharmyadṛṣṭāntatvam /",
  "SA15bsa066_u:60_1": "etadābhāsānāmeva prakrāntatvāt /",
  "SA15bsa066_u:60_2": "nārtho vaidharmyeṇeti na pradarśitaḥ /",
  "SA15bsa066_u:60_3": "ayaṃ ca sādhyasādhanadharmānugata iṣyate /",
  "SA15bsa066_u:60_4": "iha tu sādhyadharmo 'sti na sādhanadharmaḥ /",
  "SA15bsa066_u:60_5": "tathā cāha / paramāṇau hi sādhyaṃ nityatvamasti /",
  "SA15bsa066_u:60_6": "antyakāraṇatvena nityatvāt / sādhanadharmo 'mūrtatvaṃ nāsti /",
  "SA15bsa066_u:60_7": "kutaḥ / mūrtatvāt paramāṇunām / mūrtatvaṃ ca mūrtimatkāryaghaṭādyupalabdheḥ siddhamiti /",
  "SA15bsa066_u:60_8": "/ sādhyadharmāsiddho yathā / nityaḥ śabdo 'mūrtatvād buddhivaditi /",
  "SA15bsa066_u:60_9": "yadamūrtaṃ vastu tannityaṃ dṛṣṭaṃ yathā buddhiḥ /",
  "SA15bsa066_u:60_10": "buddhau hi sādhanadharmo 'mūrtatvasti sādhyadharmo nityatvaṃ nāsti anityatvādbuddhoriti sūtraprayogaḥ sugama eva /",
  "SA15bsa066_u:60_11": "vyāptiṃ darśayati / yadamūrtaṃ vastu tannityaṃ dṛṣṭaṃ yathā buddhiḥ /",
  "SA15bsa066_u:60_12": "āha kathamayaṃ sādhyadharmāsiddha? iti /",
  "SA15bsa066_u:60_13": "atrāha / buddhau hi sādhanadharmo 'mūrtatvamasti /",
  "SA15bsa066_u:60_14": "tadamūrtatvapratīteḥ / sādhyadharmo nityatvaṃ nāsti /",
  "SA15bsa066_u:60_15": "kutaḥ? / anityatvādbuddheriti // ubhayāsiddho dvividhaḥ / katham? ityatrāha / sannasaṃśceti / sanniti vidyamānobhayāsiddhaḥ /",
  "SA15bsa066_u:60_16": "tataśca asanniti avidyamānobhayāsiddhaḥ /",
  "SA15bsa066_u:60_17": "prayogo maula eva draṣṭavyaḥ /",
  "SA15bsa066_u:60_18": "yata āha / tatra ghaṭavadīti vidyamānobhayāsiddhaḥ /",
  "SA15bsa066_u:60_19": "tataśca nityaḥ śabdo 'mūrtatvādghaṭavadityatra na sādhyadharmo nityatvalakṣaṇaḥ nāpi sādhanadharmo 'mūrtatvalakṣaṇo 'sti anityatvānmūrtatvādghaṭasyeti /",
  "SA15bsa066_u:60_20": "tathāākāśavadityavidyamānobhayāsiddhaḥ /",
  "SA15bsa066_u:60_21": "tataśca nityaḥ śabdo 'mūrtatvādākāśavaditi /",
  "SA15bsa066_u:61_0": "nanvayamubhayasabdhāvātkathamubhayāsiddha ityāśaṅkayāha /",
  "SA15bsa066_u:61_1": "tadasattvavādinaṃ prati / ākāśāsattvavādinaṃ bauddhaṃ prati /",
  "SA15bsa066_u:61_2": "sāṃkhyasyetyarthaḥ / sati hi tasminnityatvādidharmacintā nānyatheti /",
  "SA15bsa066_u:61_3": "/ ananvaya ityādi / avidyamāno 'nvayo 'nanvayaḥ /",
  "SA15bsa066_u:61_4": "apradarśitānvaya ityarthaḥ / anvayo 'nugamo vyāptiriti anarthāntaram /",
  "SA15bsa066_u:61_5": "lakṣaṇamāha / yatretyādi / yatretyabhidheyamāha / vinānvayena vinā vyāptidarśanena sādhyasādhanayoḥ sādhyahetvorityarthaḥ /",
  "SA15bsa066_u:61_6": "sahabhāva ekavṛttimātram / pradarśyate kathyate ākhyāyate /",
  "SA15bsa066_u:61_7": "na vīpsayā sādhyānugateṣu heturiti /",
  "SA15bsa066_u:61_8": "udāharaṇamāha / yathā ghaṭe kṛtakatvamanityaṃ ca dṛṣṭamiti /",
  "SA15bsa066_u:61_9": "ghaṭaḥ kṛtakatvānityatvayorāśraya iti /",
  "SA15bsa066_u:61_10": "evaṃ sati āśrayāśrayibhāvamātrābhidhānādanyatra vyabhicārasaṃbhavādiṣṭārthasādhakatvānupapattiḥ /",
  "SA15bsa066_u:61_11": "viparītānvaya ityādi / viparīto viparyayavṛttiranvayo 'nugamo yasmin tathāvidhaḥ /",
  "SA15bsa066_u:61_12": "udāharaṇamāha / yatkṛtakaṃ tadanityaṃ dṛṣṭamiti vaktavye yadanityaṃ tatkṛtakaṃ dṛṣṭamiti bravīti /",
  "SA15bsa066_u:61_13": "evaṃ prāksādhanadharmamanuccārya sādhyadharmamuccārayati /",
  "SA15bsa066_u:61_14": "āha / evamapi ko doṣaḥ? iti / ucyate / nyāyamudrāvyatikramaḥ / anyatra vyāptivyabhicārāt / yathā hyanityaḥ śabdaḥ prayatnāntarīyakatvādiyatra yadyadanityaṃ tattatprayatnāntarīyakam /",
  "SA15bsa066_u:61_15": "anityānāmapi vidyudādīnāmaprayatnānantarīyakatvāt /",
  "SA15bsa066_u:61_16": "ityalaṃ prasaṅgena / ayaṃ sādharmyadṛṣṭāntābhāsaḥ samāptaḥ /",
  "SA15bsa066_u:61_17": "/ vaidharmyeṇāpi / na kevalaṃ sādharmyeṇaiva / kim? / dṛṣṭāntābhāsaḥ / prāṅnirūpitaśabdārthaḥ / pañcaprakāraḥ / tadyathā sādhyāvyāvṛtta ityādi /",
  "SA15bsa066_u:61_18": "tatra sādhyaṃ pratītaṃ tadavyāvṛttasmāditi sādhyāvyāvṛttaḥ /",
  "SA15bsa066_u:61_19": "ākṣepaparihārau pūrvavat / evaṃ sādhanobhayāvyāvṛttayorapi vaktavyam /",
  "SA15bsa066_u:61_20": "avyatirekādiśabdārthaṃ tūdāharaṇādhikāra eva vakṣyāmaḥ /",
  "SA15bsa066_u:61_21": "sa cāvasaraḥ prāpta eva // tatra sādhyāvyāvṛttaḥ yathā nityaḥ śabdo 'mūrtatvātparamāṇuvat /",
  "SA15bsa066_u:61_22": "yathetyudāharaṇopanyāsārthaḥ /",
  "SA15bsa066_u:61_23": "nityaḥ śabda iti pratijñā / amūrtatvāditi hetuḥ / vaidharmyadṛṣṭāntābhāsasya prakrāntatvātsādharmyadṛṣṭānto noktaḥ /",
  "SA15bsa066_u:62_0": "vaidharmyadṛṣṭāntastu paramāṇuḥ /",
  "SA15bsa066_u:62_1": "ayaṃ ca sādhyasādhanobhayadharmavikalaḥ samyagiṣyate /",
  "SA15bsa066_u:62_2": "yata uktam / sādhyābhāve hetorabhāva eva kathyate ityādi /",
  "SA15bsa066_u:62_3": "na cāyaṃ tathetyāha ca / paramāṇorhi sakāśāt / sādhanadharmo hetuḥ / tameva darśayati amūrtatvamiti /",
  "SA15bsa066_u:62_4": "vyāvṛttaṃ nivṛttam / kutaḥ? / mūrtatvātparamāṇunām / sādhyadharmo nityatvaṃ tanna vyāvṛttam /",
  "SA15bsa066_u:62_5": "kutaḥ? / nityatvātparamāṇūnām / āha / sādharmyadṛṣṭāntābhāseṣvādau sādhanadharmāsiddha uktaḥ iha sādhyāvyāvṛtta iti kimarthamucyate? /",
  "SA15bsa066_u:62_6": "tasyānvayapradhānatvāt / anvayasya ca sādhanadharmapuraḥsarasādhyadharmoccāraṇarūpatvāt /",
  "SA15bsa066_u:62_7": "vyatirekastu ubhayavyāvṛttirūpaḥ sādhyābhāve ca hetorabhāva iti /",
  "SA15bsa066_u:62_8": "ataḥ sādhyāvyāvṛttaḥ // tathā sādhanāvyāvṛttaḥ karmavat /",
  "SA15bsa066_u:63_0": "vaidharmyadṛṣṭāntastu karma / tacca utkṣepaṇādi gṛhyate / tatra karmaṇaḥ sādhyaṃ nityatvaṃ vyāvṛttam /",
  "SA15bsa066_u:63_1": "anityatvātkarmaṇaḥ / sādhanadharmo hetuḥ / tameva darśayati amūrtatvamiti /",
  "SA15bsa066_u:63_2": "tanna vyāvṛttam / amūrtatvātkarmaṇa iti // ubhayāvyāvṛttaḥākāśavaditi / nityatvasādhakaḥ prayogaḥ paramāṇvādisādharmyadṛṣṭāntayuktaḥ pūrvavat /",
  "SA15bsa066_u:63_3": "vaidharmyadṛṣṭāntastvākāśamiti /",
  "SA15bsa066_u:63_4": "tato hi ākāśāt / na nityatvaṃ vyāvṛttaṃ nāpyamūrtatvam /",
  "SA15bsa066_u:63_5": "kutaḥ? / nityatvādamūrtatvādākāśasyeti /",
  "SA15bsa066_u:63_6": "/ avyatireka ityādi / avidyamānavyātirekaḥ avyatirekaḥ anidarśitavyatireka ityarthaḥ /",
  "SA15bsa066_u:63_7": "lakṣaṇamāha / yatra vinā sādhyasādhananivṛttyā tadvipakṣabhāvo nidarśyate /",
  "SA15bsa066_u:63_8": "yatretyabhidheyamāha / vinā sādhyasādhananivṛttyā prastutaprayoge yadanityaṃ tanmūrtaṃ dṛṣṭamityādilakṣaṇayā /",
  "SA15bsa066_u:63_9": "tadvipakṣabhāvaḥ sādhyasādhanavipakṣabhāvamātram /",
  "SA15bsa066_u:63_10": "nidarśyate pratipādyate iti yāvat /",
  "SA15bsa066_u:63_11": "dṛṣṭāntamāha / yathā ghaṭe 'nityatvaṃ ca murtatvaṃ ca dṛṣṭamiti /",
  "SA15bsa066_u:63_12": "itthaṃ hyekatrābhidheyamātrābhidhānādvaidharmyāpratipādanādarthāpattyāpi gamyate",
  "SA15bsa066_u:64_0": "pratipattigauravādiṣṭārthasādhakatvamiti /",
  "SA15bsa066_u:64_1": "/ viparitavyatireka ityādi / viparīto viparyasto vyatireka uktalakṣaṇo yasmin sa tathāvidhaḥ /",
  "SA15bsa066_u:64_2": "tameva darśayati / yadanityamityādi / prastutaprayoga eva tathāvidhasādharmyadṛṣṭāntayukte vyatirekamupadeśayan yadanityaṃ tanmūrtaṃ dṛṣṭa miti vaktavye yanmūrta tadanityaṃ dṛṣṭamiti bravīti /",
  "SA15bsa066_u:64_3": "āha / evamapi ko doṣaḥ? iti / ucyate / anyatra vyabhicāraḥ / tathā hyanityaḥ śabdaḥ prayatnānantarīyakatvādityatra yadaprayatnānantarīyakaṃ tannityamiti /",
  "SA15bsa066_u:64_4": "vyatireko vidyutā vyabhicāraḥ /",
  "SA15bsa066_u:64_5": "/ nigamayannāha / eṣāmityādi / yathoktarūpāṇāṃ pakṣahetudṛṣṭāntābhāsānāṃ vacanāni /",
  "SA15bsa066_u:65_0": "adhunā dūṣaṇasyāvasaraḥ / taccātikramya bahutaravaktavyatvātpratyakṣānumāne tāvadāha /",
  "SA15bsa066_u:65_1": "ātmapratyāyanārthaṃ punaḥ pratyakṣamanumānaṃ ca dve eva pramāṇe /",
  "SA15bsa066_u:65_2": "pratyakṣaṃ vakṣyamāṇalakṣaṇaṃ anumānaṃ ca /",
  "SA15bsa066_u:65_3": "asamāsakaraṇaṃ vibhinnaviṣayajñāpanārtham /",
  "SA15bsa066_u:65_4": "svalakṣaṇaviṣayameva pratyakṣam /",
  "SA15bsa066_u:65_5": "sāmānyalakṣaṇaviṣayamevānumānam /",
  "SA15bsa066_u:65_6": "ca samuccaye / dve eva pramāṇe ityanena saṃkhyāniyamamāha /",
  "SA15bsa066_u:65_7": "tathāhi bauddhānāṃ dve eva pramāṇe pratyakṣānumāne /",
  "SA15bsa066_u:65_8": "śeṣapramāṇānāmatraivāntarbhāvāt /",
  "SA15bsa066_u:65_9": "antarbhāvaśca pramāṇasamuccayādiṣu carcitatvānneha pratanyate /",
  "SA15bsa066_u:65_10": "adhunā pratyakṣaṇirūpaṇāyāha /",
  "SA15bsa066_u:65_11": "tatra pratyakṣamityādi / tatreti nirdhāraṇārthaḥ / pratyakṣamiti lakṣyanirdeśaḥ /",
  "SA15bsa066_u:65_12": "kalpanāpoḍhamiti lakṣaṇam / ayaṃ lakṣyalakṣaṇapravibhāgaḥ /",
  "SA15bsa066_u:65_13": "tatra pratigatamakṣaṃ pratyakṣam /",
  "SA15bsa066_u:65_14": "kalpanāpoḍhamiti / kalpanā vakṣyamāṇalakṣaṇā sā apoḍhā apetā yasmāt tat kalpanāpoḍham /",
  "SA15bsa066_u:65_15": "samāsākṣepaparihārau pūrvavat /",
  "SA15bsa066_u:65_16": "kalpanayāpoḍhaṃ kalpanāyā vāpoḍhaṃ kalpanāpoḍham /",
  "SA15bsa066_u:65_17": "yat iti tatsvarūpanirdeśaḥ / evaṃbhūtaṃ cārthe svalakṣaṇamapi bhavati /",
  "SA15bsa066_u:65_18": "āha / jñānaṃ saṃvedanam / tacca nirviṣayamapi bhavati ata āha arthe viṣaye /",
  "SA15bsa066_u:65_19": "sa ca dvidhā svalakṣaṇasāmānyalakṣaṇabhedāt /",
  "SA15bsa066_u:65_20": "ata āha / rūpādau svalakṣaṇe ityarthaḥ /",
  "SA15bsa066_u:65_21": "iha yaduktaṃ kalpanāpoḍhamiti tatsvarūpābhidhānata eva vyācaṣṭe nāmajātyādikalpanārahitam /",
  "SA15bsa066_u:65_22": "tadakṣamakṣaṃ prati vartate iti pratyakṣam /",
  "SA15bsa066_u:65_23": "tatra nāmakalpanā yathā ḍitthā iti /",
  "SA15bsa066_u:65_24": "jātikalpanā yathā gauriti / ādiśabdena guṇakriyādravyaparigrahaḥ /",
  "SA15bsa066_u:65_25": "tatra guṇakalpanā śukla iti /",
  "SA15bsa066_u:65_26": "kriyākalpanā pācaka iti / dravyakalpanā daṇḍīti / ābhiḥ kalpanābhī rahitaṃ śabdarahitam /",
  "SA15bsa066_u:65_27": "svalakṣaṇahetutvāt / uktaṃ ca / na hyarthe śabdāḥ anti tadātmāno vā yena tasminpratibhāsamāne te 'pi pratibhāserannityādi /",
  "SA15bsa066_u:65_28": "tadakṣamityādi / tadityanena yannirdiṣṭasya parāmarśaḥ /",
  "SA15bsa066_u:66_0": "tataścākṣamakṣaṃ pratīndriyamindriyaṃ prativartata iti pratyakṣam /",
  "SA15bsa066_u:66_1": "āha / yathendriyasāmarthyājjñānamutpadyate tathā viṣayasāmarthyādapi tatkasmādindriyeṇaiva vyapadeśo na viṣayeṇeti? /",
  "SA15bsa066_u:66_2": "atrocyate / asādhāraṇatvādindriyasya sādharaṇatvāccārthasyeti /",
  "SA15bsa066_u:66_3": "tathā hi / indriyamindriyavijñānasyaiva heturityasādharaṇam /",
  "SA15bsa066_u:66_4": "arthastu manovijñānasyāpīti sādhāraṇaḥ /",
  "SA15bsa066_u:66_5": "asādhāraṇena ca loke vyapadeśapravṛttiryathā bherīśabdo yavāṅkura iti /",
  "SA15bsa066_u:67_0": "asādhāraṇahetutvādakṣaistadyapariśyate ityādi /",
  "SA15bsa066_u:67_1": "āha / manovijñānādyapi pratyakṣamityuktaṃ na ca tadanena saṃgṛhītamiti kathaṃ vyāpitā lakṣaṇasya /",
  "SA15bsa066_u:67_2": "ucyate / kalpanāpoḍhaṃ yattajjñānarthe rūpādau ityanenārthasākṣātkāritvagrahaṇānmanovijñānaderapi tadavyabhicārātsaṃgṛhītameva tanmānasam /",
  "SA15bsa066_u:67_3": "laukikaṃ tu pratyakṣamadhikṛtyāvyayībhāvaḥ /",
  "SA15bsa066_u:67_4": "iti kṛtaṃ prasaṅgeṇa / gamanikāmātrametat // anumānamityādi / anumitiramumānam / tacca liṅgādarthadarśanamāliṅgaṃ punastrirūpamuktam /",
  "SA15bsa066_u:67_5": "pakṣadharmatvādi / tasmātrirūpālliṅgādyadanumeye 'rthe dharmaviśiṣṭe dharmiṇi jñānamutpadyate kiṃviśiṣṭam? agniratra dhūmāt anityaḥ śabdaḥ kṛtakatvāt tadanumānamiti /",
  "SA15bsa066_u:67_6": "udāharaṇadvayaṃ tu vastusādhanakāryasvabhāvākhyahetudvayakhyāpanārtham /",
  "SA15bsa066_u:67_7": "adhunā phalamāha / ubhayatretyādi / ubhatra pratyekṣe 'numāne ca /",
  "SA15bsa066_u:67_8": "tadeva jñānaṃ pratyakṣanumānalakṣaṇam /",
  "SA15bsa066_u:67_9": "phalaṃ kāryam / kutaḥ? / adhigamarūpatvāt / adhigamaḥ paricchedastadrūpatvāt /",
  "SA15bsa066_u:67_10": "tathāhi paricchedarūpameva jñānamutpadyate /",
  "SA15bsa066_u:67_11": "na ca paricchedādṛte anyajjñānaṃ phalam /",
  "SA15bsa066_u:67_12": "bhinnādhikaraṇatvāt / ityatra bahu vaktavyam alaṃ prasaṅgena /",
  "SA15bsa066_u:67_13": "sarvathā na pratyakṣānumānābhyāmanyadvibhinnaṃ phalamastīti /",
  "SA15bsa066_u:67_14": "āha / yadyevaṃ pramāṇābhāvaprasaṅgaḥ /",
  "SA15bsa066_u:67_15": "tabdhāvābhimatayoḥ pratyakṣānumānayoḥ phalatvāt /",
  "SA15bsa066_u:67_16": "pramāṇābhāve ca tatphalasyāpyabhāvaḥ iti /",
  "SA15bsa066_u:68_0": "tatra pramāṇābhāvanirācikīrṣayāha /",
  "SA15bsa066_u:68_1": "savyāpāravatkhyāteḥ pramāṇatvamiti saha vyāpāreṇa viṣayagrahaṇalakṣaṇena vartate iti savyāpāram /",
  "SA15bsa066_u:68_2": "pramāṇamiti gamyate / savyāpāramasyā vidyata iti savyāpāravatī /",
  "SA15bsa066_u:68_3": "khyātiriti gamyate / savyāpāravatī cāsau khyātiśca savyāpāravatkhyātiḥ pratītiḥ /",
  "SA15bsa066_u:68_4": "tasyāḥ savyāpāravattyāḥ khyāteḥ pramāṇatvamiti /",
  "SA15bsa066_u:68_5": "etaduktaṃ bhavati / viṣayākāraṃ jñānamutpadyamānaṃ viṣayaṃ gṛṇhadevotpadyate iti pratīteḥ grāhakākārasya pramāṇateti /",
  "SA15bsa066_u:68_6": "anye tu saṃścāsau vyāpāraḥ sadvyāpāraḥ pramāṇavyavasthākāritvātsannityucyate /",
  "SA15bsa066_u:68_7": "so 'syā vidyata iti sadyāpāravatī śeṣaṃ pūrvavat vyācakṣate /",
  "SA15bsa066_u:68_8": "ityukte pratyakṣānumāne // adhunā pratyekṣābhāsamāha / kalpanājñānamarthāntare pratyakṣābhāsam /",
  "SA15bsa066_u:68_9": "etadeva grahaṇavākyaṃ vyācikhyāsurāha /",
  "SA15bsa066_u:68_10": "yajjñānaṃ ghaṭaḥ paṭa iti vā vikalpayataḥ śabdāropitamutpadyate /",
  "SA15bsa066_u:68_11": "arthāntare sāmānyalakṣaṇe / tadarthasvalakṣaṇāviṣayatvāt /",
  "SA15bsa066_u:68_12": "sāmānyalakṣaṇaviṣayatvādityarthaḥ /",
  "SA15bsa066_u:69_0": "sāṃpratamanumānābhāsamāha / hetvābhāsapūrvakaṃ hetvābhāsanimittaṃ jñānamanumānābhāsam /",
  "SA15bsa066_u:69_1": "vyabhicārāt / etadeva vyācaṣṭe / hetvābhāso hi bahuprakāra uktaḥ asti vādibhedena /",
  "SA15bsa066_u:69_2": "tasmāt hetvābhāsāt yadanumeye 'rthe dharmaviśiṣṭe dharmiṇi jñānam avyutpannasya asiddhādisvarūpānabhijñasya bhavati tadanumānābhāsam /",
  "SA15bsa066_u:69_3": "ityuktaṃ pratyakṣādicatuṣṭayam /",
  "SA15bsa066_u:69_4": "/ idānīmuktaśeṣaṃ duṣaṇamabhidhātukāma āha /",
  "SA15bsa066_u:69_5": "sādhanadoṣodbhāvanāni dūṣaṇāni /",
  "SA15bsa066_u:69_6": "pramāṇadoṣaprakaṭanānītyarthaḥ /",
  "SA15bsa066_u:69_7": "bahuvacananirdeśaḥ pratyekamapi pratijñādidoṣāṇāṃ dūṣaṇatvāt /",
  "SA15bsa066_u:69_8": "etānyeva daśayīrta / sādhanadoṣo nyūnatvam / sāmānyena viśeṣamāha / pakṣadoṣaḥ pratyakṣadiviruddhatvam /",
  "SA15bsa066_u:69_9": "pratyakṣādiviruddhā pratijñetyevamādi /",
  "SA15bsa066_u:69_10": "hetudoṣaḥ asiddhānaikāntikaviruddhatvam /",
  "SA15bsa066_u:69_11": "asiddho heturityevamādi / evaṃ dṛṣṭāntadoṣāḥ sādhanadharmādyasiddhatvam /",
  "SA15bsa066_u:69_12": "tasyodbhāvanamiti / tasya pratyakṣaviruddhahetvādeḥ prakāśanaṃ prāśnikapratyāyanaṃ na tudbhāvanamātrameva /",
  "SA15bsa066_u:69_13": "dūṣaṇamiti sāmānyena dūṣaṇajātyanatikramādekavacanamiti /",
  "SA15bsa066_u:69_14": "uktaṃ dūṣaṇam // adhunā dūṣāṇābhāsamāha / abhūtasādhanadoṣodbhāvanāni dūṣaṇābhāsāni /",
  "SA15bsa066_u:69_15": "abhūtamavidyamānameva tadyataḥ sādhanadoṣaṃ sāmānyanodbhāvayanti prakāśayanti yāni tāni jātidūṣaṇābhāsāni /",
  "SA15bsa066_u:69_16": "etadeva darśayati / saṃpūrṇe sādhane avayave nyūnatvavacanam /",
  "SA15bsa066_u:69_17": "nyūnamidamityevaṃbhūtam / aduṣṭapakṣe pakṣa doṣavacanam ityādi nigadasiddham /",
  "SA15bsa066_u:69_18": "yāvad etāni duṣaṇābhāsāni kim? /",
  "SA15bsa066_u:69_19": "ityata āha / nahyebhiḥ parapakṣo dūṣyate /",
  "SA15bsa066_u:69_20": "kutaḥ? / niravadyatvātparapakṣasya / ityuparamyate śāstrakaraṇāt /",
  "SA15bsa066_u:70_0": "śāstraparisamāptau tatsvarūpapratipādanāyaivāha /",
  "SA15bsa066_u:70_1": "padārthamātramityādi / padārthamātramiti sādhanādipadoddeśamātrama /",
  "SA15bsa066_u:70_2": "ākhyātaṃ kathitam / ādau prathamam / diṅmātrasiddhaye nyāyadiṅmātrasiddhayartham /",
  "SA15bsa066_u:70_3": "yātra yuktiranvayavyatirekalakṣaṇā /",
  "SA15bsa066_u:70_4": "ayuktirvā asiddhādibhedā / sānyatra pramāṇasamuccayādau /",
  "SA15bsa066_u:70_5": "suvicāritā prapañcena nirūpitetyarthaḥ /",
  "SA15bsa066_u:71_0": "nyāyapraveśakaṃ yadyākhyāyāvāptamiha mayā puṇyam /",
  "SA15bsa066_u:71_1": "nyāyādigamasukhadaṃ saṃlabhatā bhavyo janastena //",
  "SA15bsa066_u:72_0": "samāptā ceyaṃ śiṣyahitā nāma nyāyapraveśakaṭīkā //",
  "SA15bsa066_u:72_1": "kṛtiriyaṃ haribhadrasūreḥ //"
}