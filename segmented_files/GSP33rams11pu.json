{
    "GSP33rams11pu:0": "jagajjanmādikāraṇaṃ brahma vedāntavedyam ity uktam /",
    "GSP33rams11pu:1": "tad ayuktam; tad dhi na vākyapratipādyam /",
    "GSP33rams11pu:2": "anumānena siddheḥ ity āśaṅkyāha ---",
    "GSP33rams11pu:3": "śāstrayonitvāt //1,1.3//",
    "GSP33rams11pu:4": "śastraṃ yasya yoniḥ kāraṇaṃ, pramāṇam, tac chāstrayoniḥ; tasya bhāvaś śāstrayonitvam; tasmāt",
    "GSP33rams11pu:5": "brahmajñānakāraṇatvāc chāstrasya tadyonitvaṃ brahmaṇaḥ /",
    "GSP33rams11pu:6": "atyantātīndriyatvena pratyakṣādipramāṇāviṣayatayā brahmaṇaś śāstraikapramāṇakatvād uktasvarūpaṃ brahma yato vā imāni bhūtānītyādivākyaṃ bodhayaty evetyarthaḥ //",
    "GSP33rams11pu:7": "nanu śāstrayonitvaṃ brahmaṇo na saṃbhavati, pramāṇāntaravedyatvād",
    "GSP33rams11pu:8": "brahaṇaḥ, aprāpte tu śāstram arthavat /",
    "GSP33rams11pu:9": "kiṃ tarhi tatra pramāṇam? na tāvatpratyakṣam /",
    "GSP33rams11pu:10": "tad dhi dvividham indriyasaṃbhavaṃ yogasaṃbhavaṃ ceti /",
    "GSP33rams11pu:11": "indriyasaṃbhavaṃ ca bāhyasaṃbhavam āntarasaṃbhavaṃ ceti dvividhā /",
    "GSP33rams11pu:12": "bāhyendriyāṇi vidyamānasannikarṣayogyasvaviṣayabodhajananānīti na sarvārthasākṣātkāratannirmāṇasamarthapuruṣaviśeṣaviṣayabodhajananāni",
    "GSP33rams11pu:13": "nāpy āntaram; āntarasukhaduḥkhādivyatiriktabahirviṣayeṣu tasya bāhyendriyānapekṣapravṛttyanupapatteḥ",
    "GSP33rams11pu:14": "nāpi yogajanyam;",
    "GSP33rams11pu:15": "bhāvanāprakarṣaparyantajanmanas tasya viśadāvabhāsatve 'pi",
    "GSP33rams11pu:16": "pūrvānubhūtaviṣayasmṛtimātratvān na prāmāṇyam iti kutaḥ pratyakṣatā ?",
    "GSP33rams11pu:17": "tadatiriktaviṣayatve kāraṇābhāvāt; tathā sati tasya bhramarūpavatā /",
    "GSP33rams11pu:18": "nāpy anumānaṃ viśeṣatodṛṣṭaṃ sāmānyatodṛṣṭaṃ vā /",
    "GSP33rams11pu:19": "atīndriye vastuni saṃbandhāvadhāraṇavirahān na viśeṣatodṛṣṭam /",
    "GSP33rams11pu:20": "samastavastusākṣātkāratannirmāṇasamarthapuruṣaviśeṣaniyataṃ sāmānyatodṛṣṭam api na liṅgam upalabhayte /",
    "GSP33rams11pu:21": "nanu ca jagataḥ kāryatvaṃ tadupādānopakaraṇasaṃpradānaprayojanābhijñakartṛkatvavyāptam /",
    "GSP33rams11pu:22": "acetanārabdhaṃm jagataś caikacetanādhīnatvena vyāptam /",
    "GSP33rams11pu:23": "sarvaṃ hi ghaṭādikāryaṃ tadupādānopakaraṇasaṃpradānaprayojanābhijñakartṛkaṃ dṛṣṭam /",
    "GSP33rams11pu:24": "acetanārabdham arogaṃ svaśarīram ekacetanādhīnaṃ ca /",
    "GSP33rams11pu:25": "sāvayavatvena jagataḥ kāryatvam /",
    "GSP33rams11pu:26": "ucyate /",
    "GSP33rams11pu:27": "kim idam ekacetanādhīnatvam ? na tāvat tadāyattotpattisthititvam;",
    "GSP33rams11pu:28": "dṛṣṭānto hi sādhyavikalaḥ syāt /",
    "GSP33rams11pu:29": "na hy arogaṃ svaśarīram",
    "GSP33rams11pu:30": "ekacetanāyattotpattisthiti; taccharīrasya bhoktṝṇāṃ bhāryādisarvacenatānām",
    "GSP33rams11pu:31": "adṛṣṭajanyatvāt tadutpattisthityoḥ /",
    "GSP33rams11pu:32": "kiṃ ca, śarīrāvayavinaḥ svāvayavasamavetatārūpā sthitir avayavasaṃśleṣavyatirekeṇa na cetanam",
    "GSP33rams11pu:33": "apekṣate /",
    "GSP33rams11pu:34": "prāṇanalakṣaṇā tu sthitiḥ pakṣatvābhimate kṣitijaladhimahīdharādau na saṃbhavatīti pakṣasapakṣānugatām ekarūpāṃ sthitiṃ nopalabhāmahe /",
    "GSP33rams11pu:35": "tad āyattapravṛttitvaṃ tadadhīnatvam iti cet,",
    "GSP33rams11pu:36": "anekacetanasādhyeṣu gurutararathaśilāmahīruhādiṣu vyabhicāraḥ /",
    "GSP33rams11pu:37": "cetanamātrādhīnatve siddhasādhyatā /",
    "GSP33rams11pu:38": "kiṃ ca, ubhayavādisiddhānāṃ jīvānām eva lāghavena kartṛtvābhyupagamo yuktaḥ /",
    "GSP33rams11pu:39": "na ca jīvānām upādānādyanabhijñatayā kartṛtvāsaṃbhavaḥ; sarveṣām eva cetanānāṃ pṛthivyādyupādānayāgādyupakaraṇasākṣātkārasāmarthyāt;",
    "GSP33rams11pu:40": "yathedānīṃ pṛthivyādayo yāgādayaś ca pratyakṣam īkṣyante /",
    "GSP33rams11pu:41": "upakaraṇabhūtayāgādiśaktirūpāpūrvādiśabdavācyādṛṣṭasākṣātkārābhāve 'pi",
    "GSP33rams11pu:42": "cetanānāṃ na kartṛtvānupapattiḥ; tatsākṣātkārānapekṣaṇāt kāryārambhasya /",
    "GSP33rams11pu:43": "bhaktimatsākṣātkāra eva hi kāryārambhopayogī; śaktes tu jñānamātram",
    "GSP33rams11pu:44": "evopayujyate, na sākṣātkāraḥ /",
    "GSP33rams11pu:45": "na hi kulālādayaḥ kāryopakaraṇabhūtadaṇḍacakrādivat tacchaktim api sākṣātkṛtya ghaṭamaṇikādikāryam ārabhante /",
    "GSP33rams11pu:46": "iha tu cetanānām āgamāvagatayāgādiśaktiviśeṣāṇāṃ kāryārambho nānupapannaḥ /",
    "GSP33rams11pu:47": "kiṃ ca, yacchakyakriyaṃ śakyopādānādivijñānaṃ ca tad eva tadabhijñakartṛkaṃ dṛṣṭam /",
    "GSP33rams11pu:48": "mahīmahīdharamahārṇavādi tv aśakyakriyam aśakyopādānādivijñānaṃ ceti na cetanakartṛkam /",
    "GSP33rams11pu:49": "ato ghaṭamaṇikādi sajātīyaśakyakriyaśakyopādānādivijñānavastugatam eva kāryatvaṃ buddhimankartṛpūrvakatvasādhane prabhavati /",
    "GSP33rams11pu:50": "kiṃ ca, ghaṭādikāryam anīśvareṇālpajñānaśaktinā saśarīreṇa",
    "GSP33rams11pu:51": "parigrahavatānāptakāmena nirmitaṃ dṛṣṭam iti tathāvidham eva cetanaṃ kartāraṃ sādhayann ayaṃ kāryatvahetus siṣādhayiṣitapuruṣasārvajñyasarvāiśvaryādiviparītasādhanād viruddhas syāt",
    "GSP33rams11pu:52": "/ na caitāvatā sarvānumānocchedaprasaṅgaḥ /",
    "GSP33rams11pu:53": "liṅgini pramāṇāntaragocare liṅgabalopasthāpitā viparītaviśeṣās tatpramāṇapratihatagatayo nivartante",
    "GSP33rams11pu:54": "iha tu sakaletarapramāṇāviṣaye liṅgini nikhilanirmāṇacature anvayavyatirekāvagatāvinābhāvaniyamā dharmās sarva evāviśeṣeṇa",
    "GSP33rams11pu:55": "prasajyante; nivartakapramāṇābhāvāt tathaivāvatiṣṭhante /",
    "GSP33rams11pu:56": "ata āgamād ṛte katham īśvaras setsyati ?",
    "GSP33rams11pu:57": "atrāhuḥ /",
    "GSP33rams11pu:58": "sāvayavatvād eva jagataḥ kāryatvaṃ na pratyākhyātuṃ śakyate /",
    "GSP33rams11pu:59": "bhavanti ca prayogāḥ vivādādhyāsitaṃ bhūbhūdharādi kāryam, sāvayavatvāt,",
    "GSP33rams11pu:60": "ghaṭādivat /",
    "GSP33rams11pu:61": "tathā vivādādhyāsitam avanijaladhimahīdharādi kāryam,",
    "GSP33rams11pu:62": "mahattve sati kriyāvattvāt, ghaṭavat /",
    "GSP33rams11pu:63": "tanubhuvanādi kāryam, mahattve sati mūrtatvāt, ghaṭavat iti /",
    "GSP33rams11pu:64": "sāvayaveṣu dravyeṣu idam eva kriyate netarad iti kāryatvasya niyāmakaṃ sāvayavatvātireki rūpāntaraṃ nopalabhāmahe /",
    "GSP33rams11pu:65": "kāryatvapratiniyataṃ śakyakriyatvaṃ śakyopādānādivijñānatvaṃ copalabhyata iti cen na; kāryatvenānumate 'pi viṣaye jñānaśaktī kāryānumeye ity anyatrāpi sāvayavatvādinā kāryatvaṃ jñātam iti te ca pratipanne eveti na kaścid viśeṣaḥ /",
    "GSP33rams11pu:66": "tathā hi ghaṭamaṇikādiṣu kṛteṣu kāryadarśanānumitakartṛgatatannirmāṇaśaktijñānaḥ puruṣo 'dṛṣṭapūrvaṃ",
    "GSP33rams11pu:67": "vicitrasanniveśaṃ narendrabhavanam ālokya avayavasanniveṣaviśeṣeṇa tasya kāryatvaṃ niścitya tadānīm eva kartus tajjñānaśaktivaicitryam anuminoti /",
    "GSP33rams11pu:68": "atas tanubhuvanādeḥ kāryatve siddhe sarvasākṣātkāratannirmāṇādinipuṇaḥ kvacit puruṣaviśeṣas sidhyaty eva /",
    "GSP33rams11pu:69": "kiṃ ca sarvacetanānāṃ dharmādharmanimitte 'pi sukhaduḥkhopabhoge cetanānadhiṣṭhitayos tayor acetanayoḥ phalahetutvānupapattes sarvakarmānuguṇasarvaphalapradānacaturaḥ kaścid āstheyaḥ;",
    "GSP33rams11pu:70": "vardhakinānadhiṣṭhitasya vāsyāder acetanasya deśakālādyanekaparikarasannidhāne 'pi yūpādinirmāṇasādhanatvādarśanāt",
    "GSP33rams11pu:71": "bījāṅkuarādeḥ pakṣāntarbhāvena tair vyabhicārāpādanaṃ śrotriyavetālānām anabhijñatāvijṛmbhitam",
    "GSP33rams11pu:72": "tata eva sukhādibhir vyabhicāravacanam api tathaiva /",
    "GSP33rams11pu:73": "na ca lāghavenobhayavādisaṃpratipannakṣetrajñānām eva īdṛśādhiṣṭhātṛtvakalpanaṃ yuktam; teṣāṃ sūkṣmavyavahitaviprakṛṣṭadarśanaśaktiniścayāt /",
    "GSP33rams11pu:74": "darśanānuguṇaiva hi sarvatra kalpanā /",
    "GSP33rams11pu:75": "na ca kṣetrajñavad īśvarasyāśaktiniścayo 'sti /",
    "GSP33rams11pu:76": "ataḥ prāmāṇāntaro na tatsiddhyanupapattiḥ /",
    "GSP33rams11pu:77": "samarthakartṛpūrvakatvaniyatakāryatvahetunā sidhyan svābhāvikasarvasākṣātkāratanniyamanaśaktisaṃpanna eva sidhyati /",
    "GSP33rams11pu:78": "yat tv anaiśvaryādyāpādanena dharmaviśeṣaviparītasādhanatvam unnītam,",
    "GSP33rams11pu:79": "tadanumānavṛttānabhijñatvanibandhanam; sapakṣe sahadṛṣṭānāṃ sarveṣāṃ",
    "GSP33rams11pu:80": "kāryasyāhetubhūtānāṃ ca dharmāṇāṃ liṅginy aprāpteḥ /",
    "GSP33rams11pu:81": "etad uktaṃ bhavati /",
    "GSP33rams11pu:82": "kenacit kiṃcit kriyamāṇaṃ svotpattaye kartus svanirmāṇasāmarthyaṃ svopādānopakaraṇajñānaṃ cāpekṣate; na tv anyāsāmarthyam anyajñānaṃ ca,",
    "GSP33rams11pu:83": "hetutvābhāvāt /",
    "GSP33rams11pu:84": "svanirmāṇasāmarthyasvopādānopakaraṇajñānābhyām eva svotpattāv upapannāyāṃ saṃbandhitayā darśanamātreṇākiṃcitkarasyārthāntarājñānādeḥ hetutvakalpanāyogād iti /",
    "GSP33rams11pu:85": "na tāvat sarvaviṣayam; na hi kulālādiḥ kriyamāṇavyatiriktaṃ kim api na jānāti /",
    "GSP33rams11pu:86": "nāpi katipayaviṣayam; sarveṣu kartṛṣu tattadajñānāśaktyaniyamena",
    "GSP33rams11pu:87": "sarveṣām ajñānādīnāṃ vyabhicārāt /",
    "GSP33rams11pu:88": "ataḥ kāryatvasyāsādhakānām anīśvaratvādīnāṃ liṅginy apratītir iti na viparītasādhanatvam /",
    "GSP33rams11pu:89": "kulālādīnāṃ daṇḍacakrādyadhiṣṭhānaṃ śarīradvāreṇaiva dṛṣṭam iti jagadupādānopakaraṇādhiṣṭhānam īśvarasyāśarīrasyānupapannam iti cen na;",
    "GSP33rams11pu:90": "saṃkalpamātreṇaiva paraśarīragatabhūtavetālagaralādyapagamavināśadarśanāt /",
    "GSP33rams11pu:91": "katham aśarīrasya parapravartanarūpas saṃkalpa iti cet; na śarīrāpekṣas saṃkalpaḥ, śarīrasya saṃkalpahetutvābhāvāt /",
    "GSP33rams11pu:92": "mana eva hi saṃkalpahetuḥ /",
    "GSP33rams11pu:93": "tadabhyupagatam īśvare 'pi; kāryatvenaiva jñānaśaktivan manaso 'pi",
    "GSP33rams11pu:94": "prāptatvāt /",
    "GSP33rams11pu:95": "mānasas saṃkalpas saśarīrasyaiva, saśarīrasyaiva samanaskatvād iti cen na; manaso nityatvena dehāpagame 'pi manasas sadbhāvenānaikāntyāt /",
    "GSP33rams11pu:96": "ato vicitrāvayavasanniveśaviśeṣatanubhuvanādikāryanirmāṇe puṇyapāpaparavaśaḥ parimitaśaktijñānaḥ kṣetrajño na prabhavatīti nikhilabhuvananirmāṇacaturo 'cintyāparimitajñānaśaktyaiśvaryo 'śarīraḥ",
    "GSP33rams11pu:97": "saṃkalpamātrasādhanapariniṣpannānantavistāravicitraracanaprapañcaḥ puruṣaviśeṣa īśvaro 'numānenaiva siddhyati /",
    "GSP33rams11pu:98": "ataḥ pramāṇāntarāvaseyatvād brahmaṇo naitadvākyaṃ brahma pratipādayati /",
    "GSP33rams11pu:99": "kiṃ ca, atyantabhinnayor eva mṛddravyakulālayor nimittopādānatvadarśanena ākāśāder niravayavadravyasya kāryatvānupapattyā ca naikam eva brahma kṛtsnasya jagato nimittam upādānaṃ ca pratipādayituṃ śaknotīti //",
    "GSP33rams11pu:100": "evaṃ prāpte brūmaḥ yathoktalakṣaṇaṃ brahma janmādivākyaṃ bodhayaty eva /",
    "GSP33rams11pu:101": "kutaḥ? śāstraikapramāṇakatvād brahmaṇaḥ /",
    "GSP33rams11pu:102": "yad uktaṃ sāvayavatvādinā kāryaṃ sarvaṃ jagat, kāryaṃ ca taducitakartṛviśeṣapūrvakaṃ dṛṣṭam iti nikhilajagannirmāṇatadupādānopakaraṇavedanacaturaḥ kaścid anumeya iti; tad",
    "GSP33rams11pu:103": "ayuktam; mahīmahārṇavādīnāṃ kāryatve 'pi ekadaivaikenaiva nirmitā ity atra pramāṇābhāvāt /",
    "GSP33rams11pu:104": "na caikasya ghaṭasyeva sarveṣām ekaṃ kāryatvam,",
    "GSP33rams11pu:105": "yenaikadaikaḥ kartā syāt /",
    "GSP33rams11pu:106": "pṛthagbhūteṣu kāryeṣu kālabhedakartṛbhedadarśanena kartṛkālāikyaniyamādarśanāt /",
    "GSP33rams11pu:107": "na ca kṣetrajñānāṃ vicitrajagannirmāṇaśaktyā kāryatvabalena tadatiriktakalpanāyām anekakalpanānupapatteś ca ekaḥ kartā bhavitum",
    "GSP33rams11pu:108": "arhatīti; kṣetrajñānām evopacitapuṇyaviśeṣāṇāṃ śaktivaicitryadarśanena",
    "GSP33rams11pu:109": "teṣām evātiśayitādṛṣṭasaṃbhāvanayā ca",
    "GSP33rams11pu:110": "tattadvilakṣaṇakāryahetutvasaṃbhavāt,",
    "GSP33rams11pu:111": "tadatiriktātyantādṛṣṭapuruṣakalpanānupapatteḥ /",
    "GSP33rams11pu:112": "na ca yugapat sarvotpattis sarvocchittiś ca pramāṇapadavīm adhirohataḥ; adarśanāt,",
    "GSP33rams11pu:113": "krameṇaivotpattivināśadarśanāc ca /",
    "GSP33rams11pu:114": "kāryatvena sarvotpattivināśayoḥ kalpyamānayoḥ darśanānuguṇyena kalpanāyāṃ virodhābhāvāc ca",
    "GSP33rams11pu:115": "ato buddhimadekakartṛkatve sādhye kāryatvasyānaikāntyam,",
    "GSP33rams11pu:116": "pakṣasyāprasiddhaviśeṣaṇatvam, sādhyavikalatā ca dṛṣṭāntasya;",
    "GSP33rams11pu:117": "sarvanirmāṇacaturasyaikasyāprasiddheḥ /",
    "GSP33rams11pu:118": "buddhimatkartṛkatvamātre sādhye siddhasādhanatā /",
    "GSP33rams11pu:119": "sārvajñyasarvaśaktiyuktasya kasyacid ekasya sādhakam idaṃ kāryatvaṃ kiṃ yugamadutpadyamānasarvavastugatam ? uta krameṇotpadyamānasarvavāstugatam ? yugapadutpadyamānasarvavastugatatve kāryatvasyāsiddhatā krameṇotpadyamānasarvavastugatatve anekakarṭrkatvasādhanād viruddhatā /",
    "GSP33rams11pu:120": "atrāpy ekakarṭrkatvasādhane pratyakṣānumānavirodhaś śāstravirodhaś ca; kumbhakāro jāyate, rathakāro jāyata ityādiśravaṇāt /",
    "GSP33rams11pu:121": "api ca sarveṣāṃ kāryāṇāṃ śarīrādīnāṃ ca sattvādiguṇakāryarūpasukhādyanvayadarśanena sattvādimūlatvam avaśyāśrayaṇīyam /",
    "GSP33rams11pu:122": "kāryavaicitryahetubhūtāḥ kāraṇagatā viśeṣās",
    "GSP33rams11pu:123": "sattvādayaḥ; teṣāṃ kāryāṇāṃ tanmūlatvāpādanaṃ",
    "GSP33rams11pu:124": "tadyuktapuruṣāntaḥkaraṇavikāradvāreṇa, puruṣasya ca tadyogaḥ karmamūlaḥ iti kāryaviśeṣārambhāyaiva jñānaśaktivat kartuḥ karmasaṃbandhaḥ",
    "GSP33rams11pu:125": "kāryahetutvenaivāvaśyāśrayanīyaḥ; jñānaśaktivaicitryasya ca karmamūlatvāt",
    "GSP33rams11pu:126": "/ icchāyāḥ kāryārambhahetutve 'pi viṣayaviśeṣaviśeṣitāyās tasyās sattvāimūlakatvena karmasaṃbandho 'varjanīyaḥ /",
    "GSP33rams11pu:127": "ataḥ kṣetrajñā eva",
    "GSP33rams11pu:128": "kartāraḥ, na tadvilakṣaṇaḥ kaścid anumānāt sidhyati /",
    "GSP33rams11pu:129": "bhavanti ca prayogāḥ tanubhuvanādi kṣetrajñakartṛkam, kāryatvāt, ghaṭavat /",
    "GSP33rams11pu:130": "īśvaraḥ kartā na",
    "GSP33rams11pu:131": "bhavati, prayojanaśūnyatvāt, muktātmavat /",
    "GSP33rams11pu:132": "īśvaraḥ kartā na bhavati,",
    "GSP33rams11pu:133": "aśarīratvāt, tadvad eva /",
    "GSP33rams11pu:134": "na ca kṣetrajñānāṃ svaśarīrādhiṣṭhāne",
    "GSP33rams11pu:135": "vyabhicāraḥ, tatrāpy anādes sūkṣmaśarīrasta sadbhāvāt/ vimativiṣayaḥ kālo na lokaśūnyaḥ, kālatvāt, vartamānakālavad iti /",
    "GSP33rams11pu:136": "api ca, kim īśvaras saśarīro 'śarīro vā kāryaṃ karoti ? na tāvad aśarīraḥ;",
    "GSP33rams11pu:137": "aśarīrasya kartṛtvānupalabdheḥ /",
    "GSP33rams11pu:138": "mānasāny api kāryāṇi saśarīrasyaiva",
    "GSP33rams11pu:139": "bhavanti; manaso nityatve 'pi aśarīreṣu mukteṣu tatkāryādarśanāt /",
    "GSP33rams11pu:140": "nāpi",
    "GSP33rams11pu:141": "saśarīraḥ; vikalpāsahatvāt taccharīraṃ kiṃ nityam utānityam ? na tāvan nityam; sāvayavasya tasya nityatve jagato 'pi nityatvāvirodhād īśvarāsiddheḥ /",
    "GSP33rams11pu:142": "nāpy anityam; tadvyatiriktasya taccharīrahetos tadānīm",
    "GSP33rams11pu:143": "abhāvāt /",
    "GSP33rams11pu:144": "svayam eva hetur iti cen na; aśarīrasya tadayogāt; anyena śarīreṇa saśarīra iti cen na; anavasthānāt",
    "GSP33rams11pu:145": "sa kiṃ savyāpāro nirvyāpāro vā ? aśarīratvād eva na savyāpāraḥ /",
    "GSP33rams11pu:146": "nāpi nirvyāpāraḥ kāryaṃ karoti muktātmavat /",
    "GSP33rams11pu:147": "kāryaṃ jagad icchāmātravyāpārakartṛkam ity ucyamāne pakṣasyāprasiddhaviśeṣaṇatvam,",
    "GSP33rams11pu:148": "dṛṣṭāntasya ca sādhyahīnatā /",
    "GSP33rams11pu:149": "ato darśanānuguṇyeneśvarānumānaṃ darśanānuguṇyaparāhatam iti śāstraikapramāṇakaḥ parabrahmabhūtas sarveśvaraḥ puruṣottamaḥ /",
    "GSP33rams11pu:150": "śāstraṃ tu sakaletarapramāṇaparidṛṣṭasamastavastuvisajātīyaṃ sārvajñyasatyasaṃkalpatvādimiśrānavadhikātiśayāparimitodāraguṇasāgaraṃ nikhilaheyapratyanīkasvarūpaṃ pratipādayatīti na",
    "GSP33rams11pu:151": "pramāṇāntarāvasitavastusādharmyaprayuktadoṣagandhaprasaṅgaḥ /",
    "GSP33rams11pu:152": "yat tu nimittopādānayor aikyam ākāśāder niravayavadravyasya kāryatvaṃ cānupalabdham aśakyapratipādanam ity uktam, tad apy aviruddham iti prakṛtiś ca pratijñādṛṣṭāntānuparodhāt, na viyadaśruter ity atra pratipādayiṣyate /",
    "GSP33rams11pu:153": "ataḥ pramāṇāntarāgocaratvena śāstraikaviṣayatvād yato vā imāni bhūtānīti vākyam uktalakṣaṇaṃ brahma pratipādayatīti siddham"
}