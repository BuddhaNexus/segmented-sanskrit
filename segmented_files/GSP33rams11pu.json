{
  "GSP33rams11pu:0": "jagajjanmādikāraṇaṃ brahma vedāntavedyam ity uktam / tad ayuktam; tad dhi na vākyapratipādyam /",
  "GSP33rams11pu:1": "anumānena siddheḥ ity āśaṅkyāha ---",
  "GSP33rams11pu:2": "śāstrayonitvāt //1,1.3//",
  "GSP33rams11pu:3": "śastraṃ yasya yoniḥ kāraṇaṃ, pramāṇam, tac chāstrayoniḥ; tasya bhāvaś śāstrayonitvam; tasmāt /",
  "GSP33rams11pu:4_0": "brahmajñānakāraṇatvāc chāstrasya tadyonitvaṃ brahmaṇaḥ / atyantātīndriyatvena pratyakṣādipramāṇāviṣayatayā",
  "GSP33rams11pu:4_1": "brahmaṇaś śāstraikapramāṇakatvād uktasvarūpaṃ brahma yato vā imāni bhūtānītyādivākyaṃ",
  "GSP33rams11pu:4_2": "bodhayaty evetyarthaḥ //",
  "GSP33rams11pu:5": "nanu śāstrayonitvaṃ brahmaṇo na saṃbhavati,",
  "GSP33rams11pu:6": "pramāṇāntaravedyatvād brahaṇaḥ,",
  "GSP33rams11pu:7": "aprāpte tu śāstram arthavat / kiṃ tarhi tatra pramāṇam?",
  "GSP33rams11pu:8_0": "na tāvatpratyakṣam / tad dhi dvividham indriyasaṃbhavaṃ yogasaṃbhavaṃ ceti / indriyasaṃbhavaṃ",
  "GSP33rams11pu:8_1": "ca bāhyasaṃbhavam āntarasaṃbhavaṃ ceti dvividhā / bāhyendriyāṇi vidyamānasannikarṣayogyasvaviṣayabodhajananānīti",
  "GSP33rams11pu:8_2": "na sarvārthasākṣātkāratannirmāṇasamarthapuruṣaviśeṣaviṣayabodhajananāni / nāpy āntaram;",
  "GSP33rams11pu:9": "āntarasukhaduḥkhādivyatiriktabahirviṣayeṣu tasya bāhyendriyānapekṣapravṛttyanupapatteḥ / nāpi yogajanyam;",
  "GSP33rams11pu:10": "bhāvanāprakarṣaparyantajanmanas tasya viśadāvabhāsatve 'pi pūrvānubhūtaviṣayasmṛtimātratvān na prāmāṇyam iti kutaḥ pratyakṣatā ?",
  "GSP33rams11pu:11": "tadatiriktaviṣayatve kāraṇābhāvāt; tathā sati tasya bhramarūpavatā / nāpy anumānaṃ viśeṣatodṛṣṭaṃ",
  "GSP33rams11pu:12_0": "sāmānyatodṛṣṭaṃ vā / atīndriye vastuni saṃbandhāvadhāraṇavirahān na viśeṣatodṛṣṭam /",
  "GSP33rams11pu:12_1": "samastavastusākṣātkāratannirmāṇasamarthapuruṣaviśeṣaniyataṃ sāmānyatodṛṣṭam api na",
  "GSP33rams11pu:12_2": "liṅgam upalabhayte /",
  "GSP33rams11pu:13_0": "nanu ca jagataḥ kāryatvaṃ tadupādānopakaraṇasaṃpradānaprayojanābhijñakartṛkatvavyāptam /",
  "GSP33rams11pu:13_1": "acetanārabdhaṃm jagataś caikacetanādhīnatvena vyāptam / sarvaṃ hi ghaṭādikāryaṃ tadupādānopakaraṇasaṃpradānaprayojanābhijñakartṛkaṃ",
  "GSP33rams11pu:13_2": "dṛṣṭam / acetanārabdham arogaṃ svaśarīram ekacetanādhīnaṃ ca / sāvayavatvena jagataḥ kāryatvam /",
  "GSP33rams11pu:14": "ucyate / kim idam ekacetanādhīnatvam ?",
  "GSP33rams11pu:15": "na tāvat tadāyattotpattisthititvam;",
  "GSP33rams11pu:16": "dṛṣṭānto hi sādhyavikalaḥ syāt / na hy arogaṃ svaśarīram ekacetanāyattotpattisthiti;",
  "GSP33rams11pu:17": "taccharīrasya bhoktṝṇāṃ bhāryādisarvacenatānām adṛṣṭajanyatvāt tadutpattisthityoḥ / kiṃ ca,",
  "GSP33rams11pu:18_0": "śarīrāvayavinaḥ svāvayavasamavetatārūpā sthitir avayavasaṃśleṣavyatirekeṇa na cetanam",
  "GSP33rams11pu:18_1": "apekṣate / prāṇanalakṣaṇā tu sthitiḥ pakṣatvābhimate kṣitijaladhimahīdharādau na",
  "GSP33rams11pu:18_2": "saṃbhavatīti pakṣasapakṣānugatām ekarūpāṃ sthitiṃ nopalabhāmahe / tad āyattapravṛttitvaṃ",
  "GSP33rams11pu:18_3": "tadadhīnatvam iti cet,",
  "GSP33rams11pu:19": "anekacetanasādhyeṣu gurutararathaśilāmahīruhādiṣu vyabhicāraḥ / cetanamātrādhīnatve siddhasādhyatā /",
  "GSP33rams11pu:20": "kiṃ ca,",
  "GSP33rams11pu:21": "ubhayavādisiddhānāṃ jīvānām eva lāghavena kartṛtvābhyupagamo yuktaḥ / na ca jīvānām upādānādyanabhijñatayā kartṛtvāsaṃbhavaḥ;",
  "GSP33rams11pu:22": "sarveṣām eva cetanānāṃ pṛthivyādyupādānayāgādyupakaraṇasākṣātkārasāmarthyāt;",
  "GSP33rams11pu:23": "yathedānīṃ pṛthivyādayo yāgādayaś ca pratyakṣam īkṣyante / upakaraṇabhūtayāgādiśaktirūpāpūrvādiśabdavācyādṛṣṭasākṣātkārābhāve 'pi cetanānāṃ na kartṛtvānupapattiḥ;",
  "GSP33rams11pu:24": "tatsākṣātkārānapekṣaṇāt kāryārambhasya / bhaktimatsākṣātkāra eva hi kāryārambhopayogī;",
  "GSP33rams11pu:25": "śaktes tu jñānamātram evopayujyate,",
  "GSP33rams11pu:26": "na sākṣātkāraḥ / na hi kulālādayaḥ kāryopakaraṇabhūtadaṇḍacakrādivat tacchaktim api sākṣātkṛtya ghaṭamaṇikādikāryam ārabhante / iha tu cetanānām āgamāvagatayāgādiśaktiviśeṣāṇāṃ",
  "GSP33rams11pu:27": "kāryārambho nānupapannaḥ /",
  "GSP33rams11pu:28": "kiṃ ca,",
  "GSP33rams11pu:29_0": "yacchakyakriyaṃ śakyopādānādivijñānaṃ ca tad eva tadabhijñakartṛkaṃ dṛṣṭam / mahīmahīdharamahārṇavādi",
  "GSP33rams11pu:29_1": "tv aśakyakriyam aśakyopādānādivijñānaṃ ceti na cetanakartṛkam / ato ghaṭamaṇikādi",
  "GSP33rams11pu:29_2": "sajātīyaśakyakriyaśakyopādānādivijñānavastugatam eva kāryatvaṃ buddhimankartṛpūrvakatvasādhane prabhavati /",
  "GSP33rams11pu:30": "kiṃ ca,",
  "GSP33rams11pu:31_0": "ghaṭādikāryam anīśvareṇālpajñānaśaktinā saśarīreṇa parigrahavatānāptakāmena nirmitaṃ",
  "GSP33rams11pu:31_1": "dṛṣṭam iti tathāvidham eva cetanaṃ kartāraṃ sādhayann ayaṃ kāryatvahetus siṣādhayiṣitapuruṣasārvajñyasarvāiśvaryādiviparītasādhanād",
  "GSP33rams11pu:31_2": "viruddhas syāt / na caitāvatā sarvānumānocchedaprasaṅgaḥ / liṅgini pramāṇāntaragocare",
  "GSP33rams11pu:31_3": "liṅgabalopasthāpitā viparītaviśeṣās tatpramāṇapratihatagatayo nivartante / iha tu",
  "GSP33rams11pu:31_4": "sakaletarapramāṇāviṣaye liṅgini nikhilanirmāṇacature anvayavyatirekāvagatāvinābhāvaniyamā",
  "GSP33rams11pu:31_5": "dharmās sarva evāviśeṣeṇa prasajyante;",
  "GSP33rams11pu:32": "nivartakapramāṇābhāvāt tathaivāvatiṣṭhante / ata āgamād ṛte katham īśvaras setsyati ?",
  "GSP33rams11pu:33": "atrāhuḥ / sāvayavatvād eva jagataḥ kāryatvaṃ na pratyākhyātuṃ śakyate / bhavanti ca prayogāḥ vivādādhyāsitaṃ bhūbhūdharādi kāryam,",
  "GSP33rams11pu:34": "sāvayavatvāt,",
  "GSP33rams11pu:35": "ghaṭādivat / tathā vivādādhyāsitam avanijaladhimahīdharādi kāryam,",
  "GSP33rams11pu:36": "mahattve sati kriyāvattvāt,",
  "GSP33rams11pu:37": "ghaṭavat / tanubhuvanādi kāryam,",
  "GSP33rams11pu:38": "mahattve sati mūrtatvāt,",
  "GSP33rams11pu:39_0": "ghaṭavat iti / sāvayaveṣu dravyeṣu idam eva kriyate netarad iti kāryatvasya niyāmakaṃ",
  "GSP33rams11pu:39_1": "sāvayavatvātireki rūpāntaraṃ nopalabhāmahe / kāryatvapratiniyataṃ śakyakriyatvaṃ",
  "GSP33rams11pu:39_2": "śakyopādānādivijñānatvaṃ copalabhyata iti cen na;",
  "GSP33rams11pu:40_0": "kāryatvenānumate 'pi viṣaye jñānaśaktī kāryānumeye ity anyatrāpi sāvayavatvādinā",
  "GSP33rams11pu:40_1": "kāryatvaṃ jñātam iti te ca pratipanne eveti na kaścid viśeṣaḥ / tathā hi ghaṭamaṇikādiṣu",
  "GSP33rams11pu:40_2": "kṛteṣu kāryadarśanānumitakartṛgatatannirmāṇaśaktijñānaḥ puruṣo 'dṛṣṭapūrvaṃ",
  "GSP33rams11pu:41_0": "vicitrasanniveśaṃ narendrabhavanam ālokya avayavasanniveṣaviśeṣeṇa tasya kāryatvaṃ",
  "GSP33rams11pu:41_1": "niścitya tadānīm eva kartus tajjñānaśaktivaicitryam anuminoti / atas tanubhuvanādeḥ",
  "GSP33rams11pu:41_2": "kāryatve siddhe sarvasākṣātkāratannirmāṇādinipuṇaḥ kvacit puruṣaviśeṣas sidhyaty eva /",
  "GSP33rams11pu:42_0": "kiṃ ca sarvacetanānāṃ dharmādharmanimitte 'pi sukhaduḥkhopabhoge cetanānadhiṣṭhitayos",
  "GSP33rams11pu:42_1": "tayor acetanayoḥ phalahetutvānupapattes sarvakarmānuguṇasarvaphalapradānacaturaḥ kaścid āstheyaḥ;",
  "GSP33rams11pu:43_0": "vardhakinānadhiṣṭhitasya vāsyāder acetanasya deśakālādyanekaparikarasannidhāne 'pi",
  "GSP33rams11pu:43_1": "yūpādinirmāṇasādhanatvādarśanāt / bījāṅkuarādeḥ pakṣāntarbhāvena tair vyabhicārāpādanaṃ",
  "GSP33rams11pu:43_2": "śrotriyavetālānām anabhijñatāvijṛmbhitam / tata eva sukhādibhir vyabhicāravacanam",
  "GSP33rams11pu:43_3": "api tathaiva / na ca lāghavenobhayavādisaṃpratipannakṣetrajñānām eva īdṛśādhiṣṭhātṛtvakalpanaṃ yuktam;",
  "GSP33rams11pu:44_0": "teṣāṃ sūkṣmavyavahitaviprakṛṣṭadarśanaśaktiniścayāt / darśanānuguṇaiva hi sarvatra",
  "GSP33rams11pu:44_1": "kalpanā / na ca kṣetrajñavad īśvarasyāśaktiniścayo 'sti / ataḥ prāmāṇāntaro na tatsiddhyanupapattiḥ /",
  "GSP33rams11pu:44_2": "samarthakartṛpūrvakatvaniyatakāryatvahetunā",
  "GSP33rams11pu:45": "sidhyan svābhāvikasarvasākṣātkāratanniyamanaśaktisaṃpanna eva sidhyati /",
  "GSP33rams11pu:46": "yat tv anaiśvaryādyāpādanena dharmaviśeṣaviparītasādhanatvam unnītam,",
  "GSP33rams11pu:47": "tadanumānavṛttānabhijñatvanibandhanam;",
  "GSP33rams11pu:48_0": "sapakṣe sahadṛṣṭānāṃ sarveṣāṃ kāryasyāhetubhūtānāṃ ca dharmāṇāṃ liṅginy aprāpteḥ /",
  "GSP33rams11pu:48_1": "etad uktaṃ bhavati / kenacit kiṃcit kriyamāṇaṃ svotpattaye kartus svanirmāṇasāmarthyaṃ",
  "GSP33rams11pu:48_2": "svopādānopakaraṇajñānaṃ cāpekṣate;",
  "GSP33rams11pu:49": "na tv anyāsāmarthyam anyajñānaṃ ca,",
  "GSP33rams11pu:50_0": "hetutvābhāvāt / svanirmāṇasāmarthyasvopādānopakaraṇajñānābhyām eva svotpattāv upapannāyāṃ",
  "GSP33rams11pu:50_1": "saṃbandhitayā darśanamātreṇākiṃcitkarasyārthāntarājñānādeḥ hetutvakalpanāyogād iti /",
  "GSP33rams11pu:50_2": "na tāvat sarvaviṣayam;",
  "GSP33rams11pu:51": "na hi kulālādiḥ kriyamāṇavyatiriktaṃ kim api na jānāti / nāpi katipayaviṣayam;",
  "GSP33rams11pu:52": "sarveṣu kartṛṣu tattadajñānāśaktyaniyamena sarveṣām ajñānādīnāṃ vyabhicārāt / ataḥ",
  "GSP33rams11pu:53": "kāryatvasyāsādhakānām anīśvaratvādīnāṃ liṅginy apratītir iti na viparītasādhanatvam /",
  "GSP33rams11pu:54": "kulālādīnāṃ daṇḍacakrādyadhiṣṭhānaṃ śarīradvāreṇaiva dṛṣṭam iti jagadupādānopakaraṇādhiṣṭhānam īśvarasyāśarīrasyānupapannam iti cen na;",
  "GSP33rams11pu:55": "saṃkalpamātreṇaiva paraśarīragatabhūtavetālagaralādyapagamavināśadarśanāt / katham aśarīrasya parapravartanarūpas saṃkalpa iti cet;",
  "GSP33rams11pu:56": "na śarīrāpekṣas saṃkalpaḥ,",
  "GSP33rams11pu:57": "śarīrasya saṃkalpahetutvābhāvāt / mana eva hi saṃkalpahetuḥ / tadabhyupagatam īśvare 'pi;",
  "GSP33rams11pu:58": "kāryatvenaiva jñānaśaktivan manaso 'pi prāptatvāt / mānasas saṃkalpas saśarīrasyaiva,",
  "GSP33rams11pu:59": "saśarīrasyaiva samanaskatvād iti cen na;",
  "GSP33rams11pu:60": "manaso nityatvena dehāpagame 'pi manasas sadbhāvenānaikāntyāt /",
  "GSP33rams11pu:61_0": "ato vicitrāvayavasanniveśaviśeṣatanubhuvanādikāryanirmāṇe puṇyapāpaparavaśaḥ parimitaśaktijñānaḥ",
  "GSP33rams11pu:61_1": "kṣetrajño na prabhavatīti nikhilabhuvananirmāṇacaturo 'cintyāparimitajñānaśaktyaiśvaryo",
  "GSP33rams11pu:61_2": "'śarīraḥ saṃkalpamātrasādhanapariniṣpannānantavistāravicitraracanaprapañcaḥ puruṣaviśeṣa",
  "GSP33rams11pu:61_3": "īśvaro 'numānenaiva siddhyati / ataḥ pramāṇāntarāvaseyatvād brahmaṇo naitadvākyaṃ",
  "GSP33rams11pu:61_4": "brahma pratipādayati /",
  "GSP33rams11pu:62": "kiṃ ca,",
  "GSP33rams11pu:63_0": "atyantabhinnayor eva mṛddravyakulālayor nimittopādānatvadarśanena ākāśāder niravayavadravyasya",
  "GSP33rams11pu:63_1": "kāryatvānupapattyā ca naikam eva brahma kṛtsnasya jagato nimittam upādānaṃ ca pratipādayituṃ śaknotīti //",
  "GSP33rams11pu:64": "evaṃ prāpte brūmaḥ yathoktalakṣaṇaṃ brahma janmādivākyaṃ bodhayaty eva / kutaḥ?",
  "GSP33rams11pu:65": "śāstraikapramāṇakatvād brahmaṇaḥ / yad uktaṃ sāvayavatvādinā kāryaṃ sarvaṃ jagat,",
  "GSP33rams11pu:66": "kāryaṃ ca taducitakartṛviśeṣapūrvakaṃ dṛṣṭam iti nikhilajagannirmāṇatadupādānopakaraṇavedanacaturaḥ kaścid anumeya iti;",
  "GSP33rams11pu:67": "tad ayuktam;",
  "GSP33rams11pu:68": "mahīmahārṇavādīnāṃ kāryatve 'pi ekadaivaikenaiva nirmitā ity atra pramāṇābhāvāt / na caikasya ghaṭasyeva sarveṣām ekaṃ kāryatvam,",
  "GSP33rams11pu:69_0": "yenaikadaikaḥ kartā syāt / pṛthagbhūteṣu kāryeṣu kālabhedakartṛbhedadarśanena kartṛkālāikyaniyamādarśanāt /",
  "GSP33rams11pu:69_1": "na ca kṣetrajñānāṃ vicitrajagannirmāṇaśaktyā kāryatvabalena tadatiriktakalpanāyām",
  "GSP33rams11pu:69_2": "anekakalpanānupapatteś ca ekaḥ kartā bhavitum arhatīti;",
  "GSP33rams11pu:70": "kṣetrajñānām evopacitapuṇyaviśeṣāṇāṃ śaktivaicitryadarśanena",
  "GSP33rams11pu:71": "teṣām evātiśayitādṛṣṭasaṃbhāvanayā ca tattadvilakṣaṇakāryahetutvasaṃbhavāt,",
  "GSP33rams11pu:72": "tadatiriktātyantādṛṣṭapuruṣakalpanānupapatteḥ / na ca yugapat sarvotpattis sarvocchittiś ca pramāṇapadavīm adhirohataḥ; adarśanāt,",
  "GSP33rams11pu:73_0": "krameṇaivotpattivināśadarśanāc ca / kāryatvena sarvotpattivināśayoḥ kalpyamānayoḥ",
  "GSP33rams11pu:73_1": "darśanānuguṇyena kalpanāyāṃ virodhābhāvāc ca / ato buddhimadekakartṛkatve sādhye",
  "GSP33rams11pu:73_2": "kāryatvasyānaikāntyam,",
  "GSP33rams11pu:74": "pakṣasyāprasiddhaviśeṣaṇatvam,",
  "GSP33rams11pu:75": "sādhyavikalatā ca dṛṣṭāntasya;",
  "GSP33rams11pu:76_0": "sarvanirmāṇacaturasyaikasyāprasiddheḥ / buddhimatkartṛkatvamātre sādhye siddhasādhanatā /",
  "GSP33rams11pu:76_1": "sārvajñyasarvaśaktiyuktasya kasyacid ekasya sādhakam idaṃ kāryatvaṃ kiṃ yugamadutpadyamānasarvavastugatam ?",
  "GSP33rams11pu:77": "uta krameṇotpadyamānasarvavāstugatam ?",
  "GSP33rams11pu:78": "yugapadutpadyamānasarvavastugatatve kāryatvasyāsiddhatā / krameṇotpadyamānasarvavastugatatve",
  "GSP33rams11pu:79": "anekakarṭrkatvasādhanād viruddhatā / atrāpy ekakarṭrkatvasādhane pratyakṣānumānavirodhaś śāstravirodhaś ca; kumbhakāro jāyate,",
  "GSP33rams11pu:80_0": "rathakāro jāyata ityādiśravaṇāt / api ca sarveṣāṃ kāryāṇāṃ śarīrādīnāṃ ca sattvādiguṇakāryarūpasukhādyanvayadarśanena",
  "GSP33rams11pu:80_1": "sattvādimūlatvam avaśyāśrayaṇīyam / kāryavaicitryahetubhūtāḥ kāraṇagatā viśeṣās sattvādayaḥ;",
  "GSP33rams11pu:81": "teṣāṃ kāryāṇāṃ tanmūlatvāpādanaṃ tadyuktapuruṣāntaḥkaraṇavikāradvāreṇa,",
  "GSP33rams11pu:82": "puruṣasya ca tadyogaḥ karmamūlaḥ iti kāryaviśeṣārambhāyaiva jñānaśaktivat kartuḥ karmasaṃbandhaḥ kāryahetutvenaivāvaśyāśrayanīyaḥ;",
  "GSP33rams11pu:83": "jñānaśaktivaicitryasya ca karmamūlatvāt / icchāyāḥ kāryārambhahetutve 'pi viṣayaviśeṣaviśeṣitāyās tasyās sattvāimūlakatvena karmasaṃbandho 'varjanīyaḥ / ataḥ",
  "GSP33rams11pu:84": "kṣetrajñā eva kartāraḥ,",
  "GSP33rams11pu:85": "na tadvilakṣaṇaḥ kaścid anumānāt sidhyati / bhavanti ca prayogāḥ tanubhuvanādi kṣetrajñakartṛkam,",
  "GSP33rams11pu:86": "kāryatvāt,",
  "GSP33rams11pu:87": "ghaṭavat / īśvaraḥ kartā na bhavati,",
  "GSP33rams11pu:88": "prayojanaśūnyatvāt,",
  "GSP33rams11pu:89": "muktātmavat / īśvaraḥ kartā na bhavati,",
  "GSP33rams11pu:90": "aśarīratvāt,",
  "GSP33rams11pu:91": "tadvad eva / na ca kṣetrajñānāṃ svaśarīrādhiṣṭhāne vyabhicāraḥ,",
  "GSP33rams11pu:92": "tatrāpy anādes sūkṣmaśarīrasta sadbhāvāt/ vimativiṣayaḥ kālo na lokaśūnyaḥ,",
  "GSP33rams11pu:93": "kālatvāt,",
  "GSP33rams11pu:94": "vartamānakālavad iti /",
  "GSP33rams11pu:95": "api ca, kim īśvaras saśarīro 'śarīro vā kāryaṃ karoti ?",
  "GSP33rams11pu:96": "na tāvad aśarīraḥ;",
  "GSP33rams11pu:97": "aśarīrasya kartṛtvānupalabdheḥ / mānasāny api kāryāṇi saśarīrasyaiva bhavanti;",
  "GSP33rams11pu:98": "manaso nityatve 'pi aśarīreṣu mukteṣu tatkāryādarśanāt / nāpi saśarīraḥ;",
  "GSP33rams11pu:99": "vikalpāsahatvāt taccharīraṃ kiṃ nityam utānityam ?",
  "GSP33rams11pu:100": "na tāvan nityam;",
  "GSP33rams11pu:101": "sāvayavasya tasya nityatve jagato 'pi nityatvāvirodhād īśvarāsiddheḥ / nāpy anityam;",
  "GSP33rams11pu:102": "tadvyatiriktasya taccharīrahetos tadānīm abhāvāt / svayam eva hetur iti cen na;",
  "GSP33rams11pu:103": "aśarīrasya tadayogāt;",
  "GSP33rams11pu:104": "anyena śarīreṇa saśarīra iti cen na; anavasthānāt /",
  "GSP33rams11pu:105": "sa kiṃ savyāpāro nirvyāpāro vā ?",
  "GSP33rams11pu:106": "aśarīratvād eva na savyāpāraḥ / nāpi nirvyāpāraḥ kāryaṃ karoti muktātmavat / kāryaṃ jagad icchāmātravyāpārakartṛkam ity ucyamāne pakṣasyāprasiddhaviśeṣaṇatvam,",
  "GSP33rams11pu:107": "dṛṣṭāntasya ca sādhyahīnatā /",
  "GSP33rams11pu:108_0": "ato darśanānuguṇyeneśvarānumānaṃ darśanānuguṇyaparāhatam iti śāstraikapramāṇakaḥ",
  "GSP33rams11pu:108_1": "parabrahmabhūtas sarveśvaraḥ puruṣottamaḥ / śāstraṃ tu sakaletarapramāṇaparidṛṣṭasamastavastuvisajātīyaṃ",
  "GSP33rams11pu:108_2": "sārvajñyasatyasaṃkalpatvādimiśrānavadhikātiśayāparimitodāraguṇasāgaraṃ nikhilaheyapratyanīkasvarūpaṃ",
  "GSP33rams11pu:108_3": "pratipādayatīti na pramāṇāntarāvasitavastusādharmyaprayuktadoṣagandhaprasaṅgaḥ /",
  "GSP33rams11pu:109": "yat tu nimittopādānayor aikyam ākāśāder niravayavadravyasya kāryatvaṃ cānupalabdham aśakyapratipādanam ity uktam,",
  "GSP33rams11pu:110": "tad apy aviruddham iti prakṛtiś ca pratijñādṛṣṭāntānuparodhāt,",
  "GSP33rams11pu:111": "na viyadaśruter ity atra pratipādayiṣyate / ataḥ pramāṇāntarāgocaratvena śāstraikaviṣayatvād yato vā imāni bhūtānīti vākyam uktalakṣaṇaṃ brahma pratipādayatīti siddham //1,1.3//"
}