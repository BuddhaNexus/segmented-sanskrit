{
    "GSP30sa_avadhUtasiddha-bhagavadbhaktistotra:0": " oṃ namaḥ netratantrāya /",
    "GSP30sa_avadhUtasiddha-bhagavadbhaktistotra:1": " pratyakṣavastuviṣayāya jagaddhitāya viśvasthitipralayasambhavakāraṇāya /",
    "GSP30sa_avadhUtasiddha-bhagavadbhaktistotra:2": " sarvātmane vijitakopamanobhavāya tubhyaṃ namas tribuvanaprabhave śivāya // AvBhBhS_1",
    "GSP30sa_avadhUtasiddha-bhagavadbhaktistotra:3": " satyaṃ na vedmi kim ahaṃ yad agocaro 'si vācaspater api girām kim utāsmadādeḥ /",
    "GSP30sa_avadhUtasiddha-bhagavadbhaktistotra:4": " bhaktis tathāpi bhavato guṇakīrtaneṣu yan māṃ niyojayati kiṃ tad ahaṃ karomi // AvBhBhS_2",
    "GSP30sa_avadhUtasiddha-bhagavadbhaktistotra:5": " khārkenduvahnimarudātmamahīpayobhir aṣṭabhir eva tanubhir bhavatā samaste /",
    "GSP30sa_avadhUtasiddha-bhagavadbhaktistotra:6": " vyāpte jagaty aparam icchati yo 'tra vaktum ko 'nyo hatatrapatayā sadṛśo 'sti tena // AvBhBhS_3",
    "GSP30sa_avadhUtasiddha-bhagavadbhaktistotra:7": " dhṛtyādibhiḥ svatanuvṛttibhir eva yadvad eko bhavān vahati samprati lokayātrām /",
    "GSP30sa_avadhUtasiddha-bhagavadbhaktistotra:8": " tadvad vibho yadi jagaty aparo 'sti kaścin nirmatsarāḥ kim api na pravadanti santaḥ // AvBhBhS_4",
    "GSP30sa_avadhUtasiddha-bhagavadbhaktistotra:9": " yogād apāstatamso bhuvanatraye 'pi mukhyāḥ pitāmahapurandaraviṣṇavo 'pi /",
    "GSP30sa_avadhUtasiddha-bhagavadbhaktistotra:10": " adyāpi deva na vidanti kṛtaprayatnās tattvaṃ taveti tad aho mahad indrajālam // AvBhBhS_5",
    "GSP30sa_avadhUtasiddha-bhagavadbhaktistotra:11": " bhāvodbhavasthitivipatkaraṇapravṛttau saṃjñā vibhinnaracanās tvayi sambhavanti /",
    "GSP30sa_avadhUtasiddha-bhagavadbhaktistotra:12": " sāmye sthitaḥ pratinivṛttasamastakāryo nendro na viṣṇur asi nāpi pitāmaho 'si // AvBhBhS_6",
    "GSP30sa_avadhUtasiddha-bhagavadbhaktistotra:13": " kecid bhavantam anupādhim anāmarūpam vijñānam eva paramārthatayā prapannāḥ /",
    "GSP30sa_avadhUtasiddha-bhagavadbhaktistotra:14": " anye tridhātuparikalpanayā viśuddham ūcuḥ svaśāstrasamayaṃ paripālayantaḥ // AvBhBhS_7",
    "GSP30sa_avadhUtasiddha-bhagavadbhaktistotra:15": " sāṃkhyaiḥ samastajagadudbhavakāraṇāni proktāni yāni khalu sattvarajastamāṃsi /",
    "GSP30sa_avadhUtasiddha-bhagavadbhaktistotra:16": " rūpāṇi tāny api tavaiva samagraśakteḥ kiṃ nātra yat parigataṃ bhuvi śaktibhis te // AvBhBhS_8",
    "GSP30sa_avadhUtasiddha-bhagavadbhaktistotra:17": " nityaṃ vināśipadarūpam anekam ekam ugraṃ praśāntam aguṇaṃ guṇasaṃnibaddham /",
    "GSP30sa_avadhUtasiddha-bhagavadbhaktistotra:18": " saṃsāriṇaṃ vaśinam adhurvam asvatantram evaṃ bhavantam asakṛt kavayaḥ stuvanti // AvBhBhS_9",
    "GSP30sa_avadhUtasiddha-bhagavadbhaktistotra:19": " vācām atītaviṣayo nirupākhyabhāvāt prokto 'si śūnyam iti kaiścid asatpratijñaiḥ /",
    "GSP30sa_avadhUtasiddha-bhagavadbhaktistotra:20": " tvām eva kecid api vācakavācyayogāt santaṃ viśeṣaṇavaśāt parikalpayanti // AvBhBhS_10",
    "GSP30sa_avadhUtasiddha-bhagavadbhaktistotra:21": " ādyantayos tribuvanasya bhavantam eva yaṃ vaidikāḥ puruṣam āhur abhedam ādyam /",
    "GSP30sa_avadhUtasiddha-bhagavadbhaktistotra:22": " bhūyas tam eva jananapralayāntarāle saṃsārajālam iti jātavikāram ūcuḥ // AvBhBhS_11",
    "GSP30sa_avadhUtasiddha-bhagavadbhaktistotra:23": " ātmānam ātmani yadā svayam ātmanaiva saṃyamya tiṣṭhasi nimīlitasarvaśakte /",
    "GSP30sa_avadhUtasiddha-bhagavadbhaktistotra:24": " līnaṃ tadā tvayi jagat khalu tāvad āste yāvat tavodbhavati nātha punaḥ sisṛkṣā // AvBhBhS_12",
    "GSP30sa_avadhUtasiddha-bhagavadbhaktistotra:25": " tvattaḥ paraṃ jagati nātha na cāsti kiṃcin nāṇuḥ kvacin na ca mahān bhavataḥ sakāśāt /",
    "GSP30sa_avadhUtasiddha-bhagavadbhaktistotra:26": " sarvātmako 'si bhavataiva samastam etad antaḥkṛtaṃ nanu jagan maṇineva sūtram // AvBhBhS_13",
    "GSP30sa_avadhUtasiddha-bhagavadbhaktistotra:27": " cetāṃsi yāni sukhaduḥkhaviśeṣabhāñji ye ca pradhānapariṇāmavikārabhedāḥ /",
    "GSP30sa_avadhUtasiddha-bhagavadbhaktistotra:28": " tvaṃ deva janmani punaḥ pralaye ca teṣām hetuḥ samastapayasām iva toyarāśiḥ // AvBhBhS_14",
    "GSP30sa_avadhUtasiddha-bhagavadbhaktistotra:29": " astās tvayā suraguro svatanu yadaiva khātmānalānilajalāvanicandrasūryāḥ /",
    "GSP30sa_avadhUtasiddha-bhagavadbhaktistotra:30": " loke parasya bhavatā nanu kāraṇasya mūle tadaiva nihitaḥ sakale kuṭhāraḥ // AvBhBhS_15",
    "GSP30sa_avadhUtasiddha-bhagavadbhaktistotra:31": " stauti prasahya tava ṣoḍaśadhā vibhajya mūrtiṃ pramāṇaracano munir akṣapādaḥ /",
    "GSP30sa_avadhUtasiddha-bhagavadbhaktistotra:32": " dravyādivasturacanābhir upāttabhede vaiśeṣike kaṇabhujāpi nanu stuto 'si // AvBhBhS_16",
    "GSP30sa_avadhUtasiddha-bhagavadbhaktistotra:33": " badhnāti kācid api śaktir anantaśakter kṣetrajñam apratihatā bhavapāśajālaiḥ /",
    "GSP30sa_avadhUtasiddha-bhagavadbhaktistotra:34": " jñānāsinā ca vinikṛtya guṇān aśeṣān anyā karoty abhimukhaṃ puruṣaṃ vimuktau // AvBhBhS_17",
    "GSP30sa_avadhUtasiddha-bhagavadbhaktistotra:35": " ekāṃ bata cyutasamastabhavapravṛttim āhur vimuktim iti śāntatamām avasthām /",
    "GSP30sa_avadhUtasiddha-bhagavadbhaktistotra:36": " sthityudbhavapralayinīm aparām avasthām saṃsāriṇīm iti vadanti tavaiva santaḥ // AvBhBhS_18",
    "GSP30sa_avadhUtasiddha-bhagavadbhaktistotra:37": " ajñānatīvratimiropahataprakāśās tvaddūṣaṇaṃ prati vinaṣṭadhiyo 'pi santaḥ /",
    "GSP30sa_avadhUtasiddha-bhagavadbhaktistotra:38": " tāvat tyajanti na bhavaṃ bhagavaṃs tvayaiva yāvat svaśaktikiraṇair na vibodhitāḥ syuḥ // AvBhBhS_19",
    "GSP30sa_avadhUtasiddha-bhagavadbhaktistotra:39": " guhyaṃ guhāśrayam ajam paramaṃ pavitram ekaṃ vibhuṃ sakalavāṅmayabījam ādyam /",
    "GSP30sa_avadhUtasiddha-bhagavadbhaktistotra:40": " samyak prayuktam abhivāñchitahtubhūtam āhur bhavantam apare nanu śabdatattvam // AvBhBhS_20",
    "GSP30sa_avadhUtasiddha-bhagavadbhaktistotra:41": " tīrthakriyāvyasaninaḥ svamanīṣikābhir urprekṣya tattvam iti yad yad amī vadanti /",
    "GSP30sa_avadhUtasiddha-bhagavadbhaktistotra:42": " tat tattvam eva bhavato 'sti na kiṃcid anyat saṃjñāsu kevalam ayaṃ viduṣāṃ vivādaḥ // AvBhBhS_21",
    "GSP30sa_avadhUtasiddha-bhagavadbhaktistotra:43": " sarvajñabījam avikāram aluptaśaktim niḥśreyasābhyudayamārgavidhānahetum /",
    "GSP30sa_avadhUtasiddha-bhagavadbhaktistotra:44": " tvām eva deva guravaḥ prathame 'pi samyag ārādhya tīrthakarabhā mahimānam āpuḥ // AvBhBhS_22",
    "GSP30sa_avadhUtasiddha-bhagavadbhaktistotra:45": " sarvajñātā yad api lakṣaṇayā parasya mukhyā tathāpi bhavataḥ parameśvaratvāt /",
    "GSP30sa_avadhUtasiddha-bhagavadbhaktistotra:46": " svātantryam apy anupacāram upaiti yogam tvayy eva nātha jagataḥ khalu kartṛbhāvāt // AvBhBhS_23",
    "GSP30sa_avadhUtasiddha-bhagavadbhaktistotra:47": " dṛśyena kaścid api gacchati vastujātam anyo 'numānasamayair aparo 'pi śabdaiḥ /",
    "GSP30sa_avadhUtasiddha-bhagavadbhaktistotra:48": " pratyakṣavastu bhavataḥ punar akrameṇa sarvaṃ karāmalakavad viditaṃ prameyam // AvBhBhS_24",
    "GSP30sa_avadhUtasiddha-bhagavadbhaktistotra:49": " asyātmano viṣayiṇaḥ paratantravṛtter anyaś ca nātha jagataḥ prakṛteḥ parasya /",
    "GSP30sa_avadhUtasiddha-bhagavadbhaktistotra:50": " saṃyojane ca viratau ca paro 'si hetuḥ saṃsāracakraparivartanayantravāhaḥ // AvBhBhS_25",
    "GSP30sa_avadhUtasiddha-bhagavadbhaktistotra:51": " kurvan muhuḥ svayam atandritayāpi buddhyā karmāṇi śāstraviṣayopanibandhanāni /",
    "GSP30sa_avadhUtasiddha-bhagavadbhaktistotra:52": " saṃyujyate samucitena tu yatphalena tacceṣṭitasya phalam apratimaṃ tavaiva // AvBhBhS_26",
    "GSP30sa_avadhUtasiddha-bhagavadbhaktistotra:53": " utsāhaśaktirahitān vikalān apuṇyān mandān nirastasamayānn aghṛṇānn asatyān /",
    "GSP30sa_avadhUtasiddha-bhagavadbhaktistotra:54": " avāñchitena viniyojayatā phalena luptas tvayā puruṣakāraviśeṣavāda // AvBhBhS_27",
    "GSP30sa_avadhUtasiddha-bhagavadbhaktistotra:55": " karmāṇi vedavihitāni sukhapradāni pretyaiti tatphalam idaṃ phalam antavac ca /",
    "GSP30sa_avadhUtasiddha-bhagavadbhaktistotra:56": " tvacchāsane sukham anantam aśeṣadoṣa- ploṣāya bhaktivihitām praṇatiṃ yad āhuḥ // AvBhBhS_28",
    "GSP30sa_avadhUtasiddha-bhagavadbhaktistotra:57": " prākāmyam ātmani yadā prakaṭīkaroṣi vyaktīḥ pratikṣaṇam apūrvatayā dadhānaḥ /",
    "GSP30sa_avadhUtasiddha-bhagavadbhaktistotra:58": " tvayy eva so 'pi bhagavan bhajate 'rthavattām prayo 'vidagdharacitaḥ kṣaṇabhaṅgavādaḥ // AvBhBhS_29",
    "GSP30sa_avadhUtasiddha-bhagavadbhaktistotra:59": " yat tīrthikair jagati janmabhir aprameyair nāsādyate padam iti svamateṣu gītam /",
    "GSP30sa_avadhUtasiddha-bhagavadbhaktistotra:60": " buddhyaikajanmikam iti bruvatāṃ vigṛhya yeṣāṃ tvayā nanu kṛtaś caraṇaḥ śiraḥsu // AvBhBhS_30",
    "GSP30sa_avadhUtasiddha-bhagavadbhaktistotra:61": " lubdhā malīmasadhiyaḥ samayād apetā rāhoparaktamanaso vaśino 'py asantaḥ /",
    "GSP30sa_avadhUtasiddha-bhagavadbhaktistotra:62": " tvacchāsane vihitaliṅgaparigraheṇa mucyanta ity atimahāṃs tava siṃhanādaḥ // AvBhBhS_31",
    "GSP30sa_avadhUtasiddha-bhagavadbhaktistotra:63": " avyāhatasya bhagavan bhavadāgamasya cintāmaṇer iva mahān asamaḥ prabhāvaḥ /",
    "GSP30sa_avadhUtasiddha-bhagavadbhaktistotra:64": " samyag vidhānavihitāṃ yad avāpya dīkṣāṃ jñānād ṛte 'pi khalu kevalatām upaiti // AvBhBhS_32",
    "GSP30sa_avadhUtasiddha-bhagavadbhaktistotra:65": " jñānaṃ tiraḥkṛtam idam paśuvāsanābhir āstāṃ yad ātmani vimuktiphalasya bījam /",
    "GSP30sa_avadhUtasiddha-bhagavadbhaktistotra:66": " uddhāriṇeva bhagavan bhavadāgamena sampāditaṃ bhavati mokṣaphalaprapūrtyai // AvBhBhS_33",
    "GSP30sa_avadhUtasiddha-bhagavadbhaktistotra:67": " jantor yadā tava kadācid anugrahecchā kṣīṇāśayo bhavati janmabhir aprameyaiḥ /",
    "GSP30sa_avadhUtasiddha-bhagavadbhaktistotra:68": " saṃsārajālam ativāhya tavaiva śāntim ātyantikīṃ vrajati bodhavivarjito 'pi // AvBhBhS_34",
    "GSP30sa_avadhUtasiddha-bhagavadbhaktistotra:69": " etac caturdaśavidhaṃ bhuvanaṃ samastam saṃsāramaṇḍalam avāntarabhedabhinnam /",
    "GSP30sa_avadhUtasiddha-bhagavadbhaktistotra:70": " tvam pāsi haṃsi vidadhāsi yādṛcchayeti matvā na lipyata iti pravadanti santaḥ // AvBhBhS_35",
    "GSP30sa_avadhUtasiddha-bhagavadbhaktistotra:71": " aiśvaryam apratihataṃ sahajo virāgas tṛptir nisargajanitā vaśitendriyeṣu /",
    "GSP30sa_avadhUtasiddha-bhagavadbhaktistotra:72": " ātyantikaṃ sukhaṃ anāvaraṇā ca śaktir jñānaṃ ca sarvaviṣayaṃ bhagavaṃs tavaiva // AvBhBhS_36",
    "GSP30sa_avadhUtasiddha-bhagavadbhaktistotra:73": " yatnād upāttatamaso 'pi hi yad durāpam ātyantikaṃ sukham apāstasamastaduḥkham /",
    "GSP30sa_avadhUtasiddha-bhagavadbhaktistotra:74": " nītāḥ kharoṣṭrataravo 'pi tad ity aho te svātantryam apratihataṃ bhuvanatraye 'pi // AvBhBhS_37",
    "GSP30sa_avadhUtasiddha-bhagavadbhaktistotra:75": " yenāmalasphuritaratnaśikhāvitāno haimīkṛto nipatatā sakalaḥ sumeruḥ /",
    "GSP30sa_avadhUtasiddha-bhagavadbhaktistotra:76": " tasyātulaṃ phalam idaṃ tava śūkrabindor ekasya yat kanakabhūṣaṇam āpa lokaḥ // AvBhBhS_38",
    "GSP30sa_avadhUtasiddha-bhagavadbhaktistotra:77": " kālena saṃcitam apuṇyam anantakalpaṃ lokatrayasya yad abhūt tripuraprakāram /",
    "GSP30sa_avadhUtasiddha-bhagavadbhaktistotra:78": " dagdhaṃ tvayā tad iti samyag avetya kasya mūḍhād ṛte bhavati na tvayi pakṣapātaḥ // AvBhBhS_39",
    "GSP30sa_avadhUtasiddha-bhagavadbhaktistotra:79": " kṣīrodasāramathanapratilabdhajanma vitrāsitatridaśasaṃhati kālakūṭam /",
    "GSP30sa_avadhUtasiddha-bhagavadbhaktistotra:80": " nirmatsareṇa pibatā jagato hitāya pītas tvayaiva sakalo nanu sādhuvādaḥ // AvBhBhS_40",
    "GSP30sa_avadhUtasiddha-bhagavadbhaktistotra:81": " śāntātmanāpi bhavatā bhagavan prasahya netrodbhavena dahatā dahanena kāmam /",
    "GSP30sa_avadhUtasiddha-bhagavadbhaktistotra:82": " alpīyaso 'pi mahatāṃ samatikramasya manye janāya viṣamaḥ kathito vipākaḥ // AvBhBhS_41",
    "GSP30sa_avadhUtasiddha-bhagavadbhaktistotra:83": " snehād vidhāya dayitāṃ vapuṣo 'rdhabhāge dhuryas tathāpi bhagavañ chamināṃ tvam eva /",
    "GSP30sa_avadhUtasiddha-bhagavadbhaktistotra:84": " trailokyavismayakṛtāṃ tava ceṣṭitānām adyāpi kaścid api nānukṛtiṃ karoti // AvBhBhS_42",
    "GSP30sa_avadhUtasiddha-bhagavadbhaktistotra:85": " uccais tiraḥkṛtam idam bhuvanaṃ samastaṃ yogaprabhāvajanitena balena yena /",
    "GSP30sa_avadhUtasiddha-bhagavadbhaktistotra:86": " tasya prajāpatisutasya hṛtaḥ prasahya garvas tvayeti bata kasya na vismayo 'tra // AvBhBhS_43",
    "GSP30sa_avadhUtasiddha-bhagavadbhaktistotra:87": " aṅguṣṭhakena bhavatā vinipīḍitasya yasyāsavo na vigatāḥ sahasā kathaṃcit /",
    "GSP30sa_avadhUtasiddha-bhagavadbhaktistotra:88": " yatnāt sa eva vijito hariṇā cireṇa nītyā daśānana iti kva nu vismayo 'yam // AvBhBhS_44",
    "GSP30sa_avadhUtasiddha-bhagavadbhaktistotra:89": " mandākinī kanakapaṅkajapārijāta- puṣpādhivāsitajalā nabhasaḥ patantī /",
    "GSP30sa_avadhUtasiddha-bhagavadbhaktistotra:90": " lagnā tuṣārakaṇikeva jaṭāgrabhāge kenāpareṇa bhavateva dhṛtānugṛhya // AvBhBhS_45",
    "GSP30sa_avadhUtasiddha-bhagavadbhaktistotra:91": " āstāṃ tavānyad api tāvad atulyakakṣyam aiśvaryam īśvarapadasya nimittabhūtam /",
    "GSP30sa_avadhUtasiddha-bhagavadbhaktistotra:92": " tvacchepaso 'pi bhagavan na gato 'vasānaṃ viṣṇuḥ pitāmahayutaḥ kim utāparasya // AvBhBhS_46",
    "GSP30sa_avadhUtasiddha-bhagavadbhaktistotra:93": " śvetasya mṛtyudamanāntaravartino 'pi sūnāpaśor iva vadhāvasare sthitasya /",
    "GSP30sa_avadhUtasiddha-bhagavadbhaktistotra:94": " trāṇaṃ nigṛhya bhavatā yad akāri tasya tat kasya vismayam alaṃ na karoti loke // AvBhBhS_47",
    "GSP30sa_avadhUtasiddha-bhagavadbhaktistotra:95": " prītena yadvad upamanyur apāstamanyuḥ kṣīrodasaṃvibhajanena kṛtas tvayāsau /",
    "GSP30sa_avadhUtasiddha-bhagavadbhaktistotra:96": " tadvad vibho yadi jagaty aparo 'si kaścin nirmucya matsaram amī pravadanti santaḥ // AvBhBhS_48",
    "GSP30sa_avadhUtasiddha-bhagavadbhaktistotra:97": " vṛtradviṣaḥ sakuliśasya bhujasya śaktir uttambhitā vihasatā bhavatā tathaiva /",
    "GSP30sa_avadhUtasiddha-bhagavadbhaktistotra:98": " pūṣṇas tathaiva daśaneṣu bhagasya cākṣṇor dakṣasya ca kratuphale mamatā nirastā // AvBhBhS_49",
    "GSP30sa_avadhUtasiddha-bhagavadbhaktistotra:99": " viṣṇuprajāpatipurandaralokapālais tiryaksurāsuranarair aparaiś ca divyaiḥ /",
    "GSP30sa_avadhUtasiddha-bhagavadbhaktistotra:100": " loke yathā paśupate tava kalpitāni sthānāni tadvad aparasya vadantu kasya // AvBhBhS_50",
    "GSP30sa_avadhUtasiddha-bhagavadbhaktistotra:101": " śakrātmajasya nijaśārṅgarathāṅgapāṇau kṛṣṇe sthite 'pi śakalīkṛtadānavendre /",
    "GSP30sa_avadhUtasiddha-bhagavadbhaktistotra:102": " droṇāpageyakṛpakarṇabhayārditasya śāṃ śāṃkara tvam akṛtha bhṛśam arjunasya // AvBhBhS_51",
    "GSP30sa_avadhUtasiddha-bhagavadbhaktistotra:103": " ārādhitena bhagavan bhavatā hiraṇya- vṛṣṭiṃ maruttanṛpateḥ kiratā yiyakṣoḥ /",
    "GSP30sa_avadhUtasiddha-bhagavadbhaktistotra:104": " ye khyāpitā jagati bhaktajanaprasādās tan nāstutaṃ tava vibho parameśvaratvam // AvBhBhS_52",
    "GSP30sa_avadhUtasiddha-bhagavadbhaktistotra:105": " tīvravratasya kaṇadhūmanipātatapta- sarvendriyasya bhavatā bhṛgunandanasya /",
    "GSP30sa_avadhUtasiddha-bhagavadbhaktistotra:106": " tuṣṭena śarma yad akāri tadā sa śukraḥ śītoṣṇavātajaladair divi bhāsamānaḥ // AvBhBhS_53",
    "GSP30sa_avadhUtasiddha-bhagavadbhaktistotra:107": " etāni pāsi bhuvanāni yadā vigṛhya seyaṃ vibhūtir atulā tava tāvad āstām /",
    "GSP30sa_avadhUtasiddha-bhagavadbhaktistotra:108": " dakṣaprasūtim api te bhvanatraye 'smin kaścin na vetti bhavatā saha ko vivādaḥ // AvBhBhS_54",
    "GSP30sa_avadhUtasiddha-bhagavadbhaktistotra:109": " unmārgavarti guṇadoṣavivekamandam ugraṃ malīmasam asaṃyatam alpasāram /",
    "GSP30sa_avadhUtasiddha-bhagavadbhaktistotra:110": " bhītārthināśana dayāpara lokanātha deva prasīda mama cittam idaṃ praśādhi // AvBhBhS_55",
    "GSP30sa_avadhUtasiddha-bhagavadbhaktistotra:111": " etāni deva capalāni durāśayāni lubdhāni ramyaviṣayopanibandhanāni /",
    "GSP30sa_avadhUtasiddha-bhagavadbhaktistotra:112": " durdāntavājisadṛśāny avidheyabhāvād vaśyāni me kuru sadaiva ṣaḍindriyāni // AvBhBhS_56",
    "GSP30sa_avadhUtasiddha-bhagavadbhaktistotra:113": " nandīśvarasya manujasya sato 'tikāṣṭhaṃ kālena mṛtyum acireṇa ninīṣitasya /",
    "GSP30sa_avadhUtasiddha-bhagavadbhaktistotra:114": " sarvātmanā samatayā yad akāri tuṣṭyā nāścaryam etad abhavan na ca bhāvi nāsti // AvBhBhS_57",
    "GSP30sa_avadhUtasiddha-bhagavadbhaktistotra:115": " saṃsārapāśavaśam etad anīśam īśa mithyā kutarkatimiropahataprakāśam /",
    "GSP30sa_avadhUtasiddha-bhagavadbhaktistotra:116": " ceto mama kṣapitamanmatha dagdhakāla satsevite pathi niyojaya devadeva // AvBhBhS_58",
    "GSP30sa_avadhUtasiddha-bhagavadbhaktistotra:117": " kāyānubandhibhir anekavidhair apāyai rāgādibhiś ca manasi pratilabdhabhāvaiḥ /",
    "GSP30sa_avadhUtasiddha-bhagavadbhaktistotra:118": " mūḍhaḥ pṛthak pṛthag aham pravilupyamānas tvattaḥ paraṃ kathaya kaṃ śaraṇaṃ vrajāmi // AvBhBhS_59",
    "GSP30sa_avadhUtasiddha-bhagavadbhaktistotra:119": " āyāsakena khalu kāmapiśācakena krodhagraheṇa ca punar niravagraheṇa /",
    "GSP30sa_avadhUtasiddha-bhagavadbhaktistotra:120": " grastasya viklavadhiyaḥ pravimuktihetor yat kṛtyam atra mama tatra tavaiva śaktiḥ // AvBhBhS_60",
    "GSP30sa_avadhUtasiddha-bhagavadbhaktistotra:121": " yā sā jagatparibhavasya nimittabhūtā hetuḥ svayaṃ surapater api lāghavasya /",
    "GSP30sa_avadhUtasiddha-bhagavadbhaktistotra:122": " sā māṃ viḍambayati nātha sadaiva tṛṣṇā bhindhi prasahya bhagavan na punarbhavāya // AvBhBhS_61",
    "GSP30sa_avadhUtasiddha-bhagavadbhaktistotra:123": " yenāvṛtaḥ paśur ayaṃ hṛtabodhaśaktis tattvaṃ na vetti jagate hitam ātmane vā /",
    "GSP30sa_avadhUtasiddha-bhagavadbhaktistotra:124": " chindhi prasahya bhagavan mama tat samastam ajñānajaṃ timiram astu mahāprakāśaḥ // AvBhBhS_62",
    "GSP30sa_avadhUtasiddha-bhagavadbhaktistotra:125": " sarvāpadāṃ nilayam adhruvam asvatantram āsannapātam avivekam asārasaṃjñam /",
    "GSP30sa_avadhUtasiddha-bhagavadbhaktistotra:126": " yāvac charīrakam idam na vipadyate me tāvan niyojaya vibho kuśalakriyāsu // AvBhBhS_63",
    "GSP30sa_avadhUtasiddha-bhagavadbhaktistotra:127": " yat khidyate kamalayonir api stuvānaḥ sākṣāc caturbhir api nāma mukhair bhavantam /",
    "GSP30sa_avadhUtasiddha-bhagavadbhaktistotra:128": " tat ke vayaṃ tava guṇastavanakriyāsu bhaktiḥ pramāṇam iti sarvam idaṃ kṣamasva // AvBhBhS_64",
    "GSP30sa_avadhUtasiddha-bhagavadbhaktistotra:129": " kṛtvā mayā tava nutiṃ jagadekabandho bhaktyā svabuddhisadṛśīm avadhūtanāmna /",
    "GSP30sa_avadhUtasiddha-bhagavadbhaktistotra:130": " puṇyaṃ yad alpam api kiṃcid upāttam atra lokasya tena bhagavaṃs tvayi bhaktir astu // AvBhBhS_65",
    "GSP30sa_avadhUtasiddha-bhagavadbhaktistotra:131": " iti śrīmadavadhūtasiddhaviracitaṃ bhagavadbhaktistotraṃ samāptam //"
}