{
  "GK21hitop_u:0": "maṅgalācaraṇam",
  "GK21hitop_u:1": "siddhiḥ sādhye satām astu prasādāt tasya dhūrjaṭeḥ |",
  "GK21hitop_u:2": "jāhnavī-phena-lekheva yan-mūrdhni śaśinaḥ kalā // Hit_0.1 //",
  "GK21hitop_u:3": "śruto hitopadeśo 'yaṃ pāṭavaṃ saṃskṛtoktiṣu |",
  "GK21hitop_u:4": "vācāṃ sarvatra vaicitryaṃ nīti-vidyāṃ dadāti ca // Hit_0.2 //",
  "GK21hitop_u:5": "vidyā-praśaṃsā",
  "GK21hitop_u:6": "ajarāmaravat prājño vidyāmarthaṃ ca cintayet |",
  "GK21hitop_u:7": "gṛhīta iva keśeṣu mṛtyunā dharmamācaret // Hit_0.3 //",
  "GK21hitop_u:8": "sarva-dravyeṣu vidyaiva dravyam āhur anuttamam |",
  "GK21hitop_u:9": "ahāryatvād anarghatvād akṣayatvāc ca sarvadā // Hit_0.4 //",
  "GK21hitop_u:10": "saṃyojayati vidyaiva nīcagāpi naraṃ sarit |",
  "GK21hitop_u:11": "samudram iva durgharṣaṃ nṛpaṃ bhāgyam ataḥ param // Hit_0.5 //",
  "GK21hitop_u:12": "vidyā dadāti vinayaṃ vinayād yāti pātratām |",
  "GK21hitop_u:13": "pātratvāt dhanam āpnoti dhanād dharmaṃ tataḥ sukham // Hit_0.6 //",
  "GK21hitop_u:14": "vidyā śastraṃ ca śāstraṃ ca dve vidye pratipattaye |",
  "GK21hitop_u:15": "ādyā hāsyaya vṛddhatve dvitīyādriyate sadā // Hit_0.7 //",
  "GK21hitop_u:16": "yan nave bhājane lagnaḥ saṃskāro nānyathā bhavet |",
  "GK21hitop_u:17": "kathā-cchalena bālānāṃ nītis tad iha kathyate // Hit_0.8 //",
  "GK21hitop_u:18": "mitra-lābhaḥ suhṛd-bhedo vigrahaḥ sandhir eva ca |",
  "GK21hitop_u:19": "pañca-tantrāt tathānyasmād granthād ākṛṣya likhyate // Hit_0.9 //",
  "GK21hitop_u:20": "atha kathā-mukham",
  "GK21hitop_u:21": "asti bhāgīrathī-tīre pāṭaliputra-nāmadheyaṃ nagaram |",
  "GK21hitop_u:22": "tatra sarva-svāmi-guṇopetaḥ sudarśano nāma narapatir āsīt |",
  "GK21hitop_u:23": "sa bhūpatir ekadā kenāpi pāṭhyamānaṃ śloka-dvayaṃ śuśrāva-",
  "GK21hitop_u:24": "aneka-saṃśayocchedi parokṣārthasya darśakam |",
  "GK21hitop_u:25": "sarvasya locanaṃ śāstraṃ yasya nāsty andha eva saḥ // Hit_0.10 //",
  "GK21hitop_u:26": "yauvanaṃ dhana-sampattiḥ prabhutvam avivekitā |",
  "GK21hitop_u:27": "ekaikam apy anarthāya kim u yatra catuṣṭayam // Hit_0.11 //",
  "GK21hitop_u:28": "ity ākarṇyātmanaḥ putrāṇām anadhigata-śāstrāṇāṃ nityam unmārga-gāmināṃ śāstrānanuṣṭhānenodvigna-manāḥ sa rājā cintayāmāsa |",
  "GK21hitop_u:29": "ko 'rthaḥ putreṇa jātena yo na vidvān na dhārmikaḥ |",
  "GK21hitop_u:30": "kāṇena cakṣuṣā kiṃ vā cakṣuḥ pīḍaiva kevalam // Hit_0.12 //",
  "GK21hitop_u:31": "ajāta-mṛta-mūrkhāṇāṃ varam ādyau na cāntimaḥ |",
  "GK21hitop_u:32": "sakṛd duḥkha-karāv ādyāv antimas tu pade pade // Hit_0.13 //",
  "GK21hitop_u:33": "kiṃ ca-",
  "GK21hitop_u:34": "varaṃ garbha-srāvo varam api ca naivābhigamanaṃ",
  "GK21hitop_u:35": "varaṃ jātaḥ preto varam api ca kanyāvajanitā |",
  "GK21hitop_u:36": "varaṃ bandhyā bhāryā varam api ca garbheṣu vasatir",
  "GK21hitop_u:37": "na vāvidvān rūpa-draviṇa-guṇa-yukto 'pi tanayaḥ // Hit_0.14 //",
  "GK21hitop_u:38": "sa jāto yena jātena yāti vaṃśaḥ samunnatim |",
  "GK21hitop_u:39": "parivartini saṃsāre mṛtaḥ ko vā na jāyate // Hit_0.15 //",
  "GK21hitop_u:40": "anyac ca-",
  "GK21hitop_u:41": "guṇi-gaṇa-gaṇanā'rambhe",
  "GK21hitop_u:42": "na patati kaṭhinī sa-sambhramād yasya |",
  "GK21hitop_u:43": "tenāmbā yadi sutinī",
  "GK21hitop_u:44": "vada bandhyā kīdṛśī bhavati ? // Hit_0.16 //",
  "GK21hitop_u:45": "api ca-",
  "GK21hitop_u:46": "dāne tapasi śaurye ca yasya na prathitaṃ manaḥ |",
  "GK21hitop_u:47": "vidyāyām artha-lābhe ca mātur uccāra eva saḥ // Hit_0.17 //",
  "GK21hitop_u:48": "aparaṃ ca-",
  "GK21hitop_u:49": "varam eko guṇī putro na ca mūrkha-śatair api |",
  "GK21hitop_u:50": "ekaś candramas tamo hanti na ca tārā-gaṇair api // Hit_0.18 //",
  "GK21hitop_u:51": "puṇya-tīrthe kṛtaṃ yena tapaḥ kvāpy atiduṣkaram |",
  "GK21hitop_u:52": "tasya putro bhaved vaśyaḥ samṛddho dhārmikaḥ sudhīḥ // Hit_0.19 //",
  "GK21hitop_u:53": "tathā coktaṃ-",
  "GK21hitop_u:54": "arthāgamo nityam arogitā ca priyā ca bhāryā priya-vādinī ca |",
  "GK21hitop_u:55": "vaśyaś ca putro 'rtha-karī ca vidyā ṣaḍ jīva-lokasya sukhāni rājan // Hit_0.20 //",
  "GK21hitop_u:56": "ko dhanyo bahubhiḥ putraiḥ kuśūlāpūraṇāḍhakaiḥ |",
  "GK21hitop_u:57": "varam ekaḥ kulālambī yatra viśrūyate pitā // Hit_0.21 //",
  "GK21hitop_u:58": "ṛṇa-kartā pitā śatrur mātā ca vyabhicāriṇī |",
  "GK21hitop_u:59": "bhāryā rūpavatī śatruḥ putraḥ śatrur apaṇḍitaḥ // Hit_0.22 //",
  "GK21hitop_u:60": "yasya kasya prasūto 'pi guṇavān pūjyate naraḥ |",
  "GK21hitop_u:61": "dhanur vaṃśa-viśuddho 'pi nirguṇaḥ kiṃ kariṣyati // Hit_0.23 //",
  "GK21hitop_u:62": "hā hā putraka nādhītaṃ gatāsv etāsu rātriṣu |",
  "GK21hitop_u:63": "tena tvaṃ viduṣāṃ madhye paṅke gaur iva sīdasi // Hit_0.24 //",
  "GK21hitop_u:64": "tat katham idānīm ete mama putrā guṇavantaḥ kriyantām ? yataḥ-",
  "GK21hitop_u:65": "āhāra-nidrā-bhaya-maithunāni sāmānyam etat paśubhir narāṇām |",
  "GK21hitop_u:66": "jñānaṃ narāṇām adhiko viśeṣo jñānena hīnāḥ paśubhiḥ samānāḥ // Hit_0.25 //",
  "GK21hitop_u:67": "yataḥ-",
  "GK21hitop_u:68": "dharmārtha-kāma-mokṣāṇāṃ yasyaiko 'pi na vidyate |",
  "GK21hitop_u:69": "ajāgala-stanasyeva tasya janma nirarthakam // Hit_0.26 //",
  "GK21hitop_u:70": "yac cocyate-",
  "GK21hitop_u:71": "āyuḥ karma ca vittaṃ ca vidyā nidhanam eva ca |",
  "GK21hitop_u:72": "pañcaitāni hi sṛjyante garbhasthasyaiva dehinaḥ // Hit_0.27 //",
  "GK21hitop_u:73": "kiṃ ca-",
  "GK21hitop_u:74": "avaśyaṃ bhāvino bhāvā bhavanti mahatām api |",
  "GK21hitop_u:75": "nagnatvaṃ nīlakaṇṭhasya mahāhi-śayanaṃ hareḥ // Hit_0.28 //",
  "GK21hitop_u:76": "anyac ca-",
  "GK21hitop_u:77": "yad abhāvi na tad bhāvi bhāvi cen na tad anyathā |",
  "GK21hitop_u:78": "iti cintā-viṣa-ghno 'yam agadaḥ kiṃ na pīyate // Hit_0.29 //",
  "GK21hitop_u:79": "etat kāryākṣamāṇāṃ keṣāṃcid ālasya-vacanam | puruṣakārautkārṣyam āha-",
  "GK21hitop_u:80": "yathā hy ekena cakreṇa na rathasya gatir bhavet |",
  "GK21hitop_u:81": "tathā puruṣakāreṇa vinā daivaṃ na siddhyati // Hit_0.30 //",
  "GK21hitop_u:82": "tathā ca-",
  "GK21hitop_u:83": "pūrva-janma-kṛtaṃ karma tad daivam iti kathyate |",
  "GK21hitop_u:84": "tasmāt puruṣakāreṇa yatnaṃ kuryād atandritaḥ // Hit_0.31 //",
  "GK21hitop_u:85": "na daivam api saṃcintya tyajed udyogam ātmanaḥ |",
  "GK21hitop_u:86": "anudyogena tailāni tilebhyo nāptum arhati // Hit_0.32 //",
  "GK21hitop_u:87": "anyac ca-",
  "GK21hitop_u:88": "udyoginaṃ puruṣa-siṃham upaiti lakṣmīr",
  "GK21hitop_u:89": "daivena deyam iti kāpuruṣā vadanti |",
  "GK21hitop_u:90": "daivaṃ nihatya kuru pauruṣam ātma-śaktyā",
  "GK21hitop_u:91": "yatne kṛte yadi na sidhyati ko 'tra doṣaḥ // Hit_0.33 //",
  "GK21hitop_u:92": "yathā mṛt-piṇḍataḥ kartā kurute yad yad icchati |",
  "GK21hitop_u:93": "evam ātma-kṛtaṃ karma mānavaḥ pratipadyate // Hit_0.34 //",
  "GK21hitop_u:94": "kākatālīyavat prāptaṃ dṛṣṭvāpi nidhim agrataḥ |",
  "GK21hitop_u:95": "na svayaṃ daivam ādatte puruṣārtham apekṣate // Hit_0.",
  "GK21hitop_u:96": "udyamena hi sidhyanti kāryāṇi na manorathaiḥ |",
  "GK21hitop_u:97": "nahi suptasya siṃhasya praviśanti mukhe mṛgāḥ // Hit_0.36 //",
  "GK21hitop_u:98": "tathā coktaṃ-",
  "GK21hitop_u:99": "mātā śatruḥ pitā vairī yena bālo na pāṭhitaḥ |",
  "GK21hitop_u:100": "na śobhate sabhā-madhye haṃsa-madhye bako yathā // Hit_0.37 //",
  "GK21hitop_u:101": "rūpa-yauvana-sampannā viśāla-kula-sambhavāḥ |",
  "GK21hitop_u:102": "vidyā-hīnā na śobhante nirgandhā iva kiṃśukāḥ // Hit_0.38 //",
  "GK21hitop_u:103": "aparac ca-",
  "GK21hitop_u:104": "pustakeṣu ca nādhītaṃ nādhītaṃ guru-sannidhau |",
  "GK21hitop_u:105": "na śobhate sambhā-madhye jāra-garbha iva striyāḥ // Hit_0.39 //",
  "GK21hitop_u:106": "etac cintayitvā rājā paṇḍita-sabhāṃ kāritavān |",
  "GK21hitop_u:107": "rājovāca-bho bhoḥ paṇḍitāḥ ! śrūyatāṃ mama vacanam |",
  "GK21hitop_u:108": "asti kaścid evambhūto vidvān yo mama putrāṇāṃ nityam unmārga-gāminām anadhigata-śāstrāṇām idānīṃ nīti-śāstropadeśena punar janma kārayituṃ samarthaḥ ? yataḥ-",
  "GK21hitop_u:109": "kācaḥ kāñcana-saṃsargād dhatte mārakatīr dyutīḥ |",
  "GK21hitop_u:110": "tathā sat-sannidhānena mūrkho yāti pravīṇatām // Hit_0.40 //",
  "GK21hitop_u:111": "uktaṃ ca-",
  "GK21hitop_u:112": "hīyate hi matis tāta hīnaiḥ saha samāgamāt |",
  "GK21hitop_u:113": "samaiś ca samatām eti viśiṣṭaiś ca viśiṣṭatām // Hit_0.41 //",
  "GK21hitop_u:114": "atrāntare viṣṇu-śarma-nāmā mahā-paṇḍitaḥ sakala-nīiti-śāstra-tattva-jño bṛhaspatir ivābravīt-deva mahākula-sambhūtā ete rājaputrāḥ |",
  "GK21hitop_u:115": "tat mayā nītiṃ grāhayituṃ śakyante | yataḥ-",
  "GK21hitop_u:116": "nādravye nihitā kācit kriyā phalavatī bhavet |",
  "GK21hitop_u:117": "na vyāpāra-śatenāpi śukavat pāṭhyate bakaḥ // Hit_0.42 //",
  "GK21hitop_u:118": "anyac ca-",
  "GK21hitop_u:119": "asmiṃs tu nirguṇaṃ gotre nāpatyam upajāyate |",
  "GK21hitop_u:120": "ākare padya-rāgānāṃ janma kāca-maṇeḥ kutaḥ // Hit_0.43 //",
  "GK21hitop_u:121": "ato 'haṃ ṣaṇ-māsābhyantare bhavat-putrān nīti-śāstrābhijñān kariṣyāmi |",
  "GK21hitop_u:122": "rājā sa-vinayaṃ punar uvāca |",
  "GK21hitop_u:123": "kīṭo 'pi sumanaḥ-saṅgād ārohati satāṃ śiraḥ |",
  "GK21hitop_u:124": "aśmāpi yāti devatvaṃ mahadbhiḥ supratiṣṭhitaḥ // Hit_0.44 //",
  "GK21hitop_u:125": "anyac ca-",
  "GK21hitop_u:126": "yathodaya-girer dravyaṃ sannikarṣeṇa dīpyate |",
  "GK21hitop_u:127": "tathā sat-sannidhānena hīna-varṇo 'pi dīpyate // Hit_0.45 //",
  "GK21hitop_u:128": "guṇā guṇajñeṣu guṇā bhavanti",
  "GK21hitop_u:129": "te nirguṇaṃ prāpya bhavanti doṣāḥ |",
  "GK21hitop_u:130": "āsvādya-toyāḥ pravahanti nadyaḥ",
  "GK21hitop_u:131": "samudram āsādya bhavanty upeyāḥ // Hit_0.46 //",
  "GK21hitop_u:132": "tad eteṣām asmat-putrāṇāṃ nīti-śāstropadeśāya bhavantaḥ pramāṇam ity uktvā tasya viṣṇu-śarmaṇo kare bahumāna-puraḥsaraṃ putrān samarpitavān //",
  "GK21hitop_u:133": "--o)0(o--",
  "GK21hitop_u:134": "i.",
  "GK21hitop_u:135": "mitra-lābhaḥ",
  "GK21hitop_u:136": "atha prāsāda-pṛṣṭhe sukhopaviṣṭānāṃ rājaputrāṇāṃ purastāt prastāva-krameṇa paṇḍito 'bravīt-bho rāja-putrāḥ śṛṇuta-",
  "GK21hitop_u:137": "kāvya-śāstra-vinodena kālo gacchati dhīmatām |",
  "GK21hitop_u:138": "vyasanena tu mūrkhāṇāṃ nidrayā kalahena vā // Hit_1.1 //",
  "GK21hitop_u:139": "tad bhavatāṃ vinodāya kāka-kūrmādīnāṃ vicitrāṃ kathāṃ kathayiṣyāmi |",
  "GK21hitop_u:140": "rāja-putrair uktam-ārya ! kathyatāṃ |",
  "GK21hitop_u:141": "viṣṇu-śarmovāca-śṛṇuta yūyam |",
  "GK21hitop_u:142": "samprati mitra-lābhaḥ prastūyate |",
  "GK21hitop_u:143": "yasyāyam ādyaḥ ślokaḥ-",
  "GK21hitop_u:144": "asādhanā vitta-hīnā buddhimantaḥ suhṛn-matāḥ |",
  "GK21hitop_u:145": "sādhayanty āśu kāryāṇi kāka-kūrma-mṛgākhuvat // Hit_1.2 //",
  "GK21hitop_u:146": "rājaputrā ūcuḥ-katham etat ?",
  "GK21hitop_u:147": "so 'bravīt-asti godāvarī-tīre viśālaḥ śālmalī-taruḥ |",
  "GK21hitop_u:148": "tatra nānā-dig-deśād āgatya rātrau pakṣiṇo nivasanti |",
  "GK21hitop_u:149": "atha kadācid avasannāyāṃ rātrau astācala-cūḍāvalambini bhagavati kumudinī-nāyake candramasi |",
  "GK21hitop_u:150": "laghupatana-nāmā vāyasaḥ prabuddhaḥ kṛtāntam iva dvitīyam aṭantaṃ pāśa-hastaṃ vyāgham apaśyat |",
  "GK21hitop_u:151": "tam ālokyācintayat-adya prātar evāniṣṭa-darśanaṃ jātam |",
  "GK21hitop_u:152": "na jāne kim anabhimataṃ darśayiṣyati |",
  "GK21hitop_u:153": "ity uktvā tad anusaraṇa-krameṇa vyākulaś calati | yataḥ-",
  "GK21hitop_u:154": "śoka-sthāna-sahasrāṇi bhaya-sthāna-śatāni ca |",
  "GK21hitop_u:155": "divase divase mūḍham āviśanti na paṇḍitam // Hit_1.3 //",
  "GK21hitop_u:156": "anyac ca-viṣayiṇām idam avaśyaṃ kartavyam |",
  "GK21hitop_u:157": "utthāyotthāya boddhavyaṃ kim adya sukṛtaṃ kṛtam |",
  "GK21hitop_u:158": "āyuṣaḥ khaṇḍam ādāya ravir astaṃ gamiṣyati // Hit_1.4 //",
  "GK21hitop_u:159": "atha tena vyādhena taṇḍula-kaṇān vikīrya jālaṃ vistīrṇam |",
  "GK21hitop_u:160": "sa ca tatra pracchanno bhūtvā sthitaḥ |",
  "GK21hitop_u:161": "asminn eva kāle citragrīva-nāmā kapota-rājaḥ sa-parivāro viyati visarpaṃs taṇḍula-kaṇān avalokayāmāsa |",
  "GK21hitop_u:162": "tataḥ kapota-rājas taṇḍula-kaṇa-lubdhān kapotān prāha-kuto 'tra nirjane vane taṇḍula-kaṇānāṃ sambhavaḥ |",
  "GK21hitop_u:163": "tan nirūpyatāṃ tāvat |",
  "GK21hitop_u:164": "bhadram idaṃ na paśyāmi prāyeṇānena taṇḍula-kaṇa-lobhenāsmābhir api tathā bhavitavyam |",
  "GK21hitop_u:165": "kaṅkaṇasya tu lobhena magnaḥ paṅke sudustare |",
  "GK21hitop_u:166": "vṛddha-vyāghreṇa samprāptaḥ pathikaḥ sammṛtaḥ // Hit_1.5 //",
  "GK21hitop_u:167": "kapotā ūcuḥ-katham etat ?",
  "GK21hitop_u:168": "kathā 1",
  "GK21hitop_u:169": "so 'bravīt-aham ekadā dakṣiṇāraṇye carann apaśyam eko vṛddho vyāghraḥ snātaḥ kuśa-hastaḥ saras-tīre brūte-bho bho panthāḥ ! idaṃ suvarṇa-kaṅkaṇaṃ gṛhyatām |",
  "GK21hitop_u:170": "tato lobhākṛṣṭena kenacit pānthena ālocitam-bhāgyena etat sambhavati |",
  "GK21hitop_u:171": "kintu asmin ātma-sandehe pravṛttir na vidheyā | yataḥ-",
  "GK21hitop_u:172": "aniṣṭād iṣṭa-lābhe'pi na gatir jāyate śubhā |",
  "GK21hitop_u:173": "yatrāste viṣa-saṃsargo 'mṛtaṃ tad api mṛtyave // Hit_1.6 //",
  "GK21hitop_u:174": "kintu sarvatrārthārjana-pravṛttau sandeha eva | tathā coktam-",
  "GK21hitop_u:175": "na saṃśayam anāruhya naro bhadrāṇi paśyati |",
  "GK21hitop_u:176": "saṃśayaṃ punar āruhya yadi jīvati paśyati // Hit_1.7 //",
  "GK21hitop_u:177": "tan nirūpayāmi tāvat |",
  "GK21hitop_u:178": "prakāśaṃ brūte |",
  "GK21hitop_u:179": "kutra tava kaṅkaṇam ? vyāghro hastaṃ prasārya darśayati |",
  "GK21hitop_u:180": "pāntho 'vadat-kathaṃ mārātmake tvayi viśvāsaḥ ?",
  "GK21hitop_u:181": "vyāghra uvāca-śṛṇu re pāntha ! prāg eva yauvana-daśāyām aham atīva durvṛtta āsam |",
  "GK21hitop_u:182": "aneka-go-mānuṣāṇāṃ vadhād me putrā mṛtā dārāś ca |",
  "GK21hitop_u:183": "vaṃśa-hīnaś cāham |",
  "GK21hitop_u:184": "tataḥ kenacid dhārmikeṇāham upadiṣṭaḥ |",
  "GK21hitop_u:185": "dāna-dharmādikaṃ caratu bhavān iti |",
  "GK21hitop_u:186": "tad-upadeśādi-dānīm ahaṃ snāna-śīlo dātā vṛddho galita-nakha-dantaḥ na kathaṃ viśvāsa-bhūmiḥ ? uktaṃ ca-",
  "GK21hitop_u:187": "ijyā'dhyayana-dānāni tapaḥ satyaṃ dhṛtiḥ kṣamā |",
  "GK21hitop_u:188": "alobha iti mārgo 'yaṃ dharmasyāṣṭa-vidhaḥ smṛtaḥ // Hit_1.8 //",
  "GK21hitop_u:189": "tatra pūrvaś caturvargo dambhārtham api sevyate |",
  "GK21hitop_u:190": "uttaras tu caturvargo mahātmany eva tiṣṭhati // Hit_1.9 //",
  "GK21hitop_u:191": "mama caitāvān lobha-virahaḥ |",
  "GK21hitop_u:192": "yena sva-hasta-stham api suvarṇa-kaṅkaṇaṃ yasmai kasmaicid dātum icchāmi tathāpi vyāghro mānuṣaṃ khādatīti lokāpavādo durnivāraḥ | yataḥ-",
  "GK21hitop_u:193": "gatānugatiko lokaḥ kuṭṭanīm upadeśinīm |",
  "GK21hitop_u:194": "pramāṇayati no dharme yathā goghnam api dvijam // Hit_1.10 //",
  "GK21hitop_u:195": "mayā ca dharma-śāstrāṇi adhītāni | śṛṇu-",
  "GK21hitop_u:196": "maru-sthalyāṃ yathā vṛṣṭiḥ kṣudhārte bhojanaṃ tathā |",
  "GK21hitop_u:197": "daridre dīyate dānaṃ saphalaṃ pāṇḍu-nandana // Hit_1.11 //",
  "GK21hitop_u:198": "prāṇā yathātmano 'bhīṣṭā bhūtānām api te tathā |",
  "GK21hitop_u:199": "ātmaupamyena bhūtānāṃ dayāṃ kurvanti sādhavaḥ // Hit_1.12 //",
  "GK21hitop_u:200": "aparaṃ ca-",
  "GK21hitop_u:201": "pratyākhyāne ca dāne ca sukha-duḥkhe priyāpriye |",
  "GK21hitop_u:202": "ātmaupamyena puruṣaḥ pramāṇam adhigacchati // Hit_1.13 //",
  "GK21hitop_u:203": "anyac ca-",
  "GK21hitop_u:204": "mātṛvat para-dāreṣu para-dravyeṣu loṣṭravat |",
  "GK21hitop_u:205": "ātmavat sarva-bhūteṣu yaḥ paśyati sa paṇḍitaḥ // Hit_1.14 //",
  "GK21hitop_u:206": "tvaṃ ca atīva-durgataḥ | tena tat tubhyaṃ dātuṃ sa-yatno 'ham | tathā coktam-",
  "GK21hitop_u:207": "daridrān bhara kaunteya mā prayaccheśvare dhanam |",
  "GK21hitop_u:208": "vyādhitasyauṣadhaṃ pathyaṃ nīrujasya kim auṣadhaiḥ // Hit_1.15 //",
  "GK21hitop_u:209": "anyat ca-",
  "GK21hitop_u:210": "dātavyam iti yad dānaṃ dīyate'nupakāriṇi |",
  "GK21hitop_u:211": "deśe kāle ca pātre ca tad dānaṃ sāttvikaṃ viduḥ // Hit_1.16 //",
  "GK21hitop_u:212": "tad atra sarasi snātvā suvarṇa-kaṅkaṇam idaṃ gṛhāṇa |",
  "GK21hitop_u:213": "tato yāvad asau tad-vacaḥ-pratīto lobhāt saraḥ snātuṃ praviṣṭaḥ,",
  "GK21hitop_u:214": "tāvan mahā-paṅke nimagnaḥ palāyitum akṣamaḥ |",
  "GK21hitop_u:215": "taṃ paṅke patitaṃ dṛṣṭvā vyāghro 'vadat-ahaha mahā-paṅke patito 'si |",
  "GK21hitop_u:216": "atas tvām aham utthāpayāmi |",
  "GK21hitop_u:217": "ity uktvā śanaiḥ śanair upagamya tena vyāghreṇa dhṛtaḥ sa pāntho 'cintayat-",
  "GK21hitop_u:218": "na dharma-śāstraṃ paṭhatīti kāraṇaṃ",
  "GK21hitop_u:219": "na cāpi vedādhyayanaṃ durātmanaḥ |",
  "GK21hitop_u:220": "svabhāva evātra tathātiricyate",
  "GK21hitop_u:221": "yathā prakṛtyā madhuraṃ gavāṃ payaḥ // Hit_1.17 //",
  "GK21hitop_u:222": "kiṃ ca-",
  "GK21hitop_u:223": "avaśendriya-cittānāṃ hasti-snānam iva kriyā |",
  "GK21hitop_u:224": "durbhagābharaṇa-prāyo jñānaṃ bhāraḥ kriyāṃ vinā // Hit_1.18 //",
  "GK21hitop_u:225": "tan mayā bhadraṃ na kṛtam | yad atra mārātmake viśvāsaḥ kṛtaḥ | tathā coktam-",
  "GK21hitop_u:226": "nadīnāṃ śastra-pāṇīnāṃ nakhināṃ śṛṅgiṇāṃ tathā |",
  "GK21hitop_u:227": "viśvāso naiva kartavyaḥ strīṣu rāja-kuleṣu ca // Hit_1.19 //",
  "GK21hitop_u:228": "aparaṃ ca-",
  "GK21hitop_u:229": "sarvasya hi parīkṣyante svabhāvā netare guṇāḥ |",
  "GK21hitop_u:230": "atītya hi guṇān sarvān svabhāvo mūrdhni vartate // Hit_1.20 //",
  "GK21hitop_u:231": "anyac ca-",
  "GK21hitop_u:232": "sa hi gagana-vihārī kalmaṣa-dhvaṃsa-kārī",
  "GK21hitop_u:233": "daśa-śata-kara-dhārī jyotiṣāṃ madhya-cārī |",
  "GK21hitop_u:234": "vidhur api vidhi-yogād grasyate rāhuṇāsau",
  "GK21hitop_u:235": "likhitam api lalāṭe projjhitaṃ kaḥ samarthaḥ // Hit_1.21 //",
  "GK21hitop_u:236": "iti cintayann evāsau vyāghreṇa dhṛtvā vyāpāditaḥ khāditaś ca |",
  "GK21hitop_u:237": "ato 'haṃ bravīmi-kaṅkaṇasya tu lobhenety ādi |",
  "GK21hitop_u:238": "ata eva sarvathāvicāritaṃ karma na kartavyam iti | yataḥ-",
  "GK21hitop_u:239": "sujīrṇam annaṃ suvicakṣaṇaḥ sutaḥ",
  "GK21hitop_u:240": "suśāsitā strī nṛpatiḥ susevitaḥ |",
  "GK21hitop_u:241": "sucintya coktaṃ suvicārya yat kṛtaṃ",
  "GK21hitop_u:242": "sudīrgha-kāle'pi na yāti vikriyām // Hit_1.22 //",
  "GK21hitop_u:243": "etad vacanaṃ śrutvā kaścit kapotaḥ sa-darpam āha-āḥ ! kim evam ucyate ?",
  "GK21hitop_u:244": "vṛddhasya vacanaṃ grāhyam āpat-kāle hy upasthite |",
  "GK21hitop_u:245": "sarvatraivaṃ vicāre ca bhojane'pi pravartatām // Hit_1.23 //",
  "GK21hitop_u:246": "yataḥ-",
  "GK21hitop_u:247": "śaṅkābhiḥ sarvam ākrāntam annaṃ pānaṃ ca bhūtale |",
  "GK21hitop_u:248": "pravṛttiḥ kutra kartavyā jīvitavyaṃ kathaṃ na vā ? // Hit_1.24 //",
  "GK21hitop_u:249": "yathā coktam-",
  "GK21hitop_u:250": "īrṣyī ghṛṇī tv asantuṣṭaḥ krodhano nitya-śaṅkitaḥ |",
  "GK21hitop_u:251": "para-bhāgyopajīvī ca ṣaḍ ete nitya-duḥkhitāḥ // Hit_1.25 //",
  "GK21hitop_u:252": "etac chrutvā taṇḍul-kaṇa-lobhena nabho-maṇḍalād avatīryas arve kapotās tatropaviṣṭāḥ | yataḥ-",
  "GK21hitop_u:253": "sumahānty api śāstrāṇi dhārayanto bahu-śrutāḥ |",
  "GK21hitop_u:254": "chettāḥ saṃayānāṃ ca kliśyante lobha-mohitāḥ // Hit_1.26 //",
  "GK21hitop_u:255": "anyac ca-",
  "GK21hitop_u:256": "lobhāt krodhaḥ prabhavati lobhāt kāmaḥ prajāyate |",
  "GK21hitop_u:257": "lobhān mohaś ca nāśaś ca lobhaḥ pāpasya kāraṇam // Hit_1.27 //",
  "GK21hitop_u:258": "anyac ca-",
  "GK21hitop_u:259": "asaṃbhavaṃ hema-mṛgasya janma",
  "GK21hitop_u:260": "tathāpi rāmo lulubhe mṛgāya |",
  "GK21hitop_u:261": "prāyaḥ samāpanna-vipatti-kāle",
  "GK21hitop_u:262": "dhiyo 'pi puṃsāṃ malinā bhavanti // Hit_1.28 //",
  "GK21hitop_u:263": "anantaraṃ te sarve jāla-nibaddhā babhūvuḥ,",
  "GK21hitop_u:264": "tato yasya vacanāt tatrāvalambitās taṃ sarve tiraskurvanti sma | yataḥ,",
  "GK21hitop_u:265": "na gaṇasyāgrato gacchet siddhe kārye samaṃ phalam |",
  "GK21hitop_u:266": "yadi kārya-vipattiḥ syān mukharas tatra hanyate // Hit_1.29 //",
  "GK21hitop_u:267": "tasya tiraskāraṃ śrutvā citragrīva uvāca-nāyam asya doṣaḥ, yataḥ",
  "GK21hitop_u:268": "āpadām āpatantīnāṃ hito 'py āyāti hetutām |",
  "GK21hitop_u:269": "mātṛ-jaṅghā hi vatsasya stambhī-bhavati bandhane // Hit_1.30 //",
  "GK21hitop_u:270": "anyac ca-",
  "GK21hitop_u:271": "sa bandhur yo vipannānām āpad-uddharaṇa-kṣamaḥ |",
  "GK21hitop_u:272": "na tu bhīta-paritrāṇa-vastūpālambha-paṇḍitaḥ // Hit_1.31 //",
  "GK21hitop_u:273": "vipat-kāle vismaya eva kāpuruṣa-lakṣaṇam | tad atra dhairyam avalambya pratīkāraś cintyatām, yataḥ-",
  "GK21hitop_u:274": "vipadi dhairyam athābhyudaye kṣamā",
  "GK21hitop_u:275": "sadasi vākya-paṭutā yudhi vikramaḥ |",
  "GK21hitop_u:276": "yaśasi cābhirucir vyasanaṃ śrutau",
  "GK21hitop_u:277": "prakṛti-siddham idaṃ hi mahātmanām // Hit_1.32 //",
  "GK21hitop_u:278": "sampadi yasya na harṣo vipadi viṣādo raṇe ca bhīrutvam |",
  "GK21hitop_u:279": "taṃ bhuvana-traya-tilakaṃ janayati jananī sutaṃ viralam // Hit_1.33 //",
  "GK21hitop_u:280": "anyac ca-",
  "GK21hitop_u:281": "ṣaḍ-doṣāḥ puruṣeṇeha hātavyā bhūtim icchatā |",
  "GK21hitop_u:282": "nidrā tandrā bhayaṃ krodha ālasyaṃ dīrgha-sūtratā // Hit_1.34 //",
  "GK21hitop_u:283": "idānīm api evaṃ kriyatām-sarvair ekacittībhūya jālam ādāya uḍḍīyatām | yataḥ-",
  "GK21hitop_u:284": "alpānām api vastūnāṃ saṃhatiḥ kārya-sādhikā |",
  "GK21hitop_u:285": "tṛṇair guṇatvam āpannair badhyante matta-dantinaḥ // Hit_1.35 //",
  "GK21hitop_u:286": "saṃhatiḥ śreyasī puṃsāṃ svakulair alpakair api |",
  "GK21hitop_u:287": "tuṣeṇāpi parityaktā na prarohanti taṇḍulāḥ // Hit_1.36 //",
  "GK21hitop_u:288": "iti vicitya pakṣiṇaḥ sarve jālam ādāya utpatitāḥ |",
  "GK21hitop_u:289": "anantaraṃ ca vyādhaḥ sudūrāj jālāpahārakāṃs tān avalokya paścād dhāvito 'cintayat-",
  "GK21hitop_u:290": "saṃhatās tu haranty ete mama jālaṃ vihaṅgamāḥ |",
  "GK21hitop_u:291": "yadā tu nipatiṣyanti vaśam eṣyanti me tadā // Hit_1.37 //",
  "GK21hitop_u:292": "tatas teṣu cakṣur viṣayam atikrānteṣu pakṣiṣu sa vyādho nivṛttaḥ |",
  "GK21hitop_u:293": "atha lubdhakaṃ nivṛttaṃ dṛṣṭvā kapotā ūcuḥ-svāmin ! kim idānīṃ kartum ucitam ?",
  "GK21hitop_u:294": "citragrīva uvāca-",
  "GK21hitop_u:295": "mātā mitraṃ pitā ceti svabhāvāt tritayaṃ hitam |",
  "GK21hitop_u:296": "kārya-kāraṇataś cānye bhavanti hita-buddhayaḥ // Hit_1.38 //",
  "GK21hitop_u:297": "tan me mitraṃ hiraṇyako nāma mūṣika-rājo gaṇḍakī-tīre citra-vane nivasati |",
  "GK21hitop_u:298": "so 'smākaṃ pāśāṃś chetsyati ity ālocya sarve hiraṇyaka-vivara-samīpaṃ gatāḥ |",
  "GK21hitop_u:299": "hiraṇyakaś ca sarvadā apāya-śaṅkayā śata-dvāraṃ vivaraṃ kṛtvā nivasati |",
  "GK21hitop_u:300": "tato hiraṇyakaḥ kapotāvapāta-bhayāc cakitaḥ tūṣṇīṃ sthitaḥ |",
  "GK21hitop_u:301": "citragrīva uvāca-sakhe hiraṇyaka ! katham asmān na sambhāṣase ?",
  "GK21hitop_u:302": "tato hiraṇyakas tad-vacanaṃ pratyabhijñāya sa-sambhramaṃ bahir niḥsṛtya abravīt-āḥ ! puṇyavān asmi priya-suhṛn me citragrīvaḥ samāyātaḥ |",
  "GK21hitop_u:303": "yasya mitreṇa sambhāṣo yasya mitreṇa saṃsthitiḥ |",
  "GK21hitop_u:304": "yasya mitreṇa saṃlāpas tato nāstīha puṇyavān // Hit_1.39 //",
  "GK21hitop_u:305": "atha pāśa-baddhāṃś caitān dṛṣṭvā sa-vismayaḥ kṣaṇaṃ sthitvā uvāca-sakhe ! kim etat ?",
  "GK21hitop_u:306": "citragrīva uvāca-sakhe ! asmākaṃ prāktana-janma-karmaṇaḥ phalam etat |",
  "GK21hitop_u:307": "yasmāc ca yena ca yathā ca yadā ca yac ca",
  "GK21hitop_u:308": "yāvac ca yatra ca śubhāśubham ātma-karma |",
  "GK21hitop_u:309": "tasmāc ca tena ca tathā ca tadā ca tac ca",
  "GK21hitop_u:310": "tāvac ca tatra ca vidhātṛ-vaśād upaiti // Hit_1.40 //",
  "GK21hitop_u:311": "rāga-śoka-parītāpa-bandhana-vyasanāni ca |",
  "GK21hitop_u:312": "ātmāparādha-vṛkṣāṇāṃ phalāny etāni dehinām // Hit_1.41 //",
  "GK21hitop_u:313": "etac chrutvā hiraṇyakaś citragrīvasya bandhanaṃ chettuṃ satvaram upasarpati |",
  "GK21hitop_u:314": "tatra citragrīva uvāca-mitra ! mā maivaṃ kuru |",
  "GK21hitop_u:315": "prathamam asmad-āśritānām eteṣāṃ tāvat pāśāṃś chindhi |",
  "GK21hitop_u:316": "mama pāśaṃ paścāc chetsyasi |",
  "GK21hitop_u:317": "hiraṇyako 'py āha-aham alpa-śaktiḥ |",
  "GK21hitop_u:318": "dantāś ca me komalāḥ |",
  "GK21hitop_u:319": "tad eteṣāṃ pāśāṃś chettuṃ kathaṃ samartho bhavāmi ?",
  "GK21hitop_u:320": "tat yāvan me dantā na truṭyanti, tāvat tava pāśaṃ chinadmi |",
  "GK21hitop_u:321": "tad-anantaram apy eteṣāṃ bandhanaṃ yāvat śakyaṃ chetsyāmi |",
  "GK21hitop_u:322": "citragrīva uvāca-astv evam | tathāpi yathā-śakti bandhanam eteṣāṃ khaṇḍaya |",
  "GK21hitop_u:323": "hiraṇyakenoktam-ātma-parityāgena yadāśritānāṃ parirakṣaṇaṃ tan na nīti-vedināṃ sammatam | yataḥ-",
  "GK21hitop_u:324": "āpad-arthe dhanaṃ rakṣed dārān rakṣed dhanair api |",
  "GK21hitop_u:325": "ātmānaṃ satataṃ rakṣed dārair api dhanair api // Hit_1.42 //",
  "GK21hitop_u:326": "anyac ca--",
  "GK21hitop_u:327": "dharmārtha-kāma-mokṣāṇāṃ prāṇāḥ saṃsthita-hetavaḥ |",
  "GK21hitop_u:328": "tān nighnatā kiṃ na hataṃ rakṣatā kiṃ na rakṣitam // Hit_1.43 //",
  "GK21hitop_u:329": "citragrīva uvāca-sakhe ! nītis tāvad īdṛśy eva,",
  "GK21hitop_u:330": "kintv aham asmad-āśritānāṃ duḥkhaṃ soḍhuṃ sarvathāsamarthas tenedaṃ bravīmi | yataḥ-",
  "GK21hitop_u:331": "dhanāni jīvitaṃ caiva parārthe prājña utsṛjet |",
  "GK21hitop_u:332": "sannimitte varaṃ tyāgo vināśe niyate sati // Hit_1.44 //",
  "GK21hitop_u:333": "ayam aparaś cāsādhāraṇo hetuḥ |",
  "GK21hitop_u:334": "jāti-dravya-balānāṃ ca sāmyam eṣāṃ mayā saha |",
  "GK21hitop_u:335": "mat-prabhutva-phalaṃ brūhi kadā kiṃ tad bhaviṣyati // Hit_1.45 //",
  "GK21hitop_u:336": "anyac ca-",
  "GK21hitop_u:337": "vinā vartanam evaite na tyajanti mamāntikam |",
  "GK21hitop_u:338": "tan me prāṇa-vyayenāpi jīvayaitān mamāśritān // Hit_1.46 //",
  "GK21hitop_u:339": "kiṃ ca-",
  "GK21hitop_u:340": "māṃsa-mūtra-purīṣāsthi-pūrite'tra kalevare |",
  "GK21hitop_u:341": "vinaśvare vihāyāsthāṃ yaśaḥ pālaya mitra me // Hit_1.47 //",
  "GK21hitop_u:342": "aparaṃ ca paśya-",
  "GK21hitop_u:343": "yadi nityam anityena nirmalaṃ mala-vāhinā |",
  "GK21hitop_u:344": "yaśaḥ kāyena labhyeta tan na labdhaṃ bhaven nu kim // Hit_1.48 //",
  "GK21hitop_u:345": "yataḥ-",
  "GK21hitop_u:346": "śarīrasya guṇānāṃ ca dūram atyantam antaram |",
  "GK21hitop_u:347": "śarīraṃ kṣaṇa-vidhvaṃsi kalpānta-sthāyino guṇāḥ // Hit_1.49 //",
  "GK21hitop_u:348": "ity ākarṇya hiraṇyakaḥ prahṛṣṭa-manāḥ pulakitaḥ san abravīt-sādhu mitra ! sādhu |",
  "GK21hitop_u:349": "anenāśrita-vātsalyena trailokyasyāpi prabhutvaṃ tvayi yujyate |",
  "GK21hitop_u:350": "evam uktvā tena sarveṣāṃ kapotānāṃ bandhanāni chinnāni |",
  "GK21hitop_u:351": "tato hiraṇyakaḥ sarvān sādaraṃ sampūjya āha-sakhe citragrīva ! sarvathātra jāla-bandhana-vidhau sati doṣam āśaṅkya ātmani avajñā na kartavyā | yataḥ-",
  "GK21hitop_u:352": "yo 'dhikād yojana-śatān paśyatīhāmiṣaṃ khagaḥ |",
  "GK21hitop_u:353": "sa eva prāpta-kālas tu pāśa-bandhaṃ na paśyati // Hit_1.50 //",
  "GK21hitop_u:354": "aparaṃ ca-",
  "GK21hitop_u:355": "śaśi-divākarayor graha-pīḍanaṃ",
  "GK21hitop_u:356": "gaja-bhujaṅgamayor api bandhanam |",
  "GK21hitop_u:357": "matimatāṃ ca vilokya daridratāṃ",
  "GK21hitop_u:358": "vidhir aho balavān iti me matiḥ // Hit_1.51 //",
  "GK21hitop_u:359": "anyac ca-",
  "GK21hitop_u:360": "vyomaikānta-vihāriṇo 'pi vihagāḥ samprāpnuvanty āpadaṃ",
  "GK21hitop_u:361": "badhyante nipuṇair agādha-salilān matsyāḥ samudrād api |",
  "GK21hitop_u:362": "durnītaṃ kim ihāsti kiṃ sucaritaṃ kaḥ sthāna-lābhe guṇaḥ",
  "GK21hitop_u:363": "kālo hi vyasana-prasārita-karo gṛhṇāti dūrād api // Hit_1.52 //",
  "GK21hitop_u:364": "iti prabodhya ātithyaṃ kṛtvā āliṅgya ca tena sampreṣitaś citragrīvo 'pi saparivāro yatheṣṭa-deśān yayau,",
  "GK21hitop_u:365": "hiraṇyako 'pi sva-vivaraṃ praviṣṭaḥ |",
  "GK21hitop_u:366": "yāni kāni ca mitrāṇi kartavyāni śatāni ca |",
  "GK21hitop_u:367": "paśya mūṣika-mitreṇa kapotā mukta-bandhanāḥ // Hit_1.53 //",
  "GK21hitop_u:368": "atha laghu-patanaka-nāmā kākaḥ sarva-vṛttānta-darśī sāścaryam idam āha-aho hiraṇyaka ! ślāghyo 'si,",
  "GK21hitop_u:369": "ato 'ham api tvayā saha maitrīṃ kartum icchāmi |",
  "GK21hitop_u:370": "atas tvaṃ māṃ maitryeṇānugrahītum arhasi |",
  "GK21hitop_u:371": "etac chrutvā hiraṇyako 'pi vivarābhyantarād āha-kas tvam ?",
  "GK21hitop_u:372": "sa brūte-laghupatanaka-nāmā vāyaso 'ham | hiraṇyako vihasyāha-kā tvayā saha maitrī ? yataḥ-",
  "GK21hitop_u:373": "yad yena yujyate loke budhas tat tena yojayet |",
  "GK21hitop_u:374": "aham annaṃ bhavān bhoktā kathaṃ prītir bhaviṣyati // Hit_1.54 //",
  "GK21hitop_u:375": "aparaṃ ca-",
  "GK21hitop_u:376": "bhakṣya-bhakṣayoḥ prītir vipatteḥ kāraṇaṃ matam |",
  "GK21hitop_u:377": "śṛgālāt pāśabaddho 'sau mṛgaḥ kākena rakṣitaḥ // Hit_1.55 //",
  "GK21hitop_u:378": "vāyaso 'bravīt--katham etat ?",
  "GK21hitop_u:379": "hiraṇyakaḥ kathayati-",
  "GK21hitop_u:380": "kathā 2",
  "GK21hitop_u:381": "asti magadha-deśe campakavatī nāma araṇyānī |",
  "GK21hitop_u:382": "tasyāṃ cirāt mahatā snehena mṛga-kākau nivasataḥ |",
  "GK21hitop_u:383": "sa ca mṛgaḥ svecchayā bhrāmyan hṛṣṭa-puṣṭāṅgaḥ kenacit śṛgālenāvalokitaḥ |",
  "GK21hitop_u:384": "taṃ dṛṣṭvā śṛgālo 'cintayat-āḥ ! katham etan-māṃsaṃ sulalitaṃ bhakṣayāmi ?",
  "GK21hitop_u:385": "bhavatu, viśvāsaṃ tāvad utpādayāmi ity ālocya upasṛtyābravīt-mitra ! kuśalaṃ te ?",
  "GK21hitop_u:386": "mṛgeṇoktam-kas tvam ?",
  "GK21hitop_u:387": "sa brūte-kṣudra-buddhi-nāmā jambuko 'ham |",
  "GK21hitop_u:388": "atrāraṇye bandhu-hīno mṛtavat ekākī nivasāmi |",
  "GK21hitop_u:389": "idānīṃ tvāṃ mitram āsādya punaḥ sa-bandhur jīva-lokaṃ praviṣṭo 'smi |",
  "GK21hitop_u:390": "adhunā tavānucareṇa mayā sarvathā bhavitavyam iti |",
  "GK21hitop_u:391": "mṛgeṇoktam-evam astu |",
  "GK21hitop_u:392": "tataḥ paścād astaṃ gate savitari bhagavati marīci-mālini tau mṛgasya vāsa-bhūmiṃ gatau |",
  "GK21hitop_u:393": "tatra campaka-vṛkṣa-śākhāyāṃ subuddhi-nāmā kāko mṛgasya cira-mitraṃ nivasati |",
  "GK21hitop_u:394": "tau dṛṣṭvā kāko 'vadat-sakhe citrāṅga ! ko 'yaṃ dvitīyaḥ ?",
  "GK21hitop_u:395": "mṛgo brūte-mitra ! akasmād āgantunā saha maitrī na yuktā | tan na bhadram ācaritam | tathā coktam-",
  "GK21hitop_u:396": "ajñāta-kula-śīlasya vāso deyo na kasyacit |",
  "GK21hitop_u:397": "mārjārasya hi doṣeṇa hato gṛdhro jarad-gavaḥ // Hit_1.56 //",
  "GK21hitop_u:398": "tau āhatuḥ--katham etat ?",
  "GK21hitop_u:399": "kākaḥ kathayati-",
  "GK21hitop_u:400": "kathā 3",
  "GK21hitop_u:401": "asti bhāgīrathī-tīre gṛdhrakūṭa-nāmni parvate mahān parkaṭī-vṛkṣaḥ tasya koṭare daiva-durvipākāt galita-nakha-nayano jaradgava-nāmā gṛdhraḥ prativasati |",
  "GK21hitop_u:402": "atha kṛpayā taj-jīvanāya tad-vṛkṣa-vāsinaḥ pakṣiṇaḥ svāhārāt kiṃcit kiṃcid uddhṛtya tasmai dadati,",
  "GK21hitop_u:403": "tenāsau jīvati,",
  "GK21hitop_u:404": "teṣāṃ śāvaka-rakṣāṃ ca karoti |",
  "GK21hitop_u:405": "atha kadācit dīrghakarṇa-nāmā mārjāraḥ pakṣi-śāvakān bhakṣayituṃ tatrāgataḥ |",
  "GK21hitop_u:406": "tatas tam āyāntaṃ dṛṣṭvā pakṣi-śāvakair bhayārtaiḥ kolāhalaḥ kṛtaḥ |",
  "GK21hitop_u:407": "tac chrutvā jaradgavena uktam-ko 'yam āyāti ?",
  "GK21hitop_u:408": "dīrghakarṇo gṛdhram avalokya sa-bhayam āha-hā hato 'smi yato 'yaṃ māṃ vyāpādayiṣyati | athavā-",
  "GK21hitop_u:409": "tāvad bhayasya bhetavyaṃ yāvad bhayam anāgatam |",
  "GK21hitop_u:410": "āgataṃ tu bhayaṃ vīkṣya naraḥ kuryād yathocitam // Hit_1.57 //",
  "GK21hitop_u:411": "adhunātisannidhāne palāyitum akṣamaḥ |",
  "GK21hitop_u:412": "tad yathā bhavitavyaṃ tathā bhavatu,",
  "GK21hitop_u:413": "tāvat viśvāsam utpādyāsya samīpam upagacchāmīty ālocya tam upasṛtyābravīt-ārya ! tvām abhivande |",
  "GK21hitop_u:414": "gṛdhro 'vadat-kas tvam ?",
  "GK21hitop_u:415": "so 'vadat-mārjāro 'ham |",
  "GK21hitop_u:416": "gṛdhro brūte-dūram apasara no cet hantavyo 'si mayā |",
  "GK21hitop_u:417": "mārjāro 'vadat-śrūyatāṃ tāvat mad-vacanam | tato yady ahaṃ vadhyas tadā hantavyaḥ | yataḥ -",
  "GK21hitop_u:418": "jāti-mātreṇa kiṃ kaścid vadhyate pūjyate kvacit |",
  "GK21hitop_u:419": "vyavahāraṃ parijñāya vadhyaḥ pūjyo 'thavā bhavet // Hit_1.58 //",
  "GK21hitop_u:420": "gṛdhro brūte-brūhi kim artham āgato 'si ?",
  "GK21hitop_u:421": "so 'vadat-aham atra gaṅgā-tīre nitya-snāyī nirāmiṣāśī brahmacārī cāndrāyaṇa-vratam ācaraṃs tiṣṭhāmi |",
  "GK21hitop_u:422": "yuṣmān dharma-jñāna-ratāḥ prema-viśvāsa-bhūmayaḥ iti pakṣiṇaḥ sarve sarvadā mamāgre prastuvanti,",
  "GK21hitop_u:423": "ato bhavadbhyo vidyāvayo-vṛddhebhyo dharmaṃ śrotum ihāgataḥ |",
  "GK21hitop_u:424": "bhavantaś caitādṛśā dharmajñāḥ, yan mām atithiṃ hantum udyatāḥ ? gṛhastha-dharmaś ca eṣaḥ -",
  "GK21hitop_u:425": "arāv apy ucitaṃ kāryam ātithyaṃ gṛham āgate |",
  "GK21hitop_u:426": "chettum apy āgate chāyāṃ nopasaṃharate drumaḥ // Hit_1.59 //",
  "GK21hitop_u:427": "kiṃ ca-yadi annaṃ nāsti, tadā suprītenāpi vacasā tāvad atithiḥ pūjya eva |",
  "GK21hitop_u:428": "tṛṇāni bhūmir udakaṃ vāk caturthī ca sūnṛtā |",
  "GK21hitop_u:429": "etāny api satāṃ gehe nocchidyante kadācana // Hit_1.60 //",
  "GK21hitop_u:430": "anyac ca-",
  "GK21hitop_u:431": "bālo vā yadi vā vṛddho yuvā vā gṛham āgataḥ |",
  "GK21hitop_u:432": "tasya pūjā vidhātavyā sarvasyābhyāgato guruḥ // Hit_1.61 //",
  "GK21hitop_u:433": "aparaṃ ca-",
  "GK21hitop_u:434": "nirguṇeṣv api sattveṣu dayāṃ kurvanti sādhavaḥ |",
  "GK21hitop_u:435": "na hi saṃharate jyotsnāṃ candraś cāṇḍāla-veśmanaḥ // Hit_1.62 //",
  "GK21hitop_u:436": "anyac ca-",
  "GK21hitop_u:437": "atithir yasya bhagnāśo gṛhāt pratinivartate |",
  "GK21hitop_u:438": "sa dattvā duṣkṛtaṃ tasmai puṇyam ādāya gacchati // Hit_1.63 //",
  "GK21hitop_u:439": "anyac ca-",
  "GK21hitop_u:440": "uttamasyāpi varṇasya nīco 'pi gṛham āgataḥ |",
  "GK21hitop_u:441": "pūjanīyo yathā-yogyaṃ sarva-deva-mayo 'tithiḥ // Hit_1.64 //",
  "GK21hitop_u:442": "gṛdhro 'vadat-mārjāro hi māṃsa-ruciḥ |",
  "GK21hitop_u:443": "pakṣi-śāvakāś cātra nivasanti |",
  "GK21hitop_u:444": "tenāham eva bravīmi |",
  "GK21hitop_u:445": "tac chrutvā mārjāro bhūmiṃ spṛṣṭvā karṇau spṛśati,",
  "GK21hitop_u:446": "brūte ca-mayā dharma-śāstraṃ śrutvā vīta-rāgenedaṃ duṣkaraṃ vrataṃ cāndrāyaṇam adhyavasitam |",
  "GK21hitop_u:447": "yataḥ parasparaṃ vivadamānānām api dharma-śāstrāṇām ahiṃsā paramo dharmaḥ ity atraikamatyam | yataḥ-",
  "GK21hitop_u:448": "sarva-hiṃsā-nivṛttā ye narāḥ sarva-sahāś ca ye |",
  "GK21hitop_u:449": "sarvasyāśraya-bhūtāś ca te narāḥ svarga-gāminaḥ // Hit_1.65 //",
  "GK21hitop_u:450": "anyac ca-",
  "GK21hitop_u:451": "eka eva suhṛd dharmo nidhane'py anuyāti yaḥ |",
  "GK21hitop_u:452": "śarīreṇa samaṃ nāśaṃ sarvam anyad hi gacchati // Hit_1.66 //",
  "GK21hitop_u:453": "kiṃ ca-",
  "GK21hitop_u:454": "yo 'tti yasya yadā māṃsam ubhayoḥ paśyatāntaram |",
  "GK21hitop_u:455": "ekasya kṣaṇikā prītir anyaḥ prāṇair vimucyate // Hit_1.67 //",
  "GK21hitop_u:456": "api ca-",
  "GK21hitop_u:457": "martavyam iti yad duḥkhaṃ puruṣasyopajāyate |",
  "GK21hitop_u:458": "śakyas tenānumānena paro 'pi parirakṣitum // Hit_1.68 //",
  "GK21hitop_u:459": "śṛṇu punaḥ-",
  "GK21hitop_u:460": "svacchanda-vana-jātena śākenāpi prapūryate |",
  "GK21hitop_u:461": "asya dagdhodarasyārthe kaḥ kuryāt pātakaṃ mahat // Hit_1.69 //",
  "GK21hitop_u:462": "evaṃ viśvāsya sa mārjāras taru-koṭare sthitaḥ |",
  "GK21hitop_u:463": "tato dineṣu gacchatsu asau pakṣi-śāvakān ākramya sva-koṭaram ānīya pratyahaṃ khādati |",
  "GK21hitop_u:464": "atha yeṣām apatyāni khāditāni |",
  "GK21hitop_u:465": "taiḥ śokārtair vilapadbhir itas tato jijñāsā samārabdhā |",
  "GK21hitop_u:466": "tat parijñāya mārjāraḥ koṭarān niḥsṛtya bahiḥ palāyitaḥ |",
  "GK21hitop_u:467": "paścāt pakṣibhir itas tato nirūpayadbhis tatra taru-koṭare śāvakāḥ khāditā iti sarvaiḥ pakṣibhir niścitya ca gṛdhro vyāpāditaḥ |",
  "GK21hitop_u:468": "ato 'haṃ bravīmi-ajñāta-kula-śīlasya ity ādi |",
  "GK21hitop_u:469": "--o)0(o--",
  "GK21hitop_u:470": "ity ākarṇya sa jambukaḥ sa-kopam āha-mṛgasya prathama-darśana-dine bhavān api ajñāta-kula-śīla eva āsīt |",
  "GK21hitop_u:471": "tat kathaṃ bhavatā saha etasya snehānuvṛttir uttarottaraṃ vardhate ? athavā-",
  "GK21hitop_u:472": "yatra vidvaj-jano nāsti ślāghyas tatrālpadhīr api |",
  "GK21hitop_u:473": "nirasta-pādape deśe eraṇḍo 'pi drumāyate // Hit_1.70 //",
  "GK21hitop_u:474": "anyac ca-",
  "GK21hitop_u:475": "ayaṃ nijaḥ paro veti gaṇanā laghu-cetasām |",
  "GK21hitop_u:476": "udāra-caritānāṃ tu vasudhaiva kuṭumbakam // Hit_1.71 //",
  "GK21hitop_u:477": "yathā cāyaṃ mṛgo mama bandhus tathā bhavān api |",
  "GK21hitop_u:478": "mṛgo 'bravīt kamanena uttarottareṇa ?",
  "GK21hitop_u:479": "sarvair ekatra viśrambhālāpaiḥ sukham anubhavadbhiḥ sthīyatām | yataḥ-",
  "GK21hitop_u:480": "na kaścit kasyacin mitraṃ na kaścit kasyacid ripuḥ |",
  "GK21hitop_u:481": "vyavahāreṇa mitrāṇi jāyante ripavas tathā // Hit_1.72 //",
  "GK21hitop_u:482": "kākena uktam-evam astu |",
  "GK21hitop_u:483": "atha prātaḥ sarve yathābhimata-deśaṃ gatāḥ |",
  "GK21hitop_u:484": "ekadā nibhṛtaṃ śṛgālo brūte-sakhe mṛga ! etasminn eva vanaika-deśe sasya-pūrṇaṃ kṣetram asti |",
  "GK21hitop_u:485": "tad ahaṃ tvāṃ tatra nītvā darśayāmi |",
  "GK21hitop_u:486": "tathā kṛte sati mṛgaḥ pratyahaṃ tatra gatvā sasyaṃ khādati |",
  "GK21hitop_u:487": "tato dina-katipayena kṣetra-patinā tad dṛṣṭvā pāśās tatra yojitāḥ |",
  "GK21hitop_u:488": "anantaraṃ punar āgato mṛgaḥ tatra caran pāśair baddho 'cintayat-ko mām itaḥ kāla-pāśād iva vyādha-pāśāt trātuṃ mitrād anyaḥ samarthaḥ ?",
  "GK21hitop_u:489": "atrāntare jambukas tatrāgatya upasthito 'cintayat-phalitas tāvad asmākaṃ kapaṭa-prabandhaḥ |",
  "GK21hitop_u:490": "manoratha-siddhir api bāhulyān me bhaviṣyati |",
  "GK21hitop_u:491": "yataḥ etasya uktṛtyamānasya māṃsāsṛg-liptāni asthīni mayā avaśyaṃ prāptavyāni |",
  "GK21hitop_u:492": "tāni ca bāhulyena mama bhojanāni bhaviṣyanti |",
  "GK21hitop_u:493": "sa ca mṛgas taṃ dṛṣṭvā ullāsito brūte-sakhe ! chindhi tāvan mama bandhanam |",
  "GK21hitop_u:494": "satvaraṃ trāyasva mām | yataḥ-",
  "GK21hitop_u:495": "āpatsu mitraṃ jānīyād raṇe śūraṃ ṛṇe śucim |",
  "GK21hitop_u:496": "bhāryāṃ kṣīṇeṣu vitteṣu vyasaneṣu ca bāndhavān // Hit_1.73 //",
  "GK21hitop_u:497": "aparaṃ ca-",
  "GK21hitop_u:498": "utsave vyasane prāpte durbhikṣe śatru-saṅkaṭe |",
  "GK21hitop_u:499": "rāja-dvāre śmaśāne ca yas tiṣṭhati sa bāndhavaḥ // Hit_1.74 //",
  "GK21hitop_u:500": "jambukaḥ pāśaṃ muhur muhur vilokyācintayat-dṛḍhas tāvad ayaṃ bandhaḥ |",
  "GK21hitop_u:501": "brūte ca-sakhe ! snāyu-nirmitāḥ pāśāḥ, tad adya bhaṭṭāraka-vāre katham etān dantaiḥ spṛśāmi ?",
  "GK21hitop_u:502": "mitra ! yadi citte na anyathā manyase, tadā prabhāte yat tvayā vaktavyaṃ tat kartavyam iti |",
  "GK21hitop_u:503": "anantaraṃ sa kākaḥ pradoṣakā mṛgamanāgatam avalokya itas tato 'nviṣyan tathāvidhaṃ taṃ dṛṣṭvā uvāca-sakhe ! kim etat ?",
  "GK21hitop_u:504": "mṛgeṇoktam-avadhīrita-suhṛd-vākyasya phalam etat tathā coktam-",
  "GK21hitop_u:505": "suhṛdāṃ hita-kāmānāṃ yaḥ śṛṇoti na bhāṣitam |",
  "GK21hitop_u:506": "vipat sannihitā tasya sa naraḥ śatrunandanaḥ // Hit_1.75 //",
  "GK21hitop_u:507": "kāko brūte-sa vañcakaḥ kvāste ?",
  "GK21hitop_u:508": "mṛgeṇoktaṃ-man-māṃsārthī tiṣṭhaty atraiva |",
  "GK21hitop_u:509": "kāko brūte-mitra ! uktam eva mayā pūrvam |",
  "GK21hitop_u:510": "aparādho na me'stīti naitad viśvāsa-kāraṇam |",
  "GK21hitop_u:511": "vidyate hi nṛśaṃsebhyo bhayaṃ guṇavatām api // Hit_1.76 //",
  "GK21hitop_u:512": "dīpa-nirvāṇa-gandhaṃ ca suhṛd-vākyam arundhatīm |",
  "GK21hitop_u:513": "na jighranti na śṛṇvanti na pśyanti gatāyuṣaḥ // Hit_1.77 //",
  "GK21hitop_u:514": "parokṣe kārya-hantāraṃ pratyakṣe priya-vādinam |",
  "GK21hitop_u:515": "varjayet tādṛśaṃ mitraṃ viṣa-kumbhaṃ payomukham // Hit_1.78 //",
  "GK21hitop_u:516": "tataḥ kāko dīrghaṃ niḥśvasya uvāca-are vañcaka ! kiṃ tvayā pāpa-karmaṇā kṛtam | yataḥ-",
  "GK21hitop_u:517": "saṃlāpitānāṃ madhurair vacobhir",
  "GK21hitop_u:518": "mithyopacāraiś ca vaśīkṛtānām |",
  "GK21hitop_u:519": "āśāvatāṃ śraddadhatāṃ ca loke",
  "GK21hitop_u:520": "kim arthināṃ vañcayitavyam asti // Hit_1.79 //",
  "GK21hitop_u:521": "anyac ca-",
  "GK21hitop_u:522": "upakāriṇi viśrabdhe śuddha-matau yaḥ samācarati pāpam |",
  "GK21hitop_u:523": "taṃ janam asatya-sandhaṃ bhagavati vasudhe kathaṃ vahasi // Hit_1.80 //",
  "GK21hitop_u:524": "durjanena samaṃ sakhyaṃ vairaṃ cāpi na kārayet |",
  "GK21hitop_u:525": "uṣṇo dahati cāṅgāraḥ śītaḥ kṛṣṇāyate karam // Hit_1.81 //",
  "GK21hitop_u:526": "athavā sthitir iyaṃ durjanānām-",
  "GK21hitop_u:527": "prāk pādayoḥ patati khādati pṛṣṭha-māṃsaṃ",
  "GK21hitop_u:528": "karṇe phalaṃ kim api rauti śanair vicitram |",
  "GK21hitop_u:529": "chidraṃ nirūpya sahasā praviśaty aśaṅkaḥ",
  "GK21hitop_u:530": "sarvaṃ khalasya caritaṃ maśakaḥ karoti // Hit_1.82 //",
  "GK21hitop_u:531": "tathā ca-",
  "GK21hitop_u:532": "durjanaḥ priya-vādī ca naitad viśvāsa-kāraṇam |",
  "GK21hitop_u:533": "madhu tiṣṭhati jihvāgre hṛdi hālāhalaṃ viṣam // Hit_1.83 //",
  "GK21hitop_u:534": "atha prabhāte sa kṣetra-patir laguḍa-hastas taṃ pradeśam āgacchan kākenāvalokitaḥ |",
  "GK21hitop_u:535": "tam avalokya kākenoktam-sakhe mṛga ! tvam ātmānaṃ mṛtavat sandarśya vātenodaraṃ pūrayitvā pādān stabdhīkṛtya tiṣṭha |",
  "GK21hitop_u:536": "ahaṃ tava cakṣuṣī cañcvā kim api vilikhāmi,",
  "GK21hitop_u:537": "yadāhaṃ śabdaṃ karomi,",
  "GK21hitop_u:538": "tadā tvam utthāya satvaraṃ palāyiṣyase |",
  "GK21hitop_u:539": "mṛgas tathaiva kāka-vacanena sthitaḥ |",
  "GK21hitop_u:540": "tataḥ kṣetra-patinā harṣotphulla-locanena tathāvidho mṛga ālokitaḥ |",
  "GK21hitop_u:541": "athāsau-āḥ ! svayaṃ mṛto 'si ?",
  "GK21hitop_u:542": "ity uktvā mṛgaṃ bandhanāt mocayitvā pāśān saṃvarītuṃ satvaro babhūva |",
  "GK21hitop_u:543": "tataḥ kiyad dūre antarite kṣetra-patau sa mṛgaḥ kākasya śabdaṃ śrutvā satvaram utthāya palāyitaḥ |",
  "GK21hitop_u:544": "tam uddiśya tena kṣetra-patinā prakopāt kṣiptena laguḍena śṛgālo vyāpāditaḥ | tathā coktam-",
  "GK21hitop_u:545": "tribhir varṣais tribhir māsais tribhiḥ pakṣais tribhir dinaiḥ |",
  "GK21hitop_u:546": "atyutkaṭaiḥ pāpa-puṇyair ihaiva phalam aśnute // Hit_1.84 //",
  "GK21hitop_u:547": "ato 'haṃ bravīmi-bhakṣya-bhakṣyakayoḥ prītir ity ādi |",
  "GK21hitop_u:548": "iti mṛga-vāyasa-śṛgāla-kathā",
  "GK21hitop_u:549": "kākaḥ punar āha-",
  "GK21hitop_u:550": "bhakṣitenāpi bhavatā nāhāro mama puṣkalaḥ |",
  "GK21hitop_u:551": "tvayi jīvati jīvāmi citragrīva ivānagha // Hit_1.85 //",
  "GK21hitop_u:552": "anyac ca-",
  "GK21hitop_u:553": "tiraścām api viśvāso dṛṣṭaḥ puṇyaika-karmaṇām |",
  "GK21hitop_u:554": "satāṃ hi sādhu-śīlatvāt svabhāvo na nivartate // Hit_1.86 //",
  "GK21hitop_u:555": "kiṃ ca-",
  "GK21hitop_u:556": "sādhoḥ prakopitasyāpi mano nāyāti vikriyām |",
  "GK21hitop_u:557": "na hi tāpayituṃ śakyaṃ sāgarāmbhas tṛṇolkayā // Hit_1.87 //",
  "GK21hitop_u:558": "hiraṇyako brūte-capalas tvam | capalena saha snehaḥ sarvathā na kartavyaḥ | tathā coktam-",
  "GK21hitop_u:559": "mārjāro mahiṣo meṣaḥ kākaḥ kāpuruṣas tathā |",
  "GK21hitop_u:560": "viśvāsāt prabhavanty ete viśvāsas tatra no hitaḥ // Hit_1.88 //",
  "GK21hitop_u:561": "kiṃ cānyat-śatru-pakṣo bhavān asmākam | śatruṇā sandhir na vidheyam | uktaṃ caitat-",
  "GK21hitop_u:562": "śatruṇā na hi sandadhyāt saṃśliṣṭenāpi sandhinā |",
  "GK21hitop_u:563": "sutaptam api pānīyaṃ śamayaty eva pāvakam // Hit_1.89 //",
  "GK21hitop_u:564": "durjanaḥ parihartavyo vidyayālaṅkṛto 'pi san |",
  "GK21hitop_u:565": "maṇinā bhūṣitaḥ sarpaḥ kim asau na bhayaṅkaraḥ // Hit_1.90 //",
  "GK21hitop_u:566": "yad aśakyaṃ na tac chaktyaṃ yac chaktyaṃ śakyam eva tat |",
  "GK21hitop_u:567": "nodake śakaṭaṃ yāti na ca naur gacchati sthale // Hit_1.91 //",
  "GK21hitop_u:568": "aparaṃ ca-",
  "GK21hitop_u:569": "mahatāpy artha-sāreṇa yo viśvasiti śatruṣu |",
  "GK21hitop_u:570": "bhāryāsu ca viraktāsu tad-antaṃ tasya jīvanam // Hit_1.92 //",
  "GK21hitop_u:571": "laghu-patanako brūte-śrutaṃ mayā sarvaṃ, tathāpi mamaitāvan eva saṅkalpaḥ |",
  "GK21hitop_u:572": "yat tvayā saha sauhṛdyam avaśyaṃ karaṇīyam iti |",
  "GK21hitop_u:573": "anyathā anāhāreṇātmānaṃ tava dvāri vyāpādayiṣyāmīti | tathā hi-",
  "GK21hitop_u:574": "mṛd-ghaṭavat sukha-bhedyo duḥsandhānaś ca durjano bhavati |",
  "GK21hitop_u:575": "sujanas tu kanaka-ghaṭavad durbhedyaś cāśu sandheyaḥ // Hit_1.93 //",
  "GK21hitop_u:576": "kiṃ ca-",
  "GK21hitop_u:577": "dravatvāt sarva-lohānāṃ nimittād mṛga-pakṣiṇām |",
  "GK21hitop_u:578": "bhayāl lobhāc ca mūrkhāṇāṃ saṅgataḥ darśanāt satām // Hit_1.94 //",
  "GK21hitop_u:579": "kiṃ ca-",
  "GK21hitop_u:580": "nārikela-samākārā dṛśyante hi suhṛjjanāḥ |",
  "GK21hitop_u:581": "anye badarikākārā bahir eva manoharāḥ // Hit_1.95 //",
  "GK21hitop_u:582": "anyac ca-",
  "GK21hitop_u:583": "sneha-cchede'pi sādhūnāṃ guṇā nāyānti vikriyām |",
  "GK21hitop_u:584": "bhaṅge'pi hi mṛṇālānām anubadhnanti tantavaḥ // Hit_1.96 //",
  "GK21hitop_u:585": "anyac ca-",
  "GK21hitop_u:586": "śucitvam tyāgitā śauryaṃ sāmānyaṃ sukha-duḥkhayoḥ |",
  "GK21hitop_u:587": "dākṣiṇyaṃ cānuraktiś ca satyatā ca suhṛd-guṇāḥ // Hit_1.97 //",
  "GK21hitop_u:588": "etair guṇair upeto bhavad=anyo mayā kaḥ suhṛt prāptavyaḥ ?",
  "GK21hitop_u:589": "ity ādi tad-vacanam ākarṇya hiraṇyako bahiḥ niḥsṛtyāha-āpyāyito 'haṃ bhavatām etena vacanāmṛtena | tathā coktam-",
  "GK21hitop_u:590": "gharmārtaṃ na tathā suśītala-jalaiḥ snānaṃ na muktāvalī",
  "GK21hitop_u:591": "na śrīkhaṇḍa-vilepanam sukhayati pratyaṅgam apy arpitam |",
  "GK21hitop_u:592": "prītyai sajjana-bhāṣitaṃ prabhavati prāyo yathā cetasaḥ",
  "GK21hitop_u:593": "sad-yuktyā ca pariṣkṛtaṃ sukṛtinām ākṛṣṭi-mantropamam // Hit_1.98 //",
  "GK21hitop_u:594": "anyac ca-",
  "GK21hitop_u:595": "rahasya-bhedo yācñā ca naiṣṭhuryaṃ cala-cittayā |",
  "GK21hitop_u:596": "krodho niḥsatyatā dyūtam etan mitrasya dūṣaṇam // Hit_1.99 //",
  "GK21hitop_u:597": "anena vacana-krameṇa tat ekam api dūṣaṇaṃ tvayi na lakṣyate | yataḥ-",
  "GK21hitop_u:598": "paṭutvaṃ satyavāditvaṃ kathā-yogena buddhyate |",
  "GK21hitop_u:599": "astabdhatvam acāpalyaṃ pratyakṣenāvagamyate // Hit_1.100 //",
  "GK21hitop_u:600": "aparaṃ ca-",
  "GK21hitop_u:601": "anyathaiva hi sauhārdaṃ bhavet svacchāntarātmanaḥ |",
  "GK21hitop_u:602": "pravartate'nyathā vāṇī śāṭhyopahata-cetasaḥ // Hit_1.101 //",
  "GK21hitop_u:603": "manasy anyad vacasy anyat karmaṇy anyad durātmanām |",
  "GK21hitop_u:604": "manasy ekaṃ vacasy ekaṃ karmaṇy ekaṃ mahātmanām // Hit_1.102 //",
  "GK21hitop_u:605": "tad bhavatu bhavataḥ abhimatam eva ity uktvā hiraṇyako maitryaṃ vidhāya bhojana-viśeṣair vāyasaṃ santoṣya vivaraṃ praviṣṭaḥ |",
  "GK21hitop_u:606": "vāyaso 'pi sva-sthānaṃ gataḥ tataḥ-prabhṛti tayoḥ anyo 'nyāhāra-pradānena kuśala-praśnaiḥ viśrambhālāpaiś ca kiyat-kālo 'tivartane |",
  "GK21hitop_u:607": "ekadā laghu-patanako hiraṇyakam āha-sakhe ! vāyasasya kaṣṭataralabhyāhāram idaṃ sthānam |",
  "GK21hitop_u:608": "tad etat parityajya sthānāntaraṃ gantum icchāmi |",
  "GK21hitop_u:609": "hiraṇyako brūte-",
  "GK21hitop_u:610": "sthāna-bhraṣṭā na śobhante dantāḥ keśā nakhā narāḥ |",
  "GK21hitop_u:611": "iti vijñāya matimān sva-sthānaṃ na parityajet // Hit_1.103 //",
  "GK21hitop_u:612": "kāko brūte-mitra ! kāpuruṣasya vacanam etat | yataḥ-",
  "GK21hitop_u:613": "sthānam utsṛjya gacchanti siṃhāḥ sat-puruṣā gajāḥ |",
  "GK21hitop_u:614": "tatraiva nidhanaṃ yānti kākāḥ kāpuruṣā mṛgāḥ // Hit_1.104 //",
  "GK21hitop_u:615": "anyac ca-",
  "GK21hitop_u:616": "ko vīrasya manasvinaḥ sva-viṣayaḥ ko vā videśaḥ smṛtaḥ",
  "GK21hitop_u:617": "yaṃ deśaṃ śrayate tam eva kurute bāhu-pratāpārjitam |",
  "GK21hitop_u:618": "yad daṃṣṭrānakha-lāṅgula-praharaṇaḥ siṃho vanaṃ gāhate",
  "GK21hitop_u:619": "tasminn eva hata-dvipendra-rudhirais tṛṣṇāṃ chinnatty ātmanaḥ // Hit_1.105 //",
  "GK21hitop_u:620": "hiraṇyako brūte-mitra kva gantavyam ? tathā coktam-",
  "GK21hitop_u:621": "calaty ekena pādena tiṣṭhaty ekena buddhimān |",
  "GK21hitop_u:622": "nāsamīkṣya paraṃ sthānaṃ pūrvam āyatanaṃ tyajet // Hit_1.106 //",
  "GK21hitop_u:623": "vāyaso brūte-mitra ! asti sunirūpitaṃ sthānam |",
  "GK21hitop_u:624": "hiraṇyako 'vadat-kiṃ tat ?",
  "GK21hitop_u:625": "vāyasaḥ kathayati-asti daṇḍakāraṇye karpūragaurābhidhānaṃ saraḥ |",
  "GK21hitop_u:626": "tatra cira-kālopārjitaḥ priya-suhṛn me mantharābhidhānaḥ kūrmaḥ sahaja-dhārmikaḥ prativasati | paśya mitra !",
  "GK21hitop_u:627": "paropadeśe pāṇḍityaṃ sarveṣāṃ sukaraṃ nṛṇām |",
  "GK21hitop_u:628": "dharme svīyam anuṣṭhānaṃ kasyacit tu mahātmanaḥ // Hit_1.107 //",
  "GK21hitop_u:629": "sa ca bhojana-viśeṣair māṃ saṃvardhayiṣyati |",
  "GK21hitop_u:630": "hiraṇyako 'py āha-tat kim atrāvasthāya mayā kartavyam ? yataḥ-",
  "GK21hitop_u:631": "yasmin deśe na sammāno na vṛttir na ca bāndhavaḥ |",
  "GK21hitop_u:632": "na ca vidyāgamaḥ kaścit taṃ deśaṃ parivarjayet // Hit_1.108 //",
  "GK21hitop_u:633": "aparaṃ ca---",
  "GK21hitop_u:634": "dhanikaḥ śrotriyo rājā nadī vaidyas tu pañcamaḥ |",
  "GK21hitop_u:635": "pañca yatra na vidyante tatra vāsaṃ na kārayet // Hit_1.109 //",
  "GK21hitop_u:636": "aparaṃ ca---",
  "GK21hitop_u:637": "loka-yātrā bhayaṃ lajjā dākṣiṇyaṃ tyāga-śīlatā |",
  "GK21hitop_u:638": "pañca yatra na vidyante na kuryāt tatra saṃsthitim // Hit_1.110 //",
  "GK21hitop_u:639": "anyac ca-",
  "GK21hitop_u:640": "tatra mitra ! na vastavyaṃ yatra nāsti catuṣṭayam |",
  "GK21hitop_u:641": "ṛṇa-dātā ca vaidyaś ca śrotriyaḥ sajalā nadī // Hit_1.111 //",
  "GK21hitop_u:642": "ato mām api tatra naya |",
  "GK21hitop_u:643": "vāyaso 'vadat-evam astu |",
  "GK21hitop_u:644": "atha vāyasas tena mitreṇa saha vicitrālāpa-sukhena tasya sarasaḥ samīpaṃ yayau |",
  "GK21hitop_u:645": "tato mantharo dūrād eva laghu-patanakam avalokya utthāya yathocitam ātithyaṃ vidhāya mūṣikasyāpy atithi-satkāraṃ cakāra | yataḥ-",
  "GK21hitop_u:646": "bālo vā yadi vā vṛddho yuvā vā gṛham āgataḥ |",
  "GK21hitop_u:647": "tasya pūjā vidhātavyā sarvatrābhyāgato guruḥ // Hit_1.112 //",
  "GK21hitop_u:648": "tathā-",
  "GK21hitop_u:649": "gurur agnir dvijātīnāṃ varṇānāṃ brāhmaṇo guruḥ |",
  "GK21hitop_u:650": "patir eko guruḥ strīṇāṃ sarvatrābhyāgato guruḥ // Hit_1.113 //",
  "GK21hitop_u:651": "aparaṃ ca-",
  "GK21hitop_u:652": "uttamasyāpi varṇasya nīco 'pi gṛham āgataḥ |",
  "GK21hitop_u:653": "pūjanīyo yathā-yogyaṃ sarva-deva-mayo 'tithiḥ // Hit_1.114 //",
  "GK21hitop_u:654": "vāyaso 'vadat-sakhe ! manthara ! sa-viśeṣa-pūjām asami vidhehi,",
  "GK21hitop_u:655": "yato 'yaṃ puṇya-karmaṇāṃ dhurīṇaḥ kāruṇya-ratnākaro hiraṇyaka-nāmā mūṣika-rājaḥ |",
  "GK21hitop_u:656": "etasya guṇa-stutiṃ jihvā-sahasra-dvayenāpi yadi sarpa-rājaḥ kadācit kartuṃ samarthaḥ syāt ity uktvā citragrīvopākhyānaṃ varṇitavān |",
  "GK21hitop_u:657": "tato mantharaḥ sādaraṃ hiraṇyakaṃ sampūjyāha-bhadra ! ātmano nirjana-vanāgamana-kāraṇam ākhyātum arhasi ?",
  "GK21hitop_u:658": "hiraṇyako 'vadat-kathayāmi, śrūyatām |",
  "GK21hitop_u:659": "kathā 4",
  "GK21hitop_u:660": "asti campakābhidhānāyāṃ nagaryāṃ parivrājakāvasathaḥ |",
  "GK21hitop_u:661": "tatra cūḍākarṇo nāma parivrājakaḥ prativasati |",
  "GK21hitop_u:662": "sa ca bhojanāvaśiṣṭa-bhikṣānna-sahitaṃ bhikṣāpātraṃ nāgadantake'vasthāpya svapiti |",
  "GK21hitop_u:663": "ahaṃ ca tad annam utplutya utplutya pratyahaṃ bhakṣayāmi |",
  "GK21hitop_u:664": "anantaraṃ tasya priya-suhṛd vīṇākarṇo nāma parivrājakaḥ samāyātaḥ,",
  "GK21hitop_u:665": "tena saha nānā-kathā-prasaṅgāvasthito mama trāsārthaṃ jarjara-vaṃśa-khaṇḍena cūḍākarṇo bhūmim atāḍayat |",
  "GK21hitop_u:666": "taṃ tathāvidhaṃ dṛṣṭvā vīṇākarṇa uvāca-sakhe ! kim iti mama kathā-virakto 'nyāsakto bhavān ? yataḥ-",
  "GK21hitop_u:667": "mukhaṃ prasannaṃ vimalā ca dṛṣṭiḥ",
  "GK21hitop_u:668": "kathānurāgo madhurā ca vāṇī |",
  "GK21hitop_u:669": "sneho 'dhikaḥ sambhrama-darśanaṃ ca",
  "GK21hitop_u:670": "sadānuraktasya janasya lakṣma // Hit_1.115 //",
  "GK21hitop_u:671": "adṛṣṭi-dānaṃ kṛta-pūrva-nāśanam",
  "GK21hitop_u:672": "ānanaṃ duścaritānukīrtanam |",
  "GK21hitop_u:673": "kathā-prasaṅgena ca nāma-vismṛtir",
  "GK21hitop_u:674": "virakta-bhāvasya janasya lakṣaṇam // Hit_1.116 //",
  "GK21hitop_u:675": "cūḍākarṇenoktam-bhadra ! nāhaṃ viraktaḥ,",
  "GK21hitop_u:676": "kintu paśya ayaṃ mūṣiko mamāpakārī sadā pātrasthaṃ bhikṣānnam utplutya bhakṣayati |",
  "GK21hitop_u:677": "vīṇākarṇo nāgadantam avalokyāha-katham ayaṃ mūṣikaḥ svalpa-balo 'py etāvad dūram utpatati ?",
  "GK21hitop_u:678": "tad atra kenāpi kāraṇena bhavitavyam |",
  "GK21hitop_u:679": "kṣaṇaṃ vicintya parivrājakenoktam-kāraṇaṃ cātra dhana-bāhulyam eva pratibhāti | yataḥ-",
  "GK21hitop_u:680": "dhanavān balavān loke sarvaḥ sarvatra sarvadā |",
  "GK21hitop_u:681": "prabhutvaṃ dhana-mūlaṃ hi rājñām apy upajāyate // Hit_1.117 //",
  "GK21hitop_u:682": "tataḥ khanitram ādāya tena parivrājakena vivaraṃ khanitvā cira-sañcitaṃ mama dhanaṃ gṛhītam |",
  "GK21hitop_u:683": "tataḥ prabhṛti pratyahaṃ nija-śakti-hīnaḥ sattvotsāha-rahitaḥ svāhāram apy utpādayitum akṣamaḥ sann āsaṃ mandaṃ mandam upasarpan cūḍākarṇenāvalokitaḥ | tatas tenoktam-",
  "GK21hitop_u:684": "dhanena balavān loko dhanād bhavati paṇḍitaḥ |",
  "GK21hitop_u:685": "paśyainaṃ mūṣikaṃ pāpaṃ svajāti-samatāṃ gatam // Hit_1.118 //",
  "GK21hitop_u:686": "kiṃ ca-",
  "GK21hitop_u:687": "arthena tu vihīnasya puruṣasyālpa-medhasaḥ |",
  "GK21hitop_u:688": "kriyā sarvā vinaśyanti grīṣme kusarito yathā // Hit_1.119 //",
  "GK21hitop_u:689": "aparaṃ ca-",
  "GK21hitop_u:690": "yasyārthās tasya mitrāṇi yasyārthās tasya bāndhavāḥ |",
  "GK21hitop_u:691": "yasyārthāḥ sa pumān loke yasyārthāḥ sa hi paṇḍitaḥ // Hit_1.120 //",
  "GK21hitop_u:692": "aparaṃ ca-",
  "GK21hitop_u:693": "aputrasya gṛhaṃ śūnyaṃ san-mitra-rahitasya ca |",
  "GK21hitop_u:694": "mūrkhasya ca diśaḥ śūnyāḥ sarva-śūnyā daridratā // Hit_1.121 //",
  "GK21hitop_u:695": "aparaṃ ca-",
  "GK21hitop_u:696": "dāridryān maraṇād vāpi dāridryam avaraṃ smṛtam |",
  "GK21hitop_u:697": "alpa-kleśena maraṇaṃ dāridryam atiduḥsaham // Hit_1.122 //",
  "GK21hitop_u:698": "anyac ca-",
  "GK21hitop_u:699": "tānīndriyāṇy avikalāni tad eva nāma",
  "GK21hitop_u:700": "sā buddhir apratihatā vacanaṃ tad eva |",
  "GK21hitop_u:701": "arthoṣmaṇā virahitaḥ puruṣaḥ sa eva",
  "GK21hitop_u:702": "anyaḥ kṣaṇena bhavatīti vicitram etat // Hit_1.123 //",
  "GK21hitop_u:703": "etat sarvam ākarṇya mayālocitaṃ-mamānnāvasthānam ayuktam idānīm | tathā coktam-",
  "GK21hitop_u:704": "atyanta-vimukhe daive vyarthe yatne ca pauruṣe |",
  "GK21hitop_u:705": "manasvino daridrasya vanād anyat kutaḥ sukham // Hit_1.124 //",
  "GK21hitop_u:706": "anyac ca-",
  "GK21hitop_u:707": "manasvī miryate kāmaṃ kārpaṇyaṃ na tu gacchati |",
  "GK21hitop_u:708": "api nirvāṇam āyāti nānalo yāti śītatām // Hit_1.125 //",
  "GK21hitop_u:709": "kiṃ ca-",
  "GK21hitop_u:710": "kusuma-stavakasyeva dve vṛttī tu manasvinaḥ |",
  "GK21hitop_u:711": "sarveṣāṃ mūrdhni vā tiṣṭhed viśīryeta vane'thavā // Hit_1.126 //",
  "GK21hitop_u:712": "yac cānyasmai etad vṛttānta-kathanaṃ tad apy anucitam | yataḥ-",
  "GK21hitop_u:713": "artha-nāśaṃ manas-tāpaṃ gṛhe duścaritāni ca |",
  "GK21hitop_u:714": "vañcanaṃ cāpamānaṃ ca matimān na prakāśayet // Hit_1.127 //",
  "GK21hitop_u:715": "yac cātraiva yācñayā jīvanaṃ tad apy atīva-garhitam | yataḥ-",
  "GK21hitop_u:716": "varaṃ vibhava-hīnena prāṇaiḥ santarpito 'nalaḥ |",
  "GK21hitop_u:717": "nopacāra-paribhraṣṭaḥ kṛpaṇaḥ prārthyate janaḥ // Hit_1.128 //",
  "GK21hitop_u:718": "anyac ca-",
  "GK21hitop_u:719": "dāridryād dhriyam eti hrī-parigataḥ sattvāt paribhraśyate",
  "GK21hitop_u:720": "niḥsattvaṃ paribhūyate paribhavān nirvedam āpadyate |",
  "GK21hitop_u:721": "nirviṇṇaḥ śucam eti śoka-phihito buddhyā parityajyate",
  "GK21hitop_u:722": "nirbuddhiḥ kṣayam ety aho nidhanatā sarvāpadām āspadam // Hit_1.129 //",
  "GK21hitop_u:723": "kiṃ ca-",
  "GK21hitop_u:724": "varaṃ maunaṃ kāryaṃ na ca vacanam uktaṃ yad anṛtaṃ",
  "GK21hitop_u:725": "varaṃ klaibyaṃ puṃsāṃ na ca para-kalatrābhigamanam |",
  "GK21hitop_u:726": "varaṃ prāṇa-tyāgo na ca piśuna-vākyeṣv abhirucir",
  "GK21hitop_u:727": "varaṃ bhikṣāśitvaṃ na ca para-dhanāsvādana-sukham // Hit_1.130 //",
  "GK21hitop_u:728": "varaṃ śūnyā śālā na ca khalu varo duṣṭa-vṛṣabho",
  "GK21hitop_u:729": "varaṃ veśyā patnī na punar avinītā kula-vadhūḥ |",
  "GK21hitop_u:730": "varaṃ vāso 'raṇye na punar avivekādhipa-pure",
  "GK21hitop_u:731": "varaṃ prāṇa-tyāgo na punar adhamānām upagamaḥ // Hit_1.131 //",
  "GK21hitop_u:732": "api ca-",
  "GK21hitop_u:733": "seveva mānam akhilaṃ jyotsneva tamo jareva lāvaṇyam |",
  "GK21hitop_u:734": "hari-hara-katheva duritaṃ guṇa-śatam apy arthitā harati // Hit_1.132 //",
  "GK21hitop_u:735": "tat kim ahaṃ para-piṇḍena ātmānaṃ poṣayāmi ? kaṣṭaṃ bhoḥ ! tad api dvitīyaṃ mṛtyu-dvāram | anyac ca-",
  "GK21hitop_u:736": "rogī cira-pravāsī parānna-bhojī parāvasatha-śāyī |",
  "GK21hitop_u:737": "yaj jīvati tan maraṇaṃ yan maraṇaṃ so 'sya viśrāmaḥ // Hit_1.133 //",
  "GK21hitop_u:738": "ity ālocyāpi lobhāt punar api tadīyam annaṃ grahītuṃ graham akaravam | tathā coktam-",
  "GK21hitop_u:739": "lobhena buddhiś calati lobho janayate tṛṣām |",
  "GK21hitop_u:740": "tṛṣārto duḥkham āpnoti paratreha ca mānavaḥ // Hit_1.134 //",
  "GK21hitop_u:741": "tato 'haṃ mandaṃ mandam upasarpaṃs tena vīṇākarṇena jarjara-vaṃśa-khaṇḍena tāḍitaś cācintayam-lubdho hy asantuṣṭo niyatam ātma-drohī bhavati | tathā ca-",
  "GK21hitop_u:742": "dhana-lubdho hy asantuṣṭo 'niyatātmājitendriyaḥ |",
  "GK21hitop_u:743": "sarvā evāpadas tasya yasya tuṣṭaṃ na mānasam // Hit_1.135 //",
  "GK21hitop_u:744": "sarvāḥ sampattasyas tasya santuṣṭaṃ yasya mānasam |",
  "GK21hitop_u:745": "upānad-gūḍha-pādasya nanu carmāvṛteva bhūḥ // Hit_1.136 //",
  "GK21hitop_u:746": "aparaṃ ca-",
  "GK21hitop_u:747": "santoṣāmṛta-tṛptānāṃ yat sukhaṃ śānta-cetasām |",
  "GK21hitop_u:748": "kutas tad-dhana-lubdhānām itaś cetaś ca dhāvatām // Hit_1.137 //",
  "GK21hitop_u:749": "kiṃ ca-",
  "GK21hitop_u:750": "tenādhītaṃ śrutaṃ tena tena sarvam anuṣṭhitam |",
  "GK21hitop_u:751": "yenāśāḥ pṛṣṭhataḥ kṛtvā nairāśyam avalambitam // Hit_1.138 //",
  "GK21hitop_u:752": "api ca-",
  "GK21hitop_u:753": "aseviteśvara-dvāram adṛṣṭa-viraha-vyatham |",
  "GK21hitop_u:754": "anukta-klība-vacanaṃ dhanyaṃ kasyāpi jīvanam // Hit_1.139 //",
  "GK21hitop_u:755": "na yojana-śataṃ dūraṃ vāhyamānasya tṛṣṇayā |",
  "GK21hitop_u:756": "santuṣṭasya kara-prāpte'py arthe bhavati nādaraḥ // Hit_1.140 //",
  "GK21hitop_u:757": "tad atra avasthocita-kārya-paricchedaḥ śreyān |",
  "GK21hitop_u:758": "ko dharmo bhūta-dayā kiṃ saukhyaṃ nityam aroginā jagati |",
  "GK21hitop_u:759": "kaḥ snehaḥ sad-bhāvaḥ kiṃ pāṇḍityaṃ paricchedaḥ // Hit_1.141 //",
  "GK21hitop_u:760": "tathā ca-",
  "GK21hitop_u:761": "paricchedo hi pāṇḍityaṃ yadāpannā vipattayaḥ |",
  "GK21hitop_u:762": "apariccheda-kartṝṇāṃ vipadaḥ syuḥ pade pade // Hit_1.142 //",
  "GK21hitop_u:763": "tathā hi-",
  "GK21hitop_u:764": "tyajed ekaṃ kulasyārthe grāmasyārthe kulaṃ tyajet |",
  "GK21hitop_u:765": "grāmaṃ janapadasyārthe ātmārthe pṛthivīṃ tyajet // Hit_1.143 //",
  "GK21hitop_u:766": "aparaṃ ca-",
  "GK21hitop_u:767": "pānīyaṃ vā nirāyāsaṃ svādvannaṃ vā bhayottaram |",
  "GK21hitop_u:768": "vicāryaṃ khalu paśyāmi tat sukhaṃ yatra nirvṛtiḥ // Hit_1.144 //",
  "GK21hitop_u:769": "ity ālocyāhaṃ nirjana-vanam āgataḥ | yataḥ-",
  "GK21hitop_u:770": "varaṃ vanaṃ vyāghra-gajendra-sevitaṃ",
  "GK21hitop_u:771": "drumālayaḥ patra-phalāmbu-bhakṣitam |",
  "GK21hitop_u:772": "tṛṇāni śayyā vasanaṃ ca valkalaṃ",
  "GK21hitop_u:773": "na bandhu-madhye dhana-hīna-jīvanam // Hit_1.145 //",
  "GK21hitop_u:774": "ataḥ-",
  "GK21hitop_u:775": "saṃsāra-viṣaya-vṛkṣasya dve eva rasavat phale |",
  "GK21hitop_u:776": "kāvyāmṛta-rasāsvādaḥ saṅgamaḥ sajjanaiḥ saha // Hit_1.146 //",
  "GK21hitop_u:777": "aparaṃ ca-",
  "GK21hitop_u:778": "sat-saṅgaḥ keśave bhaktir gaṅgāmbhasi nimajjanam |",
  "GK21hitop_u:779": "asāre khalu saṃsāre trīṇi sārāṇi bhāvayet // Hit_1.147 //",
  "GK21hitop_u:780": "manthara uvāca-",
  "GK21hitop_u:781": "arthāḥ pāda-rajopamā giri-nadī-vegopamaṃ yauvanam",
  "GK21hitop_u:782": "āyuṣyaṃ jala-bindu-lola-capalaṃ phenopamaṃ jīvanam |",
  "GK21hitop_u:783": "dharmaṃ yo na karoti niścala-matiḥ svargārgalodghāṭanaṃ",
  "GK21hitop_u:784": "paścāt-tāpa-hato jarā-pariṇataḥ śokāgninā dahyate // Hit_1.148 //",
  "GK21hitop_u:785": "yuṣmābhir atisañcayaḥ kṛtaḥ | tasyāyaṃ doṣaḥ | śṛṇu-",
  "GK21hitop_u:786": "upārjitānāṃ vittānāṃ tyāga eva hi rakṣaṇam |",
  "GK21hitop_u:787": "taḍāgodara-saṃsthānāṃ parīvāhaivāmbhasām // Hit_1.149 //",
  "GK21hitop_u:788": "anyac ca-",
  "GK21hitop_u:789": "yad adho 'dhaḥ kṣitau vittaṃ nicakhāna mitampacaḥ |",
  "GK21hitop_u:790": "tad-adho nilayaṃ gantuṃ cakre panthānam agrataḥ // Hit_1.150 //",
  "GK21hitop_u:791": "yataḥ-",
  "GK21hitop_u:792": "nija-saukhyaṃ nirundhāno yo dhanārjanam icchati |",
  "GK21hitop_u:793": "parārtha-bhāra-vāhīva sa kleśasyaiva bhājanam // Hit_1.151 //",
  "GK21hitop_u:794": "tathā coktaṃ-",
  "GK21hitop_u:795": "dānopabhoga-hīnena dhanena dhanino yadi |",
  "GK21hitop_u:796": "bhavāmaḥ kiṃ na tenaiva dhanena dhanino vayam // Hit_1.152 //",
  "GK21hitop_u:797": "yataḥ-",
  "GK21hitop_u:798": "dhanena kiṃ yo na dadāti nāśnute",
  "GK21hitop_u:799": "balena kiṃ yaś ca ripūn na yādhatte |",
  "GK21hitop_u:800": "śrutena kiṃ yo na ca dharmam ācaret",
  "GK21hitop_u:801": "kim ātmanā yo na jitendriyo bhavet // Hit_1.153 //",
  "GK21hitop_u:802": "anyac ca-",
  "GK21hitop_u:803": "asambhogena sāmānyaṃ kṛpaṇasya dhanaṃ paraiḥ |",
  "GK21hitop_u:804": "asyedam iti sambandho hānau duḥkhena gamyate // Hit_1.154 //",
  "GK21hitop_u:805": "api ca-",
  "GK21hitop_u:806": "na devāya na viprāya na bandhubhyo na cātmane |",
  "GK21hitop_u:807": "kṛpaṇasya dhanaṃ yāti vahni-taskara-pārthivaiḥ // Hit_1.155 //",
  "GK21hitop_u:808": "tathā coktam-",
  "GK21hitop_u:809": "dānaṃ priya-vāk-sahitaṃ",
  "GK21hitop_u:810": "jñānam agarvaṃ kṣamānvitaṃ sauryam |",
  "GK21hitop_u:811": "tyāgaṃ sahitaṃ ca vittaṃ",
  "GK21hitop_u:812": "durlabham etac catur bhadram // Hit_1.156 //",
  "GK21hitop_u:813": "uktaṃ ca-",
  "GK21hitop_u:814": "kartavyaḥ sañcayo nityaṃ na tu kāryo 'tisañcayaḥ |",
  "GK21hitop_u:815": "atisañcaya-śīlo 'yaṃ dhanuṣā jambuko hataḥ // Hit_1.157 //",
  "GK21hitop_u:816": "tāv āhatuḥ-katham etat ?",
  "GK21hitop_u:817": "mantharaḥ kathayati-",
  "GK21hitop_u:818": "kathā 5",
  "GK21hitop_u:819": "āsīt kalyāṇa-kaṭaka-vāstavyo bhairavo nāma vyādhaḥ |",
  "GK21hitop_u:820": "sa caikadā māṃsa-lubdho dhanur ādāya mṛgam anviṣyan vindhyāṭavī-madhyaṃ gataḥ |",
  "GK21hitop_u:821": "tatra tena mṛga eko vyāpāditaḥ |",
  "GK21hitop_u:822": "tato mṛgam ādāya gacchatā tena ghorākṛtiḥ śūkaro dṛṣṭaḥ |",
  "GK21hitop_u:823": "tatas tena mṛgaṃ bhūmau nidhāya śūkaraḥ śareṇa hataḥ |",
  "GK21hitop_u:824": "śūkareṇāpy āgatya pralaya-ghana-ghora-garjanaṃ kurvāṇena sa vyādho muṣka-deśe hataḥ chinna-druma iva papāta | tathā coktam-",
  "GK21hitop_u:825": "jalam agnir viṣaṃ śastaṃ kṣud vyādhiḥ patanaṃ gireḥ |",
  "GK21hitop_u:826": "nimittaṃ kiñcid āsādya dehī prāṇair vimucyate // Hit_1.158 //",
  "GK21hitop_u:827": "atha tayoḥ pādāsphālanena ekaḥ sarpo 'pi mṛtaḥ |",
  "GK21hitop_u:828": "atrāntare dīrgharāvo nāma jambukaḥ paribhramanāhārārthā tān mṛtān mṛga-vyādha-sarpa-śūkarān apaśyat |",
  "GK21hitop_u:829": "ālokyācintayac ca-aho bhāgyam ! adya mahad bhojyaṃ me samupasthitam |",
  "GK21hitop_u:830": "athavā-",
  "GK21hitop_u:831": "acintitāni duḥkhāni yathaivāyānti dehinām |",
  "GK21hitop_u:832": "sukhāny api tathā manye daivam atrātiricyate // Hit_1.159 //",
  "GK21hitop_u:833": "māsam ekaṃ naro yāti dvau māsau mṛga-śūkarau |",
  "GK21hitop_u:834": "ahir ekaṃ dinaṃ yāti adya bhakṣyo dhanurguṇaḥ // Hit_1.160 //",
  "GK21hitop_u:835": "tataḥ prathama-bubhukṣāyām idaṃ niḥsvādu kodaṇḍa-lagnaṃ snāyu-bandhanaṃ khādāmi,",
  "GK21hitop_u:836": "ity uktvā tathākarot |",
  "GK21hitop_u:837": "tataś chinne snāyu-bandhane drutam utpatitena dhanuṣā hṛdi nirbhinnaḥ sa dīrgharāvaḥ pañcatvaṃ gataḥ |",
  "GK21hitop_u:838": "ato 'haṃ bravīmi kartavyaḥ sañcayo nityam ity ādi | tathā ca-",
  "GK21hitop_u:839": "yad dadāti yad aśnāti tad eva dhanino dhanam |",
  "GK21hitop_u:840": "anye mṛtasya krīḍanti dārair api dhanair api // Hit_1.161 //",
  "GK21hitop_u:841": "kiṃ ca-",
  "GK21hitop_u:842": "yad dadāsi viśiṣṭebhyo yac cāśnāsi dine dine |",
  "GK21hitop_u:843": "tat te vittam ahaṃ manye śeṣaṃ kasyāpi rakṣasi // Hit_1.162 //",
  "GK21hitop_u:844": "yātu, kim idānīm atikrāntopavarṇanena | yataḥ-",
  "GK21hitop_u:845": "nāprāyam abhivāñchanti naṣṭaṃ necchanti śocitum |",
  "GK21hitop_u:846": "āpatsv api na muhyanti narāḥ paṇḍita-buddhayaḥ // Hit_1.163 //",
  "GK21hitop_u:847": "tat sakhe ! sarvadā tvayā sotsāhena bhavitavyam, yataḥ-",
  "GK21hitop_u:848": "śāstrāṇy adhītyāpi bhavanti mūrkhā",
  "GK21hitop_u:849": "yas tu kriyāvān puruṣaḥ sa vidvān |",
  "GK21hitop_u:850": "sucintitaṃ cauṣadham āturāṇāṃ",
  "GK21hitop_u:851": "na nāma-mātreṇa karoty arogam // Hit_1.164 //",
  "GK21hitop_u:852": "anyac ca-",
  "GK21hitop_u:853": "na svalpam apy adhyavasāya-bhīroḥ",
  "GK21hitop_u:854": "karoti vijñāna-vidhir guṇaṃ hi |",
  "GK21hitop_u:855": "andhasya kiṃ hasta-tala-sthito 'pi",
  "GK21hitop_u:856": "prakāśayaty artham iha pradīpaḥ // Hit_1.165 //",
  "GK21hitop_u:857": "tad atra sakhe daśātiśeṣEṇa śāntiḥ karaṇīyā | etad apy atikaṣṭaṃ tvayā na mantavyam |",
  "GK21hitop_u:858": "sukham āpatitaṃ sevyaṃ duḥkham āpatitaṃ tathā |",
  "GK21hitop_u:859": "cakravat parivartante duḥkhāni ca sukhāni ca // Hit_1.166 //",
  "GK21hitop_u:860": "aparaṃ ca-",
  "GK21hitop_u:861": "nipānam iva maṇḍūkāḥ saraḥ pūrṇam ivāṇḍajāḥ |",
  "GK21hitop_u:862": "sodyogaṃ naram āyānti vivaśāḥ sarva-sampadaḥ // Hit_1.167 //",
  "GK21hitop_u:863": "api ca-",
  "GK21hitop_u:864": "utsāha-saṃpannam adīrgha-sūtraṃ kriyā-vidhijñaṃ vyasaneṣv asaktam |",
  "GK21hitop_u:865": "śūraṃ kṛtajñaṃ dṛḍha-sauhṛdaṃ ca- lakṣmīḥ svayaṃ vāñchati vāsa-hetoḥ // Hit_1.168 //",
  "GK21hitop_u:866": "viśeṣataś ca-",
  "GK21hitop_u:867": "vināpy arthair dhīraḥ spṛśati bahumānonnati-padaṃ",
  "GK21hitop_u:868": "samāyukto 'py arthaiḥ paribhava-padaṃ yāti kṛpaṇaḥ |",
  "GK21hitop_u:869": "svabhāvād udbhūtāṃ guṇa-samudayāvāpti-viṣayāṃ",
  "GK21hitop_u:870": "dyutiṃ saiṃhīṃ śvā kiṃ dhṛta-kanaka-mālo 'pi labhate // Hit_1.169 //",
  "GK21hitop_u:871": "kiṃ ca-",
  "GK21hitop_u:872": "dhanavān iti hi madas te kiṃ gata-vibhavo viṣādam upayāsi |",
  "GK21hitop_u:873": "kara-nihata-kanduka-samāḥ pātotpātā manuṣyāṇām // Hit_1.170 //",
  "GK21hitop_u:874": "anyac ca-",
  "GK21hitop_u:875": "vṛtty-arthaṃ nāticeṣṭate sā hi dhātraiva nirmitā |",
  "GK21hitop_u:876": "garbhād utpatite jantau mātuḥ prasravataḥ stanau // Hit_1.171 //",
  "GK21hitop_u:877": "api ca sakhe śṛṇu-",
  "GK21hitop_u:878": "yena śuklī-kṛtā haṃsāḥ śukāś ca haritīkṛtāḥ |",
  "GK21hitop_u:879": "mayūrāś citritā yena sa te vṛttiṃ vidhāsyati // Hit_1.172 //",
  "GK21hitop_u:880": "aparaṃ ca satāṃ rahasyaṃ śṛṇu, mitra !",
  "GK21hitop_u:881": "janayanty arjane duḥkhaṃ tāpayanti vipattiṣu |",
  "GK21hitop_u:882": "mohayanti ca sampattau katham arthāḥ sukhāvahāḥ // Hit_1.173 //",
  "GK21hitop_u:883": "aparaṃ ca-",
  "GK21hitop_u:884": "dharmārdhaṃ yasya vittehā varaṃ tasya nirīhatā |",
  "GK21hitop_u:885": "prakṣālanād dhi paṅkasya dūrād asparśanaṃ varam // Hit_1.174 //",
  "GK21hitop_u:886": "yataḥ-",
  "GK21hitop_u:887": "yathāāmiṣam ākāśe pakṣibhiḥ śvāpadair bhuvi |",
  "GK21hitop_u:888": "bhakṣyate salile matsyais tathā sarvatra vittavān // Hit_1.175 //",
  "GK21hitop_u:889": "anyac ca-",
  "GK21hitop_u:890": "rājataḥ salilād agneś corataḥ svajanād api |",
  "GK21hitop_u:891": "bhayam arthavatāṃ nityaṃ mṛtyoḥ prāṇa-bhṛtām iva // Hit_1.176 //",
  "GK21hitop_u:892": "tathā hi-",
  "GK21hitop_u:893": "janmani kleśa-bahule kiṃ nu duḥkham ataḥ param |",
  "GK21hitop_u:894": "icchā-sampad yato nāsti yac cecchā na nivartate // Hit_1.177 //",
  "GK21hitop_u:895": "anyac ca bhrātaḥ śṛṇu-",
  "GK21hitop_u:896": "dhanaṃ tāvad asulabhaṃ labdhaṃ kṛcchreṇa pālyate |",
  "GK21hitop_u:897": "labdha-nāśo yathā mṛtyus tasmād etan na cintayet // Hit_1.178 //",
  "GK21hitop_u:898": "sā tṛṣṇā cet parityaktā ko daridraḥ ka īśvaraḥ |",
  "GK21hitop_u:899": "tasyāś cet prasaro datto dāsyaṃ ca śirasi sthitam // Hit_1.179 //",
  "GK21hitop_u:900": "aparaṃ ca-",
  "GK21hitop_u:901": "yad yad eva hi vāñcheta tato vāñchā pravartate |",
  "GK21hitop_u:902": "prāpta evārthataḥ so 'rtho yato vāñchā nivartate // Hit_1.180 //",
  "GK21hitop_u:903": "kiṃ bahunā, viśrambhālāpair mayaiva sahātra kālo nīyatām | yataḥ-",
  "GK21hitop_u:904": "āmraṇāntāḥ praṇayāḥ kopāś ca kṣaṇa-bhaṅgurāḥ |",
  "GK21hitop_u:905": "parityāgāś ca niḥsaṅgā na bhavanti mahātmanām // Hit_1.181 //",
  "GK21hitop_u:906": "iti śrutvā laghupatanako brūte-dhanyo 'si manthara ! sarvathā āśrayaṇīyo 'si | yataḥ-",
  "GK21hitop_u:907": "santa eva satāṃ nityam āpad-uddharaṇa-kṣamāḥ |",
  "GK21hitop_u:908": "gajānāṃ paṅka-magnānāṃ gajā eva dhurandharāḥ // Hit_1.182 //",
  "GK21hitop_u:909": "aparaṃ ca-",
  "GK21hitop_u:910": "ślāghyaḥ sa eko bhuvi mānavānāṃ",
  "GK21hitop_u:911": "sa uttamaḥ sat-puruṣaḥ sa dhanyaḥ |",
  "GK21hitop_u:912": "yasyārthino vā śaraṇāgatā vā",
  "GK21hitop_u:913": "nāśāvibhaṅgā vimukhāḥ prayānti // Hit_1.183 //",
  "GK21hitop_u:914": "tad evaṃ te svecchāhāra-vihāraṃ kurvāṇāḥ santuṣṭāḥ sukhaṃ nivasanti sma |",
  "GK21hitop_u:915": "atha kadācit citrāṅga-nāmā mṛgaḥ kenāpi trāsitas tatrāgatya militaḥ |",
  "GK21hitop_u:916": "tat-paścād āyāntaṃ bhaya-hetuṃ sambhāvya mantharo jalaṃ praviṣṭaḥ |",
  "GK21hitop_u:917": "mūṣikaś ca vivaraṃ gataḥ, kāko 'pi uḍḍīya vṛkṣāgram ārūḍhaḥ |",
  "GK21hitop_u:918": "tato laghupatanakena sudūraṃ nirūpya bhaya-hetur na ko 'py avalambitaḥ |",
  "GK21hitop_u:919": "paścāt tad-vacanād āgatya punaḥ sarve militvā tatraivopaviṣṭāḥ |",
  "GK21hitop_u:920": "manthareṇoktaṃ-bhadra mṛga ! kuśalaṃ te ? svecchayā udakādyāhāro 'nubhūyatām |",
  "GK21hitop_u:921": "atrāvasthānena vanam idaṃ sanāthīkriyatām |",
  "GK21hitop_u:922": "citrāṅgo brūte-lubdhaka-trāsito 'haṃ bhavatāṃ śaraṇam āgataḥ |",
  "GK21hitop_u:923": "tataś ca, bhavadbhiḥ saha mitratvam icchāmi |",
  "GK21hitop_u:924": "bhavantaś ca anukampayantu maitryeṇa | yataḥ-",
  "GK21hitop_u:925": "lobhād vātha bhayād vāpi yas tyajec charaṇāgatam |",
  "GK21hitop_u:926": "brahma-hatyā-samaṃ tasya pāpam āhur manīṣiṇaḥ // Hit_1.184 //",
  "GK21hitop_u:927": "hiraṇyako 'py avadat-mitratvaṃ tāvad asmābhiḥ saha, ayatnena niṣpannaṃ bhavataḥ | yataḥ-",
  "GK21hitop_u:928": "aurasaṃ kṛta-sambandhaṃ tathā vaṃśa-kramāgatam |",
  "GK21hitop_u:929": "rakṣakaṃ vyasanebhyaś ca mitraṃ jñeyaṃ catur-vidham // Hit_1.185 //",
  "GK21hitop_u:930": "tad atra bhavatā sva-gṛha-nirviśeṣeṇa sthīyatām |",
  "GK21hitop_u:931": "tac chrutvā mṛgaḥ sānando bhūtvā kṛta-svecchāhāraḥ pānīyaṃ pītvā jalāsanna-vaṭa-taru-cchāyāyām upaviṣṭaḥ |",
  "GK21hitop_u:932": "atha mantharo brūte-sakhe mṛga ! kena trāsito 'si ?",
  "GK21hitop_u:933": "asmin nirjane vane kadācit kiṃ vyādhāḥ sañcaranti ?",
  "GK21hitop_u:934": "mṛgeṇoktam-asti kaliṅga-viṣaye rukmāṅgado nāma nṛpatiḥ |",
  "GK21hitop_u:935": "sa ca digvijaya-vyāpāra-krameṇa āgatya candrabhāgā-nadī-tīre samāveśita-kaṭako vartate,",
  "GK21hitop_u:936": "prātaś ca tenātrāgatya karpūra-saraḥ samīpe bhavitavyam iti vyādhānāṃ mukhāt kiṃvadantī śrūyate |",
  "GK21hitop_u:937": "tad atrāpi prātar-avasthānaṃ bhaya-hetukam ity ālocya yathā kāryaṃ tathā ārabhyatām |",
  "GK21hitop_u:938": "tac chrutvā kūrmaḥ sa-bhayam āha-mitra ! jalāśayāntaraṃ gacchāmi |",
  "GK21hitop_u:939": "kāka-mṛgāv api uktavantau-mitra ! evam astu !",
  "GK21hitop_u:940": "hiraṇyako vimṛśyābravīt-punar jalāśaye prāpte mantharasya kuśalam | sthale gacchato 'sya kā vidhā ?",
  "GK21hitop_u:941": "ambhāṃsi jala-jantūnāṃ durgaṃ durga-nivāsinām |",
  "GK21hitop_u:942": "sva-bhūmiḥ śvāpadādīnāṃ rājñāṃ sainyaṃ paraṃ balam // Hit_1.186 //",
  "GK21hitop_u:943": "upāyena hi yac chakyaṃ na tac chakyaṃ parākramaiḥ |",
  "GK21hitop_u:944": "kākī kanaka-sūtreṇa kṛṣṇa-sarpam aghātayat // Hit_1.187 //",
  "GK21hitop_u:945": "tad yathā-",
  "GK21hitop_u:946": "kathā 6",
  "GK21hitop_u:947": "asti brahmāraṇye karpā̆ūratilako nāma hastī |",
  "GK21hitop_u:948": "tam avalokya sarve śṛgālāś cintayanti sma |",
  "GK21hitop_u:949": "yady ayaṃ kenāpy upāyena miryate,",
  "GK21hitop_u:950": "tadāsmākam etena dehena māsa-catuṣṭayasya svecchā-bhojanaṃ bhavet |",
  "GK21hitop_u:951": "tatas tan-madhyād ekena vṛddha-śṛgālena pratijñā kṛtā |",
  "GK21hitop_u:952": "mayā buddhi-prabhāvād asya maraṇaṃ sādhayitavyam |",
  "GK21hitop_u:953": "anantaraṃ sa vañcakaḥ karpūratilaka-samīpaṃ gatvā sāṣṭāṅga-pātaṃ praṇamyovāca-deva ! dṛṣṭi-prasādaṃ kuru |",
  "GK21hitop_u:954": "hastī brūte-kas tvam ? kutaḥ samāyātaḥ ?",
  "GK21hitop_u:955": "so 'vadat-jambuko 'haṃ sarvair vana-vāsibhiḥ paśubhir militvā bhavat-sakāśaṃ prasthāpitaḥ |",
  "GK21hitop_u:956": "yad vinā rājñā sthātuṃ na yuktam |",
  "GK21hitop_u:957": "tad atrāṭavī-rājye'bhiṣektuṃ bhavān sarva-svāmi-guṇopeto nirūpitaḥ | yataḥ-",
  "GK21hitop_u:958": "kulācāra-janācārair atiśuddhaḥ pratāpavān |",
  "GK21hitop_u:959": "dhārmiko nīti-kuśalaḥ sa svāmī yujyate bhuvi // Hit_1.188 //",
  "GK21hitop_u:960": "aparaṃ ca paśya-",
  "GK21hitop_u:961": "rājānaṃ prathamaṃ vindet tato bhāryāṃ tato dhanam |",
  "GK21hitop_u:962": "rājany asati loke'smin kuto bhāryā kuto dhanam // Hit_1.189 //",
  "GK21hitop_u:963": "anyac ca-",
  "GK21hitop_u:964": "parjanya iva bhūtānām ādhāraḥ pṛthivī-patiḥ |",
  "GK21hitop_u:965": "vikale'pi hi parjanye jīvyate na tu bhūpatau // Hit_1.190 //",
  "GK21hitop_u:966": "kiṃ ca-",
  "GK21hitop_u:967": "niyata-viṣaya-vartī prāyaśo daṇḍa-yogāj",
  "GK21hitop_u:968": "jagati para-vaśe'smin durlabhaḥ sādhu-vṛtteḥ |",
  "GK21hitop_u:969": "kṛśam api vikalaṃ vā vyādhitaṃ vādhanaṃ vā",
  "GK21hitop_u:970": "patim api kula-nārī daṇḍa-bhītyābhyupaiti // Hit_1.191 //",
  "GK21hitop_u:971": "tad yathā lagna-velā na calati tathā kṛtvā satvaram āgamyatāṃ devena |",
  "GK21hitop_u:972": "ity uktvā utthāya calitaḥ |",
  "GK21hitop_u:973": "tato 'sau rājya-lābhākṛṣṭaḥ karpūratilakaḥ śṛgāla-darśita-vartmanā dhāvan mahā-paṅke nimagnaḥ |",
  "GK21hitop_u:974": "hastinoktam-sakhe śṛgāla ! kim adhunā vidheyam ? mahā-paṅke patito 'haṃ mriye | parāvṛtya paśya !",
  "GK21hitop_u:975": "śṛgālena vihasyoktam-deva ! mama pucchāgre hastaṃ dattvā uttiṣṭha |",
  "GK21hitop_u:976": "yasmāt mad-vidhasya vacasi tvayā viśvāsaḥ kṛtaḥ, tasya phalam etat |",
  "GK21hitop_u:977": "tad anubhūyatām aśaraṇaṃ duḥkham | tathā coktam-",
  "GK21hitop_u:978": "yadāsat-saṅga-rahito bhaviṣyasi bhaviṣyasi |",
  "GK21hitop_u:979": "yadāsajjana-goṣṭhīṣu patiṣyasi patiṣyasi // Hit_1.192 //",
  "GK21hitop_u:980": "tato mahā-paṅke nimagno hastī śṛgālair bhakṣitaḥ |",
  "GK21hitop_u:981": "ato 'haṃ bravīmi-upāyena hi yac chakyam ity ādi |",
  "GK21hitop_u:982": "--o)0(o--",
  "GK21hitop_u:983": "tatas tad-dhita-vacanam avadhīrya mahatā bhayena vimugdha iva mantharass taj-jalāśayam utsṛjya pracalitaḥ |",
  "GK21hitop_u:984": "te'pi hiraṇyakādayaḥ snehād aniṣṭaṃ śaṅkamānās tam anujagmuḥ |",
  "GK21hitop_u:985": "tataḥ sthale gacchan kenāpi vyādhena vane paryaṭatā sa mantharaḥ prāptaḥ |",
  "GK21hitop_u:986": "sa ca taṃ gṛhītvā utthāya dhanuṣi baddhvā dhanyo 'smīty abhidhāya bhramaṇa-kleśāt kṣut-pipāsākulaḥ sva-gṛhābhimukhaṃ prayātaḥ |",
  "GK21hitop_u:987": "atha te mṛga-vāyasa-mūṣikāḥ paraṃ viṣādam upagatāḥ tam anugacchanti sma |",
  "GK21hitop_u:988": "tato hiraṇyako vilapati-",
  "GK21hitop_u:989": "ekasya duḥkhasya na yāvad antaṃ gacchāmy ahaṃ pāram ivārṇavasya |",
  "GK21hitop_u:990": "tāvad dvitīyaṃ samupasthitaṃ me chidreṣv anarthā bahulī-bhavanti // Hit_1.193 //",
  "GK21hitop_u:991": "svabhāvajaṃ tu yan mitraṃ bhāgyenaivābhijāyate |",
  "GK21hitop_u:992": "tad-akṛtrima-sauhārdam āpatsv api na muñcati // Hit_1.194 //",
  "GK21hitop_u:993": "api ca-",
  "GK21hitop_u:994": "na mātari na dāreṣu na sodarye na cātmaje |",
  "GK21hitop_u:995": "viśvāsas tādṛśaḥ puṃsāṃ yādṛṅ mitre svabhāvaje // Hit_1.195 //",
  "GK21hitop_u:996": "iti muhuḥ vicintya prāha-aho me durdaivam | yataḥ-",
  "GK21hitop_u:997": "sva-karma-santāna-viceṣṭitāni",
  "GK21hitop_u:998": "kālāntarāvarti-śubhāśubhāni |",
  "GK21hitop_u:999": "ihaiva dṛṣṭāni mayaiva tāni",
  "GK21hitop_u:1000": "janmāntarāṇīva daśāntarāṇi // Hit_1.196 //",
  "GK21hitop_u:1001": "athavā ittham evaitat |",
  "GK21hitop_u:1002": "kāyaḥ saṃnihitāpāyaḥ sampadaḥ padam āpadām |",
  "GK21hitop_u:1003": "samāgamāḥ sāpagamāḥ sarvam utpādi bhaṅguram // Hit_1.197 //",
  "GK21hitop_u:1004": "punar vimṛśyāha-",
  "GK21hitop_u:1005": "śokārāti-bhaya-trāṇaṃ prīti-viśrambha-bhājanam |",
  "GK21hitop_u:1006": "kena ratnam idaṃ sṛṣṭaṃ mitram ity akṣara-dvayam // Hit_1.198 //",
  "GK21hitop_u:1007": "kiṃ ca-",
  "GK21hitop_u:1008": "mitraṃ prīti-rasāyanaṃ nayanayor ānandanaṃ cetasaḥ",
  "GK21hitop_u:1009": "pātraṃ yat sukha-duḥkhayoḥ samam idaṃ puṇyātmanā labhyate |",
  "GK21hitop_u:1010": "ye cānye suhṛdaḥ samṛddhi-samaye dravyābhilāṣākulās",
  "GK21hitop_u:1011": "te sarvatra milanti tattva-nikaṣa-grāvā tu teṣāṃ vipat // Hit_1.199 //",
  "GK21hitop_u:1012": "iti bahu vilapya hiraṇyakaś citrāṅga-laghupatanakāv āha-yāvad ayaṃ vyādho vanān na niḥsarati,",
  "GK21hitop_u:1013": "tāvan mantharaṃ mocayituṃ yatnaḥ kriyatām |",
  "GK21hitop_u:1014": "tāv ūcatuḥ-satvaraṃ yathā-kāryam upadiśa |",
  "GK21hitop_u:1015": "hiraṇyako brūte-citrāṅgo jala-samīpaṃ gatvā mṛtam ivātmānaṃ niśceṣṭaṃ darśayatu |",
  "GK21hitop_u:1016": "kākaś ca tasyopari sthitvā cañcvā kim api vilikhatu |",
  "GK21hitop_u:1017": "nūnam anena lubdhakena mṛga-māṃsārthinā tatra kacchapaṃ parityajya sarvaraṃ gantavyam |",
  "GK21hitop_u:1018": "tato 'haṃ mantharasya bandhanaṃ chetsyāmi |",
  "GK21hitop_u:1019": "sannihite lubdhake bhavadbhyāṃ palāyitavyam |",
  "GK21hitop_u:1020": "tataś citrāṅga-laghupatanakābhyāṃ śīghraṃ gatvā tathānuṣṭhite sati sa vyādhaḥ pariśrāntaḥ pānīyaṃ pītvā taror adhastād upaviṣṭaḥ san tathāvidhaṃ mṛgam apaśyat |",
  "GK21hitop_u:1021": "tataḥ kacchapaṃ jala-samīpe nidhāya kartarikām ādāya prahṛṣṭa-manā mṛgāntikaṃ calitaḥ |",
  "GK21hitop_u:1022": "atrāntare hiraṇyakena āgatya mantharasya bandhanaṃ chinnam |",
  "GK21hitop_u:1023": "chinna-bandhanaḥ kūrmaḥ satvaraṃ jalāśayaṃ praviṣṭaḥ |",
  "GK21hitop_u:1024": "sa ca mṛga āsannaṃ taṃ vyādhaṃ vilokyotthāya drutaṃ palāyitaḥ |",
  "GK21hitop_u:1025": "pratyāvṛttya lubdhako yāvat taru-talam āyāti tāvat kūrmam apaśyann acintayat-ucitam evaitat mamāsamīkṣya-kāriṇaḥ | yataḥ-",
  "GK21hitop_u:1026": "yo dhruvāṇi parityajya adhruvāṇi niṣevate |",
  "GK21hitop_u:1027": "dhruvāṇi tasya naśyanti adhruvaṃ naṣṭam eva hi // Hit_1.200 //",
  "GK21hitop_u:1028": "tato 'sau sva-karma-vaśān nirāśaḥ kaṭakaṃ praviṣṭaḥ |",
  "GK21hitop_u:1029": "mantharādayaś ca sarve muktāpadaḥ sva-sthānaṃ gatvā yathā-sukham āsthitāḥ |",
  "GK21hitop_u:1030": "atha rāja-putraiḥ sānandam uktam-sarve śrutavantaḥ sukhino vayam | siddhaṃ naḥ samīhitam |",
  "GK21hitop_u:1031": "viṣṇu-śarmovāca-etad bhavatām abhilaṣitam api sampannam | aparam apīdam astu-",
  "GK21hitop_u:1032": "mitraṃ yāntu ca sajjanā janapadair lakṣmīḥ samālabhyatāṃ",
  "GK21hitop_u:1033": "bhūpālāḥ paripālayantu vasudhāṃ śaśvat sva-dharme sthitāḥ |",
  "GK21hitop_u:1034": "āstāṃ mānasa-tuṣṭaye sukṛtināṃ nītir navoḍheva vaḥ",
  "GK21hitop_u:1035": "kalyāṇaṃ kurutāṃ janasya bhagavāṃś candrārdha-cūḍāmaṇiḥ // Hit_1.201 //",
  "GK21hitop_u:1036": "--o)0(o--",
  "GK21hitop_u:1037": "ii.",
  "GK21hitop_u:1038": "suhṛd-bhedaḥ",
  "GK21hitop_u:1039": "atha rāja-putrā ūcuḥ-ārya ! mitralābhaḥ śrutas tāvad asmābhiḥ |",
  "GK21hitop_u:1040": "idānīṃ suhṛd-bhedaṃ śrotum icchāmaḥ |",
  "GK21hitop_u:1041": "viṣṇuśarmovāca-suhṛd-bhedaṃ tāvac chṛṇuta, yasyāyam ādyaḥ ślokaḥ-",
  "GK21hitop_u:1042": "vardhamāno mahān sneho mṛgendra-vṛṣayor vane |",
  "GK21hitop_u:1043": "piśunenātilubdhena jambukena vināśitaḥ // Hit_2.1 //",
  "GK21hitop_u:1044": "rāja-putrair uktam-katham etat ?",
  "GK21hitop_u:1045": "viṣṇuśarmā kathayati-asti dakṣiṇā-pathe suvarṇavatī nāma nagarī |",
  "GK21hitop_u:1046": "tatra vardhamāno nāma vaṇig nivasati |",
  "GK21hitop_u:1047": "tasya pracure'pi vitte' parān bandhūn atisamṛddhān samīkṣya punar artha-vṛddhiḥ karaṇīyeti matir babhūva | yataḥ,",
  "GK21hitop_u:1048": "adho 'dhaḥ paśyataḥ kasya mahimā nopacīyate |",
  "GK21hitop_u:1049": "upary upari paśyantaḥ sarva eva daridrati // Hit_2.2 //",
  "GK21hitop_u:1050": "aparaṃ ca-",
  "GK21hitop_u:1051": "brahmahāpi naraḥ pūjyo yasyāsti vipulaṃ dhanam |",
  "GK21hitop_u:1052": "śaśinas tulya-vaṃśo 'pi nirdhanaḥ paribhūyate // Hit_2.3 //",
  "GK21hitop_u:1053": "anyac ca-",
  "GK21hitop_u:1054": "avyavasāyinam alasaṃ daiva-paraṃ sahasāc ca parihīṇam |",
  "GK21hitop_u:1055": "pramadeva hi vṛddha-patiṃ necchaty avagūhituṃ lakṣmīḥ // Hit_2.4 //",
  "GK21hitop_u:1056": "kiṃ ca-",
  "GK21hitop_u:1057": "ālasyaṃ strī-sevā sa-rogatā janma-bhūmi-vātsalyam |",
  "GK21hitop_u:1058": "santoṣo bhīrutvaṃ ṣaḍ vyāghātā mahattvasya // Hit_2.5 //",
  "GK21hitop_u:1059": "yataḥ-",
  "GK21hitop_u:1060": "sampadā susthiraṃ-manyo bhavati svalpayāpi yaḥ |",
  "GK21hitop_u:1061": "kṛtakṛtyo vidhir manye na vardhayati tasya tām // Hit_2.6 //",
  "GK21hitop_u:1062": "aparaṃ ca-",
  "GK21hitop_u:1063": "nirutsāhaṃ nirānandaṃ nirvīryam ari-nandanam |",
  "GK21hitop_u:1064": "mā sma sīmantinī kācij janayet putram īdṛśam // Hit_2.7 //",
  "GK21hitop_u:1065": "tathā coktam-",
  "GK21hitop_u:1066": "alabdhaṃ caiva lipseta labdhaṃ rakṣet prayatnataḥ |",
  "GK21hitop_u:1067": "rakṣitaṃ vardhayec caiva vṛddhaṃ pātreṣu nikṣipet // Hit_2.8 //",
  "GK21hitop_u:1068": "yato 'labdham icchato 'rtha-yogād arthasya prāptir eva |",
  "GK21hitop_u:1069": "labdhasyāpy arakṣitasya nidher api svayaṃ vināśaḥ |",
  "GK21hitop_u:1070": "api ca, avardhamānaś cārthaḥ kāle svalpa-vyayo 'py añjanavat kṣayam eti |",
  "GK21hitop_u:1071": "naupabhujyamānaś ca niṣprayojana eva saḥ | tathā coktam-",
  "GK21hitop_u:1072": "dhanena kiṃ yo na dadāti nāśnute",
  "GK21hitop_u:1073": "balena kiṃ yaś ca ripūn na bādhate |",
  "GK21hitop_u:1074": "śrutena kiṃ yo na ca dharmam ācaret",
  "GK21hitop_u:1075": "kim ātmanā yo na jitendriyo bhavet // Hit_2.9 //",
  "GK21hitop_u:1076": "yataḥ,",
  "GK21hitop_u:1077": "jala-bindu-nipātena kramaśaḥ pūryate ghaṭaḥ |",
  "GK21hitop_u:1078": "sa hetuḥ sarva-vidyānāṃ dharmasya ca dhanasya ca // Hit_2.10 //",
  "GK21hitop_u:1079": "dānopabhoga-rahitā divasā yasya yānti vai |",
  "GK21hitop_u:1080": "sa karma-kāra-bhastreva śvasann api na jīvati // Hit_2.11 //",
  "GK21hitop_u:1081": "iti saṃcintya nandaka-sajīvaka-nāmānau vṛṣabhau dhuri niyojya śakaṭaṃ nānāvidha-dravya-pūrṇaṃ kṛtvā vāṇijyena gataḥ kaśmīraṃ prati | anyac ca-",
  "GK21hitop_u:1082": "añjanasya kṣayaṃ dṛṣṭvā valmīkasya ca sañcayam |",
  "GK21hitop_u:1083": "avandhyaṃ divasaṃ kuryād dānādhyayana-karmabhiḥ // Hit_2.12 //",
  "GK21hitop_u:1084": "yataḥ-",
  "GK21hitop_u:1085": "ko 'tibhāraḥ samarthānāṃ kiṃ dūraṃ vyavasāyinām |",
  "GK21hitop_u:1086": "ko videśaḥ savidyānāṃ kaḥ paraḥ priya-vādinām // Hit_2.13 //",
  "GK21hitop_u:1087": "atha gacchatas tasya sudurga-nāmni mahāraṇye sañjīvako bhagna-jānur nipatitaḥ |",
  "GK21hitop_u:1088": "tam ālokya vardhamāno 'cintayat-",
  "GK21hitop_u:1089": "karotu nāma nīti-jño vyavasāyam itas tataḥ |",
  "GK21hitop_u:1090": "phalaṃ punas tad eva syād yad vidher manasi sthitam // Hit_2.14 //",
  "GK21hitop_u:1091": "kintu-",
  "GK21hitop_u:1092": "vismayaḥ sarvathā heyaḥ pratyūhaḥ sarva-karmaṇām |",
  "GK21hitop_u:1093": "tasmād vismayam utsṛjya sādhye siddhir vidhīyatām // Hit_2.15 //",
  "GK21hitop_u:1094": "iti saṃcintya saṃjīvakaṃ tatra parityajya vardhamānaḥ punaḥ svayaṃ dharmapuraṃ nāma nagaraṃ gatvā mahākāyam anyaṃ vṛṣabham ekaṃ samānīya dhuri niyojya calitaḥ |",
  "GK21hitop_u:1095": "tataḥ saṃjīvako 'pi kathaṃ katham api khura-traye bharaṃ kṛtvotthitaḥ | yataḥ-",
  "GK21hitop_u:1096": "nimagnasya payo-rāśau parvatāt patitasya ca |",
  "GK21hitop_u:1097": "takṣakeṇāpi daṣṭasya āyur marmāṇi rakṣati // Hit_2.16 //",
  "GK21hitop_u:1098": "nākāle miryate jantur viddhaḥ śara-śatair api |",
  "GK21hitop_u:1099": "kuśāgreṇaiva saṃspṛṣṭaḥ prāpta-kālo na jīvati // Hit_2.17 //",
  "GK21hitop_u:1100": "arakṣitaṃ tiṣṭhati daiva-rakṣitaṃ",
  "GK21hitop_u:1101": "surakṣitaṃ daiva-hataṃ vinaśyati |",
  "GK21hitop_u:1102": "jīvaty anātho 'pi vane visarjitaḥ",
  "GK21hitop_u:1103": "kṛta-prayatno 'pi gṛhe na jīvati // Hit_2.18 //",
  "GK21hitop_u:1104": "tato dineṣu gacchatsu saṃjīvakaḥ svecchāhāra-vihāraṃ kṛtvāraṇyaṃ bhrāmyan hṛṣṭa-puṣṭāṅgo balavan nanāda |",
  "GK21hitop_u:1105": "tasmin vane piṅgalaka-nāmā siṃhaḥ sva-bhujopārjita-rājya-sukham anubhavan nivasati | tathā coktam-",
  "GK21hitop_u:1106": "nābhiṣeko na saṃskāraḥ siṃhasya kriyate mṛgaiḥ |",
  "GK21hitop_u:1107": "vikramārjita-rājyasya svayam eva mṛgendratā // Hit_2.19 //",
  "GK21hitop_u:1108": "sa caikadā pipāsākulitaḥ pānīyaṃ pātuṃ yamunā-kaccham agacchat |",
  "GK21hitop_u:1109": "tena ca tatra siṃhenānanubhūta-pūrvakam akāla-ghana-garjitam iva saṃjīvaka-narditam aśrāvi |",
  "GK21hitop_u:1110": "tac chrutvā pānīyam apītvā sa-cakitaḥ parivṛtya sva-sthānam āgatya kim idam ity ālocayaṃs tūṣṇīṃ sthitaḥ |",
  "GK21hitop_u:1111": "sa ca tathāvidhaḥ karaṭa-kadamanakābhyām asya mantri-putrābhyāṃ dṛṣṭaḥ |",
  "GK21hitop_u:1112": "taṃ tathāvidhaṃ dṛṣṭvā damanakaḥ karaṭakam āha-sakhe karaṭaka ! kim ity ayam udakārthī svāmī pānīyam apītvā sacakito mandaṃ mandam avatiṣṭhate |",
  "GK21hitop_u:1113": "karaṭako brūte-mitra damanaka ! asman-matenāsya sevaiva na kriyate |",
  "GK21hitop_u:1114": "yadi tathā bhavati tarhi kim anena svāmi-ceṣṭānirūpeṇāsmākam |",
  "GK21hitop_u:1115": "yato 'nena rājñā vināparādhena ciram avadhīritābhyām āvābhyāṃ mahad-duḥkham anubhūtam |",
  "GK21hitop_u:1116": "sevayā dhanam icchadbhiḥ sevakaiḥ paśya yat kṛtam |",
  "GK21hitop_u:1117": "svātantryaṃ yac charīrasya mūḍhais tad api hāritam // Hit_2.20 //",
  "GK21hitop_u:1118": "aparaṃ ca-",
  "GK21hitop_u:1119": "śīta-vātātapa-kleśān sahante yān parāśritāḥ |",
  "GK21hitop_u:1120": "tad-aṃśenāpi medhāvī tapas taptvā mukhī bhavet // Hit_2.21 //",
  "GK21hitop_u:1121": "anyac ca-",
  "GK21hitop_u:1122": "etāvaj janmasāphalyaṃ dehinām iha dehiṣu |",
  "GK21hitop_u:1123": "prāṇair arthair dhiyā vācā śreya evācaret sadā // Hit_2.22 //",
  "GK21hitop_u:1124": "aparaṃ ca-",
  "GK21hitop_u:1125": "ehi gaccha patottiṣṭha vada maunaṃ samācara |",
  "GK21hitop_u:1126": "iti vitrasta-sāraṅga-netrayā ko na vañcitaḥ // Hit_2.23 //",
  "GK21hitop_u:1127": "kiṃ ca-",
  "GK21hitop_u:1128": "abudhair artha-lābhāya paṇya-strībhir iva svayam |",
  "GK21hitop_u:1129": "ātmā saṃskṛtya saṃskṛtya paropakaraṇī-kṛtaḥ // Hit_2.24 //",
  "GK21hitop_u:1130": "kiṃ ca-",
  "GK21hitop_u:1131": "yā prakṛtyaiva capalā nipataty aśucāv api |",
  "GK21hitop_u:1132": "svāmino bahu manyante dṛṣṭiṃ tām api sevakāḥ // Hit_2.25 //",
  "GK21hitop_u:1133": "aparaṃ ca-",
  "GK21hitop_u:1134": "maunān mūrkhaḥ pravacana-paṭur bātulo jalpako vā",
  "GK21hitop_u:1135": "kṣāntyā bhīrur yadi na sahate prāyaśo nābhijātaḥ |",
  "GK21hitop_u:1136": "dhṛṣṭaḥ pārśve vasati niyataṃ dūrataś cāpragalbhaḥ",
  "GK21hitop_u:1137": "sevā-dharmaḥ parama-gahano yoginām apy agamyaḥ // Hit_2.26 //",
  "GK21hitop_u:1138": "viśeṣataś ca-",
  "GK21hitop_u:1139": "praṇamaty unnati-hetor jīvita-hetor vimuñcati prāṇān |",
  "GK21hitop_u:1140": "duḥkhīyati sukha-hetoḥ ko mūḍhaḥ sevakād anyaḥ // Hit_2.27 //",
  "GK21hitop_u:1141": "damanako brūte-mitra sarvathā manasāpi naitat kartavyam, yataḥ-",
  "GK21hitop_u:1142": "kathaṃ nāma na sevyante yatnataḥ parameśvarāḥ |",
  "GK21hitop_u:1143": "acireṇaiva ye tuṣṭāḥ pūrayanti manorathān // Hit_2.28 //",
  "GK21hitop_u:1144": "anyac ca-",
  "GK21hitop_u:1145": "kutaḥ sevā-vihīnānāṃ cāmaroddhūta-sampadaḥ |",
  "GK21hitop_u:1146": "uddaṇḍa-dhavala-cchatraṃ vāji-vāraṇa-vāhinī // Hit_2.29 //",
  "GK21hitop_u:1147": "karaṭako brūte-tathāpi kim anenāsmākaṃ vyāpāreṇa |",
  "GK21hitop_u:1148": "yato 'vyāpāreṣu vyāpāraḥ sarvathā pariharaṇīyaḥ | paśya-",
  "GK21hitop_u:1149": "avyāpareṣu vyāpāraṃ yo naraḥ kartum icchati |",
  "GK21hitop_u:1150": "sa eva nidhanaṃ yāti kīlotpaṭīva vānaraḥ // Hit_2.30 //",
  "GK21hitop_u:1151": "damanakaḥ pṛcchati--katham etat ?",
  "GK21hitop_u:1152": "karakaṭaḥ kathayati-",
  "GK21hitop_u:1153": "kathā 1",
  "GK21hitop_u:1154": "asti magadha-deśe dharmāraṇya-saṃnihita-vasudhāyāṃ śubhadatta-nāmnā kāyasthena vihāraḥ kartum ārabdhaḥ |",
  "GK21hitop_u:1155": "tatra karapatradārya-māṇaika-stambhasya kiyad dūrasphāṭitasya kāṣṭha-khaṇḍa-dvaya-madhye kīlakaḥ sūtra-dhāreṇa nihitaḥ |",
  "GK21hitop_u:1156": "tatra balavān vānara-yūthaḥ krīḍann āgataḥ |",
  "GK21hitop_u:1157": "eko vānaraḥ kāla-prerita iva taṃ kīlakaṃ hastābhyāṃ dhṛtvopaviṣṭam |",
  "GK21hitop_u:1158": "anantaraṃ sa ca sahaja-capalatayā mahatā prayatnena taṃ kīlakam ākṛṣṭavān |",
  "GK21hitop_u:1159": "ākṛṣṭe ca kīlake cūrṇitāṇḍa-dvayaḥ pañcatvaṃ gataḥ |",
  "GK21hitop_u:1160": "ato 'haṃ bravīmi-avyāpareṣu vyāpāram ity ādi |",
  "GK21hitop_u:1161": "damanako brūte-tathāpi svāmi-ceṣṭā-nirūpaṇaṃ sevakenāvaśyaṃ karaṇīyam |",
  "GK21hitop_u:1162": "karaṭako brūte-sarvasminn adhikāre ya eva niyuktaḥ pradhāna-mantrī sa karotu |",
  "GK21hitop_u:1163": "yato 'nujīvinā parādhikāra-carcā sarvathā na kartavyā | paśya-",
  "GK21hitop_u:1164": "parādhikāra-carcā yaḥ kuryāt svāmi-hitecchayā |",
  "GK21hitop_u:1165": "sa viṣīdati cītkārād gardabhas tāḍito yathā // Hit_2.31 //",
  "GK21hitop_u:1166": "damanakaḥ pṛcchati--katham etat ?",
  "GK21hitop_u:1167": "karaṭako brūte-",
  "GK21hitop_u:1168": "kathā 2",
  "GK21hitop_u:1169": "asti vārāṇasyāṃ karpūra-paṭako nāma rajakaḥ |",
  "GK21hitop_u:1170": "sa rātrau gāḍha-nidrāyāṃ prasuptaḥ |",
  "GK21hitop_u:1171": "tad-anantaraṃ tad-gṛha-dravyāṇi hartuṃ cauraḥ praviṣṭaḥ |",
  "GK21hitop_u:1172": "tasya prāṅgaṇe gardabho baddhas tiṣṭhati |",
  "GK21hitop_u:1173": "kukkuraś copaviṣṭo 'sti |",
  "GK21hitop_u:1174": "atha gardabhaḥ śvānam āha-sakhe ! bhavatas tāvad ayaṃ vyāpāraḥ |",
  "GK21hitop_u:1175": "tat kim iti tvam uccaiḥ śabdaṃ kṛtvā svāminaṃ na jāgarayasi |",
  "GK21hitop_u:1176": "kukkuro brūte-bhadra ! mama niyogasya carcā tvayā na kartavyā |",
  "GK21hitop_u:1177": "tvam eva kiṃ na jānāsi yathā tasyāharniśaṃ gṛha-rakṣāṃ karomi |",
  "GK21hitop_u:1178": "yato 'yaṃ cirān nirvṛto mamopayogaṃ na jānāti |",
  "GK21hitop_u:1179": "tenādhunāpi mamāhāra-dāne mandādaraḥ |",
  "GK21hitop_u:1180": "yato vinā vidhura-darśanaṃ svāmina upajīviṣu mandādarā bhavanti |",
  "GK21hitop_u:1181": "gardabho brūte-śṛṇu re barbara !",
  "GK21hitop_u:1182": "yācate kārya-kāle yaḥ sa kiṃ-bhṛtyaḥ sa kiṃ-suhṛt |",
  "GK21hitop_u:1183": "kukkuro brūte-",
  "GK21hitop_u:1184": "bhṛtyān sambhāṣayed yas tu kārya-kāle sa kiṃ-prabhuḥ // Hit_2.32 //",
  "GK21hitop_u:1185": "yataḥ-",
  "GK21hitop_u:1186": "āśritānāṃ bhṛtau svāmi-sevāyāṃ dharma-sevane |",
  "GK21hitop_u:1187": "putrasyotpādane caiva na santi pratihastakāḥ // Hit_2.33 //",
  "GK21hitop_u:1188": "tato gardabhaḥ sa-kopam āha-are duṣṭa-mate ! pāpīyāṃs tvaṃ yad vipattau svāmi-kārye upekṣāṃ karoṣi |",
  "GK21hitop_u:1189": "bhavatu tāvat |",
  "GK21hitop_u:1190": "yathā svāmī jāgariṣyati, tan mayā kartavyam | yataḥ-",
  "GK21hitop_u:1191": "pṛṣṭhataḥ sevayed arkaṃ jaṭhareṇa hutāśanam |",
  "GK21hitop_u:1192": "svāminaṃ sarva-bhāvena paralokam amāyayā // Hit_2.34 //",
  "GK21hitop_u:1193": "ity uktvātīva cītkāra-śabdaṃ kṛtavān |",
  "GK21hitop_u:1194": "tataḥ sa rajakas tena cītkāreṇa prabuddho nidrā-bhaṅga-kopād utthāya gardabhaṃ laguḍena tādayāmāsa |",
  "GK21hitop_u:1195": "tenāsau pañcatvam agamat |",
  "GK21hitop_u:1196": "ato 'haṃ bravīmi-parādhikāra-carcām ity ādi |",
  "GK21hitop_u:1197": "paśya, paśūnām anveṣaṇam evāsman-niyogaḥ |",
  "GK21hitop_u:1198": "sva-niyoga-carcā kriyatām |",
  "GK21hitop_u:1199": "kintv adya tayā carcayā na prayojanam |",
  "GK21hitop_u:1200": "yata āvayor bhakṣita-śeṣāhāraḥ pracuro 'sti |",
  "GK21hitop_u:1201": "damanakaḥ saroṣam āha-katham āhārārthī bhavān kevalaṃ rājānaṃ sevate ?",
  "GK21hitop_u:1202": "etad ayuktam uktaṃ tvayā | yataḥ-",
  "GK21hitop_u:1203": "suhṛdām upakāra-kāraṇād",
  "GK21hitop_u:1204": "dviṣatām apy apakāra-kāraṇāt |",
  "GK21hitop_u:1205": "nṛpa-saṃśraya iṣyate budhair",
  "GK21hitop_u:1206": "jaṭharaṃ ko na bibharti kevalam // Hit_2.35 //",
  "GK21hitop_u:1207": "jīvite yasya jīvanti viprā mitrāṇi bāndhavāḥ |",
  "GK21hitop_u:1208": "saphalaṃ jīvitaṃ tasya ātmārthe ko na jīvati // Hit_2.36 //",
  "GK21hitop_u:1209": "api ca-",
  "GK21hitop_u:1210": "yasmin jīvati jīvanti bahavaḥ sa tu jīvatu |",
  "GK21hitop_u:1211": "kāko 'pi kiṃ na kurute cañcvā svodara-pūraṇam // Hit_2.37 //",
  "GK21hitop_u:1212": "paśya-",
  "GK21hitop_u:1213": "pañcabhir yāti dāsatvaṃ purāṇaiḥ ko 'pi mānavaḥ |",
  "GK21hitop_u:1214": "ko 'pi lakṣaiḥ kṛtī ko 'pi lakṣair api na labhyate // Hit_2.38 //",
  "GK21hitop_u:1215": "anyac ca-",
  "GK21hitop_u:1216": "manuṣya-jātau tulyāyāṃ bhṛtyatvam ati-garhitam |",
  "GK21hitop_u:1217": "prathamo yo na tan nāpi sa kiṃ jīvatsu gaṇyate // Hit_2.39 //",
  "GK21hitop_u:1218": "tathā coktaṃ-",
  "GK21hitop_u:1219": "vāji-vāraṇa-lohānāṃ kāṣṭha-pāṣāṇa-vāsasām |",
  "GK21hitop_u:1220": "nārī-puruṣa-toyānām antaraṃ hada-hantaram // Hit_2.40 //",
  "GK21hitop_u:1221": "tathā hi svalpam apy atiricyate-",
  "GK21hitop_u:1222": "svalpa-snāyu-vasāvaśeṣa-malinaṃ nirmāṃsam apy asthikaṃ",
  "GK21hitop_u:1223": "śvā labdhvā paritoṣam eti na bhavet tasya kṣudhaḥ śāntaye |",
  "GK21hitop_u:1224": "siṃho jambukam aṅkam āgatam api tyaktvā nihanti dvipaṃ",
  "GK21hitop_u:1225": "sarvaḥ kṛcchra-gato 'pi vāñchati janaḥ sattvānurūpaṃ phalam // Hit_2.41 //",
  "GK21hitop_u:1226": "aparaṃ ca, sevya-sevakayor antaraṃ paśya-",
  "GK21hitop_u:1227": "lāṅgūla-cālanam adhaś caraṇāvapātaṃ",
  "GK21hitop_u:1228": "bhūmau nipatya vadanodara-darśanaṃ ca |",
  "GK21hitop_u:1229": "śvā piṇḍadasya kurute gaja-puṅgavas tu",
  "GK21hitop_u:1230": "dhīraṃ vilokayati cāṭu-śataiś ca bhuṅkte // Hit_2.42 //",
  "GK21hitop_u:1231": "kiṃ ca-",
  "GK21hitop_u:1232": "yaj jīvyate kṣaṇam api prathitaṃ manuṣyair",
  "GK21hitop_u:1233": "vijñāna-vikrama-yaśobhir abhajyamānam |",
  "GK21hitop_u:1234": "tan nāma jīvitam iha pravadanti taj-jñāḥ",
  "GK21hitop_u:1235": "kāko 'pi jīvati cirāya baliṃ ca bhuṅkte // Hit_2.43 //",
  "GK21hitop_u:1236": "aparaṃ ca-",
  "GK21hitop_u:1237": "yo nātmaje na ca gurau na ca bhṛtya-varge",
  "GK21hitop_u:1238": "dīne dayāṃ na kurute na ca bandhu-varge |",
  "GK21hitop_u:1239": "kiṃ tasya jīvita-phalena manuṣya-loke",
  "GK21hitop_u:1240": "kāko 'pi jīvati cirāya baliṃ ca bhuṅkte // Hit_2.44 //",
  "GK21hitop_u:1241": "aparam api-",
  "GK21hitop_u:1242": "ahita-hita-vicāra-śūnya-buddheḥ",
  "GK21hitop_u:1243": "śruti-samayair bahubhir bahiṣkṛtasya |",
  "GK21hitop_u:1244": "udara-bharaṇa-mātra-kevalecchoḥ",
  "GK21hitop_u:1245": "puruṣa-paśoś ca paśoś ca ko viśeṣaḥ // Hit_2.45 //",
  "GK21hitop_u:1246": "karaṭako brūte-āvāṃ tāvad apradhānau | tadāpy āvayoḥ kim anayā vicāraṇayā |",
  "GK21hitop_u:1247": "damanako brūte-kiyatā kālenāmātyāḥ pradhānatām apradhānatāṃ vā labhante, yataḥ-",
  "GK21hitop_u:1248": "na kasyacit kaścid iha svabhāvād",
  "GK21hitop_u:1249": "bhavaty udāro 'bhimataḥ khalo vā |",
  "GK21hitop_u:1250": "loke gurutvaṃ viparītatāṃ vā",
  "GK21hitop_u:1251": "sva-ceṣṭitāny eva naraṃ nayanti // Hit_2.46 //",
  "GK21hitop_u:1252": "kiṃ ca-",
  "GK21hitop_u:1253": "āropyate śilā śaile yatnena mahatā yathā |",
  "GK21hitop_u:1254": "nipātyate kṣaṇenādhas tathātmā guṇa-doṣayoḥ // Hit_2.47 //",
  "GK21hitop_u:1255": "yāty adho 'dhaḥ vrajaty uccair naraḥ svair eva karmabhiḥ |",
  "GK21hitop_u:1256": "kūpasya khanitā yadvat prākārasyeva kārakaḥ // Hit_2.48 //",
  "GK21hitop_u:1257": "tad bhadram | svayatnāyatto hy ātmā sarvasya |",
  "GK21hitop_u:1258": "karaṭako brūte-atha bhavān kiṃ bravīti ?",
  "GK21hitop_u:1259": "sa āha-ayaṃ tāvat svāmī piṅgalakaḥ kuto 'pi kāraṇāt sa-cakitaḥ parivṛtyopaviṣṭaḥ |",
  "GK21hitop_u:1260": "karaṭako brūte-",
  "GK21hitop_u:1261": "udīrito 'rthaḥ paśunāpi gṛhyate hayāś ca nāgāś ca vahanti coditāḥ |",
  "GK21hitop_u:1262": "anuktam apy ūhati paṇḍito janaḥ pareṅgita-jñāna-phalā hi buddhayaḥ // Hit_2.49 //",
  "GK21hitop_u:1263": "ākāra-riṅgatair gatyā ceṣṭayā bhāṣaṇena ca |",
  "GK21hitop_u:1264": "netra-vaktra-vikāreṇa lakṣyate'ntargataṃ manaḥ // Hit_2.50 //",
  "GK21hitop_u:1265": "atra bhaya-prastāve prajñā-balenāham enaṃ svāminam ātmīyaṃ kariṣyāmi | yataḥ-",
  "GK21hitop_u:1266": "prastāva-sadṛśaṃ vākyaṃ sad-bhāva-sadṛśaṃ priyam |",
  "GK21hitop_u:1267": "ātma-śakti-samaṃ kopaṃ yo jānāti sa paṇḍitaḥ // Hit_2.51 //",
  "GK21hitop_u:1268": "karaṭako brūte-sakhe tvaṃ sevānabhijñaḥ | paśya-",
  "GK21hitop_u:1269": "anāhūto viśed yas tu apṛṣṭo bahu bhāṣate |",
  "GK21hitop_u:1270": "ātmānaṃ manyate prītaṃ bhū-pālasya sa durmatiḥ // Hit_2.52 //",
  "GK21hitop_u:1271": "damanako brūte-bhadra ! katham ahaṃ sevānabhijñaḥ ? paśya-",
  "GK21hitop_u:1272": "kim apy asti svabhāvena sundaraṃ vāpy asundaram |",
  "GK21hitop_u:1273": "yad eva rocate yasmai bhavet tat tasya sundaram // Hit_2.53 //",
  "GK21hitop_u:1274": "yataḥ-",
  "GK21hitop_u:1275": "yasya yasya hi yo bhāvas tena tena hi taṃ naram |",
  "GK21hitop_u:1276": "anupraviśya medhāvī kṣipram ātma-vaśaṃ nayet // Hit_2.54 //",
  "GK21hitop_u:1277": "anyac ca-",
  "GK21hitop_u:1278": "ko 'trety aham iti brūyāt samyag ādeśayeti ca |",
  "GK21hitop_u:1279": "ājñām avitathāṃ kuryād yathā-śakti mahīpateḥ // Hit_2.55 //",
  "GK21hitop_u:1280": "aparaṃ ca-",
  "GK21hitop_u:1281": "alpecchur dhṛtimān prājñaś chāyevānugataḥ sadā |",
  "GK21hitop_u:1282": "ādiṣṭo na vikalpeta sa rāja-vasatiṃ vaset // Hit_2.56 //",
  "GK21hitop_u:1283": "karaṭako brūte-kadācit tvām anavasara-praveśād avagamyate svāmī |",
  "GK21hitop_u:1284": "sa cāha-astv evam | tathāpy anujīvinā svāmi-sāṃnidhyam avaśyaṃ karaṇīyam |",
  "GK21hitop_u:1285": "yataḥ-",
  "GK21hitop_u:1286": "doṣa-bhīter anārambhas tat kāpuruṣa-lakṣaṇam |",
  "GK21hitop_u:1287": "kair ajīrṇa-bhayād bhrātar bhojanaṃ parihīyate // Hit_2.57 //",
  "GK21hitop_u:1288": "paśya-",
  "GK21hitop_u:1289": "āsannam eva nṛpatir bhajate manuṣyaṃ vidyā-vihīnam akulīnam asaṃstutaṃ vā |",
  "GK21hitop_u:1290": "prāyeṇa bhūmi-patayaḥ pramadā-latāś ca yaḥ pārśvato vasati taṃ pariveṣṭayanti // Hit_2.58 //",
  "GK21hitop_u:1291": "karaṭako brūte-atha tatra gatvā kiṃ vakṣyati bhavān |",
  "GK21hitop_u:1292": "sa āha-śṛṇu ! kim anurakto virakto vā mayi svāmīti jñāsyāmi |",
  "GK21hitop_u:1293": "karaṭako brūte-kiṃ taj jñāna-lakṣaṇam |",
  "GK21hitop_u:1294": "damanako brūte-śṛṇu-",
  "GK21hitop_u:1295": "dūrād avekṣaṇaṃ hāsaḥ sampraśneṣv ādaro bhṛśam |",
  "GK21hitop_u:1296": "parokṣe'pi guṇa-ślāghā smaraṇaṃ priya-vastuṣu // Hit_2.59 //",
  "GK21hitop_u:1297": "asevake cānuraktir dānaṃ sa-priya-bhāṣaṇam |",
  "GK21hitop_u:1298": "anuraktasya cihnāni doṣe'pi guṇa-saṅgrahaḥ // Hit_2.60 //",
  "GK21hitop_u:1299": "anyac ca--",
  "GK21hitop_u:1300": "kāla-yāpanam āśānāṃ vardhanaṃ phala-khaṇḍanam |",
  "GK21hitop_u:1301": "virakteśvara-cihnāni jānīyān matimān naraḥ // Hit_2.61 //",
  "GK21hitop_u:1302": "etaj jñātvā yathā cāyaṃ mamāyatto bhaviṣyati | tathā vadiṣyāmi |",
  "GK21hitop_u:1303": "apāyasaṃ darśanajāṃ vipattim",
  "GK21hitop_u:1304": "upāya-sandarśana-jāṃ ca siddhim |",
  "GK21hitop_u:1305": "medhāvino nīti-vidhi-prayuktāṃ",
  "GK21hitop_u:1306": "puraḥ sphurantīm iva darśayanti // Hit_2.62 //",
  "GK21hitop_u:1307": "karaṭako brūte-tathāpy aprāpte prastāve na vaktum arhasi, yataḥ-",
  "GK21hitop_u:1308": "aprāpta-kālaṃ vacanaṃ bṛhaspatir api bruvan |",
  "GK21hitop_u:1309": "labhate buddhy-avajñānam avamānaṃ ca bhārata // Hit_2.63 //",
  "GK21hitop_u:1310": "damanako brūte-mitra ! mā bhaiṣīḥ ! nāham aprāptāvasaraṃ vacanaṃ vadiṣyāmi | yataḥ-",
  "GK21hitop_u:1311": "āpady unmārga-gamane kārya-kālātyayeṣu ca |",
  "GK21hitop_u:1312": "apṛṣṭo 'pi hitānveṣī brūyāt kalyāṇa-bhāṣitam // Hit_2.64 //",
  "GK21hitop_u:1313": "yadi ca prāptāvasareṇāpi mayā mantro na vaktavyas tadā mantritvam eva mamānupapannam | yataḥ-",
  "GK21hitop_u:1314": "kalpayati yena vṛttiṃ yena ca loke praśasyate |",
  "GK21hitop_u:1315": "sa guṇas tena guṇinā rakṣyaḥ saṃvardhanīyaś ca // Hit_2.65 //",
  "GK21hitop_u:1316": "tad bhadra ! anujānīhi mām | gacchāmi |",
  "GK21hitop_u:1317": "karaṭako brūte-śubham astu | śivās te panthānaḥ | yathābhilaṣitam anuṣṭhīyatām iti |",
  "GK21hitop_u:1318": "tato damanako vismita iva piṅgalaka-samīpaṃ gataḥ |",
  "GK21hitop_u:1319": "atha dūrād eva sādaraṃ rājñā praveśitaḥ sāṣṭāṅga-praṇipātaṃ praṇipatyopaviṣṭaḥ |",
  "GK21hitop_u:1320": "rājāha-cirād dṛṣṭo 'si |",
  "GK21hitop_u:1321": "damanako brūte-yadyapi mayā sevakena śrīmad-devapādānāṃ na kiṃcit prayojanam asti,",
  "GK21hitop_u:1322": "tathāpi prāpta-kālam anujīvinā sāṃnidhyam avaśyaṃ kartavyam ity āgato 'smi | kiṃ ca-",
  "GK21hitop_u:1323": "dantasya nirgharṣaṇakena rājan",
  "GK21hitop_u:1324": "karṇasya kaṇḍūyanakena vāpi |",
  "GK21hitop_u:1325": "tṛṇena kāryaṃ bhavatīśvarāṇāṃ",
  "GK21hitop_u:1326": "kim aṅga-vāk-pāṇi-matā nareṇa // Hit_2.66 //",
  "GK21hitop_u:1327": "yadyapi cireṇāvadhīritasya deva-pādair me buddhi-nāśaḥ śakyate, tad api na śaṅkanīyam | yataḥ-",
  "GK21hitop_u:1328": "kadarthitasyāpi ca dhairya-vṛtter",
  "GK21hitop_u:1329": "buddher vināśo nahi śaṅkanīyaḥ |",
  "GK21hitop_u:1330": "adhaḥ-kṛtasyāpi tanūnapāto",
  "GK21hitop_u:1331": "nādhaḥ śikhā yāti kadācid eva // Hit_2.67 //",
  "GK21hitop_u:1332": "deva ! tat sarvathā viśeṣajñena svāminā bhavitavyam | yataḥ-",
  "GK21hitop_u:1333": "maṇir luṭhati pādeṣu kācaḥ śirasi dhāryate |",
  "GK21hitop_u:1334": "yathaivāste tathaivāstāṃ kācaḥ kāco maṇir maṇiḥ // Hit_2.68 //",
  "GK21hitop_u:1335": "anyac ca-",
  "GK21hitop_u:1336": "nirviśeṣo yadā rājā samaṃ sarveṣu vartate |",
  "GK21hitop_u:1337": "tadodyama-samarthānām utsāhaḥ parihīyate // Hit_2.69 //",
  "GK21hitop_u:1338": "kiṃ ca-",
  "GK21hitop_u:1339": "trividhāḥ puruṣā rājann uttamādhama-madhyamāḥ |",
  "GK21hitop_u:1340": "niyojayet tathaivaitāṃs trividheṣv eva karmasu // Hit_2.70 //",
  "GK21hitop_u:1341": "yataḥ-",
  "GK21hitop_u:1342": "sthāna eva nijyojyante bhṛtyāś cābharaṇāni ca |",
  "GK21hitop_u:1343": "nahi cūḍāmaṇiḥ pāde nūpuraṃ śirasā kṛtam // Hit_2.71 //",
  "GK21hitop_u:1344": "api ca-",
  "GK21hitop_u:1345": "kanaka-bhūṣaṇa-saṅgrahaṇocito yadi maṇis trapuṇi praṇidhīyate |",
  "GK21hitop_u:1346": "na sa virauti na cāpi na śobhate bhavati yojayitur vacanīyatā // Hit_2.72 //",
  "GK21hitop_u:1347": "anyac ca-",
  "GK21hitop_u:1348": "mukuṭe ropitā kācaś caraṇābharaṇe maṇiḥ |",
  "GK21hitop_u:1349": "nahi doṣo maṇer asti kintu sādhor avijñatā // Hit_2.73 //",
  "GK21hitop_u:1350": "paśya-",
  "GK21hitop_u:1351": "buddhimān anurakto 'yam ayaṃ śūra ito bhayam |",
  "GK21hitop_u:1352": "iti bhṛtya-vicārajño bhṛtyair āpūryate nṛpaḥ // Hit_2.74 //",
  "GK21hitop_u:1353": "tathā hi-",
  "GK21hitop_u:1354": "aśvaḥ śastraṃ śāstraṃ vīṇā vāṇī naraś ca nārī ca |",
  "GK21hitop_u:1355": "puruṣa-viśeṣaṃ prāptā bhavanty ayogyāś ca yogyāś ca // Hit_2.75 //",
  "GK21hitop_u:1356": "anyac ca-",
  "GK21hitop_u:1357": "kiṃ bhaktenāsamarthena kiṃ śaktenāpakāriṇā |",
  "GK21hitop_u:1358": "bhaktaṃ śaktaṃ ca māṃ rājan nāvajñātuṃ tvam arhasi // Hit_2.76 //",
  "GK21hitop_u:1359": "yataḥ-",
  "GK21hitop_u:1360": "avajñānād rājño bhavati mati-hīnaḥ parijanas",
  "GK21hitop_u:1361": "tatas tat-prāmāṇyād bhavati na samīpe budha-janaḥ |",
  "GK21hitop_u:1362": "budhais tyakte rājye na hi bhavati nītir guṇavatī",
  "GK21hitop_u:1363": "vipannāyāṃ nītau sakalam avaśaṃ sīdati jagat // Hit_2.77 //",
  "GK21hitop_u:1364": "aparaṃ ca-",
  "GK21hitop_u:1365": "janaṃ janapadā nityam arcayanti nṛpārcitam |",
  "GK21hitop_u:1366": "nṛpeṇāvamato yas tu sa sarvair avamanyate // Hit_2.78 //",
  "GK21hitop_u:1367": "kiṃ ca-",
  "GK21hitop_u:1368": "bālād api gṛhītavyaṃ yuktam uktaṃ manīṣibhiḥ |",
  "GK21hitop_u:1369": "raver aviṣaye kiṃ na pradīpasya prakāśanam // Hit_2.79 //",
  "GK21hitop_u:1370": "piṅgalako 'vadat-bhadra damanaka ! kim etat ?",
  "GK21hitop_u:1371": "tvam asmadīya-pradhānāmātya-putra iyantaṃ kālaṃ yāvat kuto 'pi khala-vākyān nāgato 'si |",
  "GK21hitop_u:1372": "idānīṃ yathābhimataṃ brūhi |",
  "GK21hitop_u:1373": "damanako brūte-deva ! pṛcchāmi kiṃcit |",
  "GK21hitop_u:1374": "ucyatām |",
  "GK21hitop_u:1375": "udakārthī svāmī pānīyam apītvā kim iti vismita iva tiṣṭhati |",
  "GK21hitop_u:1376": "piṅgalako 'vadat-bhadram uktaṃ tvayā |",
  "GK21hitop_u:1377": "kintv etad rahasyaṃ vaktuṃ kācid viśvāsa-bhūmir nāsti |",
  "GK21hitop_u:1378": "tathāpi nibhṛtaṃ kṛtvā kathayāmi |",
  "GK21hitop_u:1379": "śṛṇu, samprati vanam idam apūrva-sattvādhiṣṭhitam ato 'smākaṃ tyājyam |",
  "GK21hitop_u:1380": "anena hetunā vismito 'smi |",
  "GK21hitop_u:1381": "tathā ca śruto mayāpi mahān apūrva-śabdaḥ |",
  "GK21hitop_u:1382": "śabdānurūpeṇāsya prāṇino mahatā balena bhavitavyam |",
  "GK21hitop_u:1383": "damanako brūte-deva ! asti tāvad ayaṃ mahān bhaya-hetuḥ |",
  "GK21hitop_u:1384": "sa śabdo 'syābhir apy ākarṇitaḥ |",
  "GK21hitop_u:1385": "kintu sa kiṃ mantrī yaḥ prathamaṃ bhūmi-tyāgaṃ paścād yuddhaṃ copaviśati asmin kārya-sandehe bhṛtyānām upayoga eva jñātavyaḥ | yataḥ-",
  "GK21hitop_u:1386": "bandhu-strī-bhṛtya-vargasya buddheḥ sattvasya cātmanaḥ |",
  "GK21hitop_u:1387": "āpan-nikaṣa-pāṣāṇe naro jānāti sāratām // Hit_2.80 //",
  "GK21hitop_u:1388": "siṃho brūte-bhadra ! mahatī śaṅkā māṃ bādhate |",
  "GK21hitop_u:1389": "damanakaḥ punar āha svagatam-anyathā rājya-sukhaṃ parityajya sthānāntaraṃ gantuṃ kathaṃ māṃ sambhāṣase ?",
  "GK21hitop_u:1390": "prakāśaṃ brūte-deva ! yāvad ahaṃ jīvāmi tāvad bhayaṃ na kartavyam |",
  "GK21hitop_u:1391": "kintu karaṭakādayo 'py āśvāsyantāṃ yasmād āpat-pratīkāra-kāle durlabhah puruṣa-samavāyaḥ |",
  "GK21hitop_u:1392": "tatas tau damanaka-karaṭakau rājñā sarvasvenāpi pūjitau bhaya-pratīkāraṃ pratijñāya calitau |",
  "GK21hitop_u:1393": "karaṭako gacchan damanakam āha-sakhe ! kiṃ śaktya-pratīkāro bhaya-hetur aśakya-pratīkāro veti na jñātvā bhayopaśamaṃ pratijñāya katham ayaṃ mahā-prasādo gṛhītaḥ ?",
  "GK21hitop_u:1394": "yato 'nupakurvāṇo na kasyāpy upāyanaṃ gṛhṇīyād viśeṣato rājñaḥ | paśya-",
  "GK21hitop_u:1395": "yasya prasāde padmāste vijayaś ca parākrame |",
  "GK21hitop_u:1396": "mṛtyuś ca vasati krodhe sarva-tejomayo hi saḥ // Hit_2.81 //",
  "GK21hitop_u:1397": "tathā hi-",
  "GK21hitop_u:1398": "bālo 'pi nāvamantavyo manuṣya iti bhūmipaḥ |",
  "GK21hitop_u:1399": "mahatī devatā hy eṣā nara-rūpeṇa tiṣṭhati // Hit_2.82 //",
  "GK21hitop_u:1400": "damanako vihasyāha-mitra ! tūṣṇīm āsyatām |",
  "GK21hitop_u:1401": "jñātaṃ mayā bhaya-kāraṇam |",
  "GK21hitop_u:1402": "balīvarda-narditaṃ tat |",
  "GK21hitop_u:1403": "vṛṣabhāś cāsmākam api bhakṣyāḥ |",
  "GK21hitop_u:1404": "kiṃ punaḥ siṃhasya |",
  "GK21hitop_u:1405": "karaṭako brūte-yady evaṃ tadā kim punaḥ svāmi-trāsas tatraiva kim iti nāpanītaḥ |",
  "GK21hitop_u:1406": "damanako brūte-yadi svāmi-trāsas tatraiva mucyate tadā katham ayaṃ mahā-prasāda-lābhaḥ syāt | aparaṃ ca-",
  "GK21hitop_u:1407": "nirapekṣo na kartavyo bhṛtyai svāmī kadācana |",
  "GK21hitop_u:1408": "nirapekṣaṃ prabhuṃ kṛtvā bhṛtyaḥ syād dadhi-karṇavat // Hit_2.83 //",
  "GK21hitop_u:1409": "karaṭakaḥ pṛcchati--katham etat ?",
  "GK21hitop_u:1410": "damanakaḥ kathayati-",
  "GK21hitop_u:1411": "kathā 3",
  "GK21hitop_u:1412": "asty uttara-pathe'rbudaśikhara-nāmni parvate durdānto nāma mahā-vikramaḥ siṃhaḥ |",
  "GK21hitop_u:1413": "tasya parvata-kandaram adhiśayānasya kesarāgraṃ kaścin mūṣikaḥ pratyahaṃ chinatti |",
  "GK21hitop_u:1414": "tataḥ kesarāgraṃ lūnaṃ dṛṣṭvā kupito vivarāntargataṃ mūṣikam alabhamāno 'cintayat-",
  "GK21hitop_u:1415": "kṣudra-śatrur bhaved yas tu vikramān naiva labhyate |",
  "GK21hitop_u:1416": "tam āhantuṃ puraskāryaḥ sadṛśas tasya sainikaḥ // Hit_2.84 //",
  "GK21hitop_u:1417": "ity ālocya tena grāmaṃ gatvā viśvāsaṃ kṛtvā dadhikarṇa-nāmā biḍālo yatnevānīya māṃsāhāraṃ dattvā sva-kandare sthāpitaḥ |",
  "GK21hitop_u:1418": "anantaraṃ tad-bhayān mūṣiko 'pi vilān na niḥsarati |",
  "GK21hitop_u:1419": "tenāsau siṃho 'kṣata-keśaraḥ sukhaṃ svapiti |",
  "GK21hitop_u:1420": "mūṣika-śabdaṃ yadā yadā śṛṇoti, tadā tadā māṃsāhāra-dānena taṃ biḍālaṃ saṃvardhayati |",
  "GK21hitop_u:1421": "ājñā-bhaṅgo narendrāṇāṃ brāhmaṇānām anādaraḥ |",
  "GK21hitop_u:1422": "pṛthak śayyā ca nārīṇām aśastra-vihito vadhaḥ // Hit_2.85 //",
  "GK21hitop_u:1423": "tato deśa-vyavahārānabhijñaḥ saṃjīvakaḥ sabhayam upasṛtya sāṣṭāṅga-pātaṃ karaṭakaṃ praṇatavān | tathā coktam-",
  "GK21hitop_u:1424": "matir eva balād garīyasī yad-abhāve kariṇām iyaṃ daśā |",
  "GK21hitop_u:1425": "iti ghoṣayatīva ḍiṇḍimaḥ kariṇo hastipakāhataḥ kvaṇan // Hit_2.86 //",
  "GK21hitop_u:1426": "atha saṃjīvakaḥ sāśaṅkam āha-senāpate ! kiṃ mayā kartavyam | tad abhidhīyatām |",
  "GK21hitop_u:1427": "karaṭako brūte-vṛṣabha ! atra kānane tiṣṭhasi | asmad-deva-pādāravindaṃ praṇaya |",
  "GK21hitop_u:1428": "saṃjīvako brūte-tad-abhaya-vācaṃ me yaccha | gacchāmi |",
  "GK21hitop_u:1429": "karaṭako brūte-śṛṇu re balīvarda ! alam anayā śaṅkayā | yataḥ-",
  "GK21hitop_u:1430": "prativācam adatta keśavaḥ śapamānāya na cedi-bhūbhuje |",
  "GK21hitop_u:1431": "anuhuṅkurute ghana-dhvaniṃ na hi gomāyu-rutāni kesarī // Hit_2.87 //",
  "GK21hitop_u:1432": "anyac ca-",
  "GK21hitop_u:1433": "tṛṇāni nonmūlayati prabhañjano",
  "GK21hitop_u:1434": "mṛdūni nīcaiḥ praṇalāni sarvataḥ |",
  "GK21hitop_u:1435": "samucchritān eva tarūn prabādhate",
  "GK21hitop_u:1436": "mahān mahaty eva karoti vikramam // Hit_2.88 //",
  "GK21hitop_u:1437": "tatas tau saṃjīvakaṃ kiyad dūre saṃsthāpya piṅgalaka-samīpaṃ gatau |",
  "GK21hitop_u:1438": "tato rājā sādaram avalokitau praṇamyopaviṣṭau |",
  "GK21hitop_u:1439": "rājāha-tvayā sa dṛṣṭaḥ ?",
  "GK21hitop_u:1440": "damanako brūte-deva ! dṛṣṭaḥ |",
  "GK21hitop_u:1441": "kintu yad devena jñātaṃ tat tathā |",
  "GK21hitop_u:1442": "mahān evāsau devaṃ draṣṭum icchati |",
  "GK21hitop_u:1443": "kintu mahābalo 'sau tataḥ sajjībhūyopaviśya dṛśyatām |",
  "GK21hitop_u:1444": "śabda-mātrād eva na bhetavyam | tathā coktam-",
  "GK21hitop_u:1445": "śabda-mātrān na bhetavyam ajñātvā śabda-kāraṇam |",
  "GK21hitop_u:1446": "śabda-hetuṃ parijñāya kuṭṭanī gauravaṃ gatā // Hit_2.89 //",
  "GK21hitop_u:1447": "rājāha-katham etat ?",
  "GK21hitop_u:1448": "damanakaḥ kathayati---",
  "GK21hitop_u:1449": "kathā 4",
  "GK21hitop_u:1450": "asti śrī-parvata-madhye brahmapurākhyaṃ nagaram |",
  "GK21hitop_u:1451": "tac-chikhara-pradeśe ghaṇṭākarṇo nāma rākṣasaḥ prativasatīti jana-pravādaḥ śrūyate |",
  "GK21hitop_u:1452": "ekadā ghaṇṭām ādāya palāyamānaḥ kaścic cauro vyāghreṇa vyāpāditaḥ |",
  "GK21hitop_u:1453": "tat-pāṇi-patitā ghaṇṭā vānaraiḥ prāptā |",
  "GK21hitop_u:1454": "vānarās tāṃ ghaṇṭām anukṣaṇaṃ vādayanti |",
  "GK21hitop_u:1455": "tato nagara-janaiḥ sa manuṣyaḥ khādito dṛṣṭaḥ pratikṣaṇaṃ ghaṇṭā-ravaś ca śrūyate |",
  "GK21hitop_u:1456": "anantaraṃ ghaṇṭākarṇaḥ kupito manuṣyān khādati ghaṇṭāṃ ca vādayatīty uktvā sarve janā nagarāt palāyitāḥ |",
  "GK21hitop_u:1457": "tataḥ karālayā nāma kuṭṭanyā vimṛśyānavaro 'yaṃ ghaṇṭā-nādaḥ |",
  "GK21hitop_u:1458": "tat kiṃ markaṭā ghaṇṭāṃ vādayantīti svayaṃ vijñāya rājā vijñāpitaḥ-deva ! yadi kiyad dhanopakṣayaḥ kriyate, tadāham",
  "GK21hitop_u:1459": "enaṃ ghaṇṭākarṇaṃ sādhayāmi |",
  "GK21hitop_u:1460": "tato rājā tasyai dhanaṃ dattam |",
  "GK21hitop_u:1461": "kuṭṭanyā maṇḍalaṃ kṛtvā tatra gaṇeśādi-pūjā-gauravaṃ darśayitvā svayaṃ vānara-priya-phalāny ādāya vanaṃ praviśya phalāny ākīrṇāni |",
  "GK21hitop_u:1462": "tato ghaṇṭāṃ parityajya vānarāḥ phalāsaktā babhūvuḥ |",
  "GK21hitop_u:1463": "kuṭṭanī ca ghaṇṭāṃ gṛhītvā nagaram āgatā sarva-jana-pūjyābhavat |",
  "GK21hitop_u:1464": "ato 'haṃ bravīmi-śabda-mātrān na bhetavyam ity ādi |",
  "GK21hitop_u:1465": "tataḥ saṃjīvakam ānīya darśanaṃ kāritavantau |",
  "GK21hitop_u:1466": "paścāt tatraiva parama-prītyā nivasati |",
  "GK21hitop_u:1467": "--o)0(o--",
  "GK21hitop_u:1468": "atha kadācit tasya siṃhasya bhrātā stabdha-karṇa-nāmā siṃhaḥ samāgataḥ |",
  "GK21hitop_u:1469": "tasyātithyaṃ kṛtvā siṃham upaveśya piṅgalakas tad-āhārāya paśuṃ hantuṃ calitaḥ |",
  "GK21hitop_u:1470": "atrāntare saṃjīvako vadati-deva ! adya hata-mṛgāṇāṃ māṃsāni kva ?",
  "GK21hitop_u:1471": "rājāha-damanaka-karaṭakau jānītaḥ |",
  "GK21hitop_u:1472": "saṃjīvako brūte-jñāyatāṃ kim asti nāsti vā ?",
  "GK21hitop_u:1473": "siṃho vimṛśyāha-nāsty eva tat |",
  "GK21hitop_u:1474": "saṃjīvako brūte-katham etāvan māṃsaṃ tābhyāṃ khāditam ?",
  "GK21hitop_u:1475": "rājāha-khāditaṃ vyayitam avadhīritaṃ ca | pratyaham eṣa kramaḥ |",
  "GK21hitop_u:1476": "saṃjīvako brūte-kathaṃ śrīmad-deva-pādānāṃ agocareṇaiva kriyate ?",
  "GK21hitop_u:1477": "rājāha-madīyāgocareṇaiva kriyate |",
  "GK21hitop_u:1478": "atha saṃjīvako brūte-naitad ucitam | tathā coktam-",
  "GK21hitop_u:1479": "nānivedya prakurvīta bhartuḥ kiṃcid api svayam |",
  "GK21hitop_u:1480": "kāryam āpat-pratīkārād anyatra jagatī-pate // Hit_2.90 //",
  "GK21hitop_u:1481": "anyac ca-",
  "GK21hitop_u:1482": "kamaṇḍalūpamo 'mātyas tanu-tyāgī bahu-grahaḥ |",
  "GK21hitop_u:1483": "nṛpate kiṅkṣaṇo mūrkho daridraḥ kiṃvarāṭakaḥ // Hit_2.91 //",
  "GK21hitop_u:1484": "sa hy amātyaḥ sadā śreyān kākinīṃ yaḥ pravardhayet |",
  "GK21hitop_u:1485": "koṣaḥ koṣavataḥ prāṇāḥ prāṇāḥ prāṇā na bhūpateḥ // Hit_2.92 //",
  "GK21hitop_u:1486": "kiṃ cārthair na kulācāraiḥ sevatām eti pūruṣaḥ |",
  "GK21hitop_u:1487": "dhana-hīnaḥ sva-patnyāpi tyajyate kiṃ punaḥ paraiḥ // Hit_2.93 //",
  "GK21hitop_u:1488": "etac ca rājñaḥ pradhānaṃ dūṣaṇam-",
  "GK21hitop_u:1489": "ativyayo 'napekṣā ca tathārjanam adharmataḥ |",
  "GK21hitop_u:1490": "moṣaṇaṃ dūra-saṃsthānāṃ koṣa-vyasanam ucyate // Hit_2.94 //",
  "GK21hitop_u:1491": "yataḥ-",
  "GK21hitop_u:1492": "kṣipram āyatam anālocya vyayamānaḥ sva-vāñchayā |",
  "GK21hitop_u:1493": "parikṣīyata evāsau dhanī vaiśravaṇopamaḥ // Hit_2.95 //",
  "GK21hitop_u:1494": "stabdhakarṇo brūte-śṛṇu bhrātaḥ cirāśritād etau damanaka-karaṭakau sandhi-vigraha-kāryādhikāriṇau ca kadācid arthādhikāre na niyoktavyau |",
  "GK21hitop_u:1495": "aparaṃ ca niyoga-prastāve yan mayā śrutaṃ tat kathyate |",
  "GK21hitop_u:1496": "brāhmaṇaḥ kṣatriyo bandhur nādhikāre praśasyate |",
  "GK21hitop_u:1497": "brāhmaṇaḥ siddham apy arthaṃ kṛcchreṇāpi na yacchati // Hit_2.96 //",
  "GK21hitop_u:1498": "niyuktaḥ kṣatriyo dravye khaḍgaṃ darśayate dhruvam |",
  "GK21hitop_u:1499": "sarvasvaṃ grasate bandhur ākramya jñāti-bhāvataḥ // Hit_2.97 //",
  "GK21hitop_u:1500": "aparādhe'pi niḥśaṅko niyogī cira-sevakaḥ |",
  "GK21hitop_u:1501": "sa svāminam avajñāya carec ca niravagrahaḥ // Hit_2.98 //",
  "GK21hitop_u:1502": "upakartādhikāra-sthaḥ svāparādhaṃ na manyate |",
  "GK21hitop_u:1503": "upakāraṃ dhvajī-kṛtya sarvam eva vilumpati // Hit_2.99 //",
  "GK21hitop_u:1504": "upaṃśu-krīḍito 'mātyaḥ svayaṃ rājāyate yataḥ |",
  "GK21hitop_u:1505": "avajñā kriyate tena sadā paricayād dhruvam // Hit_2.100 //",
  "GK21hitop_u:1506": "antar-duṣṭaḥ kṣamā-yuktaḥ sarvānartha-karaḥ kila |",
  "GK21hitop_u:1507": "śakuniḥ śakaṭāraś ca dṛṣṭāntāv atra bhūpate // Hit_2.101 //",
  "GK21hitop_u:1508": "sadāmatyo na sādhyaḥ syāt samṛddhaḥ sarva eva hi |",
  "GK21hitop_u:1509": "siddhānām ayam ādeśaḥ ṛddhiś citta-vikāriṇī // Hit_2.102 //",
  "GK21hitop_u:1510": "prāptārtha-grahaṇaṃ dravya-parīvarto 'nurodhanam |",
  "GK21hitop_u:1511": "upekṣā buddhi-hīnatvaṃ bhogo 'mātyasya dūṣaṇam // Hit_2.103 //",
  "GK21hitop_u:1512": "niyogy artha-grahopāyo rājñā nitya-parīkṣaṇam |",
  "GK21hitop_u:1513": "pratipatti-pradānaṃ ca tathā karma-viparyayaḥ // Hit_2.104 //",
  "GK21hitop_u:1514": "nipīḍitā vamanty uccair antaḥ-sāraṃ mahīpateḥ |",
  "GK21hitop_u:1515": "duṣṭa-vraṇā iva prāyo bhavanti hi niyoginaḥ // Hit_2.105 //",
  "GK21hitop_u:1516": "muhur niyoginī bādhyā vasudhārā mahīpate |",
  "GK21hitop_u:1517": "sakṛt kiṃ pīḍitaṃ snāna-vastraṃ muñced dhṛtaṃ payaḥ // Hit_2.106 //",
  "GK21hitop_u:1518": "etat sarvaṃ yathāvasaraṃ jñātvā vyavahartavyam |",
  "GK21hitop_u:1519": "siṃho brūte-asti tāvad evam | kintv etau sarvathā na mama vacana-kāriṇau |",
  "GK21hitop_u:1520": "stabdhakarṇo brūte-etat sarvam anucitaṃ sarvathā | yataḥ-",
  "GK21hitop_u:1521": "ājñā-bhaṅga-karān rājā na kṣameta sutān api |",
  "GK21hitop_u:1522": "viśeṣaḥ ko nu rājñaś ca rājñaś citra-gatasya ca // Hit_2.107 //",
  "GK21hitop_u:1523": "stabdhasya naśyati yaśo viṣam asya maitrī",
  "GK21hitop_u:1524": "naṣṭendriyasya kulam artha-parasya dharmaḥ |",
  "GK21hitop_u:1525": "vidyā-phalaṃ vyasaninaḥ kṛpaṇasya saukhyaṃ",
  "GK21hitop_u:1526": "rājyaṃ pramatta-sacivasya narādhipasya // Hit_2.108 //",
  "GK21hitop_u:1527": "aparaṃ ca-",
  "GK21hitop_u:1528": "taskarebhyo niyuktebhyaḥ śatrubhyo nṛpa-vallabhāt |",
  "GK21hitop_u:1529": "nṛpatir nija-lobhāc ca prajā rakṣet piteva hi // Hit_2.109 //",
  "GK21hitop_u:1530": "bhrātaḥ ! sarvathāsmad-vacanaṃ kriyatām |",
  "GK21hitop_u:1531": "vyavahāro 'py asmābhiḥ kṛta eva |",
  "GK21hitop_u:1532": "ayaṃ saṃjīvakaḥ sasya-bhakṣako 'rthādhikāre niyujyatām |",
  "GK21hitop_u:1533": "etad-vacanāt tathānuṣṭhite sati tad ārabhya piṅgalaka-saṃjīvakayoḥ sarva-bandhu-parityāgena mahatā snehena kālo 'tivartate |",
  "GK21hitop_u:1534": "tato 'nujīvinām apyāhāra-dāne śaithilya-darśanād damanaka-karaṭakāv anyonyaṃ cintayataḥ |",
  "GK21hitop_u:1535": "tad āha damanakaḥ karaṭakam-mitra ! kiṃ kartavyam ? ātma-kṛto 'yaṃ doṣaḥ |",
  "GK21hitop_u:1536": "svayaṃ kṛte'pi doṣe paridevanam apy anucitam | tathā coktam-",
  "GK21hitop_u:1537": "svarṇa-rekhām ahaṃ spṛṣṭvā baddhvātmānaṃ ca dūtikā |",
  "GK21hitop_u:1538": "āditsuś ca maṇiṃ sādhuḥ sva-doṣād duḥkhitā ime // Hit_2.110 //",
  "GK21hitop_u:1539": "karaṭako brūte--katham etat ?",
  "GK21hitop_u:1540": "damanakaḥ kathayati-",
  "GK21hitop_u:1541": "kathā 5",
  "GK21hitop_u:1542": "asti kāñcanapura-nāmni nagare vīravikramo rājā |",
  "GK21hitop_u:1543": "tasya dharmādhikāriṇā kaścin nāpito vadhya-bhūmiṃ nīyamānaḥ kandarpaketu-nāmnā parivrājakena sādhu-dvitīyakena nāyaṃ hantavyaḥ ity uktvā vastrāñcalena dhṛtaḥ |",
  "GK21hitop_u:1544": "rāja-puruṣā ūcuḥ-kim iti nāyaṃ vadhyaḥ |",
  "GK21hitop_u:1545": "sa āha-śrūyatām | svarṇa-rekhām ahaṃ spṛṣṭvā ity ādi paṭhati |",
  "GK21hitop_u:1546": "ta āhuḥ--katham etat ?",
  "GK21hitop_u:1547": "parivrājakaḥ kathayati-ahaṃ siṃhala-dvīpasya bhūpater jīmūtaketaḥ putraḥ dandarpaketur nāma |",
  "GK21hitop_u:1548": "madhye caturdaśyām āvirbhūta-kalpataru-tale ratnāvalī-kiraṇa-kabūtara-paryaṅka-sthitā sarvālaṅkāra-bhūṣitā lakṣmīr iva vīnāṃ vādayantī kanyā kācid dṛśyate iti |",
  "GK21hitop_u:1549": "tato 'haṃ pota-vṇijam ādāya potam āruhya tatra gataḥ |",
  "GK21hitop_u:1550": "anantaraṃ tatra gatvā paryaṅke'dhamagrā tathaiva sāvalokitā |",
  "GK21hitop_u:1551": "tatas tal-lāvaṇya-guṇākṛṣṭena mayāpi tat-paścāj jhampo dattaḥ |",
  "GK21hitop_u:1552": "tad-anantaraṃ kanakapattanaṃ prāpya suvarṇa-prāsāde tathaiva paryaṅke sthitā vidyādharībhir upāsyamānā mayālokitā |",
  "GK21hitop_u:1553": "tathāpy ahaṃ dūrād eva dṛṣṭvā sakhīṃ prasthāpya sādaraṃ sambhāṣitaḥ |",
  "GK21hitop_u:1554": "tat-sakhyā ca mayā pṛṣṭayā samākhyātam-eṣā kandarpakeli-nāmno vidyādhara-cakravartinaḥ",
  "GK21hitop_u:1555": "putrī ratnamañjarī nāma pratijñāpitā vidyate |",
  "GK21hitop_u:1556": "yaḥ kanakavartanaṃ sva-cakṣuṣāgatya paśyati,",
  "GK21hitop_u:1557": "sa eva pitur agocaro 'pi māṃ pariṇeṣyatīti manasaḥ saṅkalpaḥ |",
  "GK21hitop_u:1558": "tad enāṃ gāndharva-vivāhena pariṇayatu bhavān |",
  "GK21hitop_u:1559": "atha tatra vṛtte gandharva-vivāhe tathā saha ramamāṇas tatrāhaṃ tiṣṭhāmi |",
  "GK21hitop_u:1560": "tata ekadā rahasi tayoktam-svāmin ! svecchayā sarvam idam upabhoktavyam |",
  "GK21hitop_u:1561": "eṣā citra-gatā svarṇa-rekhā nāma vidyādharī na kadācit spraṣṭavyā |",
  "GK21hitop_u:1562": "paścād upajāta-kautukena mayā svarṇarekhā sva-hastena spṛṣṭā |",
  "GK21hitop_u:1563": "tathā citratayāpy ahaṃ caraṇa-padmena tāḍita āgatya sva-rāṣṭre patitaḥ |",
  "GK21hitop_u:1564": "atha duḥkhito 'haṃ parivrajitaḥ pṛthivīṃ paribhrāmyann imāṃ ngarīm anuprāptaḥ |",
  "GK21hitop_u:1565": "atra cātikānte divase gopa-gṛhe suptaḥ sann apaśyam |",
  "GK21hitop_u:1566": "pradoṣa-samaye paśūnāṃ pālanaṃ kṛtvā sva-geham āgato gopaḥ sva-vadhūṃ dūtyā saha kim api mantrayantīm apaśyat |",
  "GK21hitop_u:1567": "tatas tāṃ gopīṃ tāḍayitvā stambhe baddhvā suptaḥ |",
  "GK21hitop_u:1568": "tato 'rdha-rātre etasya nāpitasya vadhūr dūtī punas tāṃ gopīm upetyāvadat-tava virahānala-dagdho 'sau smara-śara-jarjarito mumūrṣur iva vartate | tathā coktam-",
  "GK21hitop_u:1569": "rajanī-cara-nāthena khaṇḍite timire niśi |",
  "GK21hitop_u:1570": "yūnāṃ manāṃsi vivyādha dṛṣṭvā dṛṣṭvā manobhavaḥ // Hit_2.111 //",
  "GK21hitop_u:1571": "tasya tādṛśīm avasthām avalokya parikliṣṭa-manās tvām anuvartitum āgatā |",
  "GK21hitop_u:1572": "tad aham atrātmānaṃ baddhvā tiṣṭhāmi |",
  "GK21hitop_u:1573": "tvaṃ tatra gatvā taṃ santoṣya satvaram āgamiṣyasi |",
  "GK21hitop_u:1574": "tathānuṣṭhite sati sa gopaḥ prabuddho 'vadat-idānīṃ tvāṃ pāpiṣṭhāṃ jārāntikaṃ nayāmi |",
  "GK21hitop_u:1575": "tato yadāsau na kiṃcid api brūte tadā kruddho gopaḥ-darpān mama vacasi pratyuttaram api na dadāsi ity uktvā kopena tena kartarikāmādāyāsyā nāsikā chinnā |",
  "GK21hitop_u:1576": "tathā kṛtvā punaḥ supto gopo nidrām upagataḥ |",
  "GK21hitop_u:1577": "athāgatya gopī dūtīm apṛcchat-kā vārtā ?",
  "GK21hitop_u:1578": "dūtyoktam-paśya mām | mukham eva vārtāṃ kathayati |",
  "GK21hitop_u:1579": "anantaraṃ sā gopī tathā kṛtvātmānaṃ baddhvā sthitā |",
  "GK21hitop_u:1580": "iyaṃ ca dūtī tāṃ chinna-nāsikāṃ gṛhītvā sva-gṛhaṃ praviśya sthitā |",
  "GK21hitop_u:1581": "tataḥ prātar evānena nāpitena sva-vadhūḥ kṣura-bhāṇḍaṃ yācitā satī kṣuram ekaṃ prādāt |",
  "GK21hitop_u:1582": "tato 'samagra-bhāṇḍe prāpte samupajāta-kopo 'yaṃ nāpitas taṃ kṣuraṃ dūrād eva gṛhe kṣiptavān |",
  "GK21hitop_u:1583": "atha kṛtārtarāyeyaṃ me nāsikānena chinnety uktvā dharmādhikāri-samīpam etam ānītavatī |",
  "GK21hitop_u:1584": "sā ca gopī tena gopena punaḥ pṛṣṭovāca-are pāpa ! ko māṃ mahāsatī virūpayituṃ samarthaḥ |",
  "GK21hitop_u:1585": "mama vyavahāram akalmaṣam aṣṭau lokapālā eva jānanti, yataḥ-",
  "GK21hitop_u:1586": "āditya-candrāvanilānalaś ca",
  "GK21hitop_u:1587": "dyaur bhūmir āpo hṛdayaṃ yamaś ca |",
  "GK21hitop_u:1588": "ahaś ca rātriś ca ubhe ca sandhye",
  "GK21hitop_u:1589": "dharmaś ca jānāti narasya vṛttam // Hit_2.112 //",
  "GK21hitop_u:1590": "atathyāny api tathyāni darśayanti hi peśalāḥ |",
  "GK21hitop_u:1591": "same nimnonnatānīva citra-karma-vido janāḥ // Hit_2.113 //",
  "GK21hitop_u:1592": "utpanneṣu ca kāryeṣu matir yasya na hīyate |",
  "GK21hitop_u:1593": "sa nistarati durgāṇi gopī jāra-dvayaṃ yathā // Hit_2.114 //",
  "GK21hitop_u:1594": "karaṭakaḥ pṛcchati-katham etat ?",
  "GK21hitop_u:1595": "kathā 6",
  "GK21hitop_u:1596": "damanakaḥ kathayati-asti dvāravatyāṃ puryāṃ kasyacid gopasya vadhūr bandhakī |",
  "GK21hitop_u:1597": "sā grāmasya daṇḍa-nāyakena tat-putreṇa ca samaṃ ramate | tathā coktam-",
  "GK21hitop_u:1598": "nāgnis tṛpyati kāṣṭhānāṃ nāpagānāṃ mahodadhiḥ |",
  "GK21hitop_u:1599": "nāntakaḥ sarva-bhūtānāṃ na puṃsāṃ vāma-locanā // Hit_2.115 //",
  "GK21hitop_u:1600": "na dānena na mānena nārjavena na sevayā |",
  "GK21hitop_u:1601": "na śastreṇa na śāstreṇa sarvathā viṣamāḥ striyaḥ // Hit_2.116 //",
  "GK21hitop_u:1602": "yataḥ-",
  "GK21hitop_u:1603": "guṇāśrayaṃ kīrti-yutaṃ ca kāntaṃ",
  "GK21hitop_u:1604": "patiṃ ratijñaṃ sadhanaṃ yuvānam |",
  "GK21hitop_u:1605": "vihāya śīghraṃ vanitā vrajanti",
  "GK21hitop_u:1606": "narāntaraṃ śīla-guṇādi-hīnam // Hit_2.117 //",
  "GK21hitop_u:1607": "aparaṃ ca-",
  "GK21hitop_u:1608": "na tādṛśīṃ prītim upaiti nārī",
  "GK21hitop_u:1609": "vicitra-śayyā śayitāpi kāmam |",
  "GK21hitop_u:1610": "yathā hi dūrvādi-vikīrṇa-bhūmau",
  "GK21hitop_u:1611": "prayāti saukhyaṃ para-kānti-saṅgāt // Hit_2.118 //",
  "GK21hitop_u:1612": "atha kadācit sā daṇḍa-nāyaka-putreṇa saha ramamāṇā tiṣṭhati |",
  "GK21hitop_u:1613": "atha daṇḍa-nāyako 'pi rantuṃ tatrāgataḥ |",
  "GK21hitop_u:1614": "tam āyāntaṃ dṛṣṭvā tat-putraṃ kusūle nikṣipya daṇḍanāyakena saha tathaiva krīḍati |",
  "GK21hitop_u:1615": "anantaraṃ tasya bhartā gopo goṣṭhāt samāgataḥ |",
  "GK21hitop_u:1616": "tam avalokya gopyoktam-daṇḍanāyaka ! tvaṃ laguḍaṃ gṛhītvā kopaṃ darśayan satvaraṃ gaccha |",
  "GK21hitop_u:1617": "tathā tenānuṣṭhite gopena gṛham āgatya pṛṣṭhā-kena kāryeṇa daṇḍanāyakaḥ samāgatyātra sthitaḥ ?",
  "GK21hitop_u:1618": "sā brūte-anyaṃ kenāpi kāryeṇa putrasyopari kruddhaḥ |",
  "GK21hitop_u:1619": "sa ca māryamāṇo 'py atrāgatya praviṣṭo mayā kusūle nikṣipya rakṣitaḥ |",
  "GK21hitop_u:1620": "tat-pitrā cānviṣyātra na dṛṣṭaḥ |",
  "GK21hitop_u:1621": "ata evāyaṃ daṇḍanāyakaḥ kruddha eva gacchati |",
  "GK21hitop_u:1622": "tataḥ sā tat-putraṃ kuṣulād bahiṣkṛtya darśitavatī | tathā coktam-",
  "GK21hitop_u:1623": "āhāro dviguṇaḥ strīṇāṃ buddhis tāsāṃ catur-guṇā |",
  "GK21hitop_u:1624": "ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_2.119 //",
  "GK21hitop_u:1625": "ato 'haṃ bravīmi-utapanneṣv api kāryeṣu ity ādi |",
  "GK21hitop_u:1626": "karaṭako brūte-astv evam |",
  "GK21hitop_u:1627": "kintv anayor mahānanyognya-nisargopajāta-sneha kathaṃ bhedayituṃ śakyaḥ ?",
  "GK21hitop_u:1628": "damanako brūte-upāyaḥ kriyatām | tathā coktam-",
  "GK21hitop_u:1629": "upāyena jayo yādṛg ripos tādṛṅ na hetibhiḥ |",
  "GK21hitop_u:1630": "upāya-jño 'lpa-kāyo 'pi na śūraiḥ paribhūyate // Hit_2.120 //",
  "GK21hitop_u:1631": "karaṭakaḥ pṛcchati-katham etat ?",
  "GK21hitop_u:1632": "damanakaḥ kathayati--",
  "GK21hitop_u:1633": "kathā 7",
  "GK21hitop_u:1634": "kasmiṃścit tarau vāyasa-dampatī nivasataḥ |",
  "GK21hitop_u:1635": "tayoś cāpṛtyāni tat-koṭarāvasthitena kṛṣṇa-sarpeṇa khāditāni |",
  "GK21hitop_u:1636": "tataḥ punar garbhavatī vāyasī vāyasm āha-nātha ! tyajyatām ayaṃ vṛkṣaḥ |",
  "GK21hitop_u:1637": "atrāvasthita-kṛṣṇa-sarpeṇāvayoḥ santatiḥ satataṃ bhakṣyate | yataḥ-",
  "GK21hitop_u:1638": "duṣṭā bhāryā śaṭhaṃ mitraṃ bhṛtyaś cottara-dāyakaḥ |",
  "GK21hitop_u:1639": "sa-sarpe ca gṛhe vāso mṛtyur eva na saṃśayaḥ // Hit_2.121 //",
  "GK21hitop_u:1640": "vāyaso brūte-priye ! na bhetavyam | vāraṃ vāraṃ mavaitasya soḍhaḥ | idānīṃ punar na kṣantavyaḥ |",
  "GK21hitop_u:1641": "vāyasy āha-katham etena balavatā sārdhe bhavān vigrahītuṃ samarthaḥ |",
  "GK21hitop_u:1642": "vāyaso brūte-alam anayā śaṅkayā | yataḥ-",
  "GK21hitop_u:1643": "buddhir yasya balaṃ tasya nirbuddhes tu kuto balam |",
  "GK21hitop_u:1644": "paśya siṃho madonmattaḥ śaśakena nipātitaḥ // Hit_2.122 //",
  "GK21hitop_u:1645": "vāyasī vihasyāha--katham etat ?",
  "GK21hitop_u:1646": "vāyasaḥ kathayati-",
  "GK21hitop_u:1647": "kathā 8",
  "GK21hitop_u:1648": "asti mandara-nāmni parvate durdānto nāma siṃhaḥ |",
  "GK21hitop_u:1649": "sa ca sarvadā paśūnāṃ vadhaṃ kurvann āste |",
  "GK21hitop_u:1650": "tataḥ sarvaiḥ paśubhir militvā sa siṃho vijñaptaḥ-mṛgendra ! kim artham ekadā bahu-paśu-ghātaḥ kriyate |",
  "GK21hitop_u:1651": "yadi prasādo bhavati tadā vayam eva bhavad-āhārāya pratyaham ekaikaṃ paśum upaḍhaukayāmaḥ |",
  "GK21hitop_u:1652": "tataḥ siṃhenoktam-yady etad abhimataṃ bhavatāṃ tarhi bhavatu tat |",
  "GK21hitop_u:1653": "tataḥ-prabhṛty ekaikaṃ paśum upakalpitaṃ bhakṣayann āste |",
  "GK21hitop_u:1654": "atha kadācid vṛddha-śaśakasya vāraḥ samāyātaḥ | so 'cintayat-",
  "GK21hitop_u:1655": "trāsa-hetor vinītis tu kriyate jīvitāśayā |",
  "GK21hitop_u:1656": "pañcatvaṃ ced gamiṣyāmi kiṃ siṃhānunayena me // Hit_2.123 //",
  "GK21hitop_u:1657": "tan mandaṃ mandaṃ gacchāmi |",
  "GK21hitop_u:1658": "tataḥ siṃho 'pi kṣudhā-pīḍitaḥ kopāt tam uvāca-kutas tvaṃ vilambya samāgato 'si |",
  "GK21hitop_u:1659": "śaśako 'bravīt-deva ! nāham aparādhī |",
  "GK21hitop_u:1660": "āgacchan pathi siṃhāntareṇa balād dhṛtaḥ |",
  "GK21hitop_u:1661": "tasyāgre punar āgamanāya śapathaṃ kṛtvā svāminaṃ nivedayitum atrāgato 'sim |",
  "GK21hitop_u:1662": "siṃhaḥ sakopam āha-satvaraṃ gatvā durātmānaṃ darśaya | kva sa durātmā tiṣṭhati |",
  "GK21hitop_u:1663": "tataḥ śaśakas taṃ gṛhītvā gabhīra-kūpaṃ darśayituṃ gataḥ |",
  "GK21hitop_u:1664": "tatrāgatya svayam eva paśyatu svāmīty uktvā tasmin kūpa-jale tasya siṃhasyaiva pratibimbaṃ darśitavān |",
  "GK21hitop_u:1665": "tato 'sau krodhādhmāto darpāt tasyopary ātmānaṃ nikṣipya pañcatvaṃ gataḥ |",
  "GK21hitop_u:1666": "ato 'haṃ bravīmi buddhir yasya ity ādi |",
  "GK21hitop_u:1667": "vāyasy āha-śrutaṃ mayā sarvam | samprati yathā kartavyaṃ brūhi |",
  "GK21hitop_u:1668": "vāyaso 'vadat-atrāsanne sarasi rāja-putraḥ pratyaham āgatya snāti |",
  "GK21hitop_u:1669": "snāna-samaye mad-aṅgād avatāritaṃ tīrtha-śilā-nihitaṃ kanaka-sūtraṃ cañcvā vidhṛtyānīyāsmin koṭare dhārayiṣyasi |",
  "GK21hitop_u:1670": "atha kadācit snātuṃ jalaṃ praviṣṭe rāja-putre vāyasyā tad-anuṣṭhitam |",
  "GK21hitop_u:1671": "atha kanaka-sūtrānusaraṇa-pravṛttai rāja-puruṣais tatra taru-koṭare kṛṣṇa-sarpo dṛṣṭo vyāpāditaś ca |",
  "GK21hitop_u:1672": "ato 'haṃ bravīmi-upāyena hi yac chakyam itena hi yac chakyam ity ādi |",
  "GK21hitop_u:1673": "karaṭako brūte-yady evaṃ tarhi gaccha | śivās te santu panthānaḥ |",
  "GK21hitop_u:1674": "tato damanakaḥ piṅgalaka-samīpaṃ gatvā praṇamyovāca-deva ! ātyantikaṃ kim api mahā-bhaya-kāri kāryaṃ manyamānaḥ samāgato 'smi | yataḥ-",
  "GK21hitop_u:1675": "āpady unmārga-gamane kārya-kālātyayeṣu ca |",
  "GK21hitop_u:1676": "kalyāṇa-vacanaṃ brūyād apṛṣṭo 'pi hito naraḥ // Hit_2.124 //",
  "GK21hitop_u:1677": "anyac ca-",
  "GK21hitop_u:1678": "bhogasya bhājanaṃ rājā na rājā kārya-bhājanam |",
  "GK21hitop_u:1679": "rāja-kārya-paridhvaṃsī mantrī doṣeṇa lipyate // Hit_2.125 //",
  "GK21hitop_u:1680": "tathā hi paśya | amātyānām eṣa kramaḥ |",
  "GK21hitop_u:1681": "varaṃ prāṇa-parityāgaḥ śirasā vāpi kartanam |",
  "GK21hitop_u:1682": "na tu svāmi-padāvāpti-pātakecchor upekṣaṇam // Hit_2.126 //",
  "GK21hitop_u:1683": "piṅgalakaḥ sādaram āha-atha bhavān kiṃ vaktum icchati |",
  "GK21hitop_u:1684": "damanako brūte-deva ! saṃjīvakas tavopaya-sadṛśa-vyavahārīva lakṣyate |",
  "GK21hitop_u:1685": "tathā cāsmat sannidhāne śrīmad-deva-pādānāṃ śakti-traya-nindāṃ kṛtvā rājyam evābhilaṣati |",
  "GK21hitop_u:1686": "etac chrutvā, piṅgalakaḥ sabhayaṃ sāścaryaṃ matvā tūṣṇīṃ sthitaḥ |",
  "GK21hitop_u:1687": "damanakaḥ punar āha-deva ! sarvāmātya-parityāgaṃ kṛtvaika evāyaṃ yat tvāṃ sarvādhikārī kṛtaḥ |",
  "GK21hitop_u:1688": "sa eva doṣaḥ | yataḥ-",
  "GK21hitop_u:1689": "atyucchrite mantriṇi pārthive ca",
  "GK21hitop_u:1690": "viṣṭabhya pādāv upatiṣṭhate śrīḥ |",
  "GK21hitop_u:1691": "sā strī-svabhāvād asahā bharasya",
  "GK21hitop_u:1692": "tayor dvayor ekataraṃ jahāti // Hit_2.127 //",
  "GK21hitop_u:1693": "aparaṃ ca-",
  "GK21hitop_u:1694": "ekaṃ bhūmi-patiḥ karoti sacivaṃ rājye pramāṇaṃ yadā taṃ mohāt śrayate madaḥ sa ca madālasyena nirvidyate |",
  "GK21hitop_u:1695": "nirviṇṇasya padaṃ karoti hṛdaye tasya svatantra-spṛhā- svātantrya-spṛhayā tataḥ sa nṛpateḥ prāṇān abhidruhyati // Hit_2.128 //",
  "GK21hitop_u:1696": "anyac ca-",
  "GK21hitop_u:1697": "viṣa-dagdhasya bhaktasya dantasya calitasya ca |",
  "GK21hitop_u:1698": "amātyasya ca duṣṭasya mūlād uddharaṇaṃ sukham // Hit_2.129 //",
  "GK21hitop_u:1699": "kiṃ ca-",
  "GK21hitop_u:1700": "yaḥ kuryāt sacivāyattāṃ śriyaṃ tad-vyasane sati |",
  "GK21hitop_u:1701": "so 'ndhavaj jagatī-pālaḥ sīdet sañcārakair vinā // Hit_2.130 //",
  "GK21hitop_u:1702": "sarva-kāryeṣu svecchātaḥ pravartate | tad atra pramāṇaṃ svāmī | etaṃ ca jānāti |",
  "GK21hitop_u:1703": "na so 'sti puruṣo loke yo na kāmayate śriyam |",
  "GK21hitop_u:1704": "parasya yuvatiṃ ramyāṃ sādaraṃ nekṣate'tra kaḥ // Hit_2.131 //",
  "GK21hitop_u:1705": "siṃho vimṛśyāha-bhadra ! yadyapy evaṃ tathāpi saṃjīvakena saha mama mahān snehaḥ | paśya-",
  "GK21hitop_u:1706": "kurvann api vyalīkāni yaḥ priyaḥ priya eva saḥ |",
  "GK21hitop_u:1707": "aśeṣa-doṣa-duṣṭo 'pi kāyaḥ kasya na vallabhaḥ // Hit_2.132 //",
  "GK21hitop_u:1708": "anyac ca-",
  "GK21hitop_u:1709": "apriyāṇy api kurvāṇo yaḥ priyaḥ priya eva saḥ |",
  "GK21hitop_u:1710": "dagdha-mandira-sāre'pi kasya vahnāv anādaraḥ // Hit_2.133 //",
  "GK21hitop_u:1711": "damanakaḥ punare evāha-deva ! sa evātidoṣaḥ, yataḥ-",
  "GK21hitop_u:1712": "yasminn evādhikaṃ cakṣur ārohayati pārthivaḥ |",
  "GK21hitop_u:1713": "sute'mātye'py udāsīne sa lakṣmyāśrīyate janaḥ // Hit_2.134 //",
  "GK21hitop_u:1714": "śṛṇu deva !",
  "GK21hitop_u:1715": "apriyasyāpi pathyasya pariṇāmaḥ sukhāvahaḥ |",
  "GK21hitop_u:1716": "vaktā śrotā ca yatrāsti ramante tatra sampadaḥ // Hit_2.135 //",
  "GK21hitop_u:1717": "tvayā ca mūla-bhṛtyānapāsyāyam āgantukaḥ puraskṛtaḥ | etac cānucitaṃ kṛtam | yataḥ-",
  "GK21hitop_u:1718": "mūla-bhṛtyān parityajya nāgantūn pratimānayet |",
  "GK21hitop_u:1719": "nātaḥ parataro doṣo rājya-bheda-karo yataḥ // Hit_2.136 //",
  "GK21hitop_u:1720": "siṃho brūte-kim āścaryam |",
  "GK21hitop_u:1721": "mayā yad abhaya-vācaṃ dattvānītaḥ saṃvardhitaś ca tat kathaṃ mahyaṃ druhyati |",
  "GK21hitop_u:1722": "damanako brūte-deva !",
  "GK21hitop_u:1723": "durjano nārjavaṃ yāti sevyamāno 'pi nityaśaḥ |",
  "GK21hitop_u:1724": "sveda-nābhyañjanopāyaiḥ śvapuccham iva nāmitam // Hit_2.137 //",
  "GK21hitop_u:1725": "aparaṃ ca-",
  "GK21hitop_u:1726": "svedito marditaś caiva rañjubhiḥ pariveṣṭitaḥ |",
  "GK21hitop_u:1727": "mukto dvādaśabhir varṣaiḥ śva-pucchaḥ prakṛtiṃ gataḥ // Hit_2.138 //",
  "GK21hitop_u:1728": "anyac ca-",
  "GK21hitop_u:1729": "vardhanaṃ vā sammānaṃ khalānāṃ prītaye kutaḥ |",
  "GK21hitop_u:1730": "phalanty amṛta-seke'pi na pathyāni viṣa-drumāḥ // Hit_2.139 //",
  "GK21hitop_u:1731": "ato 'haṃ bravīmi-",
  "GK21hitop_u:1732": "apṛṣṭas tasya na brūyād yaś ca necchet parābhavam |",
  "GK21hitop_u:1733": "eṣa eva satāṃ dharmo viparīto 'satāṃ mataḥ // Hit_2.140 //",
  "GK21hitop_u:1734": "tathā coktam-",
  "GK21hitop_u:1735": "snigdho 'kuśalān nivārayati yas tat karma yan nirmalaṃ",
  "GK21hitop_u:1736": "sā strī yātu-vidhāyinī sa matimān yaḥ sadbhir abhyarcyate |",
  "GK21hitop_u:1737": "sā śrīr yā na madaṃ karoti sa sukhī yas tṛṣṇayā mucyate",
  "GK21hitop_u:1738": "tan mitraṃ yat kṛtrimaṃ sa puruṣo yaḥ khidyate nendriyaiḥ // Hit_2.141 //",
  "GK21hitop_u:1739": "yadi sañjīvaka-vyasanādito 'vijñāpito 'pi svāmī na nivartate, tad īdṛśe bhṛtye na doṣaḥ | tathā ca-",
  "GK21hitop_u:1740": "nṛpaḥ kāmāsakto gaṇayati na kārye na ca hitaṃ",
  "GK21hitop_u:1741": "yatheṣṭaṃ svacchandaḥ pravicarati matto gaja iva |",
  "GK21hitop_u:1742": "tato māna-dhmātaḥ sa patati yadā śoka-gahane",
  "GK21hitop_u:1743": "tadā bhṛtye doṣān kṣipati na nijaṃ vetty avinayam // Hit_2.142 //",
  "GK21hitop_u:1744": "piṅgalakaḥ svagatam-",
  "GK21hitop_u:1745": "na parasyāparādhena pareṣāṃ daṇḍam ācaret |",
  "GK21hitop_u:1746": "ātmanāvagataṃ kṛtvā badhnīyāt pūjayec ca vā // Hit_2.143 //",
  "GK21hitop_u:1747": "tathā coktam-",
  "GK21hitop_u:1748": "guṇa-doṣāv aniścitya vidhinaṃ graha-nigrahe |",
  "GK21hitop_u:1749": "sva-nāśāya yathā nyasto darpāt sarpa-mukhe karaḥ // Hit_2.144 //",
  "GK21hitop_u:1750": "prakāśaṃ brūte-tadā saṃjīvakaḥ kiṃ pratyādiśyatām |",
  "GK21hitop_u:1751": "damanakaḥ sa-sambhramam āha-deva ! mā maivam | etāvatā mantra-bhedo jāyate | tathā hy uktam-",
  "GK21hitop_u:1752": "mantra-bījam idaṃ guptaṃ rakṣaṇīyaṃ yathā tathā |",
  "GK21hitop_u:1753": "manāg api na bhidyeta tad bhinnaṃ na prarohati // Hit_2.145 //",
  "GK21hitop_u:1754": "kiṃ ca-",
  "GK21hitop_u:1755": "ādeyasya pradeyasya kartavyasya ca karmaṇaḥ |",
  "GK21hitop_u:1756": "kṣipram akriyamāṇasya kālaḥ pibati tad-rasam // Hit_2.146 //",
  "GK21hitop_u:1757": "tad avaśyaṃ samārabdhaṃ mahatā prayatnena sampādanīyam | kiṃ ca-",
  "GK21hitop_u:1758": "mantro yodhaḥ ivādhīraḥ sarvāṅgaiḥ saṃvṛtair api |",
  "GK21hitop_u:1759": "ciraṃ na sahate sthātuṃ parebhyo bheda-śaṅkayā // Hit_2.147 //",
  "GK21hitop_u:1760": "yady asau dṛṣṭa-doṣo 'pi doṣān nivatyaṃ sandhātavyas tad atīvānucitam | yataḥ-",
  "GK21hitop_u:1761": "sakṛd duṣṭaṃ tu yo mitraṃ punaḥ sandhātum icchati |",
  "GK21hitop_u:1762": "sa mṛtyur eva gṛhṇāti garbham aśvatarī yathā // Hit_2.148 //",
  "GK21hitop_u:1763": "aṅgāṅgi-bhāvam ajñātvā kathaṃ sāmarthya-nirṇayaḥ |",
  "GK21hitop_u:1764": "paśya ṭiṭṭibha-mātreṇa samudro vyākulīkṛtaḥ // Hit_2.149 //",
  "GK21hitop_u:1765": "siṃhaḥ pṛcchati--katham etat ?",
  "GK21hitop_u:1766": "damanakaḥ kathayati-",
  "GK21hitop_u:1767": "kathā 9",
  "GK21hitop_u:1768": "dakṣiṇa-samudra-tīre ṭiṭṭibha-dampatī nivasataḥ |",
  "GK21hitop_u:1769": "tatra cāsanna-prasadā ṭiṭṭibhī bhartāram āha-nātha ! prasava-yogya-sthānaṃ nibhṛtam anusandhīyatām |",
  "GK21hitop_u:1770": "ṭiṭṭibho 'vadat-bhārye, nanv idam eva sthānaṃ prasūti-yogyam |",
  "GK21hitop_u:1771": "sā brūte-samudra-velayā vyāpyate sthānam etam |",
  "GK21hitop_u:1772": "ṭiṭṭibho 'vadat-kim ahaṃ tvayā nirbalaḥ samudreṇa nigrahītavyaḥ |",
  "GK21hitop_u:1773": "ṭiṭṭibhī vihasyāha-svāmin ! tvayā samudreṇa ca mahad antaram | athavā-",
  "GK21hitop_u:1774": "parābhavaṃ paricchettuṃ yogyāyogyaṃ ca vetti yaḥ |",
  "GK21hitop_u:1775": "astīha yasya vijñānaṃ kṛcchreṇāpi na sīdati // Hit_2.150 //",
  "GK21hitop_u:1776": "api ca-",
  "GK21hitop_u:1777": "anucita-kāryārambhaḥ svajana-virodho balīyasā spardhā |",
  "GK21hitop_u:1778": "pramadā-jana-viśvāso mṛtyor dvārāṇi catvāri // Hit_2.151 //",
  "GK21hitop_u:1779": "tataḥ kṛcchreṇa svāmi-vacanātmā tatraiva prasūtā |",
  "GK21hitop_u:1780": "etat sarvaṃ śrutvā samudreṇāpi yac chakti-jñānārthaṃ tad-aṇḍāny avahṛtāni |",
  "GK21hitop_u:1781": "tataṣ ṭiṭṭibhī śokārtā bhartāram āha-nātha ! kaṣṭam āpatitam |",
  "GK21hitop_u:1782": "tāny aṇḍāni me naṣṭāni |",
  "GK21hitop_u:1783": "ṭiṭṭibho 'vadat-priye ! mā bhaiṣīḥ ity uktvā pakṣiṇāṃ melakaṃ kṛtvā pakṣi-svāmino garuḍasya samīpaṃ gataḥ |",
  "GK21hitop_u:1784": "tatra gatvā sakala-vṛttāntaṃ ṭiṭṭibhena bhagavato garuḍasya purato niveditam-deva,",
  "GK21hitop_u:1785": "samudreṇāhaṃ sva-gṛhāvasthito vināparādhanenaiva nigṛhītaḥ |",
  "GK21hitop_u:1786": "tatas tad-vacanam ākarṇya garutmanā prabhur bhagavān nārāyaṇaḥ sṛṣṭi-sthiti-pralaya-hetur vijñaptaḥ |",
  "GK21hitop_u:1787": "sa samudram aṇḍa-dānāyādideśa |",
  "GK21hitop_u:1788": "tato bhagavad-ājñāṃ maulau nidhāya samudreṇa tāny aṇḍāni ṭiṭṭibhāya samarpitāni |",
  "GK21hitop_u:1789": "ato 'haṃ bravīmi-aṅgāṅgi-bhāvam ajñātvā ity ādi |",
  "GK21hitop_u:1790": "rājāha-katham asau jñātavyo droha-buddhir iti |",
  "GK21hitop_u:1791": "damanako brūte-yadāsau sa-darpaḥ śṛṅgāgra-praharaṇābhimukhaś cakitam ivāgacchati tadā jñāsyati svāmī |",
  "GK21hitop_u:1792": "evam uktvā saṃjīvaka-samīpaṃ gataḥ |",
  "GK21hitop_u:1793": "tatra gataś ca mandaṃ mandam upasarpan vismitam ivātmānam adarśayat |",
  "GK21hitop_u:1794": "saṃjīvakena sādaram uktam-bhadra ! kuśalaṃ te |",
  "GK21hitop_u:1795": "damanako brūte-anujīvināṃ kutaḥ kuśalam | yataḥ-",
  "GK21hitop_u:1796": "sampattayaḥ parādhīnāḥ sadā cittam anirvṛttam |",
  "GK21hitop_u:1797": "sva-jīivite'py aviśvāsas teṣāṃ ye rāja-sevakāḥ // Hit_2.152 //",
  "GK21hitop_u:1798": "anyac ca-",
  "GK21hitop_u:1799": "ko 'rthān prāpya na garvito viṣayiṇaḥ kasyāpado 'staṃ gatāḥ",
  "GK21hitop_u:1800": "strībhiḥ kasya na khaṇḍitaṃ bhuvi manaḥ ko vāsti rājñāṃ priyā |",
  "GK21hitop_u:1801": "kaḥ kālasya bhujāntaraṃ na ca gataḥ ko 'rthī gato gauravaṃ",
  "GK21hitop_u:1802": "ko vā durjana-vāgurāsu patitaḥ kṣemeṇa yātaḥ pumān // Hit_2.153 //",
  "GK21hitop_u:1803": "saṃjīvakenoktam-sakhe ! brūhi kim etat ?",
  "GK21hitop_u:1804": "damanaka āha-kiṃ bravīmi manda-bhāgyaḥ | paśya-",
  "GK21hitop_u:1805": "majjann api payorāśau labdhvā sarpāvalambanam |",
  "GK21hitop_u:1806": "na muñcati na cādatte tathā mugdho 'smi samprati // Hit_2.154 //",
  "GK21hitop_u:1807": "yataḥ-",
  "GK21hitop_u:1808": "ekatra rāja-viśvāso naśyaty anyatra bāndhavaḥ |",
  "GK21hitop_u:1809": "kiṃ karomi kva gacchāmi patit o duḥkha-sāgare // Hit_2.155 //",
  "GK21hitop_u:1810": "ity uktvā dīrghaḥ niḥśvasyopaviṣṭaḥ |",
  "GK21hitop_u:1811": "saṃjīvako brūte-mitra ! tathāpi sa-vistaraṃ manogatam ucyatām |",
  "GK21hitop_u:1812": "damanakaḥ sunibhṛtam āha-yadyapi rāja-viśvāso na kathanīyas tathāpi bhavān asmadīya-pratyayād āgataḥ |",
  "GK21hitop_u:1813": "mayā paralokārthināvaśyaṃ tava hitam ākhyeyam |",
  "GK21hitop_u:1814": "śṛṇu,",
  "GK21hitop_u:1815": "ayaṃ svāmī tavopari vikṛta-buddhī rahasy uktavān -saṃjīvakam eva hatvā sva-parivāraṃ tarpayāmi |",
  "GK21hitop_u:1816": "etac chrutvā saṃjīvakaḥ paraṃ viṣādam agamat |",
  "GK21hitop_u:1817": "damanakaḥ punar āha-alaṃ viṣādena |",
  "GK21hitop_u:1818": "prāpta-kālakāyam anuṣṭhīyatām |",
  "GK21hitop_u:1819": "saṃjīvakaḥ kṣaṇaṃ vimṛśyāha sva-gatam-suṣṭhu khalv idam ucyate |",
  "GK21hitop_u:1820": "kiṃ vā durjana-ceṣṭitaṃ na vety etad vyavahārān nirṇetuṃ na śakyate | yataḥ-",
  "GK21hitop_u:1821": "durjana-gamyā nāryaḥ prāyeṇāpātra-bhṛd bhavati rājā |",
  "GK21hitop_u:1822": "kṛpaṇānusāri ca dhanaṃ devo giri-jaladhi-varṣī ca // Hit_2.156 //",
  "GK21hitop_u:1823": "kaścid āśraya-saundaryād dhatte śobhām asajjanaḥ |",
  "GK21hitop_u:1824": "pramadālocana-nyastaṃ malīmasam ivāñjanam // Hit_2.157 //",
  "GK21hitop_u:1825": "ārādhyamāno nṛpatiḥ prayatnān na toṣam āyāti kim atra citram |",
  "GK21hitop_u:1826": "ayaṃ tv apūrva-pratimā-viśeṣo yaḥ sevyamāno riputām upaiti // Hit_2.158 //",
  "GK21hitop_u:1827": "tad ayam aśakyarthaḥ prameyaḥ, yataḥ-",
  "GK21hitop_u:1828": "nimittam uddiśya hi yaḥ prakupyati",
  "GK21hitop_u:1829": "dhruvaṃ sa tasyāpagame prasīdati |",
  "GK21hitop_u:1830": "akāraṇa-dveṣi manas tu yasya vai",
  "GK21hitop_u:1831": "kathaṃ janas taṃ paritoṣayiṣyati // Hit_2.159 //",
  "GK21hitop_u:1832": "kiṃ mayāpakṛtaṃ rājñaḥ | athavā nirnimittāpakāriṇaś ca bhavanti rājānaḥ |",
  "GK21hitop_u:1833": "damanako brūte-evam etat | śṛṇu-",
  "GK21hitop_u:1834": "vijñaiḥ snigdhair upakṛtam api dveṣyatām eti kaiścit",
  "GK21hitop_u:1835": "sākṣād anyair apakṛtam api prītim evopayāti |",
  "GK21hitop_u:1836": "citraṃ citraṃ kim atha caritaṃ naikabhāvāśrayāṇāṃ",
  "GK21hitop_u:1837": "sevā-dharmaḥ parama-gahano yoginām apy agamyaḥ // Hit_2.160 //",
  "GK21hitop_u:1838": "anyac ca-",
  "GK21hitop_u:1839": "kṛta-śatam asatsu naṣṭaṃ subhāṣita-śataṃ ca naṣṭam abudheṣu |",
  "GK21hitop_u:1840": "vacana-śatam avacana-kare buddhi-śatam acetane naṣṭam // Hit_2.161 //",
  "GK21hitop_u:1841": "kiṃ ca-",
  "GK21hitop_u:1842": "candana-taruṣu bhujaṅgā jaleṣu kamalāni tatra ca grāhāḥ |",
  "GK21hitop_u:1843": "guṇa-ghātinaś ca bhoge khalā na ca sukhāny avighnāni // Hit_2.162 //",
  "GK21hitop_u:1844": "mūlaṃ bhujaṅgaiḥ kusumāni bhṛṅgaiḥ",
  "GK21hitop_u:1845": "śākhāḥ plavaṅgaiḥ śikharāṇi bhallaiḥ |",
  "GK21hitop_u:1846": "nāsty eva tac-candana-pādapasya",
  "GK21hitop_u:1847": "yan nāśritaṃ duṣṭataraiś ca hiṃsraiḥ // Hit_2.163 //",
  "GK21hitop_u:1848": "ayaṃ tāvat svāmī vāci madhuro viṣa-hṛdayo jñātaḥ | yataḥ-",
  "GK21hitop_u:1849": "dūrād ucchrita-pāṇir ādra-nayanaḥ protsāritārdhāsano",
  "GK21hitop_u:1850": "gāḍhāliṅgana-tat-paraḥ priya-kathā-praśneṣu dattādaraḥ |",
  "GK21hitop_u:1851": "antarbhūta-viṣo bahir madhumayaś cātīva māyā-paṭuḥ",
  "GK21hitop_u:1852": "ko nāmāyam apūrva-nāṭaka-vidhir yaḥ śikṣito durjanaiḥ // Hit_2.164 //",
  "GK21hitop_u:1853": "tathā hi-",
  "GK21hitop_u:1854": "poto dustara-vāri-rāśitaraṇe dīpo 'ndhakārāgame",
  "GK21hitop_u:1855": "nirvāte vyajanaṃ madāndha-kariṇāṃ darpopaśāntyai sṛṇiḥ |",
  "GK21hitop_u:1856": "itthaṃ tad bhuvi nāsti yasya vidhinā nopāya-cintā kṛtā",
  "GK21hitop_u:1857": "manye durjana-citta-vṛtti-haraṇe dhātāpi bhagnodyamaḥ // Hit_2.165 //",
  "GK21hitop_u:1858": "saṃjīvakaḥ punar niḥśvasya-kaṣṭaṃ bhoḥ ! katham ahaṃ sasya-bhakṣakaḥ siṃhena nipātayitavyaḥ ? yataḥ-",
  "GK21hitop_u:1859": "yayor eva samaṃ vittaṃ yayor eva samaṃ balam |",
  "GK21hitop_u:1860": "tayor vivādo mantavyo nottamādhamayoḥ kvacit // Hit_2.166 //",
  "GK21hitop_u:1861": "ayuddhe hi yadā paśyen na kāñcid hitam ātmanaḥ |",
  "GK21hitop_u:1862": "yudhyamānas tadā prājño mriyate ripuṇā saha // Hit_2.170 //",
  "GK21hitop_u:1863": "aparaṃ ca-",
  "GK21hitop_u:1864": "bhūmy-eka-deśasya guṇānvitasya",
  "GK21hitop_u:1865": "bhṛtyasya vā buddhimataḥ praṇāśaḥ |",
  "GK21hitop_u:1866": "bhṛtya-praṇāśo maraṇaṃ nṛpāṇāṃ",
  "GK21hitop_u:1867": "naṣṭāpi bhūmiḥ sulabhā na bhṛtyāḥ // Hit_2.177 //",
  "GK21hitop_u:1868": "damanako brūte-svāmin ! ko 'yaṃ nūtano nyāyo yad arātiṃ hatvā santāpaḥ kriyate ? tathā coktam-",
  "GK21hitop_u:1869": "pitā vā yadi vā bhrātā putrī vā yadi vā suhṛt |",
  "GK21hitop_u:1870": "prāṇa-ccheda-karā rājñā hantavyā bhūtim icchatā // Hit_2.178 //",
  "GK21hitop_u:1871": "api ca-",
  "GK21hitop_u:1872": "dharmārtha-kāma-tattvajño naikānta-karuṇo bhavet |",
  "GK21hitop_u:1873": "nahi hastastham apy annaṃ kṣamāvān bhakṣituṃ kṣamaḥ // Hit_2.179 //",
  "GK21hitop_u:1874": "kiṃ ca-",
  "GK21hitop_u:1875": "kṣamā śatrau ca mitre ca yatīnām eva bhūṣaṇam |",
  "GK21hitop_u:1876": "aparādhiṣu sattveṣu nṛpāṇāṃ saiva dūṣaṇam // Hit_2.180 //",
  "GK21hitop_u:1877": "aparaṃ ca-",
  "GK21hitop_u:1878": "rājya-lobhād ahaṅkārād icchataḥ svāminaḥ padam |",
  "GK21hitop_u:1879": "prāyaścittaṃ tu tasyaikaṃ jīvotsargo na cāparam // Hit_2.181 //",
  "GK21hitop_u:1880": "anyac ca-",
  "GK21hitop_u:1881": "rājā ghṛṇī brāhmaṇaḥ sarva-bhakṣī",
  "GK21hitop_u:1882": "strī cāvajñā duṣprakṛtiḥ sahāyaḥ |",
  "GK21hitop_u:1883": "preṣyaḥ pratīpo 'dhikṛtaḥ pramādī",
  "GK21hitop_u:1884": "tyājyā ime yaś ca kṛtaṃ na vetti // Hit_2.182 //",
  "GK21hitop_u:1885": "viśeṣataś ca-",
  "GK21hitop_u:1886": "satyānṛtā ca paruṣā priya-vādinī ca",
  "GK21hitop_u:1887": "hiṃsrā dayālur api cārtha-parā vadānyā |",
  "GK21hitop_u:1888": "nitya-vyayā pracura-ratna-dhanāgamā ca",
  "GK21hitop_u:1889": "vārāṅganeva nṛpa-nītir aneka-rūpā // Hit_2.183 //",
  "GK21hitop_u:1890": "iti damanakena santoṣitaḥ piṅgalakaḥ svāṃ prakṛtim āpannaḥ siṃhāsane samupaviṣṭaḥ |",
  "GK21hitop_u:1891": "damanakaḥ prahṛṣṭa-manāḥ vijayatāṃ mahārājaḥ śubham astu sarva-jagatām ity uktvā yathā-sukham avasthitaḥ |",
  "GK21hitop_u:1892": "viṣṇu-śarmovāca-suhṛd-bhedaḥ śrutas tāvad bhavadbhiḥ |",
  "GK21hitop_u:1893": "rāja-putrā ūcuḥ-bhavat-prasādāc chrutaḥ | sukhino bhūtā vayam |",
  "GK21hitop_u:1894": "viṣṇuśarmābravīt-aparam apīdam astu-",
  "GK21hitop_u:1895": "suhṛd-bhedas tāvad bhavatu bhavatāṃ śatru-nilaye",
  "GK21hitop_u:1896": "khalaḥ kālākṛṣṭaḥ pralayam upasarpatv ahar-ahaḥ |",
  "GK21hitop_u:1897": "jano nityaṃ bhūyāt sakala-sukha-sampatti-vasatiḥ",
  "GK21hitop_u:1898": "kathārambhe rambhye satatam iha bālo 'pi ramatām // Hit_2.184 //",
  "GK21hitop_u:1899": "iti hitopadeśe suhṛd-bhedo nāma dvitīyaḥ",
  "GK21hitop_u:1900": "kathā-saṅgrahaḥ samāptaḥ",
  "GK21hitop_u:1901": "--o)0(o--",
  "GK21hitop_u:1902": "iii.",
  "GK21hitop_u:1903": "vigrahaḥ",
  "GK21hitop_u:1904": "atha punaḥ kathārambha-kāle rāja-putrā ūcuḥ-ārya ! rājaputrā vayam |",
  "GK21hitop_u:1905": "tad vigrahaṃ śrotuṃ naḥ kutūhalam asti |",
  "GK21hitop_u:1906": "viṣṇuśarmaṇoktam-yad evaṃ bhavadbhyo rocate tat kathayāmi |",
  "GK21hitop_u:1907": "vigrahaḥ śrūyatāṃ, yasyāyam ādyaḥ ślokaḥ-",
  "GK21hitop_u:1908": "haṃsaiḥ saha mayūrāṇāṃ vigrahe tulya-vikrame |",
  "GK21hitop_u:1909": "viśvāsya vañcitā haṃsāḥ kākaiḥ sthitvāri-mandire // Hit_3.1 //",
  "GK21hitop_u:1910": "rāja-putrā ūcuḥ-katham etat ? viṣṇuśarmā kathayati-",
  "GK21hitop_u:1911": "asti karpūradvīpe padmakeli-nāmadheyaṃ saraḥ |",
  "GK21hitop_u:1912": "tatra hiraṇyagarbho nāma rājahaṃsaḥ prativasati |",
  "GK21hitop_u:1913": "sa ca sarvair jalacaraiḥ pakṣibhir militvā pakṣi-rājye'bhiṣiktaḥ | yataḥ-",
  "GK21hitop_u:1914": "yadi na syān narapatiḥ samyaṅ-netā tataḥ prajā |",
  "GK21hitop_u:1915": "akarṇa-dhārā jaladhau viplaveteha naur iva // Hit_3.2 //",
  "GK21hitop_u:1916": "aparaṃ ca-",
  "GK21hitop_u:1917": "prajāṃ saṃrakṣati nṛpaḥ sā vardhayati pārthivam |",
  "GK21hitop_u:1918": "vardhanād rakṣaṇaṃ śreyas tad-abhāve sad apy asat // Hit_3.3 //",
  "GK21hitop_u:1919": "ekadāsau rājahaṃsaiḥ suvistīrṇa-kamala-paryaṅke sukhāsīnaḥ parivāra-parivṛtas tiṣṭhati |",
  "GK21hitop_u:1920": "tataḥ kutaścid deśād āgatya dīrgha-mukho nāma bakaḥ praṇamyopaviṣṭaḥ |",
  "GK21hitop_u:1921": "rājovāca-dīrghamukha ! daśāntarād āgato 'si | vārtāṃ kathaya |",
  "GK21hitop_u:1922": "sa brūte-deva ! asti mahatī vārtā | tām ākhyātukāma eva satvaram āgato 'ham | śrūyatām-",
  "GK21hitop_u:1923": "asti jambūdvīpe vindhyo nāma giriḥ |",
  "GK21hitop_u:1924": "tatra citravarṇo nāma mayūraḥ pakṣirājo nivasati |",
  "GK21hitop_u:1925": "tasyānucaraiś caradbhiḥ pakṣibhir ahaṃ dagdhāracya-madhye carann avalokitaḥ |",
  "GK21hitop_u:1926": "pṛṣṭaś ca-kas tvam ? kutaḥ samāgato 'si ?",
  "GK21hitop_u:1927": "tadā mayoktam-karpūradvīpasya rājacakravartino hiraṇyagarbhasya rjahaṃsasyānucaro 'haṃ,",
  "GK21hitop_u:1928": "kautukād deśāntaraṃ draṣṭum āgato 'smi |",
  "GK21hitop_u:1929": "etac chrutvā pakṣibhir uktam-anayor deśayoḥ ko deśo bhadrataro rājā ca ?",
  "GK21hitop_u:1930": "tato mayoktam-āḥ kim evam ucyate mahad antaram |",
  "GK21hitop_u:1931": "yataḥ karpūradvīpaḥ svarga eva |",
  "GK21hitop_u:1932": "rājahaṃsaś ca dvitīyaḥ svargapatiḥ kathaṃ varṇayituṃ śakyate |",
  "GK21hitop_u:1933": "atra marusthale patitā yūyaṃ kiṃ kurutha |",
  "GK21hitop_u:1934": "asmad-deśe gamyatām |",
  "GK21hitop_u:1935": "tato 'smad-vacanam ākarṇya sarva-pakṣiṇaḥ sakopā babhūvuḥ | tathā coktam-",
  "GK21hitop_u:1936": "payaḥ-pānaṃ bhujaṅgānāṃ kevalaṃ viṣa-vardhanam |",
  "GK21hitop_u:1937": "upadeśo hi mūrkhāṇāṃ prakopāya na śāntaye // Hit_3.4 //",
  "GK21hitop_u:1938": "anyac ca-",
  "GK21hitop_u:1939": "vidvān evopadeṣṭavyo nāvidvāṃs tu kadācana |",
  "GK21hitop_u:1940": "vānarānupadiśyātha sthāna-bhraṣṭā yayuḥ khagāḥ // Hit_3.5 //",
  "GK21hitop_u:1941": "rājovāca-katham etat ?",
  "GK21hitop_u:1942": "dīrghamukhaḥ kathayati-",
  "GK21hitop_u:1943": "kathā 1",
  "GK21hitop_u:1944": "asti narmadā-tīre parvatopatyakāyāṃ viśālaḥ śālmalī-taruḥ |",
  "GK21hitop_u:1945": "tatra nirmita-nīḍa-koḍe pakṣiṇaḥ sukhena nivasanti |",
  "GK21hitop_u:1946": "athaikadā varṣāsu nīlapaṭair iva jaladhara-paṭalair āvṛte nabhas-tale |",
  "GK21hitop_u:1947": "dhārā-sārair mahatī vṛṣṭir babhūva |",
  "GK21hitop_u:1948": "tato vānarāṃś ca taru-tale'vasthitān śītākulān kampamānān avalokya,",
  "GK21hitop_u:1949": "kṛpayā pakṣibhir uktam-bho bho vānarāḥ ! śṛṇuta--",
  "GK21hitop_u:1950": "asmābhir nirmitā nīḍāś cañcu-mātrāhṛtais tṛṇaiḥ |",
  "GK21hitop_u:1951": "hasta-pādādi-saṃyuktā yūyaṃ kim avasīdatha // Hit_3.6 //",
  "GK21hitop_u:1952": "tac chrutvā vānarair jātāmarṣair ālocitam-aho ! nirvāta-nīḍa-garbhāvasthitāḥ sukhinaḥ pakṣiṇo 'smān nindanti |",
  "GK21hitop_u:1953": "tad bhavatu tāvad vṛṣṭer upaśamaḥ |",
  "GK21hitop_u:1954": "anantaraṃ śānte pānīya-varṣe tair vānarair vṛkṣam āruhya,",
  "GK21hitop_u:1955": "sarve nīḍā bhagnāḥ,",
  "GK21hitop_u:1956": "teṣām aṇḍāni cādhaḥ pātitāni |",
  "GK21hitop_u:1957": "ato 'haṃ bravīmi vidvān evopadeṣṭavyaḥ ity ādi |",
  "GK21hitop_u:1958": "rājovāca-tatas taiḥ pakṣibhiḥ kiṃ kṛtam ?",
  "GK21hitop_u:1959": "bakaḥ kathayati-tatas taiḥ pakṣibhiḥ kopād uktam-kenāsau rājahaṃso rājā kṛtaḥ ?",
  "GK21hitop_u:1960": "tato mayopajāta-kopenoktam-ayaṃ yuṣmadīyo mayūraḥ kena rājā kṛtaḥ ?",
  "GK21hitop_u:1961": "etac chrutvā te pakṣiṇo māṃ hantum udyatāḥ | tato mayāpi sva-vikramo darśitaḥ | yataḥ-",
  "GK21hitop_u:1962": "anyadā bhūṣaṇaṃ puṃsaḥ kṣamā lajjeva yoṣitaḥ |",
  "GK21hitop_u:1963": "parākramaḥ paribhave vaiyātyaṃ surateṣv iva // Hit_3.7 //",
  "GK21hitop_u:1964": "rājā vihasyāha-",
  "GK21hitop_u:1965": "ātmanaś ca pareṣāṃ ca yaḥ samīkṣya balābalam |",
  "GK21hitop_u:1966": "antaraṃ naiva jānāti sa tiraskriyate'ribhiḥ // Hit_3.8 //",
  "GK21hitop_u:1967": "suciraṃ hi caran nityaṃ kṣetre satyam abuddhimān |",
  "GK21hitop_u:1968": "dvīpi-carma-paricchanno vāg-doṣād gardabho hataḥ // Hit_3.9 //",
  "GK21hitop_u:1969": "bakaḥ pṛcchati-katham etat ?",
  "GK21hitop_u:1970": "rājā kathayati-",
  "GK21hitop_u:1971": "kathā 2",
  "GK21hitop_u:1972": "asti hastināpure vilāso nāma rajakaḥ |",
  "GK21hitop_u:1973": "tasya gardabho 'tibhāra-vahanād durbalo mumūrṣur ivābhavat |",
  "GK21hitop_u:1974": "tatas tena rajakenāsau vyāghracarmaṇā pracchādyāraṇyaka-samīpe sasya-kṣetre vimuktaḥ |",
  "GK21hitop_u:1975": "tato dūrāt tam avalokya vyāghra-buddhyā kṣetra-patayaḥ satvaraṃ palāyante |",
  "GK21hitop_u:1976": "athaikadā kenāpi sasya-rakṣakeṇa dhūsara-kambala-kṛta-tanu-trāṇena dhanuṣkāṇḍaṃ sajjīkṛtyānata-kāyenaikānte sthitam |",
  "GK21hitop_u:1977": "taṃ ca dūrād dṛṣṭvā gardabhaḥ puṣṭāṅgo yetheṣṭa-sasya-bhakṣaṇa-jāta-balo gardabho 'yam iti matvoccaiḥ śabdaṃ kurvāṇas tad-abhimukhaṃ dhāvitaḥ |",
  "GK21hitop_u:1978": "tatas tena sasya-rakṣakeṇa cītkāra-śabdād gardabho 'yam iti niścitya, līlayaiva vyāpāditaḥ |",
  "GK21hitop_u:1979": "ato 'haṃ bravīmi-suciraṃ hi caran nityam ity ādi |",
  "GK21hitop_u:1980": "dīrghamukho brūte-tataḥ paścāt taiḥ pakṣibhir uktam-are pāpā duṣṭa-baka ! asmākaṃ bhūmau carann asmākaṃ svāminam adhikṣipasi |",
  "GK21hitop_u:1981": "tan na kṣantavyam idānīm |",
  "GK21hitop_u:1982": "ity uktvā sarve māṃ cañcubhir hatvā,",
  "GK21hitop_u:1983": "sa-kopā ūcuḥ-paśya re mūrkha ! sa haṃsas tava rājā sarvathā mṛduḥ |",
  "GK21hitop_u:1984": "tasya rājyādhikāro nāsti |",
  "GK21hitop_u:1985": "yata ekānta-mṛduḥ karatalastham apy arthaṃ rakṣitum akṣamaḥ |",
  "GK21hitop_u:1986": "sa kathaṃ pṛthivīṃ śāsti ? rājyaṃ vā tasya kim ? tvaṃ ca kūpa-maṇḍūkaḥ |",
  "GK21hitop_u:1987": "tena tad-āśrayam upadiśasi | śṛṇu-",
  "GK21hitop_u:1988": "sevitavyo mahā-vṛkṣaḥ phala-cchāyā-samanvitaḥ |",
  "GK21hitop_u:1989": "yadi daivāt phalaṃ nāsti cchāyā kena nivāryate // Hit_3.10 //",
  "GK21hitop_u:1990": "anyac ca-",
  "GK21hitop_u:1991": "hīna-sevā na kartavyā kartavyo mahad āśrayaḥ |",
  "GK21hitop_u:1992": "payo 'pi śauṇḍikī-haste vāruṇĪty abhidhīyate // Hit_3.11 //",
  "GK21hitop_u:1993": "anyac ca-",
  "GK21hitop_u:1994": "mahān apy alpatāṃ yāti nirguṇe guṇa-vistaraḥ |",
  "GK21hitop_u:1995": "ādhārādheya-bhāvena gajendra iva darpaṇe // Hit_3.12 //",
  "GK21hitop_u:1996": "kintu-",
  "GK21hitop_u:1997": "ajā siṃha-prasādena vane carati nirbhayam |",
  "GK21hitop_u:1998": "rāmam āsādya laṅkāyāṃ lebhe rājyaṃ vibhīṣaṇaḥ // Hit_3.13 //",
  "GK21hitop_u:1999": "viśeṣataś ca-",
  "GK21hitop_u:2000": "vyapadeśe'pi siddhiḥ syād atiśakte narādhipe |",
  "GK21hitop_u:2001": "śaśino vyapadeśena śaśakāḥ sukham āsate // Hit_3.14 //",
  "GK21hitop_u:2002": "mayoktam-katham etat ?",
  "GK21hitop_u:2003": "pakṣiṇaḥ kathayanti-",
  "GK21hitop_u:2004": "kathā 3",
  "GK21hitop_u:2005": "kadācid varṣāsv api vṛṣṭer abhāvāt tṛṣārto gaja-yūtho yūthapatim āha-nātha ! ko 'bhyupāyo 'smākaṃ jīvanāya ?",
  "GK21hitop_u:2006": "nāsti kṣudra-jantūnāṃ api nimajjana-sthānam |",
  "GK21hitop_u:2007": "vayaṃ ca nimajjana-sthānābhāvān mṛtāḥ |",
  "GK21hitop_u:2008": "andhā iva kiṃ kurmaḥ ? kva yāmaḥ ?",
  "GK21hitop_u:2009": "tato hastirājo nātidūraṃ gatvā nirmalaṃ hradaṃ darśitavān |",
  "GK21hitop_u:2010": "tato dineṣu gacchatsu tat-tīrāvasthitāḥ kṣudra-śaśakā gaja-pādāhatibhiś cūrṇitāḥ |",
  "GK21hitop_u:2011": "anantaraṃ śilīmukho nāma śaśakaś cintayāmāsa-anena gajayūthena pipāsākulitena pratyaham atrāgantavyam |",
  "GK21hitop_u:2012": "tato vinaṣṭam asmat-kulam |",
  "GK21hitop_u:2013": "tato vijayo nāma vṛddha-śaśako 'vadat-mā viṣīdata |",
  "GK21hitop_u:2014": "mayātra pratīkāraḥ kartavyaḥ |",
  "GK21hitop_u:2015": "tato 'sau pratijñāya calitaḥ |",
  "GK21hitop_u:2016": "gacchatā ca tenālocitam-kathaṃ mayā gaja-yūtha-nātha-samīpe sthitvā vaktavyam | yataḥ-",
  "GK21hitop_u:2017": "spṛśann api gajo hanti jighrann api bhujaṅgamaḥ |",
  "GK21hitop_u:2018": "pālayann api bhūpālaḥ prahasann api durjanaḥ // Hit_3.15 //",
  "GK21hitop_u:2019": "ato 'haṃ parvata-śikharam āruhya yūthanāthaṃ saṃvādayāmi |",
  "GK21hitop_u:2020": "tathānuṣṭhite sati yūthanātha uvāca-kas tvam ? kutaḥ samāyātaḥ ?",
  "GK21hitop_u:2021": "sa brūte-śaśako 'ham | bhagavatā candreṇa bhavad-antikaṃ preṣitaḥ |",
  "GK21hitop_u:2022": "yūthapatir āha-kāryam ucyatām |",
  "GK21hitop_u:2023": "vijayo brūte-",
  "GK21hitop_u:2024": "udyateṣv api śastreṣu dūto vadati nānyathā |",
  "GK21hitop_u:2025": "sadaivāvadhya-bhāvena yathārthasya hi vācakaḥ // Hit_3.16 //",
  "GK21hitop_u:2026": "tad ahaṃ tad-ājñayā bravīmi, śṛṇu |",
  "GK21hitop_u:2027": "yad ete candrasaro-rakṣakāḥ śaśakās tvayā niḥsāritās tad anucitaṃ kṛtam |",
  "GK21hitop_u:2028": "te śaśakāś ciram asmākaṃ rakṣitāḥ |",
  "GK21hitop_u:2029": "ata eva me śaśāṅka iti prasiddhiḥ |",
  "GK21hitop_u:2030": "evam uktavati dūte yūthapatir bhayād idam āha-praṇidhe ! idam ajñānataḥ kṛtam |",
  "GK21hitop_u:2031": "punar na tatra gamiṣyāmi |",
  "GK21hitop_u:2032": "dūta uvāca-yady evaṃ tad atra sarasi kopāt kampamānaṃ bhagavantaṃ śaśāṅkaṃ praṇamya,",
  "GK21hitop_u:2033": "prasādya ca gaccha |",
  "GK21hitop_u:2034": "tatas tena rātrau yūthapatiṃ nītvā,",
  "GK21hitop_u:2035": "tatra jale cañcalaṃ candra-bimbaṃ darśayitvā sa yūthaptiḥ praṇāmaṃ kāritaḥ |",
  "GK21hitop_u:2036": "uktaṃ ca tena-deva ! ajñānād anenāparādhaḥ kṛtaḥ |",
  "GK21hitop_u:2037": "tataḥ kṣamyatām |",
  "GK21hitop_u:2038": "naivaṃ vārāntaraṃ vidhāsyate |",
  "GK21hitop_u:2039": "ity uktvā prasthāpitaḥ |",
  "GK21hitop_u:2040": "ato vayaṃ brūmaḥ-vyapadeśe'pi siddhiḥ syāt iti |",
  "GK21hitop_u:2041": "--o)0(o--",
  "GK21hitop_u:2042": "tato mayoktam-sa evāsmat-prabhū rājahaṃso mahā-pratāpo 'tismarthaḥ |",
  "GK21hitop_u:2043": "trailokyasyāpi prabhutvaṃ tatra yujyate, kiṃ punā rājyam iti |",
  "GK21hitop_u:2044": "tadāhaṃ taiḥ pakṣibhiḥ-duṣṭa ! katham asmad-bhūmau carasi ity abhidhāya rājñaś citravarṇasya samīpaṃ nītaḥ |",
  "GK21hitop_u:2045": "tato rājñaḥ puro māṃ pradarśya taiḥ praṇamyoktam-deva ! avadhīyatām |",
  "GK21hitop_u:2046": "eṣa duṣṭo 'smad-deśe carann api deva-pādān adhikṣipati |",
  "GK21hitop_u:2047": "rājāha-ko 'yam ? kutaḥ samāyātaḥ ?",
  "GK21hitop_u:2048": "te ūcuḥ-hiraṇyagarbha-nāmno rājahaṃsasyānucaraḥ karpūradvīpād āgataḥ |",
  "GK21hitop_u:2049": "athāhaṃ gṛdhreṇa mantriṇā pṛṣṭaḥ-kas tatra mukhyo mantrī ? iti |",
  "GK21hitop_u:2050": "mayoktam-sarva-śāstrārtha-pāragaḥ śarvajño nāma cakravākaḥ |",
  "GK21hitop_u:2051": "gṛdhro brūte-yujyate | sva-deśajo 'sau | yataḥ-",
  "GK21hitop_u:2052": "svadeśajaṃ kulācāra-viśuddham upadhāśucim |",
  "GK21hitop_u:2053": "mantrajñam avasaninaṃ vyabhicāra-vivarjitam // Hit_3.17 //",
  "GK21hitop_u:2054": "adhīta-vyavahārārthaṃ maulaṃ khyātaṃ vipaścitam |",
  "GK21hitop_u:2055": "arthasyotpādakaṃ caiva vidadhyān mantriṇaṃ nṛpaḥ // Hit_3.18 //",
  "GK21hitop_u:2056": "atrāntare śukenoktam-deva ! karpūra-dvīpādayo laghudvīpā jambūdvīpāntargatā eva |",
  "GK21hitop_u:2057": "tatrāpi deva-pādānām evādhipatyam |",
  "GK21hitop_u:2058": "tato rājñāpy uktam-evam eva | yataḥ-",
  "GK21hitop_u:2059": "rājā mattaḥ śiśuś caiva pramadā dhana-garvitaḥ |",
  "GK21hitop_u:2060": "aprāpyam api vāñchanti kiṃ punar labhyate'pi yat // Hit_3.19 //",
  "GK21hitop_u:2061": "tato mayoktam-yadi vacanam-mātreṇaivādhipatyaṃ siddhyati |",
  "GK21hitop_u:2062": "tadā jambūdvīpe'py asmat-prabhor hiraṇyagarbhasya svāmyam asti |",
  "GK21hitop_u:2063": "śuko brūte-katham atra nirṇayaḥ ?",
  "GK21hitop_u:2064": "mayoktaṃ-saṅgrāma eva |",
  "GK21hitop_u:2065": "rājñā vihasyoktam-sva-svāminaṃ gatvā sajjīkuru |",
  "GK21hitop_u:2066": "tadā mayoktam-sva-dūto 'pi prasthāpyatām |",
  "GK21hitop_u:2067": "rājovāca-kaḥ prayāsyati dautyena ? yata evambhūto dūtaḥ kāryaḥ-",
  "GK21hitop_u:2068": "bhakto guṇī śucir dakṣaḥ pragalbho 'vyasanī kṣamī |",
  "GK21hitop_u:2069": "brāhmaṇaḥ paramarmajño dūtaḥ syāt pratibhānavān // Hit_3.20 //",
  "GK21hitop_u:2070": "gṛdhro vadati-santy eva dūtā bahavaḥ, kintu brāhmaṇa eva kartavyaḥ | yataḥ,",
  "GK21hitop_u:2071": "prasādaṃ kurute patyuḥ sampattiṃ nābhivāñchati |",
  "GK21hitop_u:2072": "kālimā kālakūṭasya nāpaitīśvara-saṅgamāt // Hit_3.21 //",
  "GK21hitop_u:2073": "rājāha-tataḥ śuka eva vrajatu | śuka ! tvam evānena saha tatra gatvāsmad-abhilaṣitaṃ brūhi |",
  "GK21hitop_u:2074": "śuko brūte-yathājñāpayati devaḥ |",
  "GK21hitop_u:2075": "kintv ayaṃ durjano bakaḥ |",
  "GK21hitop_u:2076": "tad anena saha na gacchāmi | tathā coktam-",
  "GK21hitop_u:2077": "khalaḥ karoti durvṛttaṃ nūnaṃ phalati sādhuṣu |",
  "GK21hitop_u:2078": "daśānano 'harat sītāṃ bandhanaṃ syān mahodadheḥ // Hit_3.22 //",
  "GK21hitop_u:2079": "aparaṃ ca-",
  "GK21hitop_u:2080": "na sthātavyaṃ na gantavyaṃ durjanena samaṃ kvacit |",
  "GK21hitop_u:2081": "kāka-saṅgād dhato haṃsas tiṣṭhan gachaṃś ca vartakaḥ // Hit_3.23 //",
  "GK21hitop_u:2082": "rājovāca-katham etat ?",
  "GK21hitop_u:2083": "śukaḥ kathayati-",
  "GK21hitop_u:2084": "kathā 4",
  "GK21hitop_u:2085": "asty ujjayinī-vartma-prāntare plakṣa-taruḥ |",
  "GK21hitop_u:2086": "tatra haṃsa-kākau nivasataḥ |",
  "GK21hitop_u:2087": "kadācit grīṣma-samaye pariśrāntaḥ kaścit pathikas tatra taru-tale dhanuṣkāṇḍaṃ saṃnidhāya suptaḥ |",
  "GK21hitop_u:2088": "tatra kṣaṇāntare tan-mukhād vṛkṣa-cchāyāpagatā |",
  "GK21hitop_u:2089": "tataḥ sūrya-tejasā tan-mukhaṃ vyāptam avalokya,",
  "GK21hitop_u:2090": "tad-vṛkṣa-sthitena puṇya-śīlena śucinā rājahaṃsena kṛpayā pakṣau prasārya punas tan-mukhe chāyā kṛtā |",
  "GK21hitop_u:2091": "tato nirbhara-nidrā-śukhinā pathi-bhramaṇa-pariśrāntena pānthena mukha-vyādānaṃ kṛtam |",
  "GK21hitop_u:2092": "atha para-sukham asahiṣṇuḥ svabhāva-daurjanyena sa kākas tasya mukhe purīṣotsargaṃ kṛtvā palāyitaḥ |",
  "GK21hitop_u:2093": "tato yāvad asau pāntha utthāyordhvaṃ nirīkṣate, tāvat tenāvalokito haṃsaḥ kāṇḍena hato vyāpāditaḥ |",
  "GK21hitop_u:2094": "ato 'haṃ bravīmi-na sthātavyam iti |",
  "GK21hitop_u:2095": "--o)0(o--",
  "GK21hitop_u:2096": "deva ! vartaka-kathām api kathayāmi | śrūyatām-",
  "GK21hitop_u:2097": "kathā 5",
  "GK21hitop_u:2098": "ekatra vṛkṣe kāka-vartukau sukhaṃ nivasataḥ |",
  "GK21hitop_u:2099": "ekadā bhagavato garuḍasya yātrā-prasaṅgena sarve pakṣiṇaḥ samudra-tīraṃ gatāḥ |",
  "GK21hitop_u:2100": "tataḥ kākena saha vartakaś calitaḥ |",
  "GK21hitop_u:2101": "atha gacchato gopālasya mastakāvasthita-dadhi-bhāṇḍād vāraṃ vāraṃ tena kākena dadhi khādyate |",
  "GK21hitop_u:2102": "tato yāvad asau dadhi-bhāṇḍaṃ bhūmau nidhāyordhvam avalokate, tāvat tena kāka-vartakau dṛṣṭau |",
  "GK21hitop_u:2103": "tatas tena dṛṣṭaḥ kākaḥ palāyitaḥ |",
  "GK21hitop_u:2104": "vartakaḥ svabhāva-niraparādho manda-gatis tena prāpto vyāpāditaḥ |",
  "GK21hitop_u:2105": "ato 'haṃ bravīmi-na gantavyam ity ādi |",
  "GK21hitop_u:2106": "--o)0(o--",
  "GK21hitop_u:2107": "tato mayoktam-bhrātaḥ śuka ! kim evaṃ bravīṣi ? māṃ prati yathā śrīmad-deva-pādās tathā bhavān api |",
  "GK21hitop_u:2108": "śukenoktam-astv evam | kintu,",
  "GK21hitop_u:2109": "durjanair ucyamānāni saṃmatāni priyāṇy api |",
  "GK21hitop_u:2110": "akāla-kusumānīva bhayaṃ saṃjanayanti hi // Hit_3.24 //",
  "GK21hitop_u:2111": "durjanatvaṃ ca bhavato vākyād eva jñātam |",
  "GK21hitop_u:2112": "yad anayor bhūpālayor vigrahe bhavad-vacanam eva nidānam | paśya-",
  "GK21hitop_u:2113": "pratyakṣe'pi kṛte doṣe mūrkhaḥ sāntvena tuṣyati |",
  "GK21hitop_u:2114": "ratha-kāro nijāṃ bhāryāṃ sajārāṃ śirasākarot // Hit_3.25 //",
  "GK21hitop_u:2115": "rājñoktam--katham etat ?",
  "GK21hitop_u:2116": "śukaḥ kathayati-",
  "GK21hitop_u:2117": "kathā 6",
  "GK21hitop_u:2118": "asti yauvana-śrī-nagare manda-matir nāma rathakāraḥ |",
  "GK21hitop_u:2119": "sa ca sva-bhāryāṃ bandhakīṃ jānāti |",
  "GK21hitop_u:2120": "kintu jāreṇa samaṃ sva-cakṣuṣā naika-sthāne paśyati |",
  "GK21hitop_u:2121": "tato 'sau rathakāraḥ aham anyaṃ grāmaṃ gacchāmīty uktvā calitaḥ |",
  "GK21hitop_u:2122": "sa kiyad dūraṃ gatvā punar āgatya paryaṅka-tale sva-gṛhe nibhṛtaṃ sthitaḥ |",
  "GK21hitop_u:2123": "atha rathakāro grāmāntaraṃ gata ity upajāta-viśvāsaḥ sa jāraḥ sandhyā-kāla evāgataḥ |",
  "GK21hitop_u:2124": "paxcāt tena jāreṇa samaṃ tasmin paryaṅke nirbharaṃ krīḍantī,",
  "GK21hitop_u:2125": "paryaṅka-tala-sthitasya bhartuḥ kiñcid aṅga-sparśāt svāminaṃ māyāvinaṃ vijñāya,",
  "GK21hitop_u:2126": "manasi sā viṣaṇṇābhavat |",
  "GK21hitop_u:2127": "tato jāreṇoktam-kim iti tvam adya mayā saha nirbharaṃ na ramase ? vismiteva pratibhāsi me tvam |",
  "GK21hitop_u:2128": "atha tayoktam-anabhijño 'si |",
  "GK21hitop_u:2129": "yo 'sau mama prāṇeśvaro, yena mamākaumāraṃ sakhyaṃ so 'dya grāmāntaraṃ gataḥ |",
  "GK21hitop_u:2130": "tena vinā sakala-jana-pūrṇo 'pi grāmo māṃ praty araṇyavat pratibhāti |",
  "GK21hitop_u:2131": "kiṃ bhāvi ? tatra para-sthāne kiṃ khāditavān ? kathaṃ vā prasuptaḥ ? ity asmad-dhṛdayaṃ vidīryate |",
  "GK21hitop_u:2132": "jāro brūte-tava kim evaṃvidhā sneha-bhūmī rathakāraḥ ?",
  "GK21hitop_u:2133": "bandhaky avadat-re barbara ! kiṃ vadasi ? śṛṇu-",
  "GK21hitop_u:2134": "paruṣāṇy api yā proktā dṛṣṭā yā krodha-cakṣuṣā |",
  "GK21hitop_u:2135": "suprasanna-mukhī bhartuḥ sā nārī dharma-bhājanam // Hit_3.26 //",
  "GK21hitop_u:2136": "aparaṃ ca-",
  "GK21hitop_u:2137": "nagarastho vanastho vā pāpo vā yadi vā śuciḥ |",
  "GK21hitop_u:2138": "yāsāṃ strīṇāṃ priyo bhartā tāsāṃ lokā mahodayāḥ // Hit_3.27 //",
  "GK21hitop_u:2139": "anyac ca-",
  "GK21hitop_u:2140": "bhartā hi paramaṃ nāryā bhūṣaṇaṃ bhūṣaṇair vinā |",
  "GK21hitop_u:2141": "eṣā virahitā tena śobhanāpi na śobhate // Hit_3.28 //",
  "GK21hitop_u:2142": "tvaṃ ca jāraḥ pāpa-matiḥ,",
  "GK21hitop_u:2143": "mano-laulyāt puṣpa-tāmbūla-sadṛśaḥ kadācit sevyase,",
  "GK21hitop_u:2144": "kadācin na sevyase ca |",
  "GK21hitop_u:2145": "sa ca punar me svāmī , māṃ vikretuṃ, devebhyo, brāhmaṇebhyo vā dātum īśvaraḥ |",
  "GK21hitop_u:2146": "kiṃ bahunā ? tasmin jīvati jīvāmi |",
  "GK21hitop_u:2147": "tan-maraṇe cānumaraṇaṃ kariṣyāmīti pratijñā vartate | yataḥ-",
  "GK21hitop_u:2148": "tisraḥ koṭyo 'rdha-koṭī ca yāni lomāni mānave |",
  "GK21hitop_u:2149": "tāvat kālaṃ vaset svarge bhartāraṃ yo 'nugacchati // Hit_3.29 //",
  "GK21hitop_u:2150": "anyac ca-",
  "GK21hitop_u:2151": "vyāla-grāhī yathā vyālaṃ balād uddharate bilāt |",
  "GK21hitop_u:2152": "tadvad bhartāram ādāya svarga-loke mahīyate // Hit_3.30 //",
  "GK21hitop_u:2153": "aparaṃ ca-",
  "GK21hitop_u:2154": "citau pariṣvajya vicetanaṃ patiṃ",
  "GK21hitop_u:2155": "priyā hi yā muñcati deham ātmanaḥ |",
  "GK21hitop_u:2156": "kṛtvāpi pāpaṃ śata-lakṣam apy asau",
  "GK21hitop_u:2157": "patiṃ gṛhītvā sura-lokam āpnuyāt // Hit_3.31 //",
  "GK21hitop_u:2158": "yataḥ-",
  "GK21hitop_u:2159": "yasmai dadyāt pitā tv enāṃ bhrātā vānumate pituḥ |",
  "GK21hitop_u:2160": "taṃ śuśrūṣeta jīvantaṃ saṃsthitaṃ ca na laṅghayet // Hit_3.32 //",
  "GK21hitop_u:2161": "etat sarvaṃ śrutvā manda-matiḥ sa rathakāraḥ-dhanyo 'haṃ yasyedṛśī priya-vādinī,",
  "GK21hitop_u:2162": "svāmi-vatsalā ca bhāryā iti manasi nidhāya,",
  "GK21hitop_u:2163": "tāṃ khaṭvāṃ strī-puruṣa-sahitāṃ mūrdhni kṛtvā sānandaṃ nanarta |",
  "GK21hitop_u:2164": "ato 'haṃ bravīmi prayakṣe'pi kṛte doṣe ity ādi |",
  "GK21hitop_u:2165": "--o)0(o--",
  "GK21hitop_u:2166": "ato 'haṃ tena rājñā yathā-vyavahāraṃ sampūjya prasthāpitaḥ |",
  "GK21hitop_u:2167": "śuko 'pi mama paścād āgacchann āste |",
  "GK21hitop_u:2168": "etat sarvaṃ parijñāya yathā-kartavyam anusandhīyatām |",
  "GK21hitop_u:2169": "cakravāko vihasyāha-deva ! bakena tāvad deśāntaram api gatvā yathā-śakti rāja-kāryam anuṣṭhitam |",
  "GK21hitop_u:2170": "kintu deva svabhāva eṣa mūrkhānām | yataḥ,",
  "GK21hitop_u:2171": "śataṃ dadyān na vivaded iti vijñasya saṃmatam |",
  "GK21hitop_u:2172": "vinā hetum api dvandvam etan mūrkhasya lakṣaṇam // Hit_3.33 //",
  "GK21hitop_u:2173": "rājāha-alam anenātītopālambhanena | prastutam anusandhīyatām |",
  "GK21hitop_u:2174": "cakravāko brūte-deva ! vijane bravīmi | yataḥ,",
  "GK21hitop_u:2175": "varṇākāra-pratidhvānair netra-vaktra-vikārataḥ |",
  "GK21hitop_u:2176": "apy ūhanti mano dhīrās tasmād rahasi mantrayet // Hit_3.34 //",
  "GK21hitop_u:2177": "tato rājā mantrī ca tatra sthitau anye'nyatra gatāḥ |",
  "GK21hitop_u:2178": "cakravāko brūte-deva ! aham evaṃ jānām-kasyāpy asman-niyoginaḥ preraṇayā bakenedam anuṣṭhitam | yataḥ,",
  "GK21hitop_u:2179": "vedyānām āturaḥ śreyān vyasanī yo niyoginām |",
  "GK21hitop_u:2180": "viduṣāṃ jīvanaṃ mūrkhaḥ sad-varṇo jīvanaṃ satām // Hit_3.35 //",
  "GK21hitop_u:2181": "rājābravīt-bhavatu, kāraṇam atra paścān nirūpaṇīyam | samprati yat kartavyaṃ tan nirūpyatām |",
  "GK21hitop_u:2182": "cakravāko brūte-deva ! praṇidhis tāvat tatra prahīyatām |",
  "GK21hitop_u:2183": "tatas tad-anuṣṭhānaṃ balābalaṃ ca jānīmaḥ | tathā hi-",
  "GK21hitop_u:2184": "bhavet sva-para-rāṣṭrāṇāṃ kāryākāryāvalokane |",
  "GK21hitop_u:2185": "cāraś cakṣur mahībhartur yasya nāsty andha eva saḥ // Hit_3.36 //",
  "GK21hitop_u:2186": "sa ca dvitīyaṃ viśvāsa-pātraṃ gṛhītvā yātu |",
  "GK21hitop_u:2187": "tenāsau svayaṃ tatrāvasthāya,",
  "GK21hitop_u:2188": "dvitīyaṃ tatratya-mantra-kāryaṃ sunibhṛtaṃ niścitya nigadya prasthāpayati | tathā coktaṃ-",
  "GK21hitop_u:2189": "tīrthāśrama-sura-sthāne śāstara-vijñāna-hetunā |",
  "GK21hitop_u:2190": "tapasvi-vyañjanopetaiḥ sva-caraiḥ saha saṃvaset // Hit_3.37 //",
  "GK21hitop_u:2191": "gūḍha-cāraś ca-yo jale sthale ca carati |",
  "GK21hitop_u:2192": "tato 'sāv eva bako niyujyatām |",
  "GK21hitop_u:2193": "etādṛśa eva kaścid bako dvitīyatvena prayātu |",
  "GK21hitop_u:2194": "tad-gṛha-lokāś ca rāja-dvāre tiṣṭhantu |",
  "GK21hitop_u:2195": "kintu etad api suguptam anuṣṭhātavyam | yataḥ-",
  "GK21hitop_u:2196": "ṣaṭ-karṇo bhidyate mantras tathā prāptaś ca vārtayā |",
  "GK21hitop_u:2197": "ity ātmanā dvitīyena mantraḥ kāryo mahī-bhṛtā // Hit_3.38 //",
  "GK21hitop_u:2198": "paśya-",
  "GK21hitop_u:2199": "mantra-bhede hi ye doṣā bhavanti pṛthivī-pateḥ |",
  "GK21hitop_u:2200": "na śakyās te samādhātum iti nīti-vidāṃ matam // Hit_3.39 //",
  "GK21hitop_u:2201": "rājā vimṛśyovāca-prāptas tāvan mayottamaḥ pratinidhiḥ |",
  "GK21hitop_u:2202": "mantrī brūte-deva ! saṅgrāme vijayo 'pi prāptaḥ |",
  "GK21hitop_u:2203": "atrāntare pratīhāraḥ praviśya praṇamyovāca-deva ! jambūdvīpād āgato dvāri śukas tiṣṭhati |",
  "GK21hitop_u:2204": "rājā cakravākam ālokate | cakravākenoktam-kṛtāvāse tāvad gatvā tiṣṭhatu, paścād ānīya draṣṭavyaḥ |",
  "GK21hitop_u:2205": "yathājñāpayati devaḥ ity abhidhāya pratīhāraḥ śukaṃ gṛhītvā tam āvāsa-sthānaṃ gataḥ |",
  "GK21hitop_u:2206": "rājāha-vigrahas tāvat samupasthitaḥ |",
  "GK21hitop_u:2207": "cakravāko brūte-deva ! tathāpi prāg eva vigraho na vidhiḥ | yataḥ-",
  "GK21hitop_u:2208": "sa kiṃ bhṛtyaḥ sa kiṃ mantrī ya ādāv eva bhūpatim |",
  "GK21hitop_u:2209": "yuddhodyogaṃ sva-bhū-tyāgaṃ nirdiśaty avicāritam // Hit_3.40 //",
  "GK21hitop_u:2210": "aparaṃ ca-",
  "GK21hitop_u:2211": "vijetuṃ prayatetārīn na yuddhena kadācana |",
  "GK21hitop_u:2212": "anityo vijayo yasmād dṛśyate yudhyamānayoḥ // Hit_3.41|",
  "GK21hitop_u:2213": "anyac ca-",
  "GK21hitop_u:2214": "sāmnā dānena bhedena samastair athavā pṛthak |",
  "GK21hitop_u:2215": "sādhituṃ prayatetārīn na yuddhena kadācana // Hit_3.42 //",
  "GK21hitop_u:2216": "aparaṃ ca-",
  "GK21hitop_u:2217": "sarva eva janaḥ śūro hy anāsādita-vigrahaḥ |",
  "GK21hitop_u:2218": "adṛṣṭa-para-sāmarthyaḥ sa-darpaḥ ko bhaven na hi // Hit_3.43 //",
  "GK21hitop_u:2219": "kiṃ ca-",
  "GK21hitop_u:2220": "na tathotthāpyate grāvā prāṇibhir dāruṇā yathā |",
  "GK21hitop_u:2221": "alpopāyān mahā-siddhir etan-mantra-phalaṃ mahat // Hit_3.44 //",
  "GK21hitop_u:2222": "kintu vigraham upasthitaṃ vilokya vyavahriyatām, yataḥ-",
  "GK21hitop_u:2223": "yathā kāla-kṛtodyogāt kṛṣiḥ phalavatī bhavet |",
  "GK21hitop_u:2224": "tadvan nītir iyaṃ deva cirāt phalati na kṣaṇāt // Hit_3.45 //",
  "GK21hitop_u:2225": "aparaṃ ca-",
  "GK21hitop_u:2226": "dūre bhīrutvam āsanne śūratā mahato guṇaḥ |",
  "GK21hitop_u:2227": "vipattau hi mahān loke dhīratvam adhigacchati // Hit_3.46 //",
  "GK21hitop_u:2228": "anyac ca-",
  "GK21hitop_u:2229": "pratyūhaḥ sarva-siddhīnām uttāpaḥ prathamaḥ kila |",
  "GK21hitop_u:2230": "atiśītalam apy ambhaḥ kiṃ bhinatti na bhūbhṛtaḥ // Hit_3.47 //",
  "GK21hitop_u:2231": "balinā saha yoddhavyam iti nāsti nidarśanam |",
  "GK21hitop_u:2232": "tad yuddhaṃ hastinā sārdhaṃ narāṇāṃ mṛtyum āvahet // Hit_3.48 //",
  "GK21hitop_u:2233": "anyac ca-",
  "GK21hitop_u:2234": "sa mūrkhaḥ kālam aprāpya yo 'pakartari vartate |",
  "GK21hitop_u:2235": "kalir balavatā sārdhaṃ kīṭa-pakṣodgamo yathā // Hit_3.49 //",
  "GK21hitop_u:2236": "kiṃ ca-",
  "GK21hitop_u:2237": "kaurmaṃ saṅkocam āsthāya prahāram api marṣayet |",
  "GK21hitop_u:2238": "prāpta-kāle tu nītijña uttiṣṭhet krūra-sarpavat // Hit_3.50 //",
  "GK21hitop_u:2239": "mahaty alpe'py upāyajñaḥ samam eva bhavet kṣamaḥ |",
  "GK21hitop_u:2240": "samunmūlayituṃ vṛkṣāṃs tṛṇānīva nadīrayaḥ // Hit_3.51 //",
  "GK21hitop_u:2241": "ato dūto 'yaṃ śuko 'trāśvāsya tāvad dhriyatāṃ yāvad durgaṃ sajjīkriyate, yataḥ-",
  "GK21hitop_u:2242": "ekaḥ śataṃ yodhayati prākāra-stho dhanurdharaḥ |",
  "GK21hitop_u:2243": "śataṃ śata-sahasrāṇi tasmād durgaṃ viśiṣyate // Hit_3.52 //",
  "GK21hitop_u:2244": "kiṃ ca-",
  "GK21hitop_u:2245": "adurga-viṣayaḥ kasya nāreḥ paribhavāspadam |",
  "GK21hitop_u:2246": "adurgo 'nāśrayo rājā pota-cyuta-manuṣyavat // Hit_3.53 //",
  "GK21hitop_u:2247": "durgaṃ kuryān mahākhātam ucca-prākāra-saṃyutam |",
  "GK21hitop_u:2248": "sa-yantraṃ sa-jalaṃ śaila-sarin-maru-vanāśrayam // Hit_3.54 //",
  "GK21hitop_u:2249": "vistīrṇatāti-vaiṣamyaṃ rasa-dhānyedhma-saṅgrahaḥ |",
  "GK21hitop_u:2250": "praveśaś cāpa-sāraś ca saptaitā durga-sampadaḥ // Hit_3.55 //",
  "GK21hitop_u:2251": "rājāha-durgānusandhāne ko niyujyatām ?",
  "GK21hitop_u:2252": "cakravāko brūte-",
  "GK21hitop_u:2253": "yo yatra kuśalaḥ kārye taṃ tatra viniyojayet |",
  "GK21hitop_u:2254": "karmasv adṛṣṭa-karmā yaḥ śāstrajño 'pi vimuhyati // Hit_3.56 //",
  "GK21hitop_u:2255": "tadāhūyatāṃ sārasaḥ |",
  "GK21hitop_u:2256": "tathānuṣṭhite sati samāgataṃ sārasam avalokya rājovāca-bhoḥ sārasa ! tvaṃ satvaraṃ durgam anusandhehi |",
  "GK21hitop_u:2257": "sārasaḥ praṇamyovāca-deva ! durgaṃ tāvad idam eva cirāt sunirūpitam āste mahat saraḥ |",
  "GK21hitop_u:2258": "kintv etan-madhya-dvīpe dravya-saṅgrahaḥ kriyatām | yataḥ-",
  "GK21hitop_u:2259": "dhānyānāṃ saṅgraho rājann uttamaḥ sarva-saṅgrahāt |",
  "GK21hitop_u:2260": "nikṣiptaṃ hi mukhe ratnaṃ na kuryāt prāṇa-dhāraṇam // Hit_3.57 //",
  "GK21hitop_u:2261": "kiṃ ca-",
  "GK21hitop_u:2262": "khyātaḥ sarva-rasānāṃ hi lavaṇo rasa uttamaḥ |",
  "GK21hitop_u:2263": "gṛhṇīyāt taṃ vinā tena vyañjanaṃ gomayāyate // Hit_3.58 //",
  "GK21hitop_u:2264": "rājāha-satvaraṃ gatvā sarvam anuṣṭhīyatām |",
  "GK21hitop_u:2265": "punaḥ praviśya pratīhāro brūte-deva ! siṃhala-dvīpād āgato meghavarṇo nāma vāyasaḥ saparivāro dvāri vartate |",
  "GK21hitop_u:2266": "sa ca deva-pādān draṣṭum icchati |",
  "GK21hitop_u:2267": "rājāha-kākaḥ prājño bahudṛśvā ca tad bhavati sa saṅgrāhyaḥ |",
  "GK21hitop_u:2268": "cakravāko brūte-deva ! asty evaṃ |",
  "GK21hitop_u:2269": "kintu asmad-vipakṣaḥ kākaḥ sthalacaraḥ |",
  "GK21hitop_u:2270": "tenāsmad-vipakṣa-pakṣe niyuktaḥ kathaṃ saṅgṛhyate ? tathā coktam-",
  "GK21hitop_u:2271": "ātma-pakṣaṃ parityajya para-pakṣeṣu yo rataḥ |",
  "GK21hitop_u:2272": "sa parair hanyate mūḍho nīla-varṇa-śṛgālavat // Hit_3.59 //",
  "GK21hitop_u:2273": "rājovāca--katham etat ?",
  "GK21hitop_u:2274": "mantrī kathayati-",
  "GK21hitop_u:2275": "kathā 7",
  "GK21hitop_u:2276": "asty araṇye kaścic chṛgālaḥ svecchayā nagaropānte bhrāmyan nīlībhāṇḍe nipatitaḥ |",
  "GK21hitop_u:2277": "paścāt tata utthātum asamarthaḥ, prātar ātmānaṃ mṛtavat sandarśya sthitaḥ |",
  "GK21hitop_u:2278": "atha nīlī-bhāṇḍa-svāminā mṛti iti jñātvā,",
  "GK21hitop_u:2279": "tasmāt samutthāpya,",
  "GK21hitop_u:2280": "dūre nītvāsau parityaktaḥ | tasmāt palāyitaḥ |",
  "GK21hitop_u:2281": "tato 'sau vane gatvā ātmānaṃ nīlapvarṇam avalokyācintayat-aham idānīm uttama-varṇaḥ |",
  "GK21hitop_u:2282": "tad ahaṃ svakīyotkarṣaṃ kiṃ na sādhayāmi ity ālocya śṛgālān āhūya,",
  "GK21hitop_u:2283": "tenoktaṃ-ahaṃ bhagavatyā vana-devatayā sva-hastenāraṇya-rājye sarvauṣadhi-rasenābhiṣiktaḥ |",
  "GK21hitop_u:2284": "paśyantu mama varṇam |",
  "GK21hitop_u:2285": "tad adyārabhyāsmad-ājñayāsminn araṇye vyavahāraḥ kāryaḥ |",
  "GK21hitop_u:2286": "śṛgālāś ca taṃ viśiṣṭa-varṇam avalokya, sāṣṭāṅga-pātaṃ praṇamyocuḥ-yathājñāpayati devaḥ iti |",
  "GK21hitop_u:2287": "anenaiva krameṇa sarveṣv araṇya-vāsiṣv ādhipatyaṃ tasya babhūva |",
  "GK21hitop_u:2288": "tatas tena svajñātibhir āvṛtenādhikyaṃ sādhitam |",
  "GK21hitop_u:2289": "tatas tena vyāghra-siṃhādīn uttama-parijanān prāpya,",
  "GK21hitop_u:2290": "sadasi śṛgālān avalokya lajjamānenāvajñayā svajñātayaḥ sarve dūrīkṛtāḥ |",
  "GK21hitop_u:2291": "tato viṣaṇṇān śṛgālān avalokya kenacid vṛddha-śṛgālenaitat pratijñātaṃ-mā viṣīdata,",
  "GK21hitop_u:2292": "yad anenānītijñena vayaṃ marmajñāḥ |",
  "GK21hitop_u:2293": "sva-samīpāt paribhūtās tad yathāyaṃ naśyati tathā vidheyam |",
  "GK21hitop_u:2294": "yato 'mī vyāghrādayo varṇa-mātra-vipralabdhāḥ śṛgālam ajñātvā rājānam imaṃ manyante |",
  "GK21hitop_u:2295": "tad yathāyaṃ paricīyate tathā kuruta |",
  "GK21hitop_u:2296": "tatra caivam anuṣṭheyam, yathā vadāmi-sarve sandhyā-samaye",
  "GK21hitop_u:2297": "tat-sannidhāne mahārāvam ekadaiva kariṣyatha |",
  "GK21hitop_u:2298": "tatas taṃ śabdam ākarṇya jāti-svabhāvāt tenāpi śabdaḥ kartavyaḥ | yataḥ-",
  "GK21hitop_u:2299": "yaḥ svabhāvo hi yasyāsti sa nityaṃ duratikramaḥ |",
  "GK21hitop_u:2300": "śvā yadi kriyate rājā tat kiṃ nāśnāty upānaham // Hit_3.60 //",
  "GK21hitop_u:2301": "tataḥ śabdād abhijñāya sa vyāghreṇa hantavyaḥ | tatas tathānuṣṭhite sati tad vṛttam | tathā coktam-",
  "GK21hitop_u:2302": "chidraṃ marma ca vīryaṃ ca sarvaṃ vetti nijo ripuḥ |",
  "GK21hitop_u:2303": "dahaty antargataś caiva śuṣkaṃ vṛkṣam ivānalaḥ // Hit_3.61 //",
  "GK21hitop_u:2304": "ato 'haṃ bravīmi-ātma-pakṣaṃ parityajyety ādi |",
  "GK21hitop_u:2305": "--o)0(o--",
  "GK21hitop_u:2306": "rājāha-yady evaṃ tathāpi dṛśyatāṃ tāvad ayaṃ dūrād āgataḥ | tat-saṅgrahe vicāraḥ kāryaḥ |",
  "GK21hitop_u:2307": "cakro brūte-deva ! praṇidhis tāvat prahito, durgaṃ ca sajjīkṛtam |",
  "GK21hitop_u:2308": "ataḥ śuko 'py ānīya prasthāpyatām |",
  "GK21hitop_u:2309": "kintu yodha-bala-samanvito bhūtvā, dūrād eva tam avalokaya | yataḥ-",
  "GK21hitop_u:2310": "nandaṃ jaghāna cāṇakyas tīkṣṇa-dūta-prayogataḥ |",
  "GK21hitop_u:2311": "tad dūrāntaritaṃ dūtaṃ paśyed vīra-samanvitaḥ // Hit_3.62 //",
  "GK21hitop_u:2312": "tataḥ sabhāṃ kṛtvāhūtaḥ śukaḥ kākaś ca |",
  "GK21hitop_u:2313": "śukaḥ kiṃcid unnata-śirā dattāsane upaviśya brūte-bho hiraṇyagarbha ! tvāṃ mahārājādhirājaḥ śrīmac-citravarṇaḥ samājñāpayati-yadi jīvitena śriyā vā prayojanam asti,",
  "GK21hitop_u:2314": "tadā satvaram āgatyāsmac-caraṇau praṇama |",
  "GK21hitop_u:2315": "no ced avasthātuṃ sthānāntaraṃ paricintaya |",
  "GK21hitop_u:2316": "rājā sa-kopam āha-āḥ, sabhāyām asmākaṃ na ko 'pi vidyate ya enaṃ galahastayati ?",
  "GK21hitop_u:2317": "tata utthāya meghavarṇo brūte-deva ! ājñāpaya, hami cainaṃ duṣṭa-śukam |",
  "GK21hitop_u:2318": "sarvajño rājānaṃ kākaṃ ca sāntvayan brūte-bhadra ! mā maivam | śṛṇu tāvat-",
  "GK21hitop_u:2319": "na sā sabhā yatra na santi vṛddhā",
  "GK21hitop_u:2320": "vṛddhā na te ye na vadanti dharmam |",
  "GK21hitop_u:2321": "dharmaḥ sa no yatra na satyam asti",
  "GK21hitop_u:2322": "satyaṃ na tad yac chalam abhyupaiti // Hit_3.63 //",
  "GK21hitop_u:2323": "yato rājadharmaś caiṣaḥ-",
  "GK21hitop_u:2324": "dūto mleccho 'py avadhyaḥ syād rājā dūta-mukho yataḥ |",
  "GK21hitop_u:2325": "udyateṣv api śastreṣu dūto vadati nānyathā // Hit_3.64 //",
  "GK21hitop_u:2326": "anyac ca-",
  "GK21hitop_u:2327": "svāpakarṣaṃ parotkarṣaṃ dūtoktair manyate tu kaḥ |",
  "GK21hitop_u:2328": "sadaivāvadhya-bhāvena dūtaḥ sarvaṃ hi jalpati // Hit_3.65 //",
  "GK21hitop_u:2329": "tato rājā kākaś ca svāṃ prakṛtim āpannau |",
  "GK21hitop_u:2330": "śuko 'py utthāya calitaḥ |",
  "GK21hitop_u:2331": "paścāc cakravākeṇānīya prabodhya kanakālaṅkārādikaṃ datvā sampreṣitaḥ svadeśaṃ yayau |",
  "GK21hitop_u:2332": "śuko 'pi vindhyācalaṃ gatvā, svasya rājānaṃ citravarṇaṃ praṇatavān |",
  "GK21hitop_u:2333": "taṃ vilokya rājovāca-śuka ! kā vārtā ? kīdṛśo 'sau deśaḥ ?",
  "GK21hitop_u:2334": "śuko brūte-deva ! saṃkṣepād iyaṃ vārtā |",
  "GK21hitop_u:2335": "samprati yuddhodyogaḥ kriyatām |",
  "GK21hitop_u:2336": "deśaś cāsau karpūra-dvīpaḥ svargaika-deśo, rājā ca dvitīyaḥ svarga-patiḥ kathaṃ varṇayituṃ śakyate |",
  "GK21hitop_u:2337": "tataḥ sarvān śiṣṭān āhūya rājā mantrayitum upaviṣṭaḥ |",
  "GK21hitop_u:2338": "āha ca tān-samprati kartavye vigrahe yathā-kartavyam upadeśaṃ brūta |",
  "GK21hitop_u:2339": "vigrahaḥ punar avaśyaṃ kartavyaḥ | tathā coktam-",
  "GK21hitop_u:2340": "asantuṣṭā dvijā naṣṭāḥ santuṣṭāś ca mahībhṛtaḥ |",
  "GK21hitop_u:2341": "salajjā gaṇikā naṣṭā nirlajjāś ca kulāṅganā // Hit_3.66 //",
  "GK21hitop_u:2342": "dūradarśī nāma gṛdhro mantrī brūte-deva ! vyasanitayā vigraho na vidhiḥ | yataḥ-",
  "GK21hitop_u:2343": "mitrāmātya-suhṛd-vargā yadā syur dṛḍha-bhaktayaḥ |",
  "GK21hitop_u:2344": "śatrūṇāṃ viparītāś ca kartavyo vigrahas tadā // Hit_3.67 //",
  "GK21hitop_u:2345": "anyac ca-",
  "GK21hitop_u:2346": "bhūmir mitraṃ hiraṇyaṃ ca vigrahasya phalaṃ trayam |",
  "GK21hitop_u:2347": "yadaitan niścitaṃ bhāvi kartavyo vigrahas tadā // Hit_3.68 //",
  "GK21hitop_u:2348": "rājāha-mad-balaṃ tāvad avalokayatu mantrī |",
  "GK21hitop_u:2349": "tadaiteṣām upayogo jñāyatām |",
  "GK21hitop_u:2350": "evam āhūyatāṃ mauhūrtikaḥ |",
  "GK21hitop_u:2351": "sa yātrārthaṃ śubha-lagnaṃ nirṇīya dadātu |",
  "GK21hitop_u:2352": "mantrī brūte-deva ! tathāpi sahasā yātrā-karaṇam anucitam | yataḥ-",
  "GK21hitop_u:2353": "viśanti sahasā mūḍhā ye'vicārya dviṣad-balam |",
  "GK21hitop_u:2354": "khaḍga-dhārā-pariṣvaṅgaṃ labhante te suniścitam // Hit_3.69 //",
  "GK21hitop_u:2355": "rājāha-mantrin ! mamotsāha-bhaṅgaṃ sarvathā mā kṛthāḥ |",
  "GK21hitop_u:2356": "vijigīṣur yathā para-bhūmim ākramati tathā kathaya |",
  "GK21hitop_u:2357": "gṛdhro brūte-deva ! tat kathayāmi | kintu tad-anuṣṭhitam eva phala-pradam | tathā coktam-",
  "GK21hitop_u:2358": "kiṃ mantreṇānanuṣṭhāne śāstravit pṛthivī-pateḥ |",
  "GK21hitop_u:2359": "na hy auṣadha-parijñānād vyādheḥ śāntiḥ kvacid bhavet // Hit_3.70 //",
  "GK21hitop_u:2360": "rājādeśaś cānatikramaṇīya iti yathā-śrutaṃ nivedayāmi śṛṇu-deva !",
  "GK21hitop_u:2361": "nady-adri-vana-durgeṣu yatra yatra bhayaṃ nṛpa |",
  "GK21hitop_u:2362": "tatra tatra ca senānīr yāyād vyūhīkṛtair balaiḥ // Hit_3.71 //",
  "GK21hitop_u:2363": "balādhyakṣaḥ puro yāyāt pravīra-puruṣānvitaḥ |",
  "GK21hitop_u:2364": "madhye kalatraṃ svāmī ca kośaḥ phalgu ca yad balam // Hit_3.72 //",
  "GK21hitop_u:2365": "pārśvayor ubhayor aśvā aśvānāṃ pārśvato rathāḥ |",
  "GK21hitop_u:2366": "rathānāṃ pārśvato nāgā nāgānāṃ ca padātayaḥ // Hit_3.73 //",
  "GK21hitop_u:2367": "paścāt senāpatir yāyāt khinnānāśvāsayan chanaiḥ |",
  "GK21hitop_u:2368": "mantribhiḥ subhaṭair yuktaḥ pratigṛhya balaṃ nṛpaḥ // Hit_3.74 //",
  "GK21hitop_u:2369": "sameyād viṣamaṃ nāgair jalāḍhyaṃ samahīdharam |",
  "GK21hitop_u:2370": "samam aśvair jalaṃ nīmiḥ sarvatraiva padātibhiḥ // Hit_3.75 //",
  "GK21hitop_u:2371": "hastināṃ gamanaṃ proktaṃ praśastaṃ jaladāgame |",
  "GK21hitop_u:2372": "tad anyatra turaṅgāṇāṃ pattīnāṃ sarvadaiva hi // Hit_3.76 //",
  "GK21hitop_u:2373": "śaileṣu durga-mārgeṣu vidheyaṃ nṛpa-rakṣaṇam |",
  "GK21hitop_u:2374": "sva-yodhai rakṣitasyāpi śayanaṃ yoga-nidrayā // Hit_3.77 //",
  "GK21hitop_u:2375": "nāśayet karṣayec chatrūn durga-kaṇṭaka-mardanaiḥ |",
  "GK21hitop_u:2376": "para-deśa-praveśe ca kuryād āṭavikān puraḥ // Hit_3.78 //",
  "GK21hitop_u:2377": "yatra rājā tatra kośo vinā kośaṃ na rājatā |",
  "GK21hitop_u:2378": "subhaṭebhyas tato dadyāt ko hi dātur na yudhyate // Hit_3.79 //",
  "GK21hitop_u:2379": "yataḥ-",
  "GK21hitop_u:2380": "na narasya naro dāso dāsas tv arthasya bhūpate |",
  "GK21hitop_u:2381": "gauravaṃ lāghavaṃ vāpi dhanādhana-nibandhanam // Hit_3.80 //",
  "GK21hitop_u:2382": "abhedena ca yudhyeta rakṣec caiva parasparam |",
  "GK21hitop_u:2383": "phalgu sainyaṃ ca yat kiṃcin madhye vyūhasya kārayet // Hit_3.81 //",
  "GK21hitop_u:2384": "padātīṃś ca mahīpālaḥ puro 'nīkasya yojayet |",
  "GK21hitop_u:2385": "uparudhyārim āsīta rāṣṭraṃ cāsyopapīḍayet // Hit_3.82 //",
  "GK21hitop_u:2386": "syandanāśvaiḥ same yudhyed anūpe nau-dvipais tathā |",
  "GK21hitop_u:2387": "vṛkṣa-gulmāvṛte cāpair asi-carmāyudhaiḥ sthale // Hit_3.83 //",
  "GK21hitop_u:2388": "dūṣayec cāsya satataṃ yavasān nodakendhanam |",
  "GK21hitop_u:2389": "bhindyāc caiva taḍāgāni prakārārān parikhās tathā // Hit_3.84 //",
  "GK21hitop_u:2390": "baleṣu pramukho hastī na tathānyo mahīpateḥ |",
  "GK21hitop_u:2391": "nijair avayavair eva mātaṅgo 'ṣṭāyudhaḥ smṛtaḥ // Hit_3.85 //",
  "GK21hitop_u:2392": "balam aśvaś ca sainyānāṃ prākāro jaṅgamo yataḥ |",
  "GK21hitop_u:2393": "tasmād aśvādhiko rājā vijayī sthala-vigrahe // Hit_3.86 //",
  "GK21hitop_u:2394": "tathā coktam-",
  "GK21hitop_u:2395": "yudhyamānā hayārūḍhā devānām api durjayāḥ |",
  "GK21hitop_u:2396": "api dūrasthitās teṣāṃ vairiṇo hastavattinaḥ // Hit_3.87 //",
  "GK21hitop_u:2397": "prathamaṃ yuddha-kāritvaṃ samasta-bala-pālanam |",
  "GK21hitop_u:2398": "diṅ-mārgāṇāṃ viśodhitvaṃ patti-karma pracakṣate // Hit_3.88 //",
  "GK21hitop_u:2399": "svabhāva-śūram astrajñam aviraktaṃ jita-śramam |",
  "GK21hitop_u:2400": "prasiddha-kṣatriya-prāyaṃ balaṃ śreṣṭhatamaṃ viduḥ // Hit_3.89 //",
  "GK21hitop_u:2401": "yathā prabhu-kṛtān mānād yudhyante bhuvi mānavāḥ |",
  "GK21hitop_u:2402": "na tathā bahubhir dattair draviṇair api bhūpate // Hit_3.90 //",
  "GK21hitop_u:2403": "varam alpa-balaṃ sāraṃ na kuryān muṇḍa-maṇḍalīm |",
  "GK21hitop_u:2404": "kuryād asāra-bhaṅgo hi sāra-bhaṅgam api sphuṭam // Hit_3.91 //",
  "GK21hitop_u:2405": "aprasādo 'nadhiṣṭhānaṃ deyāṃśa-haraṇaṃ ca yat |",
  "GK21hitop_u:2406": "kāla-yāpo 'pratīkāras tad vairāgyasya kāraṇam // Hit_3.92 //",
  "GK21hitop_u:2407": "apīḍayan balaṃ śatrūñ jigīṣur abhiṣeṇayet |",
  "GK21hitop_u:2408": "sukha-sādhyaṃ dviṣāṃ sainyaṃ dīrgha-prayāṇa-pīḍitam // Hit_3.93 //",
  "GK21hitop_u:2409": "dāyādād aparo yasmān nāsti bheda-karo dviṣām |",
  "GK21hitop_u:2410": "tasmād utthāpayed yatnād dāyādaṃ tasya vidviṣaḥ // Hit_3.94 //",
  "GK21hitop_u:2411": "sandhāya yuvarājena yadi vā mukhya-mantriṇā |",
  "GK21hitop_u:2412": "antaḥ-prakopaṇaṃ kuryād abhiyoktā sthirātmanaḥ // Hit_3.95 //",
  "GK21hitop_u:2413": "krūrāmitraṃ raṇe cāpi bhaṅgaṃ dattvā vighātayet |",
  "GK21hitop_u:2414": "athavā go-grahākṛṣṭyā tan-mukhyāśrita-bandhanāt // Hit_3.96 //",
  "GK21hitop_u:2415": "svarājyaṃ vāsayed rājā para-deśāpaharaṇāt |",
  "GK21hitop_u:2416": "athavā dāna-mānābhyāṃ vāsitaṃ dhanadaṃ hi tat // Hit_3.97 //",
  "GK21hitop_u:2417": "athavā bahunoditena-",
  "GK21hitop_u:2418": "ātmodayaḥ para-glānir dvayaṃ nītir itīyatī |",
  "GK21hitop_u:2419": "tad ūrīkṛtya kṛtibhir vācaspatyaṃ pratīyate // Hit_3.98 //",
  "GK21hitop_u:2420": "rājñā vihasyoktam-sarvam etad viśeṣataś cocyate | kintu,",
  "GK21hitop_u:2421": "anyad ucchṛṅkhalaṃ sattvam anyac chāstra-niyantritam |",
  "GK21hitop_u:2422": "sāmānādhikaraṇyaṃ hi tejas-timirayoḥ kutaḥ // Hit_3.99 //",
  "GK21hitop_u:2423": "tata utthāya rājā mauhūrtikāvedita-lagne prasthitaḥ |",
  "GK21hitop_u:2424": "atha prahita-praṇidhiś caro hiraṇyagarbham āgatya praṇamyovāca-deva ! samāgata-prāyo rājā citravarṇaḥ |",
  "GK21hitop_u:2425": "samprati malaya-parvatādhityakāyāṃ samāvāsita-kaṭako vartate |",
  "GK21hitop_u:2426": "durga-śodhanaṃ pratikṣaṇam anusandhātavyam |",
  "GK21hitop_u:2427": "yato 'sau gṛdhro mahāmantrī |",
  "GK21hitop_u:2428": "kiṃ ca kenacit saha tasya viśvāsa-kathā-prasaṅgenetad iṅgitam avagataṃ mayā |",
  "GK21hitop_u:2429": "yat-anena ko 'py asmad-durge prāg eva niyuktaḥ |",
  "GK21hitop_u:2430": "cakravāko brūte-deva ! kāka evāsau sambhavati |",
  "GK21hitop_u:2431": "rājāha-na kadācid etat |",
  "GK21hitop_u:2432": "yady evaṃ tadā kathaṃ tena śukasyābhibhavodyogaḥ kṛtaḥ ?",
  "GK21hitop_u:2433": "aparaṃ ca, śukasyāgamanāt tasya vigrahotsāhaḥ |",
  "GK21hitop_u:2434": "sa ca cirād atrāste |",
  "GK21hitop_u:2435": "mantrī brūte-tathāpy āgantukaḥ śaṅkanīyaḥ |",
  "GK21hitop_u:2436": "rājāha-āgantukā api kadācid upakārakā dṛśyante | śṛṇu-",
  "GK21hitop_u:2437": "paro 'pi hitavān bandhur bandhur apy ahitaḥ paraḥ |",
  "GK21hitop_u:2438": "ahito dehajo vyādhir hitam āraṇyam auṣadham // Hit_3.100 //",
  "GK21hitop_u:2439": "aparaṃ ca-",
  "GK21hitop_u:2440": "āsīd vīra-varo nāma śūdrakasya mahībhṛtaḥ |",
  "GK21hitop_u:2441": "sevakaḥ svalpa-kālena sa dadau sutam ātmanaḥ // Hit_3.101 //",
  "GK21hitop_u:2442": "cakravākaḥ pṛcchati--katham etat ?",
  "GK21hitop_u:2443": "rājā kathayati-",
  "GK21hitop_u:2444": "kathā 8",
  "GK21hitop_u:2445": "ahaṃ purā śūdrakasya rājñaḥ krīḍā-sarasi karpūrakeli-nāmno rājahaṃsasya putryā karpūramañjaryā sahānurāgavān abhavam |",
  "GK21hitop_u:2446": "vīravaro nāma rājaputraḥ kutaścid deśād āgatya rāja-dvāram upagamya pratīhāram uvāca-ahaṃ tāvad vartanārthī rājaputraḥ |",
  "GK21hitop_u:2447": "māṃ raja-darśanaṃ kāraya |",
  "GK21hitop_u:2448": "tatas tenāsau rāja-darśanaṃ kārito brūte-deva ! yadi mayā sevakena prayojanam asti,",
  "GK21hitop_u:2449": "tadāsmad-vartanaṃ kriyatām |",
  "GK21hitop_u:2450": "śūdraka uvāca-kiṃ te vartanam ?",
  "GK21hitop_u:2451": "vīravaro brūte-pratyahaṃ suvarṇa-pañca-śatāni dehi |",
  "GK21hitop_u:2452": "rājāha-kā te sāmagrī ?",
  "GK21hitop_u:2453": "vīravaro brūte-dvau bāhū | tṛtīyaś ca khaḍgaḥ |",
  "GK21hitop_u:2454": "rājāha-naitac chakyam |",
  "GK21hitop_u:2455": "tac chrutvā vīravaraḥ praṇamya calitaḥ |",
  "GK21hitop_u:2456": "atha mantribhir uktam-deva ! dina-catuṣṭayasya vartanaṃ dattvā jñāyatām asya svarūpam |",
  "GK21hitop_u:2457": "kim upayukto 'yam etāvad vartanaṃ gṛhṇāti anupayukto veti |",
  "GK21hitop_u:2458": "tato mantri-vacanād āhuhūya vīravarāya tāmbūlaṃ dattvā pañca-śatāni suvarṇāni dattāni |",
  "GK21hitop_u:2459": "vartana-viniyogaś ca rājñā sunibhṛtaṃ nirūpitaḥ |",
  "GK21hitop_u:2460": "tad-ardhaṃ vīravareṇa devebhyo brāhmaṇebhyo dattam |",
  "GK21hitop_u:2461": "sthitasyārdhaṃ duḥkhitebhyaḥ |",
  "GK21hitop_u:2462": "tad avaśiṣṭaṃ bhojya-vilāsa-vyayena |",
  "GK21hitop_u:2463": "etat sarvaṃ nitya-kṛtyaṃ kṛtvā, rāja-dvāram aharniśaṃ khaḍga-pāṇiḥ sevate |",
  "GK21hitop_u:2464": "yadā ca rājā svayaṃ samādiśati tadā sva-gṛham api yāti |",
  "GK21hitop_u:2465": "athaikadā kṛṣṇa-caturdaśyāṃ rātrau sa rājā sa-karuṇa-krandana-dhvaniṃ śuśrāva |",
  "GK21hitop_u:2466": "tat śrutvā rājā brūte-kaḥ ko 'tra dvāri tiṣṭhati ?",
  "GK21hitop_u:2467": "tadā tenoktaṃ-deva ! ahaṃ vīravaraḥ |",
  "GK21hitop_u:2468": "rājovāca-krandanānusaraṇaṃ kriyatām |",
  "GK21hitop_u:2469": "vīravaro 'pi-yathājñāpayati devaḥ, ity uktvā calitaḥ |",
  "GK21hitop_u:2470": "rājñā ca cintitam-ayam ekākī rājaputro mayā sūcībhedye tamasi prahitaḥ |",
  "GK21hitop_u:2471": "naitad ucitam |",
  "GK21hitop_u:2472": "tad aham api gatvā kim etad iti nirūpayāmi |",
  "GK21hitop_u:2473": "tato rājāpi khaḍgam ādāya tad-anusaraṇa-krameṇa nagarād bahir nirjagāma |",
  "GK21hitop_u:2474": "gatvā ca vīravareṇa rudatī rupa-yauvana-sampannā sarvālaṅkāra-bhūṣitā kācit strī dṛṣṭā, pṛṣṭā ca-kā tvam ?",
  "GK21hitop_u:2475": "kim arthaṃ rodiṣi ? iti |",
  "GK21hitop_u:2476": "striyoktam-aham etasya śūdrakasya rāja-lakṣmīḥ |",
  "GK21hitop_u:2477": "cirād etasya bhuja-cchāyāyāṃ mahatā sukhena viśrāntā |",
  "GK21hitop_u:2478": "idānīm anyatra gamiṣyāmi |",
  "GK21hitop_u:2479": "vīravaro brūte-yatāpāyaḥ sambhavati, tatropāyo 'py asti | tat kathaṃ syāt punar ihāvāso bhavatyāḥ ?",
  "GK21hitop_u:2480": "lakṣmīr uvāca-yadi tvam ātmanaḥ putraṃ śaktidharaṃ dvātriṃśal-lakṣaṇopetaṃ bhagavatyāḥ sarva-maṅgalāyā upahārīkaroṣi,",
  "GK21hitop_u:2481": "tadāhaṃ punar atra suciraṃ nivasāmi |",
  "GK21hitop_u:2482": "ity uktvādṛśyābhavat |",
  "GK21hitop_u:2483": "tato vīravareṇa sva-gṛhaṃ gatvā nidrāyamāṇā sva-vadhūḥ prabodhitā putraś ca |",
  "GK21hitop_u:2484": "tau nidrāṃ parityajyotthāyopaviṣṭau |",
  "GK21hitop_u:2485": "vīravaras tat sarvaṃ lakṣmī-vacanam uktavān |",
  "GK21hitop_u:2486": "tac chrutvā sānandaḥ śaktidharo brūte-dhanyo 'ham evambhūtaḥ |",
  "GK21hitop_u:2487": "svāmi-rājya-rakṣārthaṃ yasyopayogaḥ |",
  "GK21hitop_u:2488": "tāta ! tat ko 'dhunā vilambasya hetuḥ ? evaṃ-vidhe karmaṇi dehasya viniyogaḥ ślāghyaḥ | yataḥ-",
  "GK21hitop_u:2489": "dhanāni jīvitaṃ caiva parārthe prājña utsṛjet |",
  "GK21hitop_u:2490": "tan-nimitto varaṃ tyāgo vināśe niyate sati // Hit_3.102 //",
  "GK21hitop_u:2491": "śaktidhara-mātovāca-yady etan na kartavyaṃ tat kenānyena karmaṇā gṛhītasya mahāvartanasya niṣkrayo bhaviṣyati |",
  "GK21hitop_u:2492": "ity ālocya sarve sarvamaṅgalāyāḥ sthānaṃ gatāḥ |",
  "GK21hitop_u:2493": "tatra sarvamaṅgalāṃ sampūjya vīravaro brūte-devi ! prasīda |",
  "GK21hitop_u:2494": "vijayatāṃ śūdrako mahārājaḥ |",
  "GK21hitop_u:2495": "gṛhyatām ayam upahāraḥ |",
  "GK21hitop_u:2496": "ity uktvā putrasya śiraś ciccheda |",
  "GK21hitop_u:2497": "tato vīravaraś cintayāmāsa-gṛhīta-rāja-vartanasya nistāraḥ kṛtaḥ |",
  "GK21hitop_u:2498": "adhunā niṣputrasya me jīvanenālam |",
  "GK21hitop_u:2499": "ity ālocyātmanaḥ śiraś ciccheda |",
  "GK21hitop_u:2500": "tataḥ striyāpi svāmi-putra-śokārtayā tad anuṣṭhitam |",
  "GK21hitop_u:2501": "tat sarvaṃ dṛṣṭvā rājā sāścaryaṃ cintayāmāsa--",
  "GK21hitop_u:2502": "jāyante ca mriyante ca mad-vidhāḥ kṣudra-jantavaḥ |",
  "GK21hitop_u:2503": "anena sadṛśo loke na bhūto na bhaviṣyati // Hit_3.103 //",
  "GK21hitop_u:2504": "tad etat-parityaktena mama rājyenāpi kiṃ prayojanam |",
  "GK21hitop_u:2505": "tataḥ śūdrakeṇāpi sva-śiraś chettuṃ khaḍgaḥ samutthāpitaḥ |",
  "GK21hitop_u:2506": "atha bhagavatyā sarvamaṅgalayā pratyakṣa-bhūtayā rājā haste dhṛtaḥ |",
  "GK21hitop_u:2507": "uktaṃ ca-putra ! prasanno 'smi te, etāvatā sāhasenālam |",
  "GK21hitop_u:2508": "jīvanānte'pi tava rāja-bhaṅgo nāsti |",
  "GK21hitop_u:2509": "rājā ca sāṣṭāṅga-pātaṃ praṇamyovāca-devi ! kiṃ me rājyena ?",
  "GK21hitop_u:2510": "jīvitena vā mama kiṃ prayojanam ?",
  "GK21hitop_u:2511": "yady aham anukampanīyas tadā mamāyuḥ-śeṣeṇāpy ayaṃ sa-dāra-putro vīravaro jīvatu |",
  "GK21hitop_u:2512": "anyathāhaṃ yathā-prāptāṃ gatiṃ gacchāmi |",
  "GK21hitop_u:2513": "bhagavaty uvāca-putra ! anena te sattvotkarṣeṇa bhṛtya-vātsalyena ca sarvathā santuṣṭāsmi |",
  "GK21hitop_u:2514": "gaccha vijayī bhava |",
  "GK21hitop_u:2515": "ayam api sa-parivāro rāja-putro jīvatu |",
  "GK21hitop_u:2516": "ity uktvā devy adṛśyābhavat |",
  "GK21hitop_u:2517": "tato vīravaraḥ sa-putra-dāraḥ prāpta-jīvanaḥ sva-gṛhaṃ gataḥ |",
  "GK21hitop_u:2518": "rājāpi tair alakṣitaḥ satvaram antaḥ-puraṃ praviṣṭaḥ |",
  "GK21hitop_u:2519": "atha prabhāte vīravaro dvārasthaḥ punar bhūpālena pṛṣṭaḥ sann āha-deva ! sā rudatī mām avalokyādṛśyābhavat |",
  "GK21hitop_u:2520": "na kāpy anyā vārtā vidyate |",
  "GK21hitop_u:2521": "tad vacanam ākarṇya santuṣṭo rājā sāścaryaṃ cintayāmāsa-katham ayaṃ ślāghyo mahā-sattvaḥ ? yataḥ-",
  "GK21hitop_u:2522": "priyaṃ brūyād akṛpaṇaḥ śūraḥ syād avikatthanaḥ |",
  "GK21hitop_u:2523": "dātā nāpātra-varṣī ca pragalbhaḥ syād aniṣṭhuraḥ // Hit_3.104 //",
  "GK21hitop_u:2524": "etan mahāpuruṣa-lakṣaṇam etasmin sarvam asti |",
  "GK21hitop_u:2525": "tataḥ sa rājā prātaḥ śiṣṭa-sabhāṃ kṛtvā,",
  "GK21hitop_u:2526": "sarvaṃ vṛttāntaṃ prastutya prasādāt tasmai karṇāṭaka-rājyaṃ dadau |",
  "GK21hitop_u:2527": "tat kim āgantuko jāti-mātrād duṣṭaḥ ? tatrāpy uttamādhama-madhyamāḥ santi |",
  "GK21hitop_u:2528": "cakravāko brūte-",
  "GK21hitop_u:2529": "yo 'kāryaṃ kāryavac chāsti sa kiṃ mantrī nṛpecchayā |",
  "GK21hitop_u:2530": "varaṃ svāmi-mano-duḥkhaṃ tan-nāśo na tv akāryataḥ // Hit_3.105 //",
  "GK21hitop_u:2531": "vaidyo guruś ca mantrī ca yasya rājñaḥ priyaṃvadāḥ |",
  "GK21hitop_u:2532": "śarīra-dharma-kośebhyaḥ kṣipraṃ sa parihīyate // Hit_3.106 //",
  "GK21hitop_u:2533": "śṛṇu deva !",
  "GK21hitop_u:2534": "puṇyāl labdhaṃ yad ekena tan mamāpi bhaviṣyati |",
  "GK21hitop_u:2535": "hatvā bhikṣuṃ yato mohān nidhy-arthī nāpito hataḥ // Hit_3.107 //",
  "GK21hitop_u:2536": "rājā pṛcchati--katham etat ?",
  "GK21hitop_u:2537": "mantrī kathayati-",
  "GK21hitop_u:2538": "kathā 9",
  "GK21hitop_u:2539": "asty ayodhyāyāṃ puri cūḍāmaṇir nāma kṣatriyaḥ |",
  "GK21hitop_u:2540": "tena dhanārthinā mahatā kleśena bhagavāṃś candrārdha-cūḍāmaṇiś ciram ārādhitaḥ |",
  "GK21hitop_u:2541": "tataḥ kṣīṇa-pāpo 'sau svapne darśanaṃ dattvā,",
  "GK21hitop_u:2542": "bhagavad-ādeśādy-akṣeśvareṇādiṣṭo yat tvam adya prātaḥ kṣauraṃ kārayitvā,",
  "GK21hitop_u:2543": "laguḍa-hastaḥ san sva-gṛha-dvāri nibhṛtaṃ sthāsyasi,",
  "GK21hitop_u:2544": "tato yam evāgataṃ bhikṣukaṃ prāṅgaṇe paśyasi taṃ nirdakṣaṃ laguḍa-prahāreṇa haniṣyasi |",
  "GK21hitop_u:2545": "tato 'sau bhikṣukas tat-kṣaṇāt suvarṇa-kalaso bhaviṣyati |",
  "GK21hitop_u:2546": "tena tvayā yāvaj-jīvaṃ sukhinā bhavitavyam |",
  "GK21hitop_u:2547": "tatas tathānuṣṭhite tad vṛttam |",
  "GK21hitop_u:2548": "tatra kṣaura-karaṇāyānītena nāpitena tat sarvam ālokya cintitam-aye nidhi-prāpter ayam upāyaḥ |",
  "GK21hitop_u:2549": "tad aham apy evaṃ kiṃ na karomi ?",
  "GK21hitop_u:2550": "tataḥ prabhṛti sa nāpitaḥ pratyahaṃ tathāvidho laguḍa-hastaḥ sunibhṛtaṃ bhikṣor āgamanaṃ pratīkṣate |",
  "GK21hitop_u:2551": "ekadā tena prāpto bhikṣur laguḍena vyāpāditaḥ |",
  "GK21hitop_u:2552": "tasmād aparādhāt so 'pi nāpito rāja-puruṣair vyāpāditaḥ |",
  "GK21hitop_u:2553": "ato 'haṃ bravīmi-puṇyāl labdhaṃ yad ekena ity ādi |",
  "GK21hitop_u:2554": "--o)0(o--",
  "GK21hitop_u:2555": "rājāha-",
  "GK21hitop_u:2556": "purāvṛtta-kathodgāraiḥ kathaṃ nirṇīyate paraḥ |",
  "GK21hitop_u:2557": "syān niṣkāraṇa-bandhur vā kiṃ vā viśvāsa-ghātakaḥ // Hit_3.108 //",
  "GK21hitop_u:2558": "yātu, prastutam anusandhīyatām |",
  "GK21hitop_u:2559": "malayādhityakāyāṃ cec citravarṇas tad adhunā kiṃ vidheyam ?",
  "GK21hitop_u:2560": "mantrī vadati-deva ! āgata-praṇidhi-mukhān mayā śrutaṃ,",
  "GK21hitop_u:2561": "yat mahā-mantriṇo gṛdhrasyopadeśe citravarṇenānādaraḥ kṛtaḥ tato 'sau mūḍho jetuṃ śakyaḥ | tathā coktam-",
  "GK21hitop_u:2562": "lubdhaḥ krūro 'laso 'satyaḥ pramādī bhīrur asthiraḥ |",
  "GK21hitop_u:2563": "mūḍho yodhāvamantā ca sukha-cchedyo ripuḥ smṛtaḥ // Hit_3.109 //",
  "GK21hitop_u:2564": "tato 'sau yāvad asmad durga-dvāra-rodhaṃ na karoti,",
  "GK21hitop_u:2565": "tāvan nady-adri-vana-vartmasu tad-balāni hantuṃ sārasādayaḥ senāpatayo niyujyantām | tathā coktam-",
  "GK21hitop_u:2566": "dīrgha-vartma-pariśrāntaṃ nady-adri-vana-saṅkulam |",
  "GK21hitop_u:2567": "ghorāgni-bhaya-santrastaṃ kṣut-pipāsārditaṃ tathā // Hit_3.110 //",
  "GK21hitop_u:2568": "pramattaṃ bhojana-vyagraṃ vyādhi-durbhikṣa-pīḍitam |",
  "GK21hitop_u:2569": "asaṃsthitam abhūyiṣṭhaṃ vṛṣṭi-vāta-samākulam // Hit_3.111 //",
  "GK21hitop_u:2570": "paṅka-pāṃśu-jalācchannaṃ suvyastaṃ dasyu-vidrutam |",
  "GK21hitop_u:2571": "evambhūtaṃ mahīpālaḥ para-sainyaṃ vighātayet // Hit_3.112 //",
  "GK21hitop_u:2572": "anyac ca-",
  "GK21hitop_u:2573": "avaskanda-bhayād rājā prajāgara-kṛta-śramam |",
  "GK21hitop_u:2574": "divā-suptaṃ sadā hanyān nidrā-vyākula-sainikam // Hit_3.113 //",
  "GK21hitop_u:2575": "atas tasya pramādito balaṃ gatvā yathāvakāśaṃ divā-niśaṃ ghnantv asmat-senāpatayaḥ |",
  "GK21hitop_u:2576": "tathānuṣṭhite citravarṇasya sainikāḥ senāpatayaś ca bahavo nihatāḥ |",
  "GK21hitop_u:2577": "tataś citravarṇo viṣaṇṇaḥ sva-mantriṇaṃ dūra-darśinam āha-tāta ! kim ity asmad-upekṣā kriyate ?",
  "GK21hitop_u:2578": "kiṃ kvāpy avinayo mamāsti ? tathā coktam-",
  "GK21hitop_u:2579": "na rājyaṃ prāptam ity eva vartitavyam asāmpratam |",
  "GK21hitop_u:2580": "śriyaṃ hy avinayo hanti jarā rūpam ivottamam // Hit_3.114 //",
  "GK21hitop_u:2581": "api ca-",
  "GK21hitop_u:2582": "dakṣaḥ śriyam adhigacchati pathy āśī kalyatāṃ sukham arogī |",
  "GK21hitop_u:2583": "udyukto viyāntaṃ dharmārtha-yaśāṃsi ca vinītaḥ // Hit_3.115 //",
  "GK21hitop_u:2584": "gṛdhro 'vadat-deva ! śṛṇu-",
  "GK21hitop_u:2585": "avidvān api bhū-pālo vidyā-vṛddhopasevayā |",
  "GK21hitop_u:2586": "parāṃ śriyam avāpnoti jalāsanna-tarur yathā // Hit_3.116 //",
  "GK21hitop_u:2587": "anyac ca-",
  "GK21hitop_u:2588": "pāpaṃ strī mṛgayā dyūtam artha-dūṣaṇam eva ca |",
  "GK21hitop_u:2589": "vāg-daṇḍayoś ca pāruṣyaṃ vyasanāni mahībhujām // Hit_3.117 //",
  "GK21hitop_u:2590": "kiṃ ca-",
  "GK21hitop_u:2591": "na sāhasaikānta-rasānuvartinā",
  "GK21hitop_u:2592": "na cāpy upāyopahatāntarātmanā |",
  "GK21hitop_u:2593": "vibhūtayaḥ śakyam avāptum ūrjitā",
  "GK21hitop_u:2594": "naye ca śaurye ca vasanti sampadaḥ // Hit_3.118 //",
  "GK21hitop_u:2595": "tvayā sva-balotsāham avalokya,",
  "GK21hitop_u:2596": "sāhasaika-rasikena mayopanthas teṣv api mantreṣv anavadhānaṃ,",
  "GK21hitop_u:2597": "vāk-pāruṣyaṃ ca kṛtam |",
  "GK21hitop_u:2598": "ato durnīteḥ phalam idam anubhūyate | tathā coktam-",
  "GK21hitop_u:2599": "durmantriṇaṃ kam upayānti na nīti-doṣāḥ ?",
  "GK21hitop_u:2600": "santāpayanti kam apathya-bhujaṃ na rogāḥ ?",
  "GK21hitop_u:2601": "kaṃ śrīr na darpayati kaṃ na nihanti mṛtyuḥ",
  "GK21hitop_u:2602": "kaṃ strī-kṛtā na viṣayāḥ paritāpayanti // Hit_3.119 //",
  "GK21hitop_u:2603": "aparaṃ ca-",
  "GK21hitop_u:2604": "mudaṃ viṣādaḥ śaradaṃ himāgamas",
  "GK21hitop_u:2605": "tamo vivasvān sukṛtaṃ kṛtaghnatā |",
  "GK21hitop_u:2606": "priyopapattiḥ śucam āpadaṃ nayaḥ",
  "GK21hitop_u:2607": "śriyaḥ samṛddhā api hanti durnayaḥ // Hit_3.120 //",
  "GK21hitop_u:2608": "tato mayāpy ālocitam-prajñā-hīno 'yaṃ rājā |",
  "GK21hitop_u:2609": "na cet kathaṃ nīti-śāstra-kathā-kaumudīṃ vāg-ulkābhis timirayati | yataḥ-",
  "GK21hitop_u:2610": "yasya nāsti svayaṃ prajñā śāstraṃ tasya karoti kim ?",
  "GK21hitop_u:2611": "locanābhyāṃ vihīnasya darpaṇaḥ kiṃ kariṣyati // Hit_3.121 //",
  "GK21hitop_u:2612": "ity ālocyāham api tūṣṇīṃ sthitaḥ |",
  "GK21hitop_u:2613": "atha rājā baddhāñjalir āha-tāta ! asty ayaṃ mamāparādhaḥ,",
  "GK21hitop_u:2614": "idānīṃ yathāham avaśiṣṭa-bala-sahitaḥ pratyāvṛttya vindhyācalaṃ gacchāmi, tathopadiśa |",
  "GK21hitop_u:2615": "gṛdhraḥ svagataṃ cintayati-kriyatām atra pratīkāraḥ | yataḥ,",
  "GK21hitop_u:2616": "devatāsu gurau goṣu rājasu brāhmaṇeṣu ca |",
  "GK21hitop_u:2617": "niyantavyaḥ sadā kopo bāla-vṛddhātureṣu ca // Hit_3.122 //",
  "GK21hitop_u:2618": "mantrī prahasya brūte-deva mā bhaiṣīḥ | samāśvasihi | śṛṇu deva-",
  "GK21hitop_u:2619": "mantriṇāṃ bhinna-sandhāne bhiṣajāṃ sāṃnipātike |",
  "GK21hitop_u:2620": "karmaṇi vyajyate prajñā susthe ko vā na paṇḍitaḥ // Hit_3.123 //",
  "GK21hitop_u:2621": "aparaṃ ca-",
  "GK21hitop_u:2622": "ārambhante'lpam evājñāḥ kāmaṃ vyagrā bhavanti ca |",
  "GK21hitop_u:2623": "mahārambhāḥ kṛta-dhiyas tiṣṭhanti ca nirākulāḥ // Hit_3.124 //",
  "GK21hitop_u:2624": "tad atra bhavat-pratāpād eva durgaṃ bhaṅktvā,",
  "GK21hitop_u:2625": "kīrti-pratāpa-sahitaṃ tvām acireṇa kālena vindhyācalaṃ neṣyāmi |",
  "GK21hitop_u:2626": "rājāha-katham adhunā svalpa-balena tat sampadyate ?",
  "GK21hitop_u:2627": "gṛdhro vadati-deva ! sarvaṃ bhaviṣyati |",
  "GK21hitop_u:2628": "yato vijigīṣor adīrgha-sūtratā vijaya-siddher avaśyambhāvi lakṣaṇam |",
  "GK21hitop_u:2629": "tat sahasaiva durga-dvārāvarodhaḥ kriyatām |",
  "GK21hitop_u:2630": "atha prahita-praṇidhinā bakenāgatya hiraṇyagarbhasya kathitam-deva ! svalpa-bala evāyaṃ rājā citravarṇo gṛdhrasya vacanopaṣṭambhād āgatya durga-dvārāvarodhaṃ kariṣyati |",
  "GK21hitop_u:2631": "rājahaṃso brūte-sva-bale sārāsāra-vicāraḥ kriyatām |",
  "GK21hitop_u:2632": "taj jñātvā suvarṇa-vastrādikaṃ yathārhaṃ prasāda-pradānaṃ ca kriyatām | yataḥ-",
  "GK21hitop_u:2633": "yaḥ kākiṇīm apy apatha-prapannāṃ",
  "GK21hitop_u:2634": "samuddharen niṣka-sahasra-tulyām |",
  "GK21hitop_u:2635": "kāleṣu koṭiṣv api mukta-hastas",
  "GK21hitop_u:2636": "taṃ rāja-siṃhaṃ na jahāti lakṣmīḥ // Hit_3.125 //",
  "GK21hitop_u:2637": "anyac ca-",
  "GK21hitop_u:2638": "kratau vivāhe vyasane ripu-kṣaye",
  "GK21hitop_u:2639": "yaśaskare karmaṇi mitra-saṅgrahe |",
  "GK21hitop_u:2640": "priyāsu nārīṣv adhaneṣu bāndhaveṣv",
  "GK21hitop_u:2641": "ativyayo nāsti narādhipāṣṭasu // Hit_3.126 //",
  "GK21hitop_u:2642": "yataḥ-",
  "GK21hitop_u:2643": "mūrkhaḥ svalpa-vyaya-trāsāt sarvanāśaṃ karoti hi |",
  "GK21hitop_u:2644": "kaḥ sudhīḥ santyajed bhāṇḍaṃ śuklasyaivātisādhvasāt // Hit_3.127 //",
  "GK21hitop_u:2645": "rājāha-katham iha samaye'tivyayo yujyate ? uktaṃ ca-āpad-arthe dhanaṃ rakṣed iti |",
  "GK21hitop_u:2646": "mantrī brūte-śrīmatāṃ katham āpadaḥ ?",
  "GK21hitop_u:2647": "rājāha-kadācic calitā lakṣmīḥ |",
  "GK21hitop_u:2648": "mantrī brūte-sañcitāpi vinaśyati |",
  "GK21hitop_u:2649": "tad deva ! kārpaṇyaṃ vimucya sva-bhaṭā dāna-mānābhyāṃ puraskriyantām | tathā coktam-",
  "GK21hitop_u:2650": "parasparajñāḥ saṃhṛṣṭās tyaktuṃ prāṇān suniścitāḥ |",
  "GK21hitop_u:2651": "kulīnāḥ pūjitāḥ samyag vijayante dviṣad-balam // Hit_3.128 //",
  "GK21hitop_u:2652": "aparaṃ ca-",
  "GK21hitop_u:2653": "subhaṭāḥ śīla-sampannāḥ saṃhatāḥ kṛta-niścayāḥ |",
  "GK21hitop_u:2654": "api pañca-śataṃ śūrā nighnanti ripu-vāhinīm // Hit_3.129 //",
  "GK21hitop_u:2655": "kiṃ ca-",
  "GK21hitop_u:2656": "śiṣṭair apy avaśeṣajña ugraś ca kṛta-nāśakaḥ |",
  "GK21hitop_u:2657": "tyajyate kiṃ punar nānyair yaś cāpy ātmambharir naraḥ // Hit_3.130 //",
  "GK21hitop_u:2658": "yataḥ-",
  "GK21hitop_u:2659": "satyaṃ śauryaṃ dayā tyāgo nṛpasyaite mahā-guṇāḥ |",
  "GK21hitop_u:2660": "etais tyakto mahīpālaḥ prāpnoti khalu vācyatām // Hit_3.131 //",
  "GK21hitop_u:2661": "īdṛśi prastāve'mātyās tāvad avaśyam eva puraskartavyāḥ | tathā coktam-",
  "GK21hitop_u:2662": "yo yena pratibaddhaḥ syāt saha tenodayī vyayī |",
  "GK21hitop_u:2663": "sa viśvasto niyoktavyaḥ prāṇeṣu ca dhaneṣu ca // Hit_3.132 //",
  "GK21hitop_u:2664": "yataḥ-",
  "GK21hitop_u:2665": "dhūrtaḥ strī vā śiśur yasya mantriṇaḥ syur mahīpateḥ |",
  "GK21hitop_u:2666": "anīti-pavana-kṣipto 'kāryābdhau sa nimajjati // Hit_3.133 //",
  "GK21hitop_u:2667": "śṛṇu deva! -",
  "GK21hitop_u:2668": "harṣa-krodhau yatau yasya śāstrārthe pratyayas tathā |",
  "GK21hitop_u:2669": "nityaṃ bhṛtyānupekṣā ca tasya syād dhanadā dharā // Hit_3.134 //",
  "GK21hitop_u:2670": "yeṣāṃ rājñā saha syātām uccayāpacayau dhruvam |",
  "GK21hitop_u:2671": "amātyā iti tān rājā nāvamanyet kadācana // Hit_3.135 //",
  "GK21hitop_u:2672": "mahībhujo madāndhasya saṅkīrṇasyeva dantinaḥ |",
  "GK21hitop_u:2673": "skhalato hi karālambaḥ suśiṣṭair eva kīyate // Hit_3.136 //",
  "GK21hitop_u:2674": "athāgatya praṇamya meghavarṇo brūte-deva ! dṛṣṭi-prasādaṃ kuru |",
  "GK21hitop_u:2675": "idānīṃ vipakṣo durga-dvāri vartate |",
  "GK21hitop_u:2676": "tad deva-pādādeśād bahir niḥsṛtya sva-vikramaṃ darśayāmi |",
  "GK21hitop_u:2677": "tena deva-pādānām ānṛṇyam upagacchāmi |",
  "GK21hitop_u:2678": "cakravāko brūte-maivam |",
  "GK21hitop_u:2679": "yadi bahir niḥsṛtya yoddhavyam |",
  "GK21hitop_u:2680": "tadā durgāśrayaṇam eva niṣprayojanam | aparaṃ ca-",
  "GK21hitop_u:2681": "viṣamo 'pi yathā nakraḥ salilān nisṛto vaśaḥ |",
  "GK21hitop_u:2682": "vanād vinirgataḥ śūraḥ siṃho 'pi syāc chagālavat // Hit_3.137 //",
  "GK21hitop_u:2683": "atha te sarve durga-dvāraṃ gatvā mahāhavaṃ kṛtavantaḥ |",
  "GK21hitop_u:2684": "aparedyuś citravarṇo rājā gṛdhram uvāca-tāta ! sva-pratijñātam adhunā nirvāhaya |",
  "GK21hitop_u:2685": "vāyaso brūte-deva ! svayaṃ gatvā dṛśyatāṃ yuddham | yataḥ-",
  "GK21hitop_u:2686": "puraskṛtya balaṃ rājā yodhayed avalokayan |",
  "GK21hitop_u:2687": "svāminādhiṣṭhitaḥ śvāpi kiṃ na siṃhāyate dhruvam // Hit_3.138 //",
  "GK21hitop_u:2688": "gṛdhro brūte-deva ! śṛṇu tāvat-",
  "GK21hitop_u:2689": "akāla-sahamaty-alpaṃ mūrkha-vyasani-nāyakam |",
  "GK21hitop_u:2690": "aguptaṃ bhīru-yodhaṃ ca durga-vyasanam ucyate // Hit_3.139 //",
  "GK21hitop_u:2691": "tat tāvad atra nāsti-",
  "GK21hitop_u:2692": "upajāpaś cirārodho 'vaskandas tīvra-pauruṣam |",
  "GK21hitop_u:2693": "durgasya laṅghanopāyāś catvāraḥ kathitā ime // Hit_3.140 //",
  "GK21hitop_u:2694": "atra yathāśakti kriyate yatnaḥ |",
  "GK21hitop_u:2695": "karṇe kathayati-evam evam |",
  "GK21hitop_u:2696": "tato 'nudita eva bhāskare caturṣv api durga-dvāreṣu pravṛtte yuddhe,",
  "GK21hitop_u:2697": "durgābhyantara-gṛheṣv ekadā kākair agni-nikṣiptaḥ |",
  "GK21hitop_u:2698": "tataḥ gṛhītaṃ gṛhītaṃ durgam iti kolāhalaṃ śrutvā sarvataḥ pradīptāgnim avalokya rāja-haṃsa-sainikā bahavo durga-vāsinaś ca satvaraṃ hradaṃ praviṣṭāḥ, yataḥ-",
  "GK21hitop_u:2699": "sumantritaṃ suvikrāntaṃ suyuddhaṃ supalāyitam |",
  "GK21hitop_u:2700": "kārya-kāle yathā-śakti kuryān na tu vicārayet // Hit_3.141 //",
  "GK21hitop_u:2701": "rājā haṃsaś ca svabhāvān manda-gatiḥ |",
  "GK21hitop_u:2702": "sārasa-dvitīyaś citravarṇasya senāpatinā kukkuṭenāgatya veṣṭitaḥ |",
  "GK21hitop_u:2703": "hiraṇyagarbhaḥ sārasam āha-senāpate ! sārasa ! mamānurodhād ātmānaṃ kathaṃ vyāpādayasi |",
  "GK21hitop_u:2704": "adhunāhaṃ gantum asamarthaḥ |",
  "GK21hitop_u:2705": "tvaṃ gantum adhunāpi samarthaḥ |",
  "GK21hitop_u:2706": "tad gatvā jalaṃ praviśyātmānaṃ parirakṣa |",
  "GK21hitop_u:2707": "asmat-putraṃ cūḍāmaṇi-nāmānaṃ sarvajñasya saṃmatyā rājānaṃ kariṣyasi |",
  "GK21hitop_u:2708": "sāraso brūte-deva ! na vaktavyam evaṃ duḥsahaṃ vacaḥ,",
  "GK21hitop_u:2709": "yāvac candrārkau divi tiṣṭhatas tāvad vijayatāṃ devaḥ |",
  "GK21hitop_u:2710": "ahaṃ deva durgādhikārī |",
  "GK21hitop_u:2711": "tan mama māṃsāsṛg viliptena dvāra-vartmanā tāvat praviśatu śatruḥ | aparaṃ ca, deva--",
  "GK21hitop_u:2712": "dātā kṣamī guṇa-grāhī svāmī duḥkhena labhyate |",
  "GK21hitop_u:2713": "rājāha-satyam evaitat | kintu-",
  "GK21hitop_u:2714": "śucir dakṣo 'nuraktaś ca jāne bhṛtyo 'pi durlabhaḥ // Hit_3.142 //",
  "GK21hitop_u:2715": "sāraso brūte-śṛṇu deva!",
  "GK21hitop_u:2716": "yadi samaram apāsya nāsti mṛtyor",
  "GK21hitop_u:2717": "bhayam iti yuktam ito 'nyataḥ prayātum |",
  "GK21hitop_u:2718": "atha maraṇam avaśyam eva jantoḥ",
  "GK21hitop_u:2719": "kim iti mudhā malinaṃ yaśaḥ kriyate ? // Hit_3.143 //",
  "GK21hitop_u:2720": "anyac ca-",
  "GK21hitop_u:2721": "bhave'smin pavanodbhrānta-vīci-vibhrama-bhaṅgure |",
  "GK21hitop_u:2722": "jāyate puṇay-yogena parārthe jīvita-vyayaḥ // Hit_3.144 //",
  "GK21hitop_u:2723": "svāmy-amātyaś ca rāṣṭraṃ ca durgaṃ kośo balaṃ suhṛt |",
  "GK21hitop_u:2724": "rājyāṅgāni prakṛtayaḥ paurāṇāṃ śreṇayo 'pi ca // Hit_3.145 //",
  "GK21hitop_u:2725": "deva ! tvaṃ ca svāmī sarvathā rakṣaṇīyaḥ | yataḥ-",
  "GK21hitop_u:2726": "prakṛtiḥ svāminaṃ tyaktvā samṛddhāpi na jīvati |",
  "GK21hitop_u:2727": "api dhanvantarir vaidyaḥ kiṃ karoti gatāyuṣi // Hit_3.146 //",
  "GK21hitop_u:2728": "aparaṃ ca-",
  "GK21hitop_u:2729": "nareśe jīva-loko 'yaṃ nimīlati nimīlati |",
  "GK21hitop_u:2730": "udety udīyamāne ca ravāv iva saroruham // Hit_3.147 //",
  "GK21hitop_u:2731": "atrāpi pradhānāṅgaṃ rājā |",
  "GK21hitop_u:2732": "atha kukkuṭenāgatya rājahaṃsasya śarīre kharatara-nakhāghātaḥ kṛtaḥ |",
  "GK21hitop_u:2733": "tadā satvaram upasṛtya sārasena sva-dehāntarito rājā jale kṣiptaḥ |",
  "GK21hitop_u:2734": "atha kukkuṭa-nakha-prahāra-jarjarīkṛtenāpi sārasena kukkuṭa-senā bahuśo hatā |",
  "GK21hitop_u:2735": "paścāt sāraso 'pi bahubhiḥ pakṣibhiḥ sametya cañcu-prahāreṇa vibhidya vyāpāditaḥ |",
  "GK21hitop_u:2736": "atha citravarṇo durgaṃ praviśya,",
  "GK21hitop_u:2737": "durgāvasthitaṃ dravyaṃ grāhayitvā vandibhir jaya-śabdair ānanditaḥ sva-skandhāvāraṃ jagāma |",
  "GK21hitop_u:2738": "atha rāja-putrair uktaṃ-tasmin rājahaṃsa-pakṣe puṇyavān sa sārasa eva,",
  "GK21hitop_u:2739": "yena sva-deha-tyāgena svāmī rakṣitaḥ | yataḥ-",
  "GK21hitop_u:2740": "janayanti sutān gāvaḥ sarvā eva gavākṛtīn |",
  "GK21hitop_u:2741": "viṣāṇollikhita-skandhaṃ kācid eva gavāṃ patim // Hit_3.148 //",
  "GK21hitop_u:2742": "viṣṇuśarmovāca-sa tāvat sattva-krītān akṣaya-lokān vidyādharī-parivṛtto 'nubhavatu mahā-sattvaḥ | tathā coktam-",
  "GK21hitop_u:2743": "āhaveṣu ca ye śūrāḥ svāmy-arthe tyakta-jīvitāḥ |",
  "GK21hitop_u:2744": "bhartṛ-bhaktāḥ kṛtajñāś ca te narāḥ svarga-gāminaḥ // Hit_3.149 //",
  "GK21hitop_u:2745": "yatra tatra hataḥ śūraḥ śatrubhiḥ pariveṣṭitaḥ |",
  "GK21hitop_u:2746": "akṣayān labhate lokān yadi klaibyaṃ na gacchati // Hit_3.150 //",
  "GK21hitop_u:2747": "atha viṣṇuśarmā prāha-vigrahaḥ śruto bhavadbhiḥ |",
  "GK21hitop_u:2748": "rājaputrair uktam-śrutvā sukhino bhūtā vayam |",
  "GK21hitop_u:2749": "viṣṇuśarmābravīt-aparam apy evam astu-",
  "GK21hitop_u:2750": "vigrahaḥ kari-turaṅga-pattibhir",
  "GK21hitop_u:2751": "no kadāpi bhavatān mahībhujām |",
  "GK21hitop_u:2752": "nīti-mantra-pavanaiḥ samāhatāḥ",
  "GK21hitop_u:2753": "saṃśrayantu giri-gahvaraṃ dviṣaḥ // Hit_3.151 //",
  "GK21hitop_u:2754": "iti śrī-nārāyaṇa-paṇḍita-kṛte hitopadeśe nīti-śāstre",
  "GK21hitop_u:2755": "vigraho nāma tṛtīyaḥ kathā-saṅgrahaḥ |",
  "GK21hitop_u:2756": "--o)0(o--",
  "GK21hitop_u:2757": "iv.",
  "GK21hitop_u:2758": "sandhiḥ",
  "GK21hitop_u:2759": "punaḥ kathārambha-kāle rāja-putrair uktam-ārya ! vigrahaḥ śruto 'smābhiḥ |",
  "GK21hitop_u:2760": "sandhir adhunābhidhīyatām |",
  "GK21hitop_u:2761": "viṣṇuśarmeṇoktam-śrūyatām | sandhim api kathayāmi | yasyāyam ādyaḥ ślokaḥ-",
  "GK21hitop_u:2762": "vṛtte mahati saṅgrāme rājñor nihata-senayoḥ |",
  "GK21hitop_u:2763": "stheyābhyāṃ gṛdhra-cakrābhyāṃ vācā sandhiḥ kṛtaṃ kṣaṇat // Hit_4.1 //",
  "GK21hitop_u:2764": "rājaputrā ūcuḥ-katham etat ?",
  "GK21hitop_u:2765": "viṣṇuśarmā kathayati-tatas tena rājahaṃsena uktam-kenāsmad-durge nikṣipto 'gniḥ ?",
  "GK21hitop_u:2766": "kiṃ pārakyeṇa ?",
  "GK21hitop_u:2767": "kiṃ vāsmad-durga-vāsinā kenāpi vipakṣa-prayuktena ?",
  "GK21hitop_u:2768": "cakravāko brūte-deva ! bhavato niṣkāraṇa-bandhur asau meghavarṇaḥ saparivāro na dṛśyate |",
  "GK21hitop_u:2769": "tan manye tasyaiva viceṣṭitam idam |",
  "GK21hitop_u:2770": "rājā kṣaṇaṃ vicintyāha-asti tāvad evam | mama durdaivam etat | tathā coktam-",
  "GK21hitop_u:2771": "aparādhaḥ sa daivasya na punar mantriṇām ayam |",
  "GK21hitop_u:2772": "kāryaṃ sucaritaṃ kvāpi daiva-yogād vinaśyati // Hit_4.2 //",
  "GK21hitop_u:2773": "viṣamāṃ hi daśāṃ prāpya daivaṃ garhayate naraḥ |",
  "GK21hitop_u:2774": "ātmanaḥ karma-doṣāṃś ca naiva jānāty apaṇḍitaḥ // Hit_4.3 //",
  "GK21hitop_u:2775": "aparaṃ ca-",
  "GK21hitop_u:2776": "suhṛdāṃ hita-kāmānāṃ yo vākyaṃ nābhinandati |",
  "GK21hitop_u:2777": "sa kūrma iva durbuddhiḥ kāṣṭhād bhraṣṭo vinaśyati // Hit_4.4 //",
  "GK21hitop_u:2778": "anyac ca-",
  "GK21hitop_u:2779": "rakṣitavyaṃ sadā vākyaṃ vākyād bhavati nāśanam |",
  "GK21hitop_u:2780": "haṃsābhyāṃ nīyamānasya kūrmasya patanaṃ yathā // Hit_4.5 //",
  "GK21hitop_u:2781": "rāhāha-katham etat ?",
  "GK21hitop_u:2782": "mantrī kathayati-",
  "GK21hitop_u:2783": "kathā 1",
  "GK21hitop_u:2784": "asti magadha-deśe phullotpalābhidhānaṃ saraḥ |",
  "GK21hitop_u:2785": "tatra ciraṃ saṅkaṭa-vikaṭa-nāmānau haṃsau nivasataḥ |",
  "GK21hitop_u:2786": "tayor mitraṃ kambugrīva-nāmā kūrmaś ca prativasati |",
  "GK21hitop_u:2787": "athaikadā dhīvarair āgatya tathoktaṃ yat-atrāsmābhir adyoṣitvā prātar matsya-kūrmādayo vyāpādayitavyāḥ |",
  "GK21hitop_u:2788": "tad ākarṇya kūrmo haṃsāv āha-suhṛdau ! śruto 'yaṃ dhīvarālāpaḥ | adhunā kiṃ mayā kartavyam?",
  "GK21hitop_u:2789": "haṃsāv āhatuḥ-jñāyatāṃ tāvat | punas tāvat prātar yad ucitaṃ tat kartavyam |",
  "GK21hitop_u:2790": "kūrmo brūte-maivam | yato dṛṣṭa-vyatikaro 'ham atra | yathā coktam-",
  "GK21hitop_u:2791": "anāgata-vidhātā ca pratyutpanna-matis tathā |",
  "GK21hitop_u:2792": "dvāv eva sukham edhete yad-bhaviṣyo vinaśyati // Hit_4.6 //",
  "GK21hitop_u:2793": "tāv ūcatuḥ-katham etat ?",
  "GK21hitop_u:2794": "kūrmaḥ kathayati-",
  "GK21hitop_u:2795": "kathā 2",
  "GK21hitop_u:2796": "purāsminn eva sarasy evaṃvidheṣv eva dhīvareṣūpasthiteṣu matsya-trayeṇālocitam |",
  "GK21hitop_u:2797": "tatrānāgata-vidhātā nāmaiko matsyaḥ |",
  "GK21hitop_u:2798": "tenoktaṃ-ahaṃ tāvaj-jalāśayāntaraṃ gacchāmi |",
  "GK21hitop_u:2799": "ity uktvā sa hradāntaraṃ gataḥ |",
  "GK21hitop_u:2800": "apareṇa pratyutpannamati-nāmnā mastyenābhihitam-bhaviṣyad-arthe pramāṇābhāvāt kutra mayā gantavyam ?",
  "GK21hitop_u:2801": "tad utpanne yathā-kāryaṃ tad anuṣṭheyam | tathā coktam-",
  "GK21hitop_u:2802": "utpannām āpadaṃ yas tu samādhatte sa buddhimān |",
  "GK21hitop_u:2803": "vaṇijo bhāryayā jāraḥ pratyakṣe nihnuto yathā // Hit_4.7 //",
  "GK21hitop_u:2804": "yadbhaviṣyaḥ pṛcchati-katham etat ?",
  "GK21hitop_u:2805": "pratyutpannamatiḥ kathayati-",
  "GK21hitop_u:2806": "kathā 3",
  "GK21hitop_u:2807": "purā vikramapure samudradatto nāma vaṇig asti |",
  "GK21hitop_u:2808": "tasya ratnaprabhā nāma gṛhiṇī sva-sevakena saha sadā ramate | yataḥ-",
  "GK21hitop_u:2809": "na strīṇām apriyaḥ kaścit priyo vāpi na vidyate |",
  "GK21hitop_u:2810": "gāvas tṛṇam ivāraṇye prārthayante navaṃ navam // Hit_4.8 //",
  "GK21hitop_u:2811": "athaikadā sā ratnaprabhā tasya sevakasya mukhe cumbanaṃ dadatī samudradattenāvalokitā |",
  "GK21hitop_u:2812": "tataḥ sā bandhakī satvaraṃ bhartuḥ samīpaṃ matvāha-nātha ! etasya sevakasya mahatī nikṛtiḥ |",
  "GK21hitop_u:2813": "yato 'yaṃ caurikāṃ kṛtvā karpūraṃ khādatīti |",
  "GK21hitop_u:2814": "mayāsya mukham āghrāya jñātam | tathā coktam-",
  "GK21hitop_u:2815": "āhāro dviguṇaḥ strīṇāṃ buddhis tāsāṃ catur-guṇā |",
  "GK21hitop_u:2816": "ṣaḍ-guṇo vyavasāyaś ca kāmāś cāṣṭaguṇaḥ smṛtaḥ // Hit_4.9 //",
  "GK21hitop_u:2817": "tac chrutvā sevakenāpi prakupyoktaṃ-nātha ! yasya svāmino gṛhe etādṛśī bhāryā tatra sevakena kathaṃ sthātavyam ?",
  "GK21hitop_u:2818": "yatra ca pratikṣaṇaṃ gṛhiṇī sevakasya mukhaṃ jighrati |",
  "GK21hitop_u:2819": "tato 'sāv utthāya calitaḥ |",
  "GK21hitop_u:2820": "sādhunā ca yatnāt prabodhya dhṛtaḥ |",
  "GK21hitop_u:2821": "ato 'haṃ bravīmi-utpannām āpadam ity ādi |",
  "GK21hitop_u:2822": "--o)0(o--",
  "GK21hitop_u:2823": "tato yadbhaviṣyeṇoktam-",
  "GK21hitop_u:2824": "yad abhāvi na tad bhāvi bhāvi cen na tad anyathā |",
  "GK21hitop_u:2825": "iti cintā-viṣa-ghno 'yam agadaḥ kiṃ na pīyate // Hit_4.10 //",
  "GK21hitop_u:2826": "tataḥ prātar jālena baddhaḥ pratyutpannamatir mṛtavad ātmānaṃ sandarśya sthitaḥ |",
  "GK21hitop_u:2827": "tato jālād apasārito yathāśakty utplutya gabhīraṃ nīraṃ praviṣṭaḥ |",
  "GK21hitop_u:2828": "yadbhaviṣyaś ca dhīvaraiḥ prāpto vyāpāditaḥ |",
  "GK21hitop_u:2829": "ato 'haṃ bravīmi-anāgata-vidhātā ca ity ādi |",
  "GK21hitop_u:2830": "tad yathāham anyaṃ hradaṃ prāpnomi tathā kriyatām |",
  "GK21hitop_u:2831": "haṃsāv āhatuḥ-jalāśayāntare prāpte tava kuśalam | sthale gacchatas te ko vidhiḥ ?",
  "GK21hitop_u:2832": "kūrma āha-yathāhaṃ bhavadbhyāṃ sahākāśa-vartmanā yāmi, tathā vidhīyatām |",
  "GK21hitop_u:2833": "haṃsāv brūtaḥ-katham upāyaḥ sambhavati ?",
  "GK21hitop_u:2834": "kacchapo vadati-yuvābhyāṃ cañcu-dhṛtaṃ kāṣṭha-khaṇḍam ekaṃ mayā mukhenāvalambitavyam |",
  "GK21hitop_u:2835": "tataś ca yuvayoḥ pakṣa-balena mayāpi sukhena gantavyam |",
  "GK21hitop_u:2836": "haṃsau brūtaḥ-sambhavaty eṣa upāyaḥ | kintu-",
  "GK21hitop_u:2837": "upāyaṃ cintayet prājño hy apāyam api cintayet |",
  "GK21hitop_u:2838": "paśyato baka-mūrkhasya nakulair bhakṣitāḥ sutāḥ // Hit_4.11 //",
  "GK21hitop_u:2839": "kūrmaḥ pṛcchati--katham etat ?",
  "GK21hitop_u:2840": "tau kathayataḥ-",
  "GK21hitop_u:2841": "kathā 4",
  "GK21hitop_u:2842": "asty uttarā-pathe gṛdhrakūṭa-nāmni parvate mahān pippala-vṛkṣaḥ |",
  "GK21hitop_u:2843": "tatrāneke bakā nivasanti |",
  "GK21hitop_u:2844": "tasya vṛkṣasyādhastād vivare sarpas tiṣṭhati |",
  "GK21hitop_u:2845": "sa ca bakānāṃ bālāpatyāni khādati |",
  "GK21hitop_u:2846": "atha śokārtānāṃ vilāpaṃ śrutvā kenacid vṛddha-bakenābhihitaṃ-bho evaṃ kuruta,",
  "GK21hitop_u:2847": "yūyaṃ matsyān upādāya nakula-vivarād ārabhya sarpa-vivaraṃ yāvat-paṅkti-krameṇa ekaikaśo vikirata |",
  "GK21hitop_u:2848": "tatas tad-āhāra-lubdhair nakulair āgatya sarpo draṣṭavyaḥ |",
  "GK21hitop_u:2849": "svabhāva-dveṣād vyāpadayitavyaś ca |",
  "GK21hitop_u:2850": "tathānuṣṭhite sati tad vṛttam |",
  "GK21hitop_u:2851": "atha nakulair vṛkṣopari baka-śāvakānāṃ rāvaḥ śrutaḥ |",
  "GK21hitop_u:2852": "paścāt tad-vṛkṣam āruhya baka-śāvakāḥ khāditāḥ |",
  "GK21hitop_u:2853": "ata āvāṃ brūvaḥ-upāyaṃ cintayan ity ādi |",
  "GK21hitop_u:2854": "āvābhyāṃ nīyamānaṃ tvām avalokya lokaiḥ kiṃcid vaktavyam eva |",
  "GK21hitop_u:2855": "yadi tvam uttaraṃ dāsyasi, tadā tvan-maraṇam |",
  "GK21hitop_u:2856": "tat sarvathaiva sthīyatām |",
  "GK21hitop_u:2857": "kūrmo vadati-kim aham aprājñaḥ ? nāham uttaraṃ dāsyāmi |",
  "GK21hitop_u:2858": "na kim api mayā vaktavyam |",
  "GK21hitop_u:2859": "tathānuṣṭhite tathā-vidhaṃ kūrmam ālokya sarve go-rakṣakāḥ paścād dhāvanti,",
  "GK21hitop_u:2860": "vadanti ca-aho ! mahad āścaryam ! pakṣibhyāṃ kūrmo nīyate |",
  "GK21hitop_u:2861": "kaścid vadati-yady ayaṃ kūrmaḥ patati, tadātraiva paktvā khāditavyaḥ |",
  "GK21hitop_u:2862": "kaścid vadati-sarasas tīre dagdhvā khāditavyo 'yam |",
  "GK21hitop_u:2863": "kaścid vadati-gṛhaṃ nītvā bhakṣaṇīyaḥ | iti |",
  "GK21hitop_u:2864": "tad-vacanaṃ śrutvā sa kūrmaḥ kopāviṣṭo vismṛta-pūrva-saṃskāraḥ prāha-yuṣmābhir bhasma bhakṣitavyam iti vadann eva patitas tair vyāpāditaś ca |",
  "GK21hitop_u:2865": "ato 'haṃ bravīmi-suhṛdāṃ hita-kāmānām ity ādi |",
  "GK21hitop_u:2866": "atha praṇidhir bakas tatrāgatyovāca-deva ! prāg eva mayā nigaditaṃ durga-śodha hi pratikṣaṇaṃ kartavyam iti |",
  "GK21hitop_u:2867": "tac ca yuṣmābhir na kṛtaṃ, tad-anavadhānasya phalam idam anubhūtam |",
  "GK21hitop_u:2868": "durga-dāho meghavarṇena vāyasena gṛdhra-pratyuktena kṛtaḥ | rājā niḥśvasyāha-",
  "GK21hitop_u:2869": "praṇayād upakārād vā yo viśvasiti śatruṣu |",
  "GK21hitop_u:2870": "sa supta iva vṛkṣāgrāt patitaḥ pratibudhyate // Hit_4.12 //",
  "GK21hitop_u:2871": "atha praṇidhir uvāca-ito durgadāhaṃ vidhāya,",
  "GK21hitop_u:2872": "yadā yato meghavarṇas tadā citravarṇena prasāditenoktam-ayaṃ meghavarṇo 'tra karpūra-dvīpa-rājye'bhiṣicyatām | tathā coktam-",
  "GK21hitop_u:2873": "kṛta-kṛtyasya bhṛtyasya kṛtaṃ naiva praṇāśayet |",
  "GK21hitop_u:2874": "phalena manasā vācā dṛṣṭyā cainaṃ praharṣayet // Hit_4.13 //",
  "GK21hitop_u:2875": "cakravāko brūte-deva ! śrutaṃ yat praṇidhiḥ kathayati ?",
  "GK21hitop_u:2876": "rājā prāha--tatas tataḥ ?",
  "GK21hitop_u:2877": "praṇidhir uvāca-tataḥ pradhāna-mantriṇā gṛdhreṇābhihitam-deva ! nedam ucitam |",
  "GK21hitop_u:2878": "prasādāntaraṃ kim api kriyatām | yataḥ-",
  "GK21hitop_u:2879": "avicārayato yukti-kathanaṃ tuṣa-khaṇḍanam |",
  "GK21hitop_u:2880": "nīceṣūpakṛtaṃ rājan bālukāsv iva mūtritam // Hit_4.14 //",
  "GK21hitop_u:2881": "mahatām āspade nīcaḥ kadāpi na kartavyaḥ | tathā coktam-",
  "GK21hitop_u:2882": "nīcaḥ ślāghya-padaṃ prāpya svāminaṃ hantum icchati |",
  "GK21hitop_u:2883": "mūṣiko vyāghratāṃ prāpya muniṃ hantuṃ gato yathā // Hit_4.15 //",
  "GK21hitop_u:2884": "citravarṇaḥ pṛcchati--katham etat ?",
  "GK21hitop_u:2885": "mantrī kathayati-",
  "GK21hitop_u:2886": "kathā 5",
  "GK21hitop_u:2887": "asti gautamasya maharṣes tapovane mahātapā nāma muniḥ |",
  "GK21hitop_u:2888": "tatra tena āśrama-saṃnidhāne mūṣika-śāvakaḥ kāka-mukhād bhraṣṭo dṛṣṭaḥ |",
  "GK21hitop_u:2889": "tato dayā-yuktena tena muniā nīvāra-kaṇaiḥ saṃvardhitaḥ |",
  "GK21hitop_u:2890": "tato biḍālas taṃ mūṣikaṃ khāditum upadhāvati |",
  "GK21hitop_u:2891": "tam avalokya mūṣikas tasya muneḥ kroḍe praviveśa |",
  "GK21hitop_u:2892": "tato muninoktam-mūṣika ! tvaṃ mārjāro bhava |",
  "GK21hitop_u:2893": "tataḥ sa biḍālaḥ kukkuraṃ dṛṣṭvā palāyate |",
  "GK21hitop_u:2894": "tato muninoktaṃ-kukkurād bibheṣi, tvam eva kukkuro bhava |",
  "GK21hitop_u:2895": "sa ca kukkuro vyāghrād bibheti tatas tena muninā kukkuro vyāghraḥ kṛtaḥ |",
  "GK21hitop_u:2896": "atha taṃ vyāghraṃ munir mūṣiko 'yam iti paśyati |",
  "GK21hitop_u:2897": "atha taṃ muniṃ vyāghraṃ ca dṛṣṭvā sarve vadanti-anena muninā mūṣiko vyāghratāṃ nītaḥ |",
  "GK21hitop_u:2898": "etac chrutvā sa-vyatho vyāghro 'cintayat-yāvad anena muninā sthīyate,",
  "GK21hitop_u:2899": "tāvad idaṃ me svarūpākhyānam akīrtikaraṃ na palāyiṣyate ity ālocya mūṣikas taṃ muniṃ hantuṃ gataḥ |",
  "GK21hitop_u:2900": "tato muninā taj jñātvā-punar mūṣiko bhava ity uktvā mūṣika eva kṛtaḥ |",
  "GK21hitop_u:2901": "ato 'haṃ bravīmi-nīcaḥ ślāghya-padaṃ prāpyety ādi // Hit_4.",
  "GK21hitop_u:2902": "--o)0(o--",
  "GK21hitop_u:2903": "aparaṃ ca, deva ! sukaram idam iti na mantavyam | śṛṇu-",
  "GK21hitop_u:2904": "bhakṣayitvā bahūn matsyān uttamādhama-madhyamān |",
  "GK21hitop_u:2905": "atilobhād bakaḥ paścān mṛtaḥ karkaṭaka-grahāt // Hit_4.16 //",
  "GK21hitop_u:2906": "citravarṇaḥ pṛcchati--katham etat ?",
  "GK21hitop_u:2907": "mantrī kathayati-",
  "GK21hitop_u:2908": "kathā 6",
  "GK21hitop_u:2909": "asti mālava-viṣaye padmagarbhābhidhānaṃ saraḥ |",
  "GK21hitop_u:2910": "tatraiko vṛddho bakaḥ sāmarthya-hīna udvignam ivātmānaṃ darśayitvā sthitaḥ |",
  "GK21hitop_u:2911": "sa ca kenacit kulīraṇe dūrād eva dṛṣṭaḥ |",
  "GK21hitop_u:2912": "pṛṣṭaś ca-kim iti bhavān atrāhāra-tyāgena tiṣṭhati ?",
  "GK21hitop_u:2913": "bakenoktam-matsyā mama jīvana-hetavaḥ |",
  "GK21hitop_u:2914": "te kaivartair āgatya vyāpādayitavyā iti vārtā nagaropānte mayā śrutā |",
  "GK21hitop_u:2915": "ato vartanābhāvād evāsman maraṇam upasthitam iti jñātvāhāre'py anādaraḥ kṛtaḥ |",
  "GK21hitop_u:2916": "tato matsyair ālocitam-iha samaye tāvad upakāraka evāyaṃ lakṣyate |",
  "GK21hitop_u:2917": "tad ayam eva yathā-kartavyaṃ pṛcchyatām | tathā coktam-",
  "GK21hitop_u:2918": "upakartrāriṇā sandhir na mitreṇāpakāriṇā |",
  "GK21hitop_u:2919": "upakārāpakāro hi lakṣyaṃ lakṣaṇam etayoḥ // Hit_4.17 //",
  "GK21hitop_u:2920": "matsyā ūcuḥ-bho baka ! ko 'tra asmākaṃ rakṣanopāyaḥ ?",
  "GK21hitop_u:2921": "bako brūte-asti rakṣaṇopāyo jalāśayāntarāśrayaṇam | tatrāham ekaikaśo yuṣmān nayāmi |",
  "GK21hitop_u:2922": "matsyā āhuḥ-evam astu |",
  "GK21hitop_u:2923": "tato 'sau duṣṭa-bakas tān matsyān ekaikaśo nītvā khādati |",
  "GK21hitop_u:2924": "anantaraṃ kulīras tam uvāca-bho baka ! mām api tatra naya |",
  "GK21hitop_u:2925": "tato bako 'py apūrva-kulīra-māṃsārthī sādaraṃ taṃ nītvā sthale dhṛtavān |",
  "GK21hitop_u:2926": "kulīro 'pi mastya-kaṇṭakākīrṇaṃ taṃ sthalam ālokyācintayat-hā hato 'smi manda-bhāgyaḥ |",
  "GK21hitop_u:2927": "bhavatu idānīṃ samayocitaṃ vyavahariṣyāmi | yataḥ-",
  "GK21hitop_u:2928": "tāvad bhayena bhetavyaṃ yāvad bhayam anāgatam |",
  "GK21hitop_u:2929": "āgataṃ tu bhayaṃ dṛṣṭvā praharatvayam abhītivat // Hit_4.18 //",
  "GK21hitop_u:2930": "kiṃ ca-",
  "GK21hitop_u:2931": "abhiyukto yadā paśyen na kiñcid gatim ātmanaḥ |",
  "GK21hitop_u:2932": "yudhyamānas tadā prājño mriyate ripuṇā saha // Hit_4.19 //",
  "GK21hitop_u:2933": "ity ālocya sa kulīrakas tasya bakasya grīvāṃ ciccheda |",
  "GK21hitop_u:2934": "atha sa bakaḥ pañcatvaṃ gataḥ |",
  "GK21hitop_u:2935": "ato 'haṃ bravīmi-bhakṣayitvā bahūn matsyān ity ādi |",
  "GK21hitop_u:2936": "--o)0(o--",
  "GK21hitop_u:2937": "tataś citravarṇo 'vadat-śṛṇu tāvan mantrin ! mayaitad ālocitam |",
  "GK21hitop_u:2938": "asti yad atrāvasthitenānena meghavarṇena rājñā yāvanti vastūni karpūra-dvīpasyottamāni tāvanty asmākam upanetavyāni |",
  "GK21hitop_u:2939": "tenāsmābhir mahā-sukhena vindhyācale sthātavyam |",
  "GK21hitop_u:2940": "dūradarśī vihasyāha-deva !",
  "GK21hitop_u:2941": "anāgatavatīṃ cintāṃ kṛtvā yas tu prahṛṣyati |",
  "GK21hitop_u:2942": "sa tiraskāram āpnoti bhagna-bhāṇḍo dvijo yathā // Hit_4.20 //",
  "GK21hitop_u:2943": "rājāha--katham etat ?",
  "GK21hitop_u:2944": "mantrī kathayati---",
  "GK21hitop_u:2945": "kathā 7",
  "GK21hitop_u:2946": "asti devī-koṭa-nāmni nagare devaśarmā nāma brāhmaṇaḥ |",
  "GK21hitop_u:2947": "tena mahāviṣuvat-saṅkrāntyāṃ saktupūrṇaśarāva ekaḥ prāptaḥ |",
  "GK21hitop_u:2948": "tatas tam ādāyāsau kumbhakārasya bhāṇḍapūrṇa-maṇḍapaika-deśe raudreṇākulitaḥ suptaḥ |",
  "GK21hitop_u:2949": "tataḥ saktu-rakṣārthaṃ haste daṇḍam ekam ādāyācintayat-adyāhaṃ saktuśarāvaṃ vikrīya daśa kapardakān prāpsyāmi,",
  "GK21hitop_u:2950": "tadātraiva taiḥ kapardakair ghaṭaśarāvādikam upakrīyānekadhā vṛddhais tad-dhanaiḥ punaḥ punaḥ pūrga-vastrādim upakrīya,",
  "GK21hitop_u:2951": "vikrīya lakṣa-saṅkhyāni dhanāni kṛtvā,",
  "GK21hitop_u:2952": "vivāha-catuṣṭayaṃ kariṣyāmi |",
  "GK21hitop_u:2953": "anantaraṃ tāsu sva-patnīṣu yā rūpa-yauvanavatī tasyām adhikānurāgaṃ kariṣyāmi |",
  "GK21hitop_u:2954": "sapatnyo yadā dvandvaṃ kariṣyāmi, tadā kopākulo 'haṃ tāḥ sarvā laguḍena tāḍayiṣyāmīty",
  "GK21hitop_u:2955": "abhidhāya tena laguḍaḥ prakṣiptaḥ |",
  "GK21hitop_u:2956": "tena saktuśarāvaś cūrṇito bhāṇḍāni ca bahūni bhagnāni |",
  "GK21hitop_u:2957": "tatas tena śabdenāgatena kumbhakāreṇa tathā-vidhāni bhāṇḍāny avalokya,",
  "GK21hitop_u:2958": "brāhmaṇas tiraskṛto maṇḍapād bahiṣkṛtaś ca |",
  "GK21hitop_u:2959": "ato 'haṃ bravīmi - anāgatavatīṃ cintām ity ādi |",
  "GK21hitop_u:2960": "--o)0(o--",
  "GK21hitop_u:2961": "tato rājā rahasi gṛdhram uvāca-tāta ! yathā kartavyaṃ tathopadiśa |",
  "GK21hitop_u:2962": "gṛdhro brūte-",
  "GK21hitop_u:2963": "madoddhatasya nṛpateḥ prakīrṇasyeva dantinaḥ |",
  "GK21hitop_u:2964": "gacchanty unmārga-yātasya netāraḥ khalu vācyatām // Hit_4.21 //",
  "GK21hitop_u:2965": "śṛṇu deva ! kim asmābhir bala-darpād durgaṃ bhagnam ? uta tava pratāpādhiṣṭhitenopāyena ?",
  "GK21hitop_u:2966": "rājāha-bhavatām upāyena |",
  "GK21hitop_u:2967": "gṛdhro brūte-yady asmad-vacanaṃ kriyate, tadā sva-deśe gamyatām |",
  "GK21hitop_u:2968": "anyathā varṣā-kāle prāpte punas tulya-balena vigrahe saty asmākaṃ para-bhūmiṣṭhānāṃ sva-deśa-gamanam api durlabhaṃ bhaviṣyati |",
  "GK21hitop_u:2969": "tat-sukha-śobhārthaṃ sandhāya gamyatām |",
  "GK21hitop_u:2970": "durgaṃ bhagnaṃ, kīrtiś ca labdheva |",
  "GK21hitop_u:2971": "mama saṃmataṃ tāvad etat | yataḥ-",
  "GK21hitop_u:2972": "yo hi dharmaṃ puraskṛtya hitvā bhartuḥ priyāpriye |",
  "GK21hitop_u:2973": "apriyāṇy āha pathyāni tena rājā sahāyavān // Hit_4.22 //",
  "GK21hitop_u:2974": "anyac ca-",
  "GK21hitop_u:2975": "suhṛd-balaṃ tathā rājyam ātmānaṃ kīrtim eva ca |",
  "GK21hitop_u:2976": "yudhi sandehadolāsthaṃ ko hi kuryād abāliśaḥ // Hit_4.23 //",
  "GK21hitop_u:2977": "aparaṃ ca-",
  "GK21hitop_u:2978": "sandhim icchet samenāpi sandigdho vijayo yudhi |",
  "GK21hitop_u:2979": "nahi saṃśayitaṃ kuryād ity uvāca bṛhaspatiḥ // Hit_4.24 //",
  "GK21hitop_u:2980": "api ca-",
  "GK21hitop_u:2981": "yuddhe vināśo bhavati kadācid ubhayor api |",
  "GK21hitop_u:2982": "sundopa-sundāv anyonyaṃ naṣṭau tulya-balau na kim // Hit_4.25 //",
  "GK21hitop_u:2983": "rājovāca--katham etat ?",
  "GK21hitop_u:2984": "mantrī kathayati-",
  "GK21hitop_u:2985": "kathā 8",
  "GK21hitop_u:2986": "purā daityau sahodarau sundopasunda-nāmānau mahatā kāya-kleśena trailokya-rājya-kāmanayā cirāc candra-śekharam ārādhitavantau |",
  "GK21hitop_u:2987": "tatas tayor bhagavān parituṣṭaḥ san varaṃ varayatam ity uvāca |",
  "GK21hitop_u:2988": "anantaraṃ tayoḥ kaṇṭhādhiṣṭhitāyāḥ sarasvatyāḥ prabhāvāt tāv anyad vaktu-kāmāv anyad-abhihitavantau-yady āvayor bhavān parituṣṭas tadā sva-priyāṃ pārvatīṃ parameśvaro dadātu |",
  "GK21hitop_u:2989": "atha bhagavatā kruddhena varadānasyāvaśyakatayā, vicāra-mūḍhayoḥ pārvatī pradattā |",
  "GK21hitop_u:2990": "tatas tasyā rūpa-lāvaṇya-lubdhābhyāṃ,",
  "GK21hitop_u:2991": "jagad-ghātibhyāṃ masasotsukābhyāṃ,",
  "GK21hitop_u:2992": "pāpa-timirābhyām,",
  "GK21hitop_u:2993": "mamety anyonyaṃ kalahāyamānābhyāṃ,",
  "GK21hitop_u:2994": "pramāṇa-puruṣaḥ kaścit pṛcchyatām iti matau kṛtāyāṃ,",
  "GK21hitop_u:2995": "sa eva bhaṭṭārako vṛddha-dvija-rūpaḥ samāgatya tatropasthitaḥ |",
  "GK21hitop_u:2996": "anantaraṃ-āvābhyām iyaṃ sva-bala-labdhā,",
  "GK21hitop_u:2997": "kasyeyam āvayor bhavati iti brāhmaṇam apṛcchatām | brāhmaṇo brūte-",
  "GK21hitop_u:2998": "jñāna-śreṣṭho dvijaḥ pūjyaḥ kṣatriyo balavān api |",
  "GK21hitop_u:2999": "dhana-dhānyādhiko vaiśyaḥ śūdras tu dvija-sevayā // Hit_4.26 //",
  "GK21hitop_u:3000": "tad yuvāṃ kṣātra-dharmānugau |",
  "GK21hitop_u:3001": "yudda eva yuvayor niyama ity abhihite sati sādhūktam aneneti kṛtvānyonya-tulya-vīryau,",
  "GK21hitop_u:3002": "sama-kālam anyonya-ghātena vināśam upāgatau |",
  "GK21hitop_u:3003": "ato 'haṃ bravīmi-sandhim icchet samenāpi ity ādi |",
  "GK21hitop_u:3004": "--o)0(o--",
  "GK21hitop_u:3005": "rājāha-tat prāg eva kiṃ nedam upadiṣṭaṃ bhavadbhiḥ ?",
  "GK21hitop_u:3006": "mantrī brūte-tadā mad-vacanaṃ kim avasāna-paryantaṃ śrutaṃ bhavadbhiḥ ?",
  "GK21hitop_u:3007": "tadāpi mama saṃmatyā nāyaṃ vigrahārambhaḥ |",
  "GK21hitop_u:3008": "yataḥ-sādhu-guṇa-yukto 'yaṃ hiraṇyagarbho na vigrāhyaḥ | tathā coktaṃ-",
  "GK21hitop_u:3009": "satyārthau dhārmiko 'nāryo bhrātṛ-saṅhātavān balī |",
  "GK21hitop_u:3010": "aneka-yuddha-vijayī sandheyāḥ sapta kīrtitāḥ // Hit_4.27 //",
  "GK21hitop_u:3011": "satyo 'nupālayan satyaṃ sandhito naiti vikriyām |",
  "GK21hitop_u:3012": "prāṇa-bādhe'pi suvyaktam āryo nāyāty anārthatām // Hit_4.28 //",
  "GK21hitop_u:3013": "dhārmikasyābhiyuktasya sarva eva hi yudhyate |",
  "GK21hitop_u:3014": "prajānurāgād dharmāc ca duḥkhocchedyo hi dhārmikaḥ // Hit_4.29 //",
  "GK21hitop_u:3015": "sandhiḥ kāryo 'py anāryeṇa vināśe samupasthite |",
  "GK21hitop_u:3016": "vinā tasyāśrayeṇāryo na kuryāt kāla-yāpanam // Hit_4.30 //",
  "GK21hitop_u:3017": "saṃhatatvād yathā veṇur niviḍaiḥ kaṇṭakair vṛtaḥ |",
  "GK21hitop_u:3018": "na śakyate samucchettuṃ bhrātṛ-saṅghātavāṃs tathā // Hit_4.31 //",
  "GK21hitop_u:3019": "balinā saha yoddhavyam iti nāsti nidarśanam |",
  "GK21hitop_u:3020": "prativātaṃ na hi ghanaḥ kadācid upasarpati // Hit_4.32 //",
  "GK21hitop_u:3021": "jamadagneḥ sutasyeva sarvaḥ sarvatra sarvadā |",
  "GK21hitop_u:3022": "aneka-yuddha-jayinaḥ pratāpād eva bhajyate // Hit_4.33 //",
  "GK21hitop_u:3023": "aneka-yuddha-vijayī sandhānaṃ yasya gacchati |",
  "GK21hitop_u:3024": "tat-pratāpena tasyāśu vaśam āyānti śatravaḥ // Hit_4.34 //",
  "GK21hitop_u:3025": "tatra tāvad bahubhir guṇair upetaḥ sandheyo 'yaṃ rājā |",
  "GK21hitop_u:3026": "cakravāko 'vadat-praṇidhe ! sarvam avagatam |",
  "GK21hitop_u:3027": "vraja | punar āgamiṣyasi |",
  "GK21hitop_u:3028": "atha rājā hiraṇyagarbhaś cakravākaṃ pṛṣṭhavān-mantrin ! asandheyāḥ kati ? tān śrotum icchāmi |",
  "GK21hitop_u:3029": "mantrī brūte-deva ! kathayāmi | śṛṇu-",
  "GK21hitop_u:3030": "bālo vṛddho dīrgha-rogī tathājñāti-bahiṣkṛtaḥ |",
  "GK21hitop_u:3031": "bhīruko bhīruka-jano lubdho lubdha-janas tathā // Hit_4.35 //",
  "GK21hitop_u:3032": "virakta-prakṛtiś caiva viṣayeṣv atisaktimān |",
  "GK21hitop_u:3033": "aneka-citta-mantras tu deva-brāhmaṇa-nindakaḥ // Hit_4.36 //",
  "GK21hitop_u:3034": "daivopahatakaś caiva tathā daiva-parāyaṇaḥ |",
  "GK21hitop_u:3035": "durbhikṣa-vyasanopeto bala-vyasana-saṅkulaḥ // Hit_4.37 //",
  "GK21hitop_u:3036": "adeśastho bahu-ripur yuktaḥ kālena yaś ca na |",
  "GK21hitop_u:3037": "satya-dharma-vyapetaś ca viṃśatiḥ puruṣā amī // Hit_4.38 //",
  "GK21hitop_u:3038": "etaiḥ sandhiṃ na kurvīta vigṛhṇīyāt tu kevalam |",
  "GK21hitop_u:3039": "ete vigṛhyamāṇā hi kṣipraṃ yānti ripor vaśam // Hit_4.39 //",
  "GK21hitop_u:3040": "bālasyālpa-prabhāvatvān na loko yoddhum icchati |",
  "GK21hitop_u:3041": "yuddhāyuddha-phalaṃ yasmāj jñātuṃ śakto na bāliśaḥ // Hit_4.40 //",
  "GK21hitop_u:3042": "utsāha-śakti-hīnatvād vṛddho dīrghāmayas tathā |",
  "GK21hitop_u:3043": "svair eva paribhūyete dvāv apy etāv asaṃśayam // Hit_4.41 //",
  "GK21hitop_u:3044": "sukha-cchedyo hi bhavati sarva-jñāti-bahiṣkṛtaḥ |",
  "GK21hitop_u:3045": "ta evainaṃ vinighnanti jñātayas tv ātma-sātkṛtāḥ // Hit_4.42 //",
  "GK21hitop_u:3046": "bhīrur yuddha-parityāgāt svayam eva praṇaśyati |",
  "GK21hitop_u:3047": "tathaiva bhīru-puruṣaḥ saṅgrāme tair vimucyate // Hit_4.43 //",
  "GK21hitop_u:3048": "lubdhasyāsaṃvibhāgitvān na yudhyante'nujīvinaḥ |",
  "GK21hitop_u:3049": "lubdhānujīvī tair eva dāna-bhinnair nihanyate // Hit_4.44 //",
  "GK21hitop_u:3050": "santy ajyate prakṛtibhir virakta-prakṛtir yudhi |",
  "GK21hitop_u:3051": "sukhābhiyojyo bhavati viṣayev atisaktimān // Hit_4.45 //",
  "GK21hitop_u:3052": "aneka-citta-mantras tu dveṣyo bhavati mantriṇām |",
  "GK21hitop_u:3053": "anavasthita-cittatvāt karyataḥ sa upekṣyate // Hit_4.46 //",
  "GK21hitop_u:3054": "sadādharma-balīyastvād deva brāhmaṇa-nindakaḥ |",
  "GK21hitop_u:3055": "viśīryate svayaṃ hy eṣa daivopahatakas tathā // Hit_4.47 //",
  "GK21hitop_u:3056": "sampatteś ca vipatteś ca daivam eva hi kāraṇam |",
  "GK21hitop_u:3057": "iti daivaparo dhyāyann ātmanā na viceṣṭate // Hit_4.48 //",
  "GK21hitop_u:3058": "durbhikṣa-vyasanī caiva svayam eva viṣīdati |",
  "GK21hitop_u:3059": "bala-vyasana-saktasya yoddhuṃ śaktir na jāyate // Hit_4.49 //",
  "GK21hitop_u:3060": "adeśa-stho hi ripuṇā svalpakenāpi hanyate |",
  "GK21hitop_u:3061": "grāho 'lpīyān api jale jalendram api karṣati // Hit_4.50 //",
  "GK21hitop_u:3062": "bahu-śatrus tu santrastaḥ śyena-madhye kapotavat |",
  "GK21hitop_u:3063": "yenaiva gacchati pathā tenaivāśu vipadyate // Hit_4.51 //",
  "GK21hitop_u:3064": "akāla-yukta-sainyas tu hanyate kāla-yodhinā |",
  "GK21hitop_u:3065": "kauśikena hata-jyotir niśītha iva vāyasaḥ // Hit_4.52 //",
  "GK21hitop_u:3066": "satya-dharma-vyapetena sandadhyān na kadācana |",
  "GK21hitop_u:3067": "sa sandhito 'py asādhutvād acirād yāti vikriyām // Hit_4.53 //",
  "GK21hitop_u:3068": "aparam api kathayāmi-sandhi-vigraha-yānāsana-saṃśraya-dvaidhī-bhāvāḥ ṣāḍguṇyam |",
  "GK21hitop_u:3069": "karmaṇām ārambhopāyaḥ |",
  "GK21hitop_u:3070": "puruṣa-dravya-sampat |",
  "GK21hitop_u:3071": "deśa-kāa-vibhāgaḥ |",
  "GK21hitop_u:3072": "vinipāta-pratīkāraḥ |",
  "GK21hitop_u:3073": "kārya-siddhiś ceti pañcāṅgo mantraḥ |",
  "GK21hitop_u:3074": "sāma-dāna-bheda-daṇḍāś catvāra upāyāḥ |",
  "GK21hitop_u:3075": "utsāha-śaktiḥ, mantra-śaktiḥ, prabhu- śaktiś ceti śakti-trayam |",
  "GK21hitop_u:3076": "etat sarvam ālocya nityaṃ vijigīṣavo bhavanti mahāntaḥ | yataḥ-",
  "GK21hitop_u:3077": "yā hi prāṇa-parityāga-mūlyenāpi na labhyate |",
  "GK21hitop_u:3078": "sā śrīr nītividaṃ paśya cañcalāpi pradhāvati // Hit_4.54 //",
  "GK21hitop_u:3079": "yathā coktaṃ-",
  "GK21hitop_u:3080": "vittaṃ sadā yasya samaṃ vibhaktaṃ",
  "GK21hitop_u:3081": "gūḍhaś caraḥ saṃnibhṛtaś ca mantraḥ |",
  "GK21hitop_u:3082": "nacāpriyaṃ prāṇiṣu yo bravīti",
  "GK21hitop_u:3083": "sa sāgarāntāṃ pṛthivīṃ praśāsti // Hit_4.55 //",
  "GK21hitop_u:3084": "kintu deva yadyapi mahā-mantriṇā gṛdhreṇa sandhānam upanyastaṃ,",
  "GK21hitop_u:3085": "tathāpi tena rājñā samprati bhūta-jaya-darpān na mantavyam |",
  "GK21hitop_u:3086": "deva ! tad evaṃ kriyatāṃ |",
  "GK21hitop_u:3087": "siṃhala-dvīpasya mahābalo nāma sāraso rājāsman-mitraṃ jambudvīpe kopaṃ janayatu | yataḥ-",
  "GK21hitop_u:3088": "suguptim ādhāya susaṃhatena",
  "GK21hitop_u:3089": "balena vīro vicarann arātim |",
  "GK21hitop_u:3090": "santāpayed yena samaṃ sutaptas",
  "GK21hitop_u:3091": "taptena sandhānam upaiti taptaḥ // Hit_4.56 //",
  "GK21hitop_u:3092": "rājñā evam astv iti nigadya vicitra-nāmā bakaḥ sugupta-lekhaṃ dattvā siṃhala-dvīpaṃ prahitaḥ |",
  "GK21hitop_u:3093": "atha praṇidhiḥ punar āgatyovāca-deva ! śrūyatāṃ tāvat tatratya-prastāvaḥ |",
  "GK21hitop_u:3094": "evaṃ tatra gṛdhreṇoktam-deva ! meghavarṇas tatra ciram uṣitaḥ |",
  "GK21hitop_u:3095": "sa vetti kiṃ sandheya-guṇa-yukto hiraṇyagarbho rājā, na vā ? iti |",
  "GK21hitop_u:3096": "tato 'sau meghavarṇaś citravarṇena rājñā samāhūya pṛṣṭaḥ-vāyasa ! kīdṛśo hiraṇyagarbho rājā ?",
  "GK21hitop_u:3097": "cakravāko mantrī vā kīdṛśaḥ ?",
  "GK21hitop_u:3098": "vāyasa uvāca-deva ! sa hiraṇyagarbho rājā yudhiṣṭhira-samo mahāśayaḥ satya-vāk |",
  "GK21hitop_u:3099": "cakravāka-samo mantrī na kvāpy avalokyate |",
  "GK21hitop_u:3100": "rājāha-yady evaṃ tadā katham asau tvayā vañcitaḥ ?",
  "GK21hitop_u:3101": "vihasya meghavarṇaḥ prāha-deva !",
  "GK21hitop_u:3102": "viśvāsa-pratipannānāṃ vañcane kā vidagdhatā |",
  "GK21hitop_u:3103": "aṅkam āruhya suptaṃ hi hatvā kiṃ nāma pauruṣam // Hit_4.57 //",
  "GK21hitop_u:3104": "śṛṇu deva ! tena mantriṇāhaṃ prathama-darśane evaṃ vijñātaḥ,",
  "GK21hitop_u:3105": "kintu mahāśayo 'sau rājā,",
  "GK21hitop_u:3106": "tena mayā vipralabdhaḥ | tathā coktam-",
  "GK21hitop_u:3107": "ātmaupamyena yo vetti durjanaṃ satya-vādinam |",
  "GK21hitop_u:3108": "sa tathā vañcyate dhūrtair brāhmaṇāś chāgato yathā // Hit_4.58 //",
  "GK21hitop_u:3109": "rājovāca-katham etat ?",
  "GK21hitop_u:3110": "meghavarṇaḥ kathayati-",
  "GK21hitop_u:3111": "kathā 9",
  "GK21hitop_u:3112": "asti gautamasyāraṇye prastuta-yajñaḥ kaścid brāhmaṇaḥ |",
  "GK21hitop_u:3113": "sa ca yajñārthaṃ grāmāntarāc chāgam upakrīya, skandhe nītvā, gaccha dhūrta-trayeṇāvalokitaḥ |",
  "GK21hitop_u:3114": "tatas te dhūrtāḥ-yady eṣa chāgaḥ kenāpy upāyena labhyate,",
  "GK21hitop_u:3115": "tadā mati-prakarṣo bhavatīti samālocya,",
  "GK21hitop_u:3116": "vṛkṣa-traya-tale krośāntareṇa tasya brāhmaṇasyāgamanaṃ pratīkṣya pathi sthitāḥ |",
  "GK21hitop_u:3117": "tatraikena dhūrtena gacchan sa brāhmaṇo 'bhihitaḥ-bho brāhmaṇa ! kim iti tvayā kukkuraḥ skandhenohyate |",
  "GK21hitop_u:3118": "vipreṇoktaṃ-nāyaṃ śvā, kintu yajña-cchāgaḥ |",
  "GK21hitop_u:3119": "athāntara-sthitenānyena dhūrtena tathaivoktam |",
  "GK21hitop_u:3120": "tad ākarṇya brāhmaṇaś chāgaṃ bhūmau nidhāya muhur nirīkṣya,",
  "GK21hitop_u:3121": "punaḥ skandhe kṛtvā dolāyamāna-matiś calitaḥ | yataḥ-",
  "GK21hitop_u:3122": "matir dolāyate satyaṃ satām api khaloktibhiḥ |",
  "GK21hitop_u:3123": "tābhir viśvāsitaś cāsau mriyate citrakarṇavat // Hit_4.59 //",
  "GK21hitop_u:3124": "rājāha--katham etat ?",
  "GK21hitop_u:3125": "sa kathayati-",
  "GK21hitop_u:3126": "kathā 10",
  "GK21hitop_u:3127": "asti kasmiṃścid vanoddeśe madotkaṭo nāma siṃhaḥ |",
  "GK21hitop_u:3128": "tasya sevakās trayaḥ kāko vyāghro jambukaś ca |",
  "GK21hitop_u:3129": "atha tair bhramadbhiḥ sārtha-bhraṣṭaḥ kaścid uṣṭro dṛṣṭaḥ |",
  "GK21hitop_u:3130": "pṛṣṭaś ca-kuto bhavān āgataḥ sārthād bhraṣṭaḥ ?",
  "GK21hitop_u:3131": "sa cātma-vṛttāntam akathayat |",
  "GK21hitop_u:3132": "tatas tair nītvā siṃhāyāsau samarpitaḥ |",
  "GK21hitop_u:3133": "tena cābhaya-vācaṃ dattvā, citrakarṇa iti nāma kṛtvā sthāpitaḥ |",
  "GK21hitop_u:3134": "atha kadācit siṃhasya śarīra-vaikalyād bhūri-vṛṣṭi-kāraṇāc cāhāram alabhamānās te vyagrā babhūvuḥ |",
  "GK21hitop_u:3135": "tatas tair ālocitam |",
  "GK21hitop_u:3136": "citrakarṇam eva yathā svāmī vyāpādayati tathānuṣṭhīyatām |",
  "GK21hitop_u:3137": "kim anena kaṇṭaka-bhujāsmākam ?",
  "GK21hitop_u:3138": "vyāghra uvāca-svāminābhaya-vācaṃ dattvānugṛhīto 'yaṃ, tat katham evaṃ sambhavati ?",
  "GK21hitop_u:3139": "kāko brūte-iha samaye parikṣīṇaḥ svāmī pāpam api kariṣyati | yataḥ-",
  "GK21hitop_u:3140": "tyajet kṣudhārtā mahilā svaputraṃ",
  "GK21hitop_u:3141": "khādet kṣudhārtā bhujagī svamaṇḍam |",
  "GK21hitop_u:3142": "bubhukṣitaḥ kiṃ na karoti pāpaṃ",
  "GK21hitop_u:3143": "kṣīṇā narā niṣkaruṇā bhavanti // Hit_4.60 //",
  "GK21hitop_u:3144": "anyac ca-",
  "GK21hitop_u:3145": "mattaḥ pramattaś conmattaḥ śrāntaḥ kruddho bubhukṣitaḥ |",
  "GK21hitop_u:3146": "lubdho bhīrus tvarā-yuktaḥ kāmukaś ca na dharma-vit // Hit_4.61 //",
  "GK21hitop_u:3147": "iti sañcintya sarve siṃhāntikaṃ jagmuḥ | siṃhenoktam-āhārārthaṃ kiñcit prāptam ?",
  "GK21hitop_u:3148": "tair uktam-deva ! yatnād api prāptaṃ kiñcit ?",
  "GK21hitop_u:3149": "siṃhenoktaṃ-ko 'dhunā jīvanopāyaḥ ?",
  "GK21hitop_u:3150": "kāko vadati-deva ! svādhīnāhāra-parityāgāt sarva-nāśo 'yam upasthitaḥ ?",
  "GK21hitop_u:3151": "siṃhenoktam-atrāhāraḥ kaḥ svādhīnaḥ ?",
  "GK21hitop_u:3152": "kākaḥ karṇe kathayati-citrakarṇa iti |",
  "GK21hitop_u:3153": "siṃho bhūmiṃ spṛṣṭvā karṇau spṛśati |",
  "GK21hitop_u:3154": "abravīc ca-abhaya-vācaṃ dattvā dhṛto 'yam asmābhiḥ |",
  "GK21hitop_u:3155": "tat katham evaṃ sambhavati ? tathā hi-",
  "GK21hitop_u:3156": "na bhūta-dānaṃ na suvarṇa-dānaṃ",
  "GK21hitop_u:3157": "na go-pradānaṃ na tathānna-dānam |",
  "GK21hitop_u:3158": "yathā vadantīha mahā-pradānaṃ",
  "GK21hitop_u:3159": "sarveṣu dāneṣv abhaya-pradānam // Hit_4.62 //",
  "GK21hitop_u:3160": "anyac ca-",
  "GK21hitop_u:3161": "sarva-kāma-samṛddhasya aśvamedhasya yat phalam |",
  "GK21hitop_u:3162": "tat-phalaṃ labhate samyag rakṣite śaraṇāgate // Hit_4.63 //",
  "GK21hitop_u:3163": "kāko brūte-nāsau svāminā vyāpādayitavyaḥ |",
  "GK21hitop_u:3164": "kintv asmābhir eva tathā kartavyaṃ, yathāsau sva-deha-dānam aṅgīkaroti |",
  "GK21hitop_u:3165": "siṃhas tac chrutvā tūṣṇīṃ sthitaḥ |",
  "GK21hitop_u:3166": "tato 'sau labdhāvakāśaḥ kūṭaṃ kṛtvā sarvān ādāya siṃhāntikaṃ gataḥ |",
  "GK21hitop_u:3167": "atha kākenoktaṃ-deva ! yatnād apy āhāro na prāptaḥ |",
  "GK21hitop_u:3168": "anekopavāsa-kliṣṭaś ca svāmī |",
  "GK21hitop_u:3169": "tad idānīṃ madīya-māṃsam upabhujyatām | yataḥ-",
  "GK21hitop_u:3170": "svāmi-mūlā bhavanty eva sarvāḥ prakṛtayaḥ khalu |",
  "GK21hitop_u:3171": "samūleṣv api vṛkṣeṣu prayatnaḥ saphalo nṛṇām // Hit_4.64 //",
  "GK21hitop_u:3172": "siṃhenoktaṃ-bhadra ! varaṃ prāṇa-parityāgo, na punar īdṛśe karmaṇi pravṛttiḥ |",
  "GK21hitop_u:3173": "jambukenāpi tathoktam | tataḥ siṃhenoktaṃ-maivam |",
  "GK21hitop_u:3174": "atha vyāghreṇoktaṃ-mad-dehena jīvatu svāmī |",
  "GK21hitop_u:3175": "siṃhenoktaṃ-na kadācid evam ucitam |",
  "GK21hitop_u:3176": "atha citrakarṇo 'pi jāta-viśvāsas tathaivātma-deha-dānam āha-tatas tad-vacanāt tena vyāghreṇāsau kukṣiṃ vidārya vyāpāditaḥ |",
  "GK21hitop_u:3177": "sarvair bhakṣitaś ca |",
  "GK21hitop_u:3178": "ato 'haṃ bravīmi-matir dolāyate satyam ity ādi |",
  "GK21hitop_u:3179": "tatas tṛtīya-dhūrta-vacanaṃ śrutvā,",
  "GK21hitop_u:3180": "sva-mati-bhramaṃ niścitya chāgaṃ tyaktvā,",
  "GK21hitop_u:3181": "brāhmaṇaḥ snātvā gṛhaṃ yayau |",
  "GK21hitop_u:3182": "chāgaś ca tair dhūrtair nītvā bhakṣitaḥ |",
  "GK21hitop_u:3183": "ato 'haṃ bravīmi-ātmaupamyena yo vettīty ādi |",
  "GK21hitop_u:3184": "rājāha-meghavarṇa ! kathaṃ śatru-madhye tvayā suciram uṣitam ? kathaṃ vā teṣām anunayaḥ kṛtaḥ ?",
  "GK21hitop_u:3185": "meghavarṇa uvāca-deva ! svāmi-kāryārthitayā sva-prayojana-vaśād vā kiṃ kiṃ na kriyate ? paśya-",
  "GK21hitop_u:3186": "loko vahati kiṃ rājan na mūrdhnā dagdhum indhanam |",
  "GK21hitop_u:3187": "kṣālayanty api vṛkṣāṅghriṃ nadī-velā nikṛntati // Hit_4.65 //",
  "GK21hitop_u:3188": "tathā coktam-",
  "GK21hitop_u:3189": "skandhenāpi vahec chatrūn kāryam āsādya buddhimān |",
  "GK21hitop_u:3190": "yathā vṛddhena sarpeṇa maṇḍūkā vinipātitāḥ // Hit_4.66 //",
  "GK21hitop_u:3191": "rājāha-katham etat ?",
  "GK21hitop_u:3192": "meghavarṇaḥ kathayati-",
  "GK21hitop_u:3193": "kathā 11",
  "GK21hitop_u:3194": "asti jīrṇodyāne manda-viṣo nāma sarpaḥ |",
  "GK21hitop_u:3195": "so 'tijīrṇatayā svāhāram apy anveṣṭum akṣamaḥ saras-tīre patitvā sthitaḥ |",
  "GK21hitop_u:3196": "tato dūrād eva kenacin maṇḍūkena dṛṣṭaḥ, pṛṣṭaś ca-kim iti tvām āhāraṃ nānviṣyati ?",
  "GK21hitop_u:3197": "sarpo 'vadat-gaccha bhadra ! kiṃ te mama manda-bhāgyasya vṛttānta-praśnena ?",
  "GK21hitop_u:3198": "tataḥ sañjāta-kautukaḥ sa ca bhekaḥ sarvathā kathyatām ity āha |",
  "GK21hitop_u:3199": "sarpo 'py āha-bhadra ! pura-vāsinaḥ śrotriyasya kauṇḍinyasya putro viṃśati-varṣa-deśīyaḥ sarva-guṇa-sampanno durdaivān mayā nṛśaṃsena daṣṭaḥ |",
  "GK21hitop_u:3200": "tatas taṃ suśīla-nāmānaṃ putraṃ mṛtam avalokya, śokena mūrcchitaḥ kauṇḍinyaḥ pṛthivyāṃ luloṭha |",
  "GK21hitop_u:3201": "anantaraṃ brahmapura-vāsinaḥ sarve bāndhavās tatrāgatyopaviṣṭāḥ | tathā coktam-",
  "GK21hitop_u:3202": "utsave vyasane yuddhe durbhikṣe rāṣṭra-viplave |",
  "GK21hitop_u:3203": "rāja-dvāre śmaśāne ca yas tiṣṭhati sa bāndhavaḥ // Hit_4.67 //",
  "GK21hitop_u:3204": "tatra kapilo nāma snātako 'vadat-are kauṇḍinya ! mūḍho 'si yenaivaṃ vilapasi | śṛṇu-",
  "GK21hitop_u:3205": "kroḍīkaroti prathamaṃ yadā jātam anityatā |",
  "GK21hitop_u:3206": "dhātrīva jananī paścāt tadā śokasya kaḥ kramaḥ // Hit_4.68 //",
  "GK21hitop_u:3207": "tathā ca-",
  "GK21hitop_u:3208": "kva gatāḥ pṛthivī-pālāḥ sa-sainya-bala-vāhanāḥ |",
  "GK21hitop_u:3209": "viyoga-sākṣiṇī yeṣāṃ bhūmir adyāpi tiṣṭhati // Hit_4.69 //",
  "GK21hitop_u:3210": "tathā ca-",
  "GK21hitop_u:3211": "jātasya hi dhruvo mṛtyur dhruvaṃ janma mṛtasya ca |",
  "GK21hitop_u:3212": "adya vābda-śatānte vā mṛtyur vai prāṇināṃ dhruvaḥ // Hit_4.70 //",
  "GK21hitop_u:3213": "aparaṃ ca-",
  "GK21hitop_u:3214": "kāyaḥ saṃnihitāpāyaḥ sampadaḥ padam āpadām |",
  "GK21hitop_u:3215": "samāgamāḥ sāpagamāḥ sarvam utpādi bhaṅguram // Hit_4.71 //",
  "GK21hitop_u:3216": "pratikṣaṇam ayaṃ kāyaḥ kṣīyamāṇo na lakṣyate |",
  "GK21hitop_u:3217": "āmakumbha ivāmbhaḥ-stho viśīrṇaḥ san vibhāṣyate // Hit_4.72 //",
  "GK21hitop_u:3218": "āsannataratāmeti mṛtyur jantor dine dine |",
  "GK21hitop_u:3219": "āghātaṃ nīyamānasya vadhyasyeva pade pade // Hit_4.73 //",
  "GK21hitop_u:3220": "yataḥ-",
  "GK21hitop_u:3221": "anityaṃ yauvanaṃ rūpaṃ jīvitaṃ dravya-sañcayaḥ |",
  "GK21hitop_u:3222": "aiśvaryaṃ priya-saṃvāso muhyet tatra na paṇḍitaḥ // Hit_4.74 //",
  "GK21hitop_u:3223": "yathā kāṣṭhaṃ ca kāṣṭhaṃ ca sameyātāṃ mahodadhau |",
  "GK21hitop_u:3224": "sametya ca vyapeyātāṃ tadvad bhūta-samāgamaḥ // Hit_4.75 //",
  "GK21hitop_u:3225": "yathā hi pathikaḥ kaścic chāyām āśritya tiṣṭhati |",
  "GK21hitop_u:3226": "viśramya ca punar gacched tadvad bhūta-samāgamaḥ // Hit_4.76 //",
  "GK21hitop_u:3227": "anyac ca-",
  "GK21hitop_u:3228": "pañcabhir nirmite dehe pañcatvaṃ ca punar gate |",
  "GK21hitop_u:3229": "svāṃ svāṃ yonim anuprāpte tatra kā paridevanā // Hit_4.77 //",
  "GK21hitop_u:3230": "yāvataḥ kurute jantuḥ sambandhān manasaḥ priyān |",
  "GK21hitop_u:3231": "tāvanto 'sya nikhanyante hṛdaye śoka-śaṅkavaḥ // Hit_4.78 //",
  "GK21hitop_u:3232": "nāyam atyanta-saṃvāso labhyate yena kenacit |",
  "GK21hitop_u:3233": "api svena śarīreṇa kim utānyena kenacit // Hit_4.79 //",
  "GK21hitop_u:3234": "api ca-",
  "GK21hitop_u:3235": "saṃyogo hi viyogasya saṃsūcayati sambhavam |",
  "GK21hitop_u:3236": "anatikramaṇīyasya janma mṛtyor ivāgamam // Hit_4.80 //",
  "GK21hitop_u:3237": "āpāta-ramaṇīyānāṃ saṃyogānāṃ priyaiḥ saha |",
  "GK21hitop_u:3238": "apathyānām ivānnānāṃ pariṇāmo hi dāruṇaḥ // Hit_4.81 //",
  "GK21hitop_u:3239": "aparaṃ ca-",
  "GK21hitop_u:3240": "vrajanti na nivartante srotāṃsi saritāṃ yathā |",
  "GK21hitop_u:3241": "āyur ādāya martyānāṃ tathā rātry-ahanī sadā // Hit_4.82 //",
  "GK21hitop_u:3242": "sukhāsvāda-paro yas tu saṃsāre sat-samāgamaḥ |",
  "GK21hitop_u:3243": "sa viyogāvasānatvād duḥkhānāṃ dhuri yujyate // Hit_4.83 //",
  "GK21hitop_u:3244": "ata eva hi necchanti sādhavaḥ sat-samāgamam |",
  "GK21hitop_u:3245": "yad-viyogāsi-lūnasya manaso nāsti bheṣajam // Hit_4.84 //",
  "GK21hitop_u:3246": "sukṛtāny api karmāṇi rājabhiḥ sagarādibhiḥ |",
  "GK21hitop_u:3247": "atha tāny eva karmāṇi te cāpi pralayaṃ gatāḥ // Hit_4.85 //",
  "GK21hitop_u:3248": "saṃcintya saṃcintya tam ugra-daṇḍaṃ",
  "GK21hitop_u:3249": "mṛtyuṃ manuṣyasya vicakṣaṇasya |",
  "GK21hitop_u:3250": "varṣāmbu-siktā iva carma-bandhāḥ",
  "GK21hitop_u:3251": "sarve prayatnāḥ śithilībhavanti // Hit_4.86 //",
  "GK21hitop_u:3252": "yām eva rātriṃ prathamām upaiti",
  "GK21hitop_u:3253": "garbhe nivāsaṃ naravīra lokaḥ |",
  "GK21hitop_u:3254": "tataḥ prabhṛty askhalita-prayāṇaḥ",
  "GK21hitop_u:3255": "sa pratyahaṃ mṛtyu-samīpam eti // Hit_4.87 //",
  "GK21hitop_u:3256": "ajñānaṃ kāraṇaṃ na syād viyogo yadi kāraṇam |",
  "GK21hitop_u:3257": "śoko dineṣu gacchatsu vardhatām apayāti kim // Hit_4.88 //",
  "GK21hitop_u:3258": "tad bhadra ! tad ātmānam anusandhehi | śoka-carcāṃ ca parihara, yataḥ-",
  "GK21hitop_u:3259": "akāṇḍa-pāta-jātānām astrāṇāṃ marma-bhedinām |",
  "GK21hitop_u:3260": "gāḍha-śoka-prahārāṇām acintaiva mahauṣadham // Hit_4.89 //",
  "GK21hitop_u:3261": "tatas tad-vacanaṃ niśamya, prabuddha iva kauṇḍinya utthāyābravīt |",
  "GK21hitop_u:3262": "tad alam idānīṃ gṛha-naraka-vāsena vanam eva gacchāmi | kapilaḥ punar āha-",
  "GK21hitop_u:3263": "vane'pi doṣāḥ prabhavanti rāgiṇāṃ",
  "GK21hitop_u:3264": "gṛhe'pi pañcendriya-nigrahas tapaḥ |",
  "GK21hitop_u:3265": "akutsite karmaṇi yaḥ pravartate",
  "GK21hitop_u:3266": "trivṛtta-rāgasya gṛhaṃ tapovanam // Hit_4.90 //",
  "GK21hitop_u:3267": "yataḥ-",
  "GK21hitop_u:3268": "duḥkhito 'pi cared dharmaṃ yatra kutrāśrame rataḥ |",
  "GK21hitop_u:3269": "samaḥ sarveṣu bhūteṣu na liṅgaṃ dharma-kāraṇam // Hit_4.91 //",
  "GK21hitop_u:3270": "uktaṃ ca-",
  "GK21hitop_u:3271": "vṛtty-arthaṃ bhojanaṃ yeṣāṃ santānārthaṃ ca maithunam |",
  "GK21hitop_u:3272": "vāk satya-vacanārthāya durgāṇy api taranti te // Hit_4.92 //",
  "GK21hitop_u:3273": "tathā hi-",
  "GK21hitop_u:3274": "ātmā nadī saṃyam apuṇya-tīrthā",
  "GK21hitop_u:3275": "satyodakā śīla-taṭā dayormiḥ |",
  "GK21hitop_u:3276": "tatrābhiṣekaṃ kuru pāṇḍu-putra !",
  "GK21hitop_u:3277": "na vāriṇā śuṣyati cāntarātmā // Hit_4.93 //",
  "GK21hitop_u:3278": "viśeṣataś ca-",
  "GK21hitop_u:3279": "janma-mṛtyu-jarā-vyādhi-vedanābhir upadrutam |",
  "GK21hitop_u:3280": "saṃsāram imam utpannam asāraṃ tyajataḥ sukham // Hit_4.94 //",
  "GK21hitop_u:3281": "yataḥ-",
  "GK21hitop_u:3282": "duḥkham evāsti na sukhaṃ yasmāt tad upalakṣyate |",
  "GK21hitop_u:3283": "duḥkhārtasya pratīkāre sukha-saṃjñā vidhīyate // Hit_4.95 //",
  "GK21hitop_u:3284": "kauṇḍinyo brūte-evam eva |",
  "GK21hitop_u:3285": "tato 'haṃ tena śokākulena brāhmaṇena śapto, yad adyārabhya maṇḍūkānāṃ vāhanaṃ bhaviṣyatīti |",
  "GK21hitop_u:3286": "kapilo brūte-sampraty upadeśāsahiṣṇur bhavān | śokāviṣṭaṃ te hṛdayam | tathāpi kāryaṃ śṛṇu-",
  "GK21hitop_u:3287": "saṅgaḥ sarvātmanā tyājyaḥ sa cet tyaktuṃ na śakyate |",
  "GK21hitop_u:3288": "sa sadbhiḥ saha kartavyaḥ satāṃ saṅgo hi bheṣajam // Hit_4.96 //",
  "GK21hitop_u:3289": "anyac ca-",
  "GK21hitop_u:3290": "kāmaḥ sarvātmanā heyaḥ sa ced dhātuṃ na śakyate |",
  "GK21hitop_u:3291": "sva-bhāryāṃ prati kartavyaḥ saiva tasya hi bheṣajam // Hit_4.97 //",
  "GK21hitop_u:3292": "etac chrutvā sa kauṇḍinyaḥ kapilopadeśāmṛta-praśānta-śokānalo yathāvidhi daṇḍa-grahaṇaṃ kṛtavān |",
  "GK21hitop_u:3293": "ato brāhmaṇa-śāpān maṇḍūkān voḍhum atra tiṣṭhāmi |",
  "GK21hitop_u:3294": "anantaraṃ tena maṇḍūkena gatvā maṇḍūka-nāthasya jālapāda-nāmno 'gre tat kathitam |",
  "GK21hitop_u:3295": "tato 'sāv āgatya maṇḍūka-nāthas tasya sarpasya pṛṣṭham ārūḍhavān |",
  "GK21hitop_u:3296": "sa ca sarpas taṃ pṛṣṭhe kṛtvā citrapada-kramaṃ babhrāma |",
  "GK21hitop_u:3297": "paredyuś calitum asamarthaṃ taṃ maṇḍūka-nātham avadat-kim adya bhavān manda-gatiḥ ?",
  "GK21hitop_u:3298": "sarpo brūte-deva ! āhāra-virahād asamartho 'smi |",
  "GK21hitop_u:3299": "maṇḍūka-nātho 'vadat-asmād ājñayā maṇḍūkān bhakṣaya |",
  "GK21hitop_u:3300": "tataḥ gṛhīto 'yaṃ mahā-prasāda ity uktvā kramaśo maṇḍūkān khāditavān |",
  "GK21hitop_u:3301": "atha nirmaṇḍūkaṃ saro vilokya maṇḍūka-nātho 'pi tena khāditaḥ |",
  "GK21hitop_u:3302": "ato 'haṃ bravīmi-skandhenāpi vahec chatrūn ity ādi |",
  "GK21hitop_u:3303": "deva ! yātv idānīṃ purāvṛttākhyāna-kathanaṃ sarvathā sandheyo 'yaṃ hiraṇyagarbha-rājā sandhīyatām iti me matiḥ |",
  "GK21hitop_u:3304": "rājovāca-ko 'yaṃ bhavato vicāraḥ ? yato jitas tāvad ayam asmābhiḥ |",
  "GK21hitop_u:3305": "tato yady asmat sevayā vasati, tad āstām |",
  "GK21hitop_u:3306": "no ced vigṛhyatām |",
  "GK21hitop_u:3307": "atrāntare jambūdvīpād āgatya śukenoktaṃ-deva ! siṃhala-dvīpasya sāraso rājā samprati jambūdvīpam ākramyāvatiṣṭhate |",
  "GK21hitop_u:3308": "rājā sa-sambhramaṃ brūte-kiṃ kim ?",
  "GK21hitop_u:3309": "śukaḥ pūrvoktaṃ kathayati | gṛdhraḥ svagatam uvāca-sādhu re cakravāka mantrin ! sādhu !",
  "GK21hitop_u:3310": "rājā sa-kopam āha-āstāṃ tāvad ayaṃ gatvā tam eva sa-mūlam unmūlayāmi |",
  "GK21hitop_u:3311": "dūradarśī vihasyāha-",
  "GK21hitop_u:3312": "na śaran-meghavat kāryaṃ vṛthaiva ghana-garjitam |",
  "GK21hitop_u:3313": "parasyārtham anarthaṃ vā prakāśayati no mahān // Hit_4.98 //",
  "GK21hitop_u:3314": "aparaṃ ca-",
  "GK21hitop_u:3315": "ekadā na vigṛhṇīyād bahūn rājābhighātinaḥ |",
  "GK21hitop_u:3316": "sa-darpo 'py uragaḥ kīṭair bahubhir nāśyate dhruvam // Hit_4.99 //",
  "GK21hitop_u:3317": "deva ! kim ito vinā sandhānaṃ gamanam asti ?",
  "GK21hitop_u:3318": "yatas tadāsmākaṃ paścāt prakopo 'nena kartavyaḥ | aparaṃ ca-",
  "GK21hitop_u:3319": "yo 'rtha-tattvam avijñāya krodhasyaiva vaśaṃ gataḥ |",
  "GK21hitop_u:3320": "sa tathā tapyate mūḍho brāhmaṇo nakulād yathā // Hit_4.100 //",
  "GK21hitop_u:3321": "rājāha--katham etat ?",
  "GK21hitop_u:3322": "dūradarśī kathayati-",
  "GK21hitop_u:3323": "kathā 11",
  "GK21hitop_u:3324": "asty ujjayinyāṃ mādhavo nāma vipraḥ |",
  "GK21hitop_u:3325": "tasya brāhmaṇī prasūtā, bālāpatyasya rakṣārthaṃ brāhmaṇam avasthāpya sthātuṃ gatā |",
  "GK21hitop_u:3326": "atha brāhmaṇāya rājñaḥ pārvaṇa-śrāddhaṃ dātum āhvānam āgatam |",
  "GK21hitop_u:3327": "tac chrutvā brāhmaṇo 'pi sahaja-dāridryād acintayat-yadi satvaraṃ na gacchāmi,",
  "GK21hitop_u:3328": "tadānyā kaścic chrutvā śrāddhaṃ grahīṣyati | yataḥ-",
  "GK21hitop_u:3329": "ādeyasya pradeyasya kartavyasya ca karmaṇaḥ |",
  "GK21hitop_u:3330": "kṣipram akriyamāṇasya kālaḥ pibati tad-rasam // Hit_4.101 //",
  "GK21hitop_u:3331": "kintu bālākasyātra rakṣako nāsti |",
  "GK21hitop_u:3332": "tat kiṃ karomi ?",
  "GK21hitop_u:3333": "yātu, cira-kāla-pālitam imaṃ nakulaṃ putra-nirviśeṣaṃ bālaka-rakṣāyāṃ vyavasthāpya gacchāmi |",
  "GK21hitop_u:3334": "tathā kṛtvā gataḥ |",
  "GK21hitop_u:3335": "tatas tena nakulena bālaka-samīpam āgacchan kṛṣṇa-sarpo dṛṣṭo vyāpādya kopāt khaṇḍaṃ khaṇḍaṃ kṛtvā bhakṣitaś ca |",
  "GK21hitop_u:3336": "tato 'sau nakulo brāhmaṇam āyāntam avalokya rakta-vilipta-mukha-padaḥ satvaram upagamya tac-caraṇayor luloṭha |",
  "GK21hitop_u:3337": "tataḥ sa vipras tathā-vidhaṃ dṛṣṭvā mama bālako 'nena khādita ity avadhārya nakulaḥ vyāpāditavān |",
  "GK21hitop_u:3338": "anantaraṃ yāvad upasṛtyāpatyaṃ paśyati brāhmaṇas tāvad bālakaḥ susthaḥ svapiti sarpaś ca vyāpāditas tiṣṭhati |",
  "GK21hitop_u:3339": "tatas tam upakārakaṃ nakulaṃ nirīkṣya, bhāvita-cetāḥ sa brāhmaṇaḥ paraṃ viṣādam agamat |",
  "GK21hitop_u:3340": "ato 'haṃ bravīmi-yo",
  "GK21hitop_u:3341": "'rtha-tattvam avijñāya ity ādi | aparaṃ ca-",
  "GK21hitop_u:3342": "kāmaḥ krodhas tathā lobho harṣo māno madas tathā |",
  "GK21hitop_u:3343": "ṣaḍ-vargam utsṛjed enaṃ tasmiṃs tyakte sukhī nṛpaḥ // Hit_4.102 //",
  "GK21hitop_u:3344": "rājāha-mantrin ! eṣa te niścayaḥ ?",
  "GK21hitop_u:3345": "mantrī brūte-evam eva | yataḥ-",
  "GK21hitop_u:3346": "smṛtis tat-paratārtheṣu vitarko jñāna-niścayaḥ |",
  "GK21hitop_u:3347": "dṛḍhatā mantra-guptiś ca mantriṇaḥ paramo guṇaḥ // Hit_4.103 //",
  "GK21hitop_u:3348": "tathā ca-",
  "GK21hitop_u:3349": "sahasā vidadhīta na kriyām",
  "GK21hitop_u:3350": "avivekaḥ paramāpadāṃ padam |",
  "GK21hitop_u:3351": "vṛṇute hi vimṛśya kāriṇaṃ",
  "GK21hitop_u:3352": "guṇa-lubdhāḥ svayam eva sampadaḥ // Hit_4.104 //",
  "GK21hitop_u:3353": "tad deva ! yadīdānīm asmad-vacanaṃ kriyate, tadā sandhāya gamyatām | yataḥ-",
  "GK21hitop_u:3354": "yadyapy upāyāś catvāro nirdiṣṭāḥ sadhya-sādhane |",
  "GK21hitop_u:3355": "saṅkhyā-mātraṃ phalaṃ teṣāṃ siddhiḥ sāmni vyavasthitā // Hit_4.105 //",
  "GK21hitop_u:3356": "rājāha-katham evaṃ satvaraṃ sambhāvyate ?",
  "GK21hitop_u:3357": "mantrī brūte-deva ! satvaraṃ bhaviṣyati | yataḥ-",
  "GK21hitop_u:3358": "mṛd-ghaṭavat sukha-bhedyo",
  "GK21hitop_u:3359": "duḥsandhānaś ca durjano bhavati |",
  "GK21hitop_u:3360": "sujanas tu kanaka-ghaṭavad",
  "GK21hitop_u:3361": "durbhedyaś cāśu sandheyaḥ // Hit_4.106 //",
  "GK21hitop_u:3362": "ajñaḥ sukham ārādhyaḥ sukhataram ārādhyate viśeṣajñaḥ |",
  "GK21hitop_u:3363": "jñāna-lava-durvidagdhaṃ brahmāpi naraṃ na rañjayati // Hit_4.107 //",
  "GK21hitop_u:3364": "karmānumeyāḥ sarvatra parokṣa-guṇa-vṛttayaḥ |",
  "GK21hitop_u:3365": "tasmāt parokṣa-vṛttīnāṃ phalaiḥ karma vibhāvayet // Hit_4.108 //",
  "GK21hitop_u:3366": "rājāha-alam uttarottareṇa, yathābhipretam anuṣṭhīyatām |",
  "GK21hitop_u:3367": "etan mantrayitvā gṛdhro mahāmantrī-tatra yathārhaṃ kartavyam ity uktvā durgābhyantaraṃ calitaḥ |",
  "GK21hitop_u:3368": "tataḥ praṇidhi-bakenāgatya rājñī hiraṇyagarbhasya niveditaṃ-deva ! sandhi-kartuṃ mahāmantrī gṛdhro 'smat-samīpam āgacchati |",
  "GK21hitop_u:3369": "rājahaṃso brūte-mantrin ! punar abhisandhinā kenacid atrāgamanam |",
  "GK21hitop_u:3370": "sarvajño vihasyāha-deva ! na śaṅkāspadam etat |",
  "GK21hitop_u:3371": "yato 'sau mahāśayo dūradarśī |",
  "GK21hitop_u:3372": "athavā sthitir iyaṃ manda-matīnāṃ, kadācic chaṅkaiva na kriyate, kadācit sarvatra śaṅkā | tathā hi-",
  "GK21hitop_u:3373": "sarasi bahuśas tārācchāyekṣaṇāt parivañcitaḥ",
  "GK21hitop_u:3374": "kumuda-viṭapānveṣī haṃso niśāsvavicakṣaṇaḥ |",
  "GK21hitop_u:3375": "na daśati punas tārāśaṅkī divāpi sitotpalaṃ",
  "GK21hitop_u:3376": "kuhuka-cakito lokaḥ satye'py apāyam apekṣate // Hit_4.109 //",
  "GK21hitop_u:3377": "durjana-dūṣita-manasaḥ sujaneṣv api nāsti viśvāsaḥ |",
  "GK21hitop_u:3378": "bālaḥ pāyasa-dagdho dadhy api phūtkṛtya bhakṣayati // Hit_4.110 //",
  "GK21hitop_u:3379": "tad deva ! yathā-śakti tat-pūjārthaṃ ratnopahārādi-sāmagrī susajjīkriyatām |",
  "GK21hitop_u:3380": "tathānuṣṭhite sati sa gṛdhro durga-dvārāc cakravākeṇopagamya,",
  "GK21hitop_u:3381": "satkṛtyānīya rāja-darśanaṃ kārito dattāsane copaviṣṭaḥ |",
  "GK21hitop_u:3382": "cakravāka uvāca-mantrin ! yuṣmad-āyattaṃ sarvaṃ svecchayopabhujyatām idaṃ rājyam æ",
  "GK21hitop_u:3383": "rājahaṃso brūte-evam eva |",
  "GK21hitop_u:3384": "dūradarśī kathayati-evam evaitat | kintv idānīṃ bahu-prapañca-vacanaṃ niṣparyojanam | yataḥ-",
  "GK21hitop_u:3385": "lubdham arthena gṛhṇīyāt stabdham añjali-karmaṇā |",
  "GK21hitop_u:3386": "mūrkhaṃ chandānurodhena yāthātathyena paṇḍitam // Hit_4.111 //",
  "GK21hitop_u:3387": "anyac ca-",
  "GK21hitop_u:3388": "sad-bhāvena haren mitraṃ sambhrameṇa tu bāndhavān |",
  "GK21hitop_u:3389": "strī-bhṛtyau dāna-mānābhyāṃ dākṣiṇyenetarān janān // Hit_4.112 //",
  "GK21hitop_u:3390": "tad idānīṃ sandhātuṃ gamyatām | mahā-pratāpaś citravarṇo rājā |",
  "GK21hitop_u:3391": "cakravāko brūte-yathā sandhānaṃ kāryam | tad apy ucyatām |",
  "GK21hitop_u:3392": "rājahaṃso brūte-kati prakārāḥ sandhīnāṃ sambhavanti ?",
  "GK21hitop_u:3393": "gṛdhro brūte-kathayāmi śrūyatām-",
  "GK21hitop_u:3394": "balīyasābhiyuktas tu nṛpo nānya-pratikriyaḥ |",
  "GK21hitop_u:3395": "āpannaḥ sandhim anvicchet kurvāṇaḥ kāla-yāpanam // Hit_4.113 //",
  "GK21hitop_u:3396": "kapāla upahāraś ca santānaḥ saṃgatas tathā |",
  "GK21hitop_u:3397": "upanyāsaḥ pratīkāraḥ saṃyogaḥ puruṣāntaraḥ // Hit_4.114 //",
  "GK21hitop_u:3398": "adṛṣṭa-nara ādiṣṭa ātmāmiṣa upagrahaḥ |",
  "GK21hitop_u:3399": "parikrayas tathocchinnas tathā ca para-dūṣaṇaḥ // Hit_4.115 //",
  "GK21hitop_u:3400": "skandhopaneyaḥ sandhiś ca ṣoḍaśaḥ parakīrtitaḥ |",
  "GK21hitop_u:3401": "iti ṣoḍaśakaṃ prāhuḥ sandhiṃ sandhi-vicakṣaṇāḥ // Hit_4.116 //",
  "GK21hitop_u:3402": "kapāla-sandhir vijñeyaḥ kevalaṃ sama-sandhikaḥ |",
  "GK21hitop_u:3403": "sampradānād bhavati ya upahāraḥ sa ucyate // Hit_4.117 //",
  "GK21hitop_u:3404": "santāna-sandhir vijñeyo dārikā-dāna-pūrvakaḥ |",
  "GK21hitop_u:3405": "sadbhis tu saṅgataḥ sandhir maitrī-pūrva udāhṛtaḥ // Hit_4.118 //",
  "GK21hitop_u:3406": "yāvad āyuḥ-pramāṇas tu samānārtha-prayojanaḥ |",
  "GK21hitop_u:3407": "sampattau vā vipattau vā kāraṇair yo na bhidyate // Hit_4.119 //",
  "GK21hitop_u:3408": "saṅgataḥ sandhir evāyaṃ prakṛṣṭatvāt suvarṇavat |",
  "GK21hitop_u:3409": "tathānyaiḥ sandhi-kuśalaiḥ kāñcanaḥ samudāhṛtaḥ // Hit_4.120 //",
  "GK21hitop_u:3410": "ātma-kāryasya siddhiṃ tu samuddiśya kriyeta yaḥ |",
  "GK21hitop_u:3411": "sa upanyāsa-kuśalair upanyāsa udāhṛtaḥ // Hit_4.121 //",
  "GK21hitop_u:3412": "mayāsyopakṛtaṃ pūrvaṃ mamāpy eṣa kariṣyati |",
  "GK21hitop_u:3413": "iti yaḥ kriyate sandhiḥ pratīkāraḥ sa ucyate // Hit_4.122 //",
  "GK21hitop_u:3414": "upakāraṃ karomy asya mamāpy eṣa kariṣyati |",
  "GK21hitop_u:3415": "ayaṃ cāpi pratīkāro rāma-sugṛīvayor iva // Hit_4.123 //",
  "GK21hitop_u:3416": "ekārthāṃ samyag uddiśya yātrāṃ yatra hi gacchataḥ |",
  "GK21hitop_u:3417": "susaṃhita-prayāṇas tu sandhiḥ saṃyoga ucyate // Hit_4.124 //",
  "GK21hitop_u:3418": "āvayor yodha-mukhyābhyāṃ mad-arthaḥ sādhyatām iti |",
  "GK21hitop_u:3419": "yasmin paṇaḥ prakriyate sa sandhiḥ puruṣāntaraḥ // Hit_4.125 //",
  "GK21hitop_u:3420": "tvayaikena madīyo 'rthaḥ samprasādhyas tv asāv iti |",
  "GK21hitop_u:3421": "yatra śatruḥ paṇaṃ kuryāt so 'dṛṣṭa-puruṣaḥ smṛtaḥ // Hit_4.126 //",
  "GK21hitop_u:3422": "yatra bhūmy-eka-deśena paṇena ripur ūrjitaḥ |",
  "GK21hitop_u:3423": "sandhīyate sandhi-vidbhiḥ sa cādiṣṭa udāhṛtaḥ // Hit_4.127 //",
  "GK21hitop_u:3424": "sva-sainyena tu sandhānam ātmādiṣṭa udāhṛtaḥ |",
  "GK21hitop_u:3425": "kriyate prāṇa-rakṣārthaṃ sarva-dānād upagrahaḥ // Hit_4.128 //",
  "GK21hitop_u:3426": "kośāṃśenārdha-kośena sarva-kośena vā punaḥ |",
  "GK21hitop_u:3427": "śiṣṭasya pratirakṣārthaṃ parikraya udāhṛtaḥ // Hit_4.129 //",
  "GK21hitop_u:3428": "bhuvāṃ sāravatīnāṃ tu dānād ucchinna ucyate |",
  "GK21hitop_u:3429": "bhūmy-uttha-phala-dānena sarveṇa para-bhūṣaṇaḥ // Hit_4.130 //",
  "GK21hitop_u:3430": "paricchinnaṃ phalaṃ yatra pratiskandhena dīyate |",
  "GK21hitop_u:3431": "skandhopaneyaṃ taṃ prāhuḥ sandhiṃ sandhi-vicakṣaṇāḥ // Hit_4.131 //",
  "GK21hitop_u:3432": "parasparopakāras tu maitrī sambandhakas tathā |",
  "GK21hitop_u:3433": "upahāraś ca vijñeyāś catvāraś caiva sandhayaḥ // Hit_4.132 //",
  "GK21hitop_u:3434": "eka evopahāras tu sandhir etan mataṃ hi naḥ |",
  "GK21hitop_u:3435": "upahārasya bhedās tu sarve'nye maitra-varjitāḥ // Hit_4.133 //",
  "GK21hitop_u:3436": "abhiyoktā balī yasmād alabdhvā na nivartate |",
  "GK21hitop_u:3437": "upahārād ṛte tasmāt saṃdhir anyo na vidyate // Hit_4.134 //",
  "GK21hitop_u:3438": "rājāha-bhavanto mahāntaḥ paṇḍitāś ca | tad atrāsmākaṃ yathā-kāryam upadiśyatām |",
  "GK21hitop_u:3439": "dūradarśī brūte-āḥ kim evam ucyate?",
  "GK21hitop_u:3440": "ādhi-vyādhi-parītāpād adya śvo vā vināśine |",
  "GK21hitop_u:3441": "ko hi nāma śarīrāya dharmāpetaṃ samācaret // Hit_4.135 //",
  "GK21hitop_u:3442": "jalāntaś candra-capalaṃ jīvitaṃ khalu dehinām |",
  "GK21hitop_u:3443": "tathā-vidham iti jñātvā śaśvat-kalyāṇam ācaret // Hit_4.136 //",
  "GK21hitop_u:3444": "vātābhra-vibhramam idaṃ vasudhādhipatyam",
  "GK21hitop_u:3445": "āpāta-mātra-madhuro viṣayopabhogaḥ |",
  "GK21hitop_u:3446": "prāṇās tṛṇāgra-jala-bindu-samāna-lolā",
  "GK21hitop_u:3447": "dharmaḥ sakhā param aho paraloka-yāne // Hit_4.137 //",
  "GK21hitop_u:3448": "mṛga-tṛṣṇā-samaṃ vīkṣya saṃsāraṃ kṣaṇa-bhaṅguram |",
  "GK21hitop_u:3449": "sajjanaiḥ saṅgataṃ kuryād dharmāya ca sukhāya ca // Hit_4.138 //",
  "GK21hitop_u:3450": "tan mama saṃmatena tad eva kriyatām | yataḥ-",
  "GK21hitop_u:3451": "aśvamedha-sahasraṃ ca satyaṃ ca tulayā dhṛtam |",
  "GK21hitop_u:3452": "aśvamedha-sahasrād dhi satyam eva viśiṣyate // Hit_4.139 //",
  "GK21hitop_u:3453": "ataḥ satyābhidhāna-divya-puraḥsaram anayor bhūpālayoḥ kāñcanābhidhānaḥ sandhir vidhīyatām |",
  "GK21hitop_u:3454": "sarvajño brūte-evam astu |",
  "GK21hitop_u:3455": "tato rājahaṃsena rājñā vastrālaṅkāropahāraiḥ sa mantrī dūradarśī pūjitaḥ |",
  "GK21hitop_u:3456": "prahṛṣṭa-manāś cakravākaṃ gṛhītvā, rājño mayūrasya saṃnidhānaṃ gataḥ |",
  "GK21hitop_u:3457": "tatra citravarṇena rājñā sarvajño gṛdhra-vacanād bahu-māna-dāna-puraḥ-saraṃ sambhāṣitas tathā-vidhaṃ sandhiṃ svīkṛtya rājahaṃsa-samīpaṃ prasthāpitaḥ |",
  "GK21hitop_u:3458": "dūradarśī brūte-deva ! siddhaṃ naḥ samīhitam |",
  "GK21hitop_u:3459": "idānīṃ svasthānam eva vindhyācalaṃ vyāvṛtya pratigamyatām |",
  "GK21hitop_u:3460": "atha sarve sva-sthānaṃ prāpya, manābhilaṣitaṃ phalaṃ prāpnuvann iti |",
  "GK21hitop_u:3461": "viṣṇuśarmenoktaṃ-aparaṃ kiṃ kathayāmi, tad ucyatām |",
  "GK21hitop_u:3462": "rāja-putrā ūcuḥ-ārya ! tava prasādāt sakala-rājya-vyavahārāṅgaṃ jātam | tataḥ sukhino bhūtā vayam |",
  "GK21hitop_u:3463": "viṣṇu-śarmovāca-yadyapy evaṃ tathāpy aparam apīdam astu |",
  "GK21hitop_u:3464": "sandhiḥ sarva-mahī-bhujāṃ vijayinām astu pramodaḥ sadā",
  "GK21hitop_u:3465": "santaḥ santu nirāpadaḥ sukṛtināṃ kīrtiś ciraṃ vardhatām |",
  "GK21hitop_u:3466": "nīti-vāra-vilāsinīva satataṃ vakṣaḥ-sthale saṃsthitā",
  "GK21hitop_u:3467": "vaktraṃ cumbatu mantriṇām aharahar bhūyān mahān utsavaḥ // Hit_4.140 //",
  "GK21hitop_u:3468": "anyac cāstu-",
  "GK21hitop_u:3469": "prāleyādreḥ sutāyāḥ praṇaya-nivasatiś candramauliḥ sa yāvad",
  "GK21hitop_u:3470": "yāval lakṣmīr murārer jalada iva taḍin mānase visphurantī |",
  "GK21hitop_u:3471": "yāvat svarṇācalo 'yaṃ dava-dahana-samo yasya sūryaḥ sphuliṅgas",
  "GK21hitop_u:3472": "tāvan nārāyaṇena pracaratu racitaḥ saṅgraho 'yaṃ kathānām // Hit_4.141 //",
  "GK21hitop_u:3473": "kiṃ ca-",
  "GK21hitop_u:3474": "urvīm uddāma-sasyāṃ janayatu visṛjan vāsavo vṛṣṭim iṣṭām iṣṭais traiviṣṭapānāṃ vidadhatu vidhivat prīṇanaṃ vipra-mukhyāḥ |",
  "GK21hitop_u:3475": "ākalpāntaṃ ca bhūyāt sthira-samupacitā saṅgatiḥ sajjanānāṃ niḥśeṣaṃ yāntu śāntiṃ piśuna-jana-giro duḥsahā vajra-lepāḥ // Hit_4.142 //",
  "GK21hitop_u:3476": "aparaṃ ca-",
  "GK21hitop_u:3477": "śrīmāndhavalacandro 'sau jīyān māṇḍaliko ripūn |",
  "GK21hitop_u:3478": "yenāyaṃ saṅgraho yatnāl lekhayitvā pracāritaḥ // Hit_4.143 //",
  "GK21hitop_u:3479": "iti hitopadeśe sandhir nāma caturthaḥ kathā-saṅgrahaḥ",
  "GK21hitop_u:3480": "|| samāptaś cāyaṃ hitopadeśaḥ //"
}