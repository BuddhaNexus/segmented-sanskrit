{
  "SA15bsa063_u:0": "ācāryadharmakīrtiviracitā sambandhaparīkṣā",
  "SA15bsa063_u:1": "(prabhācandrakṛtavyākhyopetā)",
  "SA15bsa063_u:2": "nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt?",
  "SA15bsa063_u:3": "tathā hi - sambandho 'rthānāṃ pāratantryalakṣaṇo vā syāt, rūpaśleṣalakṣaṇo vā syāt?",
  "SA15bsa063_u:4": "prathamapakṣe kimasau niṣpannayoḥ sambandhinoḥ syāt, aniṣpannayorvā?",
  "SA15bsa063_u:5": "na tāvadaniṣpannayoḥ; svarūpasyaivāsattvāt śaśāśvaviṣāṇavat /",
  "SA15bsa063_u:6": "niṣpannayośca pāratantryābhāvādasambandha eva /",
  "SA15bsa063_u:7": "uktañca-",
  "SA15bsa063_u:8": "pāratantryaṃ hi sambandhaḥ siddhe kā paratantratā /",
  "SA15bsa063_u:9": "tasmāt sarvasya bhāvasya sambandho nāsti tattvataḥ // 1 //",
  "SA15bsa063_u:10": "nāpi rūpaśleṣalakṣaṇo 'sau; sambandhinordvitve rūpaśleṣavirodhāt /",
  "SA15bsa063_u:11": "tayoraikye vā sutarāṃ sambandhābhāvaḥ, sambandhinorabhāve sambandhāyogāt; dviṣṭhatvāttasya /",
  "SA15bsa063_u:12": "atha nairantaryaṃ tayo rūpaśleṣaḥ? na; asyāntarālabhāvarūpatvenātāttvikatvāt sambandharūpatvāyogaḥ /",
  "SA15bsa063_u:13": "nirantaratāyāśca sambandharūpatve sāntaratāpi kathaṃ sambandho na syāt?",
  "SA15bsa063_u:14": "kiñca- asau rūpaśleṣaḥ sarvātmanā, ekadeśena vā syāt?",
  "SA15bsa063_u:15": "sarvātmanā rūpaśleṣe aṇūnāṃ piṇḍaḥ aṇumātraḥ syāt /",
  "SA15bsa063_u:16": "ekadeśena tacchaleṣe kimekadeśāstasyātmabhūtāḥ, parabhūtā vā?",
  "SA15bsa063_u:17": "ātmabhūtāścet; na ekadeśena rūpaśleṣastadabhāvāt /",
  "SA15bsa063_u:18": "parabhūtāścet; tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ,",
  "SA15bsa063_u:19": "anavasthā ca syāt / taduktam-",
  "SA15bsa063_u:20": "rūpaśleṣo hi sambadho dvitve sa ca kathaṃ bhavet /",
  "SA15bsa063_u:21": "tasmāt prakṛtibhinnānāṃ sambandho nāsti tattvataḥ // 2 //",
  "SA15bsa063_u:22": "kiñca- parāpakṣaiva sambandhaḥ, tasya dviṣṭhatvāt /",
  "SA15bsa063_u:23": "taṃ cāpekṣate bhāvaḥ svayaṃ san, asan vā? na tāvadasan; apekṣādharmāśrayatvavirodhāt kharaśṛṅgavat /",
  "SA15bsa063_u:24": "nāpi san; sarvanirāśaṃsatvāt, anyathā sattvavirodhāt /",
  "SA15bsa063_u:25": "tanna parāpekṣā nāma yadrūpaḥ sambandhaḥ siddhyet /",
  "SA15bsa063_u:26": "uktañca-",
  "SA15bsa063_u:27": "parāpekṣā hi sambandhaḥ so 'san kathamapekṣate /",
  "SA15bsa063_u:28": "saṃśca sarvanirāśaṃso bhāvaḥ kathamapekṣate // 3 //",
  "SA15bsa063_u:29": "kiñca- asau sambandhaḥ sambandhibhyāṃ bhinnaḥ, abhinno vā?",
  "SA15bsa063_u:30": "yadyabhinnaḥ; tadā sambandhināveva, na sambandhaḥ kaścit, sa eva vā, na tāviti?",
  "SA15bsa063_u:31": "bhinnaścet; sambandhinau kevalau kathaṃ sambaddhau syātām?",
  "SA15bsa063_u:32": "bhavatu vā sambandho 'rthāntaram;",
  "SA15bsa063_u:33": "tathāpi tenaikena sambandhena saha dvayoḥ sambandhinoḥ kaḥ sambandhaḥ?",
  "SA15bsa063_u:34": "yathā sambandhinoryathoktadoṣānna kaścit sambandhaḥ, tathātrāpi /",
  "SA15bsa063_u:35": "tenānayoḥ sambandhāntarābhyupagame cānavasthā syāt; tatrāpi sambandhāntarānuṣaṅgāt /",
  "SA15bsa063_u:36": "tanna sambandhinoḥ sambandhabuddhirvāstavī; tavadyatirekeṇānyasya sambandhasyāsambhavāt / taduktam-",
  "SA15bsa063_u:37": "dvayorekābhisambandhāt sambandho yadi taddvayoḥ /",
  "SA15bsa063_u:38": "kaḥ sambandho 'navasthā ca na sambandhamatistathā // 4 //",
  "SA15bsa063_u:39": "tataḥ-",
  "SA15bsa063_u:40": "tau ca bhāvau tadanyaśca sarve te svātmani sthitāḥ /",
  "SA15bsa063_u:41": "ityamiśrāḥ svayaṃ bhāvāstān miśrayati kalpanā // 5 //",
  "SA15bsa063_u:42": "tau ca bhāvau sambandhinau tābhyāmanyaśca sambandhaḥ, sarve te svātmani svasvarūpe sthitāḥ /",
  "SA15bsa063_u:43": "tenāmiśrā vyāvṛttasvarūpāḥ svayaṃ bhāvāḥ, tathāpi tānmiśrayati yojayati kalpanā // 5 //",
  "SA15bsa063_u:44": "ata eva tadvāstavasambandhābhāve 'pi tāmeva kalpanāmanurundhānairvyavahartṛbhirbhāvānāṃ bhedo 'nyāpohaḥ,",
  "SA15bsa063_u:45": "tasya pratyāyanāya kriyākārakādivācinaḥ śabdāḥ prayojyante- 'devadatta gāmabhyāja śuklāṃ daṇḍena ityādayaḥ /",
  "SA15bsa063_u:46": "na khalu kārakāṇāṃ kriyayā sambandho 'sti; kṣaṇikatvena kriyākāle kārakāṇāmasambhavāt / uktañca-",
  "SA15bsa063_u:47": "tāmeva cānurundhānaiḥ kriyākārakavācinaḥ /",
  "SA15bsa063_u:48": "bhāvabhedapratītyarthaṃ saṃyojyante 'bhidhāyakāḥ // 6 //",
  "SA15bsa063_u:49": "kāryakāraṇabhāvopi tayorasahabhāvataḥ /",
  "SA15bsa063_u:50": "prasiddhyati kathaṃ dviṣṭho 'dviṣṭhe sambandhatā katham // 7 //",
  "SA15bsa063_u:51": "kāryakāraṇabhāvastarhi sambadho bhaviṣyati- ityapyasamīcīnam,",
  "SA15bsa063_u:52": "kāryakāraṇayorasahabhāvatastasyāpi dviṣṭhasyāsambhavāt /",
  "SA15bsa063_u:53": "na khalu kāraṇakāle kāryaṃ tatkāle vā kāraṇamasti,",
  "SA15bsa063_u:54": "tulyakālaṃ kāryakāraṇabhāvanupapatteḥ,",
  "SA15bsa063_u:55": "savyetaragoviṣāṇavat /",
  "SA15bsa063_u:56": "tanna sambandhinau sahabhāvinau vidyete yeṃnānayorvartamāno 'sau sambandhaḥ syāt /",
  "SA15bsa063_u:57": "adviṣṭhe ca bhāve sambandhatānupapannaiva // 7 //",
  "SA15bsa063_u:58": "krameṇa bhāva ekatra varttamāno 'nyanispṛhaḥ /",
  "SA15bsa063_u:59": "tadbhāve 'pi tadbhāvāt sambandho naikavṛttimān // 8 //",
  "SA15bsa063_u:60": "kārye kāraṇe vā krameṇāsau sambandho vartate- ityapyasāmpratam;",
  "SA15bsa063_u:61": "yataḥ krameṇāpi bhāvaḥ sambandhākhya ekatra kāraṇe kārye vā varttamāno 'nyanispṛhaḥ kāryakāraṇayoranyatarānapekṣo naikavṛttimān sambandho yuktaḥ;",
  "SA15bsa063_u:62": "tadabhāvepi kāryakāraṇayorabhāve 'pi tadbhāvāt // 8 //",
  "SA15bsa063_u:63": "yadyapekṣya tayorekamanyatrāsau pravartate /",
  "SA15bsa063_u:64": "upakārī hyapekṣyaḥ syāt kathaṃ copakarotyasan // 9 //",
  "SA15bsa063_u:65": "yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate;",
  "SA15bsa063_u:66": "tadānenāpekṣyamāṇenopakāriṇā bhavitavyam,",
  "SA15bsa063_u:67": "yasmādupakāryapekṣyaḥ syāt, nānyaḥ /",
  "SA15bsa063_u:68": "kathaṃ copakarotyasan?",
  "SA15bsa063_u:69": "yadā kāraṇakāle kāryākhyo bhāvo 'san tatkāle vā kāraṇākhyastadā naivopakuryād; asāmarthyāt // 9 //",
  "SA15bsa063_u:70": "yadyekārthābhisambandhāt kāryakāraṇatā tayoḥ /",
  "SA15bsa063_u:71": "prāptā dvitvādisambandhāt savyetaraviṣāṇayoḥ // 10 //",
  "SA15bsa063_u:72": "kiñca- yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ;",
  "SA15bsa063_u:73": "tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi // 10 //",
  "SA15bsa063_u:74": "dviṣṭho hi kaścit sambandho nāto 'nyattasya lakṣaṇam /",
  "SA15bsa063_u:75": "bhāvābhāvopadhiryogaḥ kāryakāraṇatā yadi // 11 //",
  "SA15bsa063_u:76": "na yena kenacidekena sambandhāt seṣyate; kiṃ tarhi?",
  "SA15bsa063_u:77": "sambandhalakṣaṇenaiveti cet; tanna,",
  "SA15bsa063_u:78": "dviṣṭho hi kaścitpadārthaḥ sambandhaḥ,",
  "SA15bsa063_u:79": "nāto 'rthadvayābhisambandhādanyat tasya lakṣaṇam,",
  "SA15bsa063_u:80": "yenāsya saṃkhyāderviśeṣo vyavasthāpyeta // 11 //",
  "SA15bsa063_u:81": "yogopādhi na tāveva karyakāraṇatātra kim /",
  "SA15bsa063_u:82": "bhedāccennanvayaṃ śabdo niyoktāraṃ samāśritaḥ // 12 //",
  "SA15bsa063_u:83": "kasyacidbhāve bhāvo 'bhāve cābhāvaḥ,",
  "SA15bsa063_u:84": "tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ;",
  "SA15bsa063_u:85": "tadā tāveva yogopādhī bhāvābhāvau kāryakāraṇatāstu,",
  "SA15bsa063_u:86": "kimasatsambandhakalpanayā?",
  "SA15bsa063_u:87": "bhedāccet 'bhāve hi bhāvo 'bhāve cābhāvaḥ' iti bahavo 'bhidheyāḥ kathaṃ kāryakāraṇatetyekārthābhidhāyinā śabdenocyante?",
  "SA15bsa063_u:88": "nanvayaṃ śabdo niyoktāraṃ samāśritaḥ /",
  "SA15bsa063_u:89": "niyoktā hi yaṃ śabdaṃ yathā prayuṅkte tathā prāha,",
  "SA15bsa063_u:90": "ityanekatrāpyekā śrutirna virudhyate iti tāveva kāryakāraṇatā // 12 //",
  "SA15bsa063_u:91": "paśyanneka madṛṣṭasya darśane tadadarśane /",
  "SA15bsa063_u:92": "apaśyatkāryamanveti vinā vyākhyātṛbhirjanaḥ // 13 //",
  "SA15bsa063_u:93_0": "yasmāt paśyannekaṃ kāraṇābhimatamupalabdhilakṣaṇaprāptasyādṛṣṭasya kāryākhyasya darśane",
  "SA15bsa063_u:93_1": "sati tadadarśane ca satyapaśyatkāryamanveti 'idamato bhavati' iti pratipadyate janaḥ",
  "SA15bsa063_u:93_2": "'ata idaṃ jātam' ityākhyātṛbhirvināpi // 13 //",
  "SA15bsa063_u:94": "darśanādarśane muktvā kāryabuddherasambhavāt /",
  "SA15bsa063_u:95": "kāryādiśrutirapyatra lāghavārtha niveśitā // 14 //",
  "SA15bsa063_u:96_0": "tasmād darśanādarśane viṣayiṇi viṣayopacārāt- bhāvābhāvau muktvā kāryabuddherasambhavāt",
  "SA15bsa063_u:96_1": "kāryādiśrutirapyatra 'bhāvābhāvayormā lokaḥ pratipadamiyatīṃ śabdamālāmabhidadhyāt'",
  "SA15bsa063_u:96_2": "iti vyavahāralāghavārthaṃ niveśiteti // 14 //",
  "SA15bsa063_u:97": "tadbhāvābhāvāt tatkāryagatiryāpyanuvarṇyate /",
  "SA15bsa063_u:98": "saṅketaviṣayākhyā sā sāsnādergogatiryathā // 15 //",
  "SA15bsa063_u:99": "anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate?",
  "SA15bsa063_u:100": "tadabhāvābhāvāt liṅgāt tatkāryatāgatiryāpyanuvarṇyate- 'asyedaṃ kāryaṃ kāraṇaṃ ca' iti;",
  "SA15bsa063_u:101": "saṅketaviṣayākhyā sā /",
  "SA15bsa063_u:102": "yathā 'gaurayaṃ sāsnādimattvāt' ityanena govyavahārasya viṣayaḥ pradarśyate // 15 //",
  "SA15bsa063_u:103": "bhāve bhāvini tadbhāvo bhāva eva ca bhāvitā /",
  "SA15bsa063_u:104": "prasiddhe hetuphalate pratyakṣānupalambhataḥ // 16 //",
  "SA15bsa063_u:105": "yataśca 'bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam,",
  "SA15bsa063_u:106": "bhāve eva kāraṇābhimatasya bhāvitā kāryābhimatasya kāryatvam' iti prasiddhe pratyakṣānupalambhato hetuphalate /",
  "SA15bsa063_u:107": "tato bhāvābhāvāveva kāryakāraṇatā, nānyā // 16 //",
  "SA15bsa063_u:108": "etāvanmātratattvārthāḥ kāryakāraṇagocarāḥ /",
  "SA15bsa063_u:109": "vikalpā darśayantyarthān mithyārthā ghaṭitāniva // 17 //",
  "SA15bsa063_u:110": "tenaitāvanmātraṃ=bhāvābhāvau tāveva tattvaṃ 'yasyārthasyāsāvetāvanmātratattvaḥ,",
  "SA15bsa063_u:111": "so 'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ,",
  "SA15bsa063_u:112": "darśayanti ghaṭitāniva=sambaddhānivāsambaddhānapyarthān /",
  "SA15bsa063_u:113": "evaṃ ghaṭanācca mithyārthāḥ // 17 //",
  "SA15bsa063_u:114": "bhinne kā ghaṭanābhinne kāryakāraṇatāpi kā /",
  "SA15bsa063_u:115": "bhāvehyanyasya viśliṣṭau śliṣṭau syātāṃ kathaṃ ca tau // 18 //",
  "SA15bsa063_u:116": "kiñca, asau kāryakāraṇabhūto 'rtho bhinnaḥ, abhinno vā syāt?",
  "SA15bsa063_u:117": "yadi bhinnaḥ;, tarhi bhinne kā ghaṭanā svasvabhāvavyavasthiteḥ?",
  "SA15bsa063_u:118": "athābhinnaḥ; tadābhinne kāryakāraṇatāpi kā? naiva syāt /",
  "SA15bsa063_u:119": "syādetat, na bhinnasyābhinnasya vā sambandhaḥ /",
  "SA15bsa063_u:120": "kiṃ tarhi?",
  "SA15bsa063_u:121": "sambandhākhyenaikena sambandhāt;",
  "SA15bsa063_u:122": "ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām,",
  "SA15bsa063_u:123": "kathaṃ ca tau saṃyogisamavāyinau?",
  "SA15bsa063_u:124": "ādigrahaṇāt svasvāmyādikam // 18 //",
  "SA15bsa063_u:125": "saṃyogisamavāyyādi sarvametena cintitam /",
  "SA15bsa063_u:126": "anyonyānupakārācca na sambandhī ca tādṛśaḥ // 19 //",
  "SA15bsa063_u:127": "sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo 'nupakāryopakārakabhūtaḥ // 19 //",
  "SA15bsa063_u:128": "janane 'pi hi kāryasya kenacit samavāyinā /",
  "SA15bsa063_u:129": "samavāyī tadā nāsau na tato 'tiprasaṅgataḥ // 20 //",
  "SA15bsa063_u:130": "athāsti kaścit samavāyī yo 'vayavirūpaṃ kāryaṃ janayati,",
  "SA15bsa063_u:131": "ato nānupakārādasambandhiteti;",
  "SA15bsa063_u:132": "tanna;",
  "SA15bsa063_u:133": "yato janane 'pi kāryasya kenacit samavāyinābhyupagamyamāne samavāyī,",
  "SA15bsa063_u:134": "nāsau tadā; jananakāle kāryasyāniṣpatteḥ /",
  "SA15bsa063_u:135": "na ca tato jananāt samavāyitvaṃ siddhyati; kumbhakārāderapi ghaṭe samavāyitvaprasaṅgāt // 20 //",
  "SA15bsa063_u:136": "tayoranupakāre 'pi samavāye paratra vā /",
  "SA15bsa063_u:137": "sambandho yadi viśvaṃ syāt samavāyi parasparam // 21 //",
  "SA15bsa063_u:138": "tayoḥ samavāyinoḥ parasparamanupakāre 'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre 'pi sambandho yadīṣyate;",
  "SA15bsa063_u:139": "tadā viśvaṃ parasparāsambaddhaṃ samavāyi parasparaṃ syāt // 21 //",
  "SA15bsa063_u:140": "saṃyogajanane 'piṣṭau tataḥ saṃyoginau na tau /",
  "SA15bsa063_u:141": "karmādiyogitāpatteḥ sthitiśca prativarṇitā // 22 //",
  "SA15bsa063_u:142": "ityācāryadharmakīrtiviracitā sambandhaparīkṣā samāptā /",
  "SA15bsa063_u:143": "yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane 'piṣṭau,",
  "SA15bsa063_u:144": "tataḥ saṃyogajananānna tau saṃyoginau,",
  "SA15bsa063_u:145": "karmaṇo 'pi saṃyogitāpatteḥ /",
  "SA15bsa063_u:146": "saṃyogo hyanyatarakarmajaḥ ubhayakarmajaśceṣyate /",
  "SA15bsa063_u:147": "ādigrahaṇāt saṃyogasyāpi saṃyogitā syāt /",
  "SA15bsa063_u:148": "na saṃyogajananāt saṃyogitā, kintarhi?",
  "SA15bsa063_u:149": "sthāpanāditi cet; na sthitiśca prativarṇitā=granthāntare pratikṣiptā,",
  "SA15bsa063_u:150": "sthāpyasthāpakayorjanyajanakatvābhāvānnānyā sthitiriti // 22 //",
  "SA15bsa063_u:151": "iti prabhācandrakṛtā sambandhaparīkṣāvyākhyā samāptā /"
}