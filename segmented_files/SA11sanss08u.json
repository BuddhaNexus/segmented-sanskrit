{
  "SA11sanss08u:0": "pāpaśodhanaṃ aṣṭamaḥ paricchedaḥ /",
  "SA11sanss08u:1": "uktā trayāṇām apy ātmabhāvâdīnāṃ rakṣā /",
  "SA11sanss08u:2": "śuddhir adhunā vaktavyā /",
  "SA11sanss08u:3": "kim artham /",
  "SA11sanss08u:4": "śodhitasyâtmabhāvasya bhogaḥ pathyo bhaviṣyati /",
  "SA11sanss08u:5": "samyaksiddhasya bhaktasya niṣkaṇasyêva dehinām //",
  "SA11sanss08u:6": "yathôktam āryatathāgataguhyasūtre /",
  "SA11sanss08u:7": "yāni ca tāni mahānagareṣu mahāśmaśānāni bhavanty anekaprāṇiśatasahasrâkīrṇāni /",
  "SA11sanss08u:8": "tatrâpi sa bodhisatvo mahāsatvo*mahāntam ātmabhāvaṃ mṛtaṃ kā-",
  "SA11sanss08u:9": "[ Bendall ed p159 ---> ]",
  "SA11sanss08u:10": "lagatam upadarśayati /",
  "SA11sanss08u:11": "tatra te tiryagyonigatāḥ satvā yāvad arthaṃ māṃsaṃ*paribhujyâyuḥparyante mṛtāḥ kālagatāḥ sugatau svargaloke deveṣûpapadyante /",
  "SA11sanss08u:12": "sa câiva teṣāṃ hetur bhavati yāvat pari-",
  "SA11sanss08u:13": "[ Cambridge MS f78a ---> ]",
  "SA11sanss08u:14": "nirvāṇāya /",
  "SA11sanss08u:15": "yad idaṃ /",
  "SA11sanss08u:16": "tasyâiva bodhisatvasya pūrvapraṇidhānapariśuddhyā /",
  "SA11sanss08u:17": "yena dīrgharātram evaṃ praṇidhānaṃ kṛtaṃ /",
  "SA11sanss08u:18": "ye me mṛtasya kālagatasya māṃsaṃ paribhuñjīran /",
  "SA11sanss08u:19": "sâiva teṣāṃ hetur bhavet svargôtpattaye yāvat parinirvāṇāya tasya śīlavataḥ /",
  "SA11sanss08u:20": "ṛdhyati cetanā /",
  "SA11sanss08u:21": "ṛdhyati prārthanā /",
  "SA11sanss08u:22": "ṛdhyati praṇidhānam iti //",
  "SA11sanss08u:23": "punar atrâivôktaṃ /",
  "SA11sanss08u:24": "sa dharmakāyaprabhāvito darśanenâpi satvānām arthaṃ karoti /",
  "SA11sanss08u:25": "śravaṇenâpi sparśanenâpi satvānām arthaṃ karoti /",
  "SA11sanss08u:26_0": "tad yathâpi nāma śāntamate jīvakena vaidyarājena sarvabhaiṣajyāni samudānīya bhaiṣajyatarusaṃhātam",
  "SA11sanss08u:26_1": "ayaṃ dārikārūpaṃ kṛtaṃ prāsādikaṃ darśanīyaṃ sukṛtaṃ suniṣṭhitaṃ suparikarmakṛtaṃ /",
  "SA11sanss08u:27": "sâgacchati gacchati tiṣṭhati niṣīdati śayyāṃ ca kalpayati /",
  "SA11sanss08u:28": "tatra ye āgacchanty āturā mahâtmāno rājāno vā rājamātrā vā śreṣṭhigṛhapatyamātyakoṭṭarājāno vā /",
  "SA11sanss08u:29": "tān sa jīvako vaidyarājas tayā bhaiṣajyadārikayā sārddhaṃ saṃyojayati /",
  "SA11sanss08u:30": "teṣāṃ samanantarasaṃyogam āpannānāṃ sarvavyādhayaḥ prasrabhyante 'rāgāś ca bhavanti sukhino nirvikārāḥ /",
  "SA11sanss08u:31": "paśya śāntamate jīvakasya vaidyarājasya laukikavyādhicikitsājñānaṃ yady anyeṣāṃ vaidyānāṃ saṃvidyate /",
  "SA11sanss08u:32": "evam eva śāntamate tasya dharmakāyaprabhāvitasya bodhisatvasya yāvantaḥ satvāḥ strīpuruṣadārakadārikā rāgadoṣamohasaṃtaptāḥ kāyaṃ spṛśanti /",
  "SA11sanss08u:33": "teṣāṃ saṃspṛṣṭamātrāṇāṃ sarvakleśāḥ prasrabhyante vigatasaṃtāpaṃ ca kāyaṃ saṃjānanti //",
  "SA11sanss08u:34": "yad idaṃ tasyâiva bodhisatvasya pūrvapraṇidhānasupariśuddhatvāt /",
  "SA11sanss08u:35": "etadartham ātmabhāvaḥ śodhyaḥ //",
  "SA11sanss08u:36": "kiṃ câśodhane doṣam āha /tṛṇachannaṃ yathā śasyaṃ rogaiḥ sīdati nâidhate /",
  "SA11sanss08u:37": "buddhâṅkuras tathā vṛddhiṃ kleśachanno na gacchati //",
  "SA11sanss08u:38": "[ Bendall ed p160 ---> ]",
  "SA11sanss08u:39": "pratipakṣanirāsena vṛddhyarthaṃ cêty abhiprāyaḥ //",
  "SA11sanss08u:40": "ātmabhāvasya kā śuddhiḥ /",
  "SA11sanss08u:41": "pāpakleśaviśodhanaṃ /",
  "SA11sanss08u:42": "saṃbuddhôktyarthasāreṇa /",
  "SA11sanss08u:43": "yatnâbhāve tv apāyagaḥ //",
  "SA11sanss08u:44": "tatra pāpaśodhanaṃ caturdharmakasūtre deśitaṃ /",
  "SA11sanss08u:45": "caturbhir maitreya dharmaiḥ samanvāgato bodhisatvo mahāsatvaḥ kṛtôpacitaṃ pāpam abhibhavati /",
  "SA11sanss08u:46": "katamaiś caturbhiḥ /",
  "SA11sanss08u:47": "yad uta /",
  "SA11sanss08u:48": "vidūṣaṇâsamudācāreṇa pratipakṣasamudācāreṇa /",
  "SA11sanss08u:49": "pratyāpattibalena /",
  "SA11sanss08u:50": "āśrayabalena ca //",
  "SA11sanss08u:51": "tatra vi-",
  "SA11sanss08u:52": "[ Cambridge MS f78b ---> ]",
  "SA11sanss08u:53": "dūṣaṇâsamudācāro 'kuśalaṃ karmâdhyacārati tatra tatrâiva ca vipratisārabahulī bhavati //",
  "SA11sanss08u:54": "tatra pratipakṣasamudācāraḥ kṛtvâpy akuśalaṃ karma kuśale karmaṇy atyarthâbhiyogaṃ gataḥ //",
  "SA11sanss08u:55": "pratyāpattibalaṃ saṃvarasamādānād akaraṇasaṃvaralābhaḥ //",
  "SA11sanss08u:56": "tatrâśrayabalaṃ buddhadharmasaṃghaśaraṇa gamanam anutsṛṣṭabodhicittatā ca /",
  "SA11sanss08u:57": "subalavatsaṃniśrayeṇa na śakyate pāpenâbhibhavituṃ /",
  "SA11sanss08u:58": "ebhir maitreya caturbhir dharmaiḥ samanvāgato bodhisatvo mahāsatvaḥ kṛtôpacitaṃ pāpam abhibhavatîti //",
  "SA11sanss08u:59": "tatra kathaṃ vidūṣaṇâsamudācāro bhāvayitavyaḥ /",
  "SA11sanss08u:60": "yathā suvarṇaprabhāsôttamasūtre 'bhihitaṃ //",
  "SA11sanss08u:61": "samanvāharantu māṃ buddhāḥ kṛpākāruṇyacetasaḥ /",
  "SA11sanss08u:62": "ye ca daśadiśi loke tiṣṭhanti dvipadôttamāḥ //",
  "SA11sanss08u:63": "[ Bendall ed p161 ---> ]",
  "SA11sanss08u:64": "yac ca me pāpakaṃ karma kṛtaṃ pūrvaṃ sudāruṇaṃ /",
  "SA11sanss08u:65": "tat sarvaṃ deśayiṣyāmi sthito daśabalâgrataḥ //",
  "SA11sanss08u:66": "mātāpit-rn ajānatā buddhānām aprajānatā /",
  "SA11sanss08u:67": "kuśalaṃ câprajānatā yat tu pāpaṃ kṛtaṃ mayā //",
  "SA11sanss08u:68": "aiśvaryamadamattena kulabhogamadena ca /",
  "SA11sanss08u:69": "tāruṇyamadamattena yat tu pāpaṃ kṛtaṃ mayā //",
  "SA11sanss08u:70": "duścintitaṃ duruktaṃ ca duṣkṛtenâpi karmaṇā /",
  "SA11sanss08u:71": "anādīnavadarśinā yat tu pāpaṃ kṛtaṃ mayā //",
  "SA11sanss08u:72": "bālabuddhipracāreṇâjñānâvṛtacetasā /",
  "SA11sanss08u:73": "pāpamitravaśāc câiva kleśavyākulacetasā //",
  "SA11sanss08u:74": "krīḍārativaśāc câiva śokarogavaśena vā /",
  "SA11sanss08u:75": "atṛptadhanadoṣeṇa yat tu pāpaṃ kṛtaṃ mayā //",
  "SA11sanss08u:76": "anāryajanasaṃsargair īrṣyāmātsaryahetunā /",
  "SA11sanss08u:77": "śāṭhyadāridryadoṣeṇa yat tu pāpaṃ kṛtaṃ mayā //",
  "SA11sanss08u:78": "vyasanâgamakāle 'smin kāmānāṃ bhayahetunā /",
  "SA11sanss08u:79": "anaiśvaryagatenâpi yat tu pāpaṃ kṛtaṃ mayā //",
  "SA11sanss08u:80": "calacittavaśenâiva kāmakrodhavaśena vā /",
  "SA11sanss08u:81": "kṣutpipāsârditenâpi yat tu pāpaṃ kṛtaṃ mayā //",
  "SA11sanss08u:82": "[ Bendall ed p162 ---> ]",
  "SA11sanss08u:83": "pānârthaṃ bhojanârthaṃ ca vastrârthaṃ strīṣu hetunā /",
  "SA11sanss08u:84": "vicitraiḥ kleśasaṃtāpair yat tu pāpaṃ kṛtaṃ mayā //",
  "SA11sanss08u:85": "kāyavāṅmanasāṃ pāpaṃ tridhā duścaritaṃ cittaṃ /",
  "SA11sanss08u:86": "yat kṛtam īdṛśai rūpais tat sarvaṃ deśayāmy aham //",
  "SA11sanss08u:87": "yat tu buddheṣu dharmeṣu śrāvakeṣu tathâiva ca /",
  "SA11sanss08u:88": "agauravaṃ kṛtaṃ syād dhi tat sarvaṃ deśayāmy aham //",
  "SA11sanss08u:89": "yat tu pratyekabuddheṣu bodhisatveṣu vā punaḥ /agauravaṃ kṛtaṃ syād dhi tat srvaṃ deśayāmy aham //",
  "SA11sanss08u:90": "saddharma-",
  "SA11sanss08u:91": "[ Cambridge MS f79a ---> ]",
  "SA11sanss08u:92": "bhāṇakeṣv evânyeṣu guṇavatsu vā /",
  "SA11sanss08u:93": "agauravaṃ kṛtaṃ syād dhi tat sarvaṃ deśayāmy aham //",
  "SA11sanss08u:94": "saddharmaḥ pratikṣiptaḥ syād ajñānaṃ tena me sadā /",
  "SA11sanss08u:95": "mātāpitṛṣv agauravaṃ tat sarvaṃ deśayāmy aham //",
  "SA11sanss08u:96": "mūrkhatvena bālatvena mānadarpâvṛtena ca /",
  "SA11sanss08u:97": "rāgadveṣeṇa mohena tat sarvaṃ deśayāmy aham //",
  "SA11sanss08u:98": "vyavalokayantu māṃ buddhāḥ samanvāhṛtacetasaḥ /",
  "SA11sanss08u:99": "atyayaṃ pratigṛhṇantu kāruṇyârpitacetasaḥ //",
  "SA11sanss08u:100": "[ Bendall ed p163 ---> ]",
  "SA11sanss08u:101": "yat tu pāpaṃ kṛtaṃ pūrvaṃ mayā kalpaśateṣu ca /",
  "SA11sanss08u:102": "tasyârthaṃ śokacitto 'haṃ krpaṇīyo bhayârditaḥ //",
  "SA11sanss08u:103": "bhavāmi pāpakarmāṇāṃ satataṃ dīnamānasaḥ /",
  "SA11sanss08u:104": "yatra yatra cariṣyāmi na câsti me balaṃ kvacit //",
  "SA11sanss08u:105": "sarve kāruṇikā buddhāḥ sarve bhayaharā jage /",
  "SA11sanss08u:106": "atyayaṃ pratigṛhṇantu mocayantu ca māṃ bhayāt //",
  "SA11sanss08u:107": "kleśakarmaphalaṃ mahyaṃ pravāhayantu tathāgatāḥ /",
  "SA11sanss08u:108": "snāpayantu ca māṃ buddhāḥ kāruṇyasaritôdakaiḥ //",
  "SA11sanss08u:109": "sarvaṃ pāpaṃ deśayāmi yat tu pūrvaṃ kṛtaṃ mayā /",
  "SA11sanss08u:110": "yac câitarhi me pāpaṃ tat sarvaṃ deśayāmy aham //",
  "SA11sanss08u:111": "āyatyāṃ saṃvaram āpadye sarvaduṣkṛtakarmaṇām /",
  "SA11sanss08u:112": "na chādayāmi tat pāpaṃ yad bhaven mama duṣkṛtam //",
  "SA11sanss08u:113": "trividhaṃ kāyikaṃ karma vacasā ca caturvidham /",
  "SA11sanss08u:114": "manasā triprakāreṇa tat sarvaṃ deśayāmy aham //",
  "SA11sanss08u:115": "kāyakṛtaṃ vācakṛtaṃ manasā ca vicintitaṃ /",
  "SA11sanss08u:116": "kṛtaṃ daśavidhaṃ karma tat sarvaṃ deśayāmy aham //",
  "SA11sanss08u:117": "[ Bendall ed p164 ---> ]",
  "SA11sanss08u:118": "yac ca me pāpakaṃ karmâniṣṭaphaladāyakaṃ /",
  "SA11sanss08u:119": "tat sarvaṃ deśayiṣyāmi buddhānāṃ purataḥ sthitaḥ //",
  "SA11sanss08u:120": "bhavagatisaṃkaṭe bālabuddhinā pāpaṃ yan me kṛtaṃ sudāruṇam /",
  "SA11sanss08u:121": "daśabalam agrataḥ sthitaḥ tat sarvaṃ pāpaṃ pratideśayāmi /",
  "SA11sanss08u:122": "deśayāmi ca tat pāpaṃ yan mayā saṃcitaṃ janmasaṃkaṭe vividhaiḥ kāyapracārasaṃkaṭair bhavasaṃkaṭalokasaṃkaṭe cāpalacalacittasaṃkaṭe mūrkhabālakṛtakleśasaṃkaṭe /",
  "SA11sanss08u:123": "pāpamitrâgamasaṃkaṭe ca /",
  "SA11sanss08u:124": "bhayasaṃkaṭarāgasaṃkaṭe doṣamohatamasaṃkaṭair api kṣaṇasaṃkaṭe kālasaṃkaṭe puṇyôpārjanasaṃkaṭair api /",
  "SA11sanss08u:125": "jinasaṃkaṭasaṃmukhasthitaḥ /",
  "SA11sanss08u:126": "tat sarvapāpaṃ pratideśayāmi //",
  "SA11sanss08u:127": "viśeṣatas tu bodhisatvâpattīnāṃ gurvīṇāṃ laghvīnāṃ deśanâryôpāliparipṛcchāyām uktā",
  "SA11sanss08u:128": "[ Cambridge MS f79b ---> ]",
  "SA11sanss08u:129": "kā punar gurvī mūlâpattiḥ //",
  "SA11sanss08u:130": "sāmānyatas tu tatrôktaṃ /",
  "SA11sanss08u:131": "saced upāle mahāyānasaṃprasthito bodhisatvo mahāsatvo gaṅgānadīvālikôpamā rāgapratisaṃyuktâpattīr āpadyeta /",
  "SA11sanss08u:132": "yāṃ câikato dveṣasaṃprayuktām āpattim āpadyeta bodhisatvayānaṃ pramāṇīkṛtya //",
  "SA11sanss08u:133": "pe //",
  "SA11sanss08u:134": "iyaṃ tābhyo gurutarâpattir yêyaṃ dveṣasaṃyuktā /",
  "SA11sanss08u:135": "tat kasya hetoḥ /",
  "SA11sanss08u:136": "yo 'yaṃ dveṣôpāle satvaparityāgāya saṃvartate /",
  "SA11sanss08u:137": "rāgaḥ satvasaṃgrahāya saṃvartate /",
  "SA11sanss08u:138": "tatrôpāle yaḥ kleśaḥ satvasaṃgrahāya saṃvartate /",
  "SA11sanss08u:139": "na tatra bodhisatvasya chalaṃ na bhayaṃ //",
  "SA11sanss08u:140": "pe //",
  "SA11sanss08u:141": "tasmāt tarhi tvām upāle yāḥ kāścana rāgapratisaṃyuktâpattayaḥ sarva-s tânāpattayêti vadāmi /",
  "SA11sanss08u:142": "ko 'trâbhiprāyaḥ /",
  "SA11sanss08u:143": "satvasaṃgrahasyâiva pūrvam eva viśeṣitatvād /",
  "SA11sanss08u:144": "adhyāśayakṛpāvato hy ayam upadeśaḥ //",
  "SA11sanss08u:145": "yasmād anantaram āha /",
  "SA11sanss08u:146": "tatrôpāle ye 'nupāyakuśalā bodhisatvās te rāgapratisaṃyuktābhyâpattibhyo bibhyati /",
  "SA11sanss08u:147": "ye punar upāyakuśalā-",
  "SA11sanss08u:148": "[ Bendall ed p165 ---> ]",
  "SA11sanss08u:149": "bodhisatvās te dveṣasaṃprayuktābhyâpattibhyo bibhyati na rāgapratisaṃyuktābhyêti //",
  "SA11sanss08u:150": "ke punar upāyakuśalāḥ /",
  "SA11sanss08u:151": "ye prajñākṛpābhyāṃ satvatyāgān nivāryante /",
  "SA11sanss08u:152": "ubhayathā hi satvatyāgo bhavati /",
  "SA11sanss08u:153": "kevalaprajñayā duṣkhaśūnyatâvabodhāt /",
  "SA11sanss08u:154": "kevalayā ca kṛpayā kleśabalād acireṇa kṛpāhāniḥ //",
  "SA11sanss08u:155": "yad uktam upāyakauśalyasūtre /",
  "SA11sanss08u:156": "tad yathā kulaputra maṃtravidyādharaḥ puruṣo rājñā pañcapāśakena bandhanena baddhaḥ syāt /",
  "SA11sanss08u:157": "sa yadā kāṅkṣeta prakramaṇāya tadâikamantravidyābalena sarvabandhanāni chittvā prakramet /",
  "SA11sanss08u:158": "evam eva kulaputrôpāyakuśalo bodhisatvaḥ pañcabhiḥ kāmaguṇai ratiṃ vindati taiś câkīrṇo viharati /",
  "SA11sanss08u:159": "yadā ca punar ākāṅkṣate tadā prajñābalâdhīnenâikena ca sarvajñatācittena sarvakāmaguṇān prabhujya cyuto brahmalokae upapadyatae iti //",
  "SA11sanss08u:160": "dveṣe 'pi kiṃ nâivam iṣyate /",
  "SA11sanss08u:161": "prakṛtimahāsâvadyatvāt /",
  "SA11sanss08u:162": "kṛpāvaikalye côpāyasyâivâsaṃbhavāt //",
  "SA11sanss08u:163": "parârthasiddhiṃ vā svârthād gurutarām adhimucyamānaḥ kopaparavattayâpi param anuśāsyânutāpapūrvakam āyatyāṃ saṃvaram utpadyate /",
  "SA11sanss08u:164": "ahitanivārake krodhe ko doṣaḥ /",
  "SA11sanss08u:165": "avakāśa-",
  "SA11sanss08u:166": "[ Cambridge MS f80a ---> ]",
  "SA11sanss08u:167": "dānena tadvāsanādoṣāt kṛpāhānidoṣaḥ /",
  "SA11sanss08u:168": "tacchedena mūlacchedadoṣêti paścād darśayiṣyāmaḥ /",
  "SA11sanss08u:169": "yady api tasya satvasya taddhitaṃ tathâpi bodhisatvakṛpāhānyā mahataḥ satvârthânubandhasya hāniḥ syāt //",
  "SA11sanss08u:170": "āryasatyake parivartte 'pi putradṛṣṭântaḥ karuṇâdhiṣṭhitâiva veditavyaḥ /",
  "SA11sanss08u:171": "yaś ca tatrâpi kṛpāpratiṣedhaḥ sa lokârthapāṇḍityena lokâvarjanârthaṃ /",
  "SA11sanss08u:172": "nivāryamāṇaś ca yadi hitakāme bo-",
  "SA11sanss08u:173": "[ Bendall ed p166 ---> ]",
  "SA11sanss08u:174": "dhisatve pratighaṃ labheta sa bodhisatvaḥ syād ubhayor anarthaḥ //",
  "SA11sanss08u:175": "rāge 'pi tarhi doṣaḥ paṭhyate /",
  "SA11sanss08u:176": "kāmânuṣevaṇi bhoti andha manujo /",
  "SA11sanss08u:177": "mātāpitṛghātayī /",
  "SA11sanss08u:178": "kāmān sevatu śīlavantu vadhayī /",
  "SA11sanss08u:179": "tasmād vivarjet sadêti //",
  "SA11sanss08u:180": "svasaukhyasaṃgena ca paraduṣkhôpekṣā dṛṣṭā //",
  "SA11sanss08u:181": "satyaṃ dṛṣṭā /",
  "SA11sanss08u:182": "yena paraduṣkhaṃ svaduṣkhatayā nâbhyastaṃ /",
  "SA11sanss08u:183": "yena tv abhyastaṃ /",
  "SA11sanss08u:184": "tasyôbhayadoṣâsaṃbhavaḥ //",
  "SA11sanss08u:185": "yathôktaṃ candrapradīpasūtre /",
  "SA11sanss08u:186": "tad yathâpi nāmânanda kaścid eva puruṣo 'dhastāt pādatalam ādāya yāvan murddhany ādīpto bhavet /",
  "SA11sanss08u:187": "saṃprajvalitâikajvalībhu-tas taṃ ka?scid eva puruṣôpasaṃkramyâivaṃ vaded /",
  "SA11sanss08u:188": "ehi tvāṃ bhoḥ puruṣa nirvāpitenâtmabhāvena pañcabhiḥ kāmaguṇaiḥ samarpitaḥ samanvaṅgībhūtaḥ krīḍasva ramasva paricārayasvêti /",
  "SA11sanss08u:189": "tat kiṃ manyase ānanda /",
  "SA11sanss08u:190": "api tu sa puruṣo 'nirvāpitenâtmabhāvena pañcabhiḥ kāmaguṇaiḥ krīḍeta ramet paricaret //",
  "SA11sanss08u:191": "ānandâha //",
  "SA11sanss08u:192": "nô hîdaṃ bhagavan //",
  "SA11sanss08u:193": "bhagavān āha /",
  "SA11sanss08u:194": "krīḍetânanda sa puruṣo ramet paricaret parikalpam upādāyâparinirvāpitenâtmabhāvena pañcabhiḥ kāmaguṇaiḥ samarpitaḥ samanvaṅgībhūto /",
  "SA11sanss08u:195": "na tv evaṃ tathāgatasya pūrvaṃ bodhisatvacaryāṃ caramāṇasya satvān tribhir apāyair duṣkhitān dṛṣṭvā daridrān abhūt saumanasyaṃ vā cittaprasādo vêti vistaraḥ //",
  "SA11sanss08u:196": "loke 'pi putre śūlam āropyamāṇe /",
  "SA11sanss08u:197": "paśyator mātāpitror na svasaukhyasaṃgo dṛṣṭaḥ svânurūpakṛpāvaśāt /",
  "SA11sanss08u:198": "pracchannas tarhi sasvāmikāsu nisvāmikāsu bāhuladharmadhvajarakṣitāsu kāmamithyâcāro na syāt /",
  "SA11sanss08u:199": "sati satvârthe satvânupaghāte cânubandhaṃ nirūpyâdoṣaḥ",
  "SA11sanss08u:200": "[ Cambridge MS f80b ---> ]",
  "SA11sanss08u:201": "samyagbrahmacāriṇīṣu kṛtârthatvād dūrāt parihāraḥ /",
  "SA11sanss08u:202": "pūjyā ca mātṛbhaginy-ādivat /",
  "SA11sanss08u:203": "evaṃ tarhi bhikṣor apy evam āpannaṃ /",
  "SA11sanss08u:204": "na tasyâpareṇa brahmacaryaprakāreṇa satvârthasādhanāt //",
  "SA11sanss08u:205": "[ Bendall ed p167 ---> ]",
  "SA11sanss08u:206": "tathā hy uktam āryâkṣayamatisūtre /",
  "SA11sanss08u:207": "kālâkāle punar anenôpekṣā karaṇīyêti //",
  "SA11sanss08u:208": "atha tato 'py adhikaṃ satvârthaṃ paśyet /",
  "SA11sanss08u:209": "śikṣāṃ nikṣipet //",
  "SA11sanss08u:210": "upāyakauśalyasūtre jyotirmāṇavakaṃ dvācatvāriṃśadvarṣasahasrabrahmacāriṇam adhikṛtya saptame pade sthitasya kāruṇyam utpadyeta /",
  "SA11sanss08u:211": "kiṃ câpy aham idaṃ vrataṃ khaṇḍayitvā nirayaparāyaṇaḥ syāṃ /",
  "SA11sanss08u:212": "tathâpy utsahe 'haṃ nairayikaṃ duṣkhaṃ prativedayitum atha cêyaṃ strī sukhitā bhavatu /",
  "SA11sanss08u:213": "mā kālaṃ karotu /",
  "SA11sanss08u:214": "iti hi kulaputra jyotirmāṇavakaḥ paścānmukho nivartya tāṃ striyaṃ dakṣiṇena pāṇinā gṛhītvâivam āha /",
  "SA11sanss08u:215": "uttiṣṭha bhagini yathākāmakaraṇīyas te bhavāmîti //",
  "SA11sanss08u:216": "pe //",
  "SA11sanss08u:217": "so 'haṃ kulaputra mahākāruṇyacittôtpādenêtvareṇa kāmôpasaṃhitena daśakalpasahasrāṇi paścānmukham akārṣam /",
  "SA11sanss08u:218": "paśya kulaputra yad anyeṣāṃ nirayasaṃvartanīyaṃ karma /",
  "SA11sanss08u:219": "tad upāyakuśalasya bodhisatvasya brahmalokôpapattisaṃvartanīyam iti //",
  "SA11sanss08u:220": "punar atrâivâha /",
  "SA11sanss08u:221": "yadi bodhisatvâikasya satvasya kuśalamūlaṃ saṃjanayet tathārūpāṃ câpattim āpadyeta yathārūpayâpattyâpannayā kalpaśatasahasraṃ niraye pacyeta /",
  "SA11sanss08u:222": "utsoḍhavyam eva bhagavan bodhisatvenâpattim āpattuṃ tac ca nairayikaṃ duṣkhaṃ /",
  "SA11sanss08u:223": "na tv eva tasyâikasay satvasya kuśalaṃ parityaktum iti //",
  "SA11sanss08u:224": "punar atrâivâha /",
  "SA11sanss08u:225": "iha kulaputrôpāyakuśalo bodhisatvo yadā kadācit kasmiṃścit pāpamitravaśenâpattim āpadyeta /",
  "SA11sanss08u:226": "sêtaḥ pratisaṃśikṣate /",
  "SA11sanss08u:227": "na mayâibhiḥ skandhaiḥ parinirvāpayitavyaṃ /",
  "SA11sanss08u:228": "mayā punar evaṃ saṃnāhaḥ saṃnaddhavyaḥ /",
  "SA11sanss08u:229": "aparântakoṭiḥ saṃsaritavyā satvānāṃ paripācanahetor iti /",
  "SA11sanss08u:230": "na mayā cittadāhaḥ karaṇīyo /",
  "SA11sanss08u:231": "yathā yathā saṃsariṣyāmi tathā tathā satvān paripācayiṣyāmi /",
  "SA11sanss08u:232": "api tv etāṃ câpattiṃ yathādharmaṃ pratikariṣyāmi /",
  "SA11sanss08u:233": "āyatyāṃ saṃvaram āpatsye /",
  "SA11sanss08u:234": "sacet kulaputra pravrajito bodhisatvaḥ parikalpam ādā-",
  "SA11sanss08u:235": "[ Cambridge MS f81a ---> ]",
  "SA11sanss08u:236": "ya sarvāś catasro mūlâpattīr atikramed anena côpāyakauśalyena vinodayed /",
  "SA11sanss08u:237": "anāpattiṃ bodhisatvasya vadāmîti //",
  "SA11sanss08u:238": "[ Bendall ed p168 ---> ]",
  "SA11sanss08u:239": "sphuṭaṃ câryaratnameghe ānantaryacikīrṣupuruṣamāraṇânujñānāt //",
  "SA11sanss08u:240": "śrāvakavinaye 'pi mūlâpattisthānae eva kāruṇyān mṛgâdimokṣaṇe 'nāpattir uktâiva //",
  "SA11sanss08u:241": "ayaṃ ca rāge guṇo yad bodhisatve rāgam utpādya sugatir labhyate /",
  "SA11sanss08u:242": "na tu krodhena //",
  "SA11sanss08u:243": "yathôktam upāyakauśalyasūtre /",
  "SA11sanss08u:244": "priyaṃkare bodhisatve raktā ... dhavyottarāṃ dārikām adhikṛtya /",
  "SA11sanss08u:245": "priyaṃkarasya praṇidheḥ punaḥ punar yêstri prekṣeta sarāgacittā /",
  "SA11sanss08u:246": "sêstribhāvaṃ parivarjayitvā puruṣo bhavet yādṛg udārasatvaḥ //",
  "SA11sanss08u:247": "paśyasvânanda guṇâsyêdṛśāḥ /",
  "SA11sanss08u:248": "yenânyasatvā nirayam vrajanti /",
  "SA11sanss08u:249": "tenâiva śūreṣu janitva rāgaṃ gacchanti svargaṃ puruṣatvam eva ca //",
  "SA11sanss08u:250": "pe //",
  "SA11sanss08u:251": "bhaiṣajyarājeṣu mahāyaśeṣu /",
  "SA11sanss08u:252": "ko bodhisatveṣu janayeta dveṣam /",
  "SA11sanss08u:253": "yesāṃ kileśo 'pi sukhasya dāyakaḥ /",
  "SA11sanss08u:254": "kiṃ vā punar yaḥ tān satkareyā /",
  "SA11sanss08u:255": "iti //",
  "SA11sanss08u:256": "evam anyasmin satvârthôpāye sati rāgajâpattir anāpattir uktā //",
  "SA11sanss08u:257": "upāyakauśalyasūtre ca gaṇikāvat kṛtârtho bodhisatvo nirapekṣas taṃ satvaṃ tyajatîti vistareṇôktam //",
  "SA11sanss08u:258": "alabdhabhūmeś ca ṣaṭpāramitāsu caritavatêyaṃ cintā /",
  "SA11sanss08u:259": "nêtarasyêty āstāṃ prāsaṅgikam //",
  "SA11sanss08u:260": "tasmād dveṣasyâvakāśo na deya /",
  "SA11sanss08u:261": "uktaṃ hy upāliparipṛcchāyāṃ /",
  "SA11sanss08u:262": "bodhisatvānāṃ śāriputra dve mahāsâvadye āpattī /",
  "SA11sanss08u:263": "katame dve /",
  "SA11sanss08u:264": "dveṣasahagatā mohasahagatā cêti /",
  "SA11sanss08u:265": "tatra śāriputra prathamā",
  "SA11sanss08u:266": "[ Bendall ed p169 ---> ]",
  "SA11sanss08u:267": "āpattir daśavarge ṛjukena deśayitavyā /",
  "SA11sanss08u:268": "hastâpattiḥ pañca varge gurvī deśayitavyā /",
  "SA11sanss08u:269": "striyā hastagrahaṇaṃ cakṣurdarśanaṃ /",
  "SA11sanss08u:270": "duṣṭacittâpattir ekapudgalasya dvayor vā śāriputra tāṃ gurvīṃ daśayet /",
  "SA11sanss08u:271_0": "pañcânantaryasamanvāgatâpattir bodhisatvena stry-āpattir dārikâpattir hastâpattiḥ",
  "SA11sanss08u:271_1": "stūpâpattiḥ saṃghâpattis tathânyāś câpattayo bodhisatvena na pañcatriṃśatāṃ buddhānāṃ",
  "SA11sanss08u:271_2": "bhagavatām antike rātriṃdivaṃ ekākinā gurvyo deśayitavyāḥ //",
  "SA11sanss08u:272": "tatrêyaṃ deśanā /",
  "SA11sanss08u:273": "aham evaṃnāmā buddhaṃ śaraṇaṃ gacchāmi /",
  "SA11sanss08u:274": "dharmaṃ śaraṇaṃ gacchāmi /",
  "SA11sanss08u:275": "saṃghaṃ śaraṇaṃ gacchāmi //",
  "SA11sanss08u:276": "namaḥ śākyamunaye tathāgatāyârhate samyaksaṃbuddhāya /",
  "SA11sanss08u:277": "namo vajrapramardine /",
  "SA11sanss08u:278": "namo ratnârciṣe /",
  "SA11sanss08u:279": "namo nāgêśvararājāya /",
  "SA11sanss08u:280": "namo vīrasenāya /",
  "SA11sanss08u:281": "namo vīranandine /",
  "SA11sanss08u:282": "namo ratnaśriye /",
  "SA11sanss08u:283": "namo ratnacandraprabhāya /",
  "SA11sanss08u:284": "namo 'moghadarśine /",
  "SA11sanss08u:285": "namo ratnacandrāya /",
  "SA11sanss08u:286": "namo nirmalāya /",
  "SA11sanss08u:287": "namo vimalāya /",
  "SA11sanss08u:288": "namaḥ śūradattāya /",
  "SA11sanss08u:289": "namo brahmaṇe /",
  "SA11sanss08u:290": "namo brahmadattāya /",
  "SA11sanss08u:291": "namo varuṇāya /",
  "SA11sanss08u:292": "namo varuṇadevāya /",
  "SA11sanss08u:293": "namo bhadraśriye /",
  "SA11sanss08u:294": "namaś chandanaśriye /",
  "SA11sanss08u:295": "namo 'nantâujase /",
  "SA11sanss08u:296": "namaḥ prabhāsaśriye",
  "SA11sanss08u:297": "[ Cambridge MS f81b ---> ]",
  "SA11sanss08u:298": "namo 'śokaśriye /",
  "SA11sanss08u:299": "namo nārāyaṇāya /",
  "SA11sanss08u:300": "namaḥ kusumaśriye /",
  "SA11sanss08u:301": "namo brahmajyotirvikrīḍitâbhijñāya tathāgatāya /",
  "SA11sanss08u:302": "namo dhanaśriye /",
  "SA11sanss08u:303": "namaḥ smṛtiśriye /",
  "SA11sanss08u:304": "namaḥ suparikīrtitanāmadheyaśriye /",
  "SA11sanss08u:305": "namêndraketudhvajarājāya /",
  "SA11sanss08u:306": "namaḥ suvikrāntaśriye /",
  "SA11sanss08u:307": "namo vicitrasaṃkramāya /",
  "SA11sanss08u:308": "namo vikrāntagāmine /",
  "SA11sanss08u:309": "namaḥ samantâvabhāsavyūhaśriye /",
  "SA11sanss08u:310": "namo ratnapadmavikrāmiṇe /",
  "SA11sanss08u:311": "namo ratnapadmasupratiṣṭhitaśailêndrarājāya tathāgatāyârhate samyaksaṃbuddhāya //",
  "SA11sanss08u:312": "evaṃpramukhā yāvantaḥ sarvalokadhātuṣu tathāgatârha-",
  "SA11sanss08u:313": "[ Bendall ed p170 ---> ]",
  "SA11sanss08u:314": "ntaḥ samyaksaṃbuddhās tiṣṭhanti dhriyante yāpayanti /",
  "SA11sanss08u:315_0": "te māṃ samanvāharantu buddhā bhagavanto yan mayâsyāṃ jātau anyāsu vā jātiṣv anavarâgre",
  "SA11sanss08u:315_1": "jātisaṃsāre saṃsaratā [[DOUBT]] pāpakaṃ karma kṛtaṃ syāt kāritaṃ vā kriyamāṇaṃ vânumoditaṃ bhavet /",
  "SA11sanss08u:316": "staupikaṃ vā sāṅghikaṃ vā dravyam apahṛtaṃ syāt hāritaṃ vā hriyamāṇaṃ vânumoditaṃ bhavet /",
  "SA11sanss08u:317": "pañcânantaryāṇi kṛtāni syuḥ kāritāni vā kriyamāṇāni vânumoditāni bhaveyuḥ /",
  "SA11sanss08u:318_0": "daśâkuśalān karmapathān samādāya vartitaṃ syāt pare vā samādāpitāḥ syur vartamānā",
  "SA11sanss08u:318_1": "vânumoditā bhaveyur yena karmâvaraṇenâvṛto 'haṃ nirayaṃ vā gaccheyaṃ tiryagyoniṃ",
  "SA11sanss08u:318_2": "vā yamaviṣayaṃ vā gaccheyaṃ pratyantajanapadeṣu mleccheṣu vā pratyājāyeyaṃ dīrghâyuṣkeṣu",
  "SA11sanss08u:318_3": "deveṣûpapadyeyam indriyavikalatāṃ vâdhigaccheyaṃ mithyādṛṣṭiṃ vôpagṛhṇīyāṃ buddhôtpādaṃ vā virāgayeyaṃ /",
  "SA11sanss08u:319_0": "tat sarvaṃ karmâvaraṇaṃ teṣāṃ buddhānāṃ bhagavatāṃ jñānabhūtānāṃ cakṣurbhūtānāṃ sâkṣibhūtānāṃ",
  "SA11sanss08u:319_1": "pramāṇabhūtānāṃ jānatāṃ paśyatām agrataḥ pratideśayāmi āviṣkaromi na praticchādayāmy",
  "SA11sanss08u:319_2": "āyatyāṃ saṃvaram āpadye /",
  "SA11sanss08u:320": "samanvāharantu māṃ te buddhā bhagavanto yan mayâsyāṃ jātāv anyāsu vā jātiṣv anavarâgre vā jātisaṃsāre saṃsaratā dānaṃ dattaṃ bhaved antaśas tiryagyonigatā-",
  "SA11sanss08u:321": "[ Cambridge MS f82a ---> ]",
  "SA11sanss08u:322_0": "yâpy ālopaḥ śīlaṃ vā rakṣitaṃ bhaved yac ca me brahmacaryavāsakuśalamūlaṃ yac ca",
  "SA11sanss08u:322_1": "me satvaparipākakuśalamūlaṃ yac ca me bodhicittakuśalamūlaṃ yac ca me 'nuttarajñānakuśalamūlaṃ",
  "SA11sanss08u:322_2": "tat sarvam aikadhyaṃ piṇḍayitvā tulayitvâbhisaṃkṣipyânutt",
  "SA11sanss08u:323_0": "arāyāṃ samyaksaṃbodhaûttarôttarayā pariṇāmanayā yathā pariṇāmitam atītair buddhair",
  "SA11sanss08u:323_1": "bhagavadbhir yathā pariṇāmayiṣyanty anāgatā buddhā bhagavanto yathā pariṇamanty etarhi",
  "SA11sanss08u:323_2": "daśasu dikṣu pratyutpannā buddhā bhagavantaḥ /",
  "SA11sanss08u:324": "tathâham api pariṇāmayāmi /",
  "SA11sanss08u:325": "sarvaṃ puṇyam anumodayāmi /",
  "SA11sanss08u:326": "sarvān buddhān adhyeṣayāmi /",
  "SA11sanss08u:327": "bhavatu me jñānam anuttaram /",
  "SA11sanss08u:328": "ye câbhyatītās tathâpi ca ye 'nāgatā ye câpi tiṣṭhanti narôttamā jināḥ /",
  "SA11sanss08u:329": "anantavarṇān guṇasāgarôpamān upaimi sarvān śaraṇaṃ kṛtâñjaliḥ /",
  "SA11sanss08u:330": "ye bodhisatvāḥ karuṇabalair upetā vicarati loke satvahitāya śūrāḥ trāyantu te māṃ sadapāpakāriṇaṃ [[DOUBT]] /",
  "SA11sanss08u:331": "śaraṇaṃ yāmi tān buddhabodhisatvān //",
  "SA11sanss08u:332": "[ Bendall ed p171 ---> ]",
  "SA11sanss08u:333": "iti hi śāriputra bodhisatvenêmān pañcatriṃśato buddhān pramukhān kṛtvā sarvatathāgatânugatair manasikāraiḥ pāpaśuddhiḥ kāryā /",
  "SA11sanss08u:334": "tasyâivaṃ sarvapāpaviśuddhasya tatra ca buddhā bhagavanto mukhāny upadarśayanti satvavimokṣârtham eva /",
  "SA11sanss08u:335": "nānāvyañjanâkāram upadarśayanti vibhrāntabālapṛthagjanānāṃ paripācanāhetoḥ //",
  "SA11sanss08u:336": "pe //",
  "SA11sanss08u:337_0": "na śakyaṃ sarvaśrāvakapratyekabuddhanikāyair āpattikaukṛtyasthānaṃ viśodhayituṃ yad",
  "SA11sanss08u:337_1": "bodhisatvas teṣāṃ buddhānāṃ bhagavatāṃ nāmadheyadhāraṇaparikīrtanena rātriṃdivaṃ",
  "SA11sanss08u:337_2": "triskandhakadharmaparyāyapravartanenâpattikaukṛtyān niḥsarati samādhiṃ ca pratilabhate //",
  "SA11sanss08u:338": "ukto vidūṣaṇâsamudācāraḥ /",
  "SA11sanss08u:339": "pratipakṣasamudācārôcyate /",
  "SA11sanss08u:340": "tatra gambhīrasūtrântaparicayāt pāpakṣayo bhavati //",
  "SA11sanss08u:341": "yathā vajracchedikāyām uktaṃ /",
  "SA11sanss08u:342": "ye te subhūte kulaputrā vā kuladuhitaro vā imān evaṃrūpān sūtrântān udgrahīṣyanti yāvat paryavāpsyanti /",
  "SA11sanss08u:343": "te paribhūtā bhaviṣyanti suparibhūtāḥ /",
  "SA11sanss08u:344": "tat kasya hetoḥ /",
  "SA11sanss08u:345": "yāni teṣāṃ satvānāṃ paurvajanmikāni karmāṇi kṛtāny apāyasaṃvartanīyāni /",
  "SA11sanss08u:346": "tāni tayā paribhūtatayā dṛṣṭae eva dharme kṣapayiṣyanti buddhabodhiṃ ca prāpsyantîti //",
  "SA11sanss08u:347": "śūnyatā-",
  "SA11sanss08u:348": "[ Cambridge MS f82b ---> ]",
  "SA11sanss08u:349": "adhimuktyâpi pāpaśuddhir bhavati tathāgatakoṣasūtre vacanāt /",
  "SA11sanss08u:350": "yaḥ kāśyapa pitā ca syāt pratyekabuddhaś ca taṃ jīvitād vyaparopayed idam agraṃ prāṇâtipātānāṃ /",
  "SA11sanss08u:351": "idam agram adattâdānānāṃ yad uta triratnadravyâpaharaṇatā /",
  "SA11sanss08u:352": "idam agraṃ kāmamithyâcārāṇāṃ yad uta mātā syād arhantī ca /",
  "SA11sanss08u:353": "idam agraṃ mṛṣāvādānāṃ yad uta tathāgatasyâbhyākhyānaṃ /",
  "SA11sanss08u:354": "idam agraṃ paiśunyānāṃ yad utârya-",
  "SA11sanss08u:355": "[ Bendall ed p172 ---> ]",
  "SA11sanss08u:356": "saṃghasyâvarṇaḥ /",
  "SA11sanss08u:357": "idam agraṃ pāruṣyāṇāṃ yad utâryāṇām avasphaṇḍanaṃ /",
  "SA11sanss08u:358": "idam agraṃ saṃbhinnapralāpānāṃ yad uta dharmakāmānāṃ vikṣepaḥ /",
  "SA11sanss08u:359": "idam agraṃ vyāpādānāṃ yad utânantaryaparikarṣaṇam /",
  "SA11sanss08u:360": "idam agram abhidhyānāṃ yad uta samyaggatānāṃ lābhaharaṇacittatā /",
  "SA11sanss08u:361": "idam agraṃ mithyādṛṣṭīnāṃ yad uta gahanatādṛṣṭiḥ /",
  "SA11sanss08u:362": "ime kāśyapa daśâkuśalāḥ karmapathā mahāsâvadyāḥ /",
  "SA11sanss08u:363": "sacet kāśyapâikasatvâibhir evaṃ mahāsâvadyair daśabhir akuśalaiḥ karmapathaiḥ samanvāgato bhavet /",
  "SA11sanss08u:364": "sa ca tathāgatasya hetupratyayasaṃyuktāṃ dharmadeśanām avataren /",
  "SA11sanss08u:365_0": "nâtra kaścid ātmā vā satvo vā jīvo vā pudgalo vā yaḥ karoti pratisaṃvedayate iti",
  "SA11sanss08u:365_1": "hy akṛtām anabhisaṃskārāṃ māyādharmatām asaṃkleśadharmatāṃ prakṛtiprabhāsvaratāṃ",
  "SA11sanss08u:365_2": "sarvadharmāṇām avataraty ādiśuddhān sarvadharmān abhiśraddadhāty adhimucyate /",
  "SA11sanss08u:366": "nâhaṃ tasya satvasyâpāyagamanaṃ vadāmîti //",
  "SA11sanss08u:367": "karmâvaraṇaviśuddhisūtre 'py uktaṃ /",
  "SA11sanss08u:368": "punar aparaṃ mañjuśrīr yo bodhisatvâpattim anāpattiṃ paśyati /",
  "SA11sanss08u:369": "avinayaṃ vinayaṃ paśyati /",
  "SA11sanss08u:370": "saṃkleśaṃ vyavadānaṃ paśyati /",
  "SA11sanss08u:371": "saṃsāradhātuṃ nirvāṇadhātuṃ paśyati /",
  "SA11sanss08u:372": "sa karmâvaraṇaviśuddhiṃ pratilabhatae iti //",
  "SA11sanss08u:373": "trisamayarāje 'pi pāpapratipakṣasamudācārôktaḥ //",
  "SA11sanss08u:374": "akṣiṇī nimīlya buddhabodhisatvâ-",
  "SA11sanss08u:375": "[ Bendall ed p173 ---> ]",
  "SA11sanss08u:376": "lambanacittaḥ śatâkṣaram aṣṭasahasraṃ japet /",
  "SA11sanss08u:377": "nimīlitâkṣâiva buddhabodhisatvān paśyati vigatapāpo-",
  "SA11sanss08u:378": "[ Cambridge MS f83a ---> ]",
  "SA11sanss08u:379": "bhavati /",
  "SA11sanss08u:380": "athavā caityaṃ pradakṣiṇīkurvann aṣṭasahasraṃ japec caityapratimāyāḥ saddharmapustakānāṃ câikatamaṃ puraskṛtyâyam eva vidhir iti //",
  "SA11sanss08u:381": "cundādhāraṇīṃ vā tāvaj japed yāvat pāpakṣayanimittāni paśyati svapne /",
  "SA11sanss08u:382": "tad yathā krandanâdichardanadadhikṣīrâdibhojanāt tu vigatapāpo bhavati /",
  "SA11sanss08u:383_0": "vamanād vā candrasūryadarśanād ākāśagamanāj jvalitânalamahiṣakṛṣṇapuruṣaparājayād",
  "SA11sanss08u:383_1": "bhikṣubhikṣuṇīsaṃghadarśanāt kṣīravṛkṣagaja vṛṣagirisiṃhâsanaprāsādanâvarohaṇād dharmaśravaṇāc",
  "SA11sanss08u:383_2": "ca pāpakṣayaḥ saṃlakṣayitavyaḥ //",
  "SA11sanss08u:384": "tathāgatabimbaparivarte 'pi pratipakṣasamudācārôktaḥ /",
  "SA11sanss08u:385": "tad yathā puruṣo mīḍhâvaliptaḥ sudhautusnānaṃ kṛtvā gandhair vilipyate /",
  "SA11sanss08u:386": "tasya tad daurgandhyaṃ vāntaṃ vigataṃ syād evaṃ pañcânantaryakāriṇas tat pāpaṃ vigacchati /",
  "SA11sanss08u:387": "yo 'pi daśâkuśalakarmapathasamanvāgatas tathāgate śraddhāṃ pratilabhya tathāgatabimbaṃ kārayet tasyâpi tat pāpaṃ na prajñāyate viśeṣato bodhicittasamanvāgatasya /",
  "SA11sanss08u:388": "viśeṣato 'bhiniṣkrāntagṛhâvāsasya śīlavatêti //",
  "SA11sanss08u:389": "puṣpakūṭadhāraṇyām apy uktaṃ /",
  "SA11sanss08u:390": "yaś ca khalu punaḥ siṃhavikrīḍitatathāgataṃ saṃmukhaṃ varṣaṃ vā varṣasahasraṃ vā varṣaśatasahasraṃ vā sarvasukhôpadhānair upatiṣṭhed /",
  "SA11sanss08u:391_0": "yaś ca parinirvṛtasya tathāgatasya caitye bodhicittasaṃgṛhītâikapuṣpam āropayet tathāgatapūjāyai",
  "SA11sanss08u:391_1": "janâñjaliṃ côpanāmayej jalena vā siñcayed iṣikāpadaṃ vā dadyān nirmālyaṃ câpanayed",
  "SA11sanss08u:391_2": "upalepanapradānaṃ vā puṣpapradānaṃ vā dīpapradānaṃ vā kuryād āttamanāḥ ekakramavyatihāraṃ",
  "SA11sanss08u:391_3": "vâtikramya vācaṃ bhāṣate /",
  "SA11sanss08u:392": "namas tasmai buddhāya bhagavatêtimātre 'tra siṃhavikrīḍitakāṅkṣā vā vimatir vā vicikitsā vā yad asau kalpaṃ vā kalpaśataṃ vā kalpasahasraṃ vā durgativinipātaṃ gacchen nêdaṃ-",
  "SA11sanss08u:393": "[ Cambridge MS f83b ---> ]",
  "SA11sanss08u:394": "sthānaṃ vidyatae iti //",
  "SA11sanss08u:395": "[ Bendall ed p174 ---> ]",
  "SA11sanss08u:396": "bhaiṣajyaguruvaidūryaprabharājasūtre 'py uktaṃ /",
  "SA11sanss08u:397": "ye pañca śikṣāpadāni dhārayanti /",
  "SA11sanss08u:398": "ye daśa śikṣāpadāni dhārayanti /",
  "SA11sanss08u:399": "ye ca bodhisatvasaṃvaraṃ caturthaṃ śataṃ śikṣāpadānāṃ dhārayanti /",
  "SA11sanss08u:400": "ye punar abhiniṣkrāntagṛhâvāsā bhikṣavaḥ pañcāśâdhike dve śikṣāpadaśate dhārayanti /",
  "SA11sanss08u:401": "yāś ca bhikṣuṇyaḥ pañcaśikṣāpadaśatāni dhārayanti /",
  "SA11sanss08u:402": "ye ca yathāparigṛhītāc chikṣāsaṃvarād anyatarāc chikṣāpadād bhraṣṭā bhavanti /",
  "SA11sanss08u:403": "sacet te durgatibhayabhītās tasya bhagavato bhaiṣajyaguruvaiḍūryaprabharājasya tathāgatasya nāmadheyaṃ dhārayeyur yathāvibhavataś ca pūjāṃ kuryuḥ /",
  "SA11sanss08u:404": "na bhūyas teṣām apāyagatiḥ pratikāṅkṣitavyā //",
  "SA11sanss08u:405": "atha bhagavān āyuṣmantam ānandam āmantrayate sma /",
  "SA11sanss08u:406": "śraddadhāsi tvam ānanda /",
  "SA11sanss08u:407": "pattīyasi /",
  "SA11sanss08u:408": "yad ahaṃ tasya bhagavato bhaiṣajyaguruvaiḍūryaprabharājasya tathāgatasya guṇān varṇayāmi /",
  "SA11sanss08u:409": "atha te kāṅkṣā vā vimatir vā vicikitsā vâtra gambhīre buddhagocare //",
  "SA11sanss08u:410": "athâyuṣmān ānando bhagavantam etad avocat /",
  "SA11sanss08u:411": "na me bhadanta bhagavan kāṅkṣā vā vimatir vā vicikitsā vā tathāgatabhāṣiteṣu sūtrânteṣu /",
  "SA11sanss08u:412": "tat kasya hetoḥ /",
  "SA11sanss08u:413": "nâsti tathāgatānām apariśuddhakāyavāṅmanaḥsamudācāratā /",
  "SA11sanss08u:414": "imau bhagavan candrasūryāv evaṃ maharddhikāv evaṃ mahânubhāvau pṛthivyāṃ patetāṃ /",
  "SA11sanss08u:415": "sumeruḥ parvatarājā sthānāc calet /",
  "SA11sanss08u:416": "na tu buddhānāṃ vacanam anyathā bhavet //",
  "SA11sanss08u:417": "kiṃtu bhadanta bhagavan santi satvāḥ śraddhêndriyavikalā ye buddhagocaraṃ śrutvā na śraddadhati /",
  "SA11sanss08u:418": "teṣām evaṃ bhavati /",
  "SA11sanss08u:419": "katham idaṃ nāmadheyaṃ smaraṇamātreṇa tasya tathāgatasyâittakā guṇânuśaṃsā bhavati /",
  "SA11sanss08u:420": "te na śraddadhati /",
  "SA11sanss08u:421": "na pattīyanti /",
  "SA11sanss08u:422": "pratikṣipanti /",
  "SA11sanss08u:423": "teṣāṃ dīrgharātram anarthāyâhitāyâsukhāya vinipātāya bhaviṣyati //",
  "SA11sanss08u:424": "bha-",
  "SA11sanss08u:425": "[ Cambridge MS f84a ---> ]",
  "SA11sanss08u:426": "gavān āha /",
  "SA11sanss08u:427": "asthānam ānandânavakāśo yeṣāṃ tasya nāmadheyaṃ nipatet karṇe teṣāṃ durgatyapāyagamanaṃ bhaved iti /",
  "SA11sanss08u:428": "duḥśraddhānīyaś cânanda buddhānāṃ buddhagocaraḥ /yac ca tvam ānanda śraddadhāsi pattīyasi /",
  "SA11sanss08u:429": "[ Bendall ed p175 ---> ]",
  "SA11sanss08u:430": "tathāgatasyâiṣo 'nubhāvo draṣṭavyaḥ /",
  "SA11sanss08u:431": "abhūmiś câtra śrāvakapratyekabuddhānāṃ sthāpayitvâikajātipratibaddhān bodhisatvān mahāsatvān iti //",
  "SA11sanss08u:432": "atrâiva côktaṃ /",
  "SA11sanss08u:433": "ye cânye śrāddhāḥ kulaputrā vā kuladuhitaro vâṣṭâṅgasamanvāgatam upavāsam upavasanti /",
  "SA11sanss08u:434": "ekavārṣikaṃ vā traivārṣikaṃ vā śikṣāpadaṃ dhārayanti /",
  "SA11sanss08u:435": "yeṣām evam abhiprāyaḥ evaṃ praṇidhānaṃ /",
  "SA11sanss08u:436": "anena vayaṃ kuśalamūlena paścimāyāṃ diśāyāṃ sukhāvatyāṃ lokadhātaûpapadyema yatrâmitābhas tathāgataḥ /",
  "SA11sanss08u:437": "yaiḥ śrutaṃ bhaviṣyati tasya bhagavato bhaiṣajyaguruvaiḍūryaprabhavarājasya tathāgatasya nāmadheyaṃ /",
  "SA11sanss08u:438": "teṣāṃ maraṇakālasamaye 'ṣṭau bodhisatvā ṛddhyâgatya mārgam upadarśayanti /",
  "SA11sanss08u:439": "te tatra nānāraṅgeṣu padmeṣûpapādukāḥ prādurbhavanti /",
  "SA11sanss08u:440": "kecit punar devalokae upapadyante /",
  "SA11sanss08u:441": "teṣāṃ tatrôpapannānāṃ tat pūrvakaṃ kuśalamūlaṃ na kṣīyate /",
  "SA11sanss08u:442": "durgativinipātabhayaṃ ca na bhaviṣyati /",
  "SA11sanss08u:443": "te tataś cyutêha manuṣyaloke rājāno bhavanti /",
  "SA11sanss08u:444": "caturdvīpêśvarāś cakravartinaḥ /",
  "SA11sanss08u:445": "anekāni satvakoṭīniyutaśatasahasrāṇi daśa kuśaleṣu karmapatheṣu pratiṣṭhāpayanti /",
  "SA11sanss08u:446": "apare punaḥ kṣatriyamahāśālakuleṣûpapadyante /",
  "SA11sanss08u:447": "brāhmaṇamahāśālakuleṣûpapadyante /",
  "SA11sanss08u:448": "gṛhapatimahāśālakuleṣu prabhūtadhanadhānyakoṣakoṣṭhâgārakuleṣûpapadyante /",
  "SA11sanss08u:449": "te rūpasaṃpannā bhavanti /",
  "SA11sanss08u:450": "parivārasampannā bhavanti //",
  "SA11sanss08u:451": "tatrâivôktaṃ /",
  "SA11sanss08u:452": "yena ca punar mātṛgrāmeṇa tasya bhagavato bhaiṣajyaguruvaiḍūryaprabharājasya tathāgatasya nāmadheyaṃ śrutaṃ bhaviṣyati /",
  "SA11sanss08u:453": "udgṛhītaṃ vā /",
  "SA11sanss08u:454": "sa tasya paścimo mātṛgrāmabhā-",
  "SA11sanss08u:455": "[ Cambridge MS f84b ---> ]",
  "SA11sanss08u:456": "vaḥ pratikāṅkṣitavyêti //",
  "SA11sanss08u:457": "mañjuśrībuddhakṣetraguṇavyūhâlaṃkārasūtre 'py uktaṃ /",
  "SA11sanss08u:458": "jñānôttaraprabhāketuṃ praṇidhānamatiṃ tathā /",
  "SA11sanss08u:459": "śāntêndriyaṃ mañjughoṣaṃ bhaktitaḥ praṇamāmy aham //",
  "SA11sanss08u:460": "[ Bendall ed p176 ---> ]",
  "SA11sanss08u:461": "yâiṣāṃ bodhisatvānāṃ nāmadheyaṃ tu dhārayet /",
  "SA11sanss08u:462": "etasya mātṛgrāmasya strībhāvo na bhaviṣyati //",
  "SA11sanss08u:463": "uktaḥ saṃkṣepāt pratipakṣasamudācāraḥ //",
  "SA11sanss08u:464": "pratyāpattibalam adhunôcyate //",
  "SA11sanss08u:465": "yathôktam āryakṣitigarbhasūtre /",
  "SA11sanss08u:466": "prāṇâtipātāt prativirato bhavati bodhisatvo mahāsatvaḥ sarvasatvānām abhayaṃdadaḥ /",
  "SA11sanss08u:467": "anuttrāso 'nupāyāso 'lomaharṣaḥ sa tena kuśalamūlena karmavipākena /",
  "SA11sanss08u:468": "yat pūrvântakoṭipañcagaticakrâruḍhena saṃsāranady-udyātena prāṇâtipātahetunā kāyavāṅmanasā karmâvaraṇaṃ kleśâvaraṇaṃ dharmâvaraṇaṃ kṛtaṃ vā syāt kāritaṃ vânumoditaṃ syāt /",
  "SA11sanss08u:469": "tat sarvaṃ tena prāṇâtipātavairamaṇacakreṇa sarvânarthaṃ mardayati /",
  "SA11sanss08u:470": "yāvad aśeṣam avipākaṃ kurute /",
  "SA11sanss08u:471": "sanikāyasabhāge devamanuṣyāṇāṃ priyo bhavati nirātaṅko dīrghâyuṣkêti //",
  "SA11sanss08u:472": "yāvat punar aparaṃ kulaputra yo bodhisatvo yāvajjīvam adattâdānāt prativirato bhavati sa sarvasatvānām abhayam dadāti anyatrâsayatnenâsaṃkṣobheṇa svalābhena saṃtuṣṭo viharati /",
  "SA11sanss08u:473": "adhā-",
  "SA11sanss08u:474": "[ Bendall ed p177 ---> ]",
  "SA11sanss08u:475": "rmikabhogânabhilāṣī sa tena kuśalamūlena yāvad adattâdānahetukaṃ karmâvaraṇaṃ mardayati pramardayati yāvad aśeṣam avipākaṃ kurutae iti //",
  "SA11sanss08u:476": "pe //evaṃ daśâpi kuśalāḥ karmapathāḥ svavipakṣâkuśalaghātakās tatra paṭhyante //",
  "SA11sanss08u:477": "tathā candrapradīpasūtre 'pi vyāpādaviratyā sarvapāpakṣayaḥ śrūyate /",
  "SA11sanss08u:478": "yathâha /",
  "SA11sanss08u:479": "sahiṣyāmy atra bālānām abhūtāṃ paribhāṣaṇāṃ /",
  "SA11sanss08u:480": "ākrośanaṃ tarjanāṃ câdhivāsiṣya nāyakaḥ //",
  "SA11sanss08u:481": "kṣapayiṣye pāpakaṃ karma yan mayā purime kṛtam /",
  "SA11sanss08u:482": "anyeṣu bodhisatveṣu vyāpādo janito mayêti //",
  "SA11sanss08u:483": "uktaṃ pratyāpattibalam //",
  "SA11sanss08u:484": "āśrayabalaṃ tu vaktavyam //",
  "SA11sanss08u:485": "atra sūkarikâvadānam udāhāryam /",
  "SA11sanss08u:486": "ye buddhaṃ śaraṇaṃ yānti na te gacchanti durgatiṃ /",
  "SA11sanss08u:487": "prahāya mānuṣān kāyān divyān kāyāṃl labhanti te //",
  "SA11sanss08u:488": "ity evaṃ dharmaṃ saṃghaṃ câdhikṛtya pāpakṣayaḥ //",
  "SA11sanss08u:489": "āryamaitreyavimokṣe tu bodhicittena pāpaviśuddhir uktā /",
  "SA11sanss08u:490": "kalpa-",
  "SA11sanss08u:491": "[ Cambridge MS f85a ---> ]",
  "SA11sanss08u:492": "uddāhâgnibhūtaṃ sarvaduṣkṛtanirdahanatayā /",
  "SA11sanss08u:493": "pātālabhūtaṃ sarvâkuśaladharmaparyādānakaraṇatayā //",
  "SA11sanss08u:494": "pe //",
  "SA11sanss08u:495": "tad yathā kulaputra hāṭakaprabhāsaṃ nāma rasajātaṃ /",
  "SA11sanss08u:496": "tasyâikaṃ palaṃ lohapalasahasraṃ suvarṇīkaroti /",
  "SA11sanss08u:497": "na ca tatra tat palaṃ śakyate tena lohapalasahasreṇa paryādātuṃ /",
  "SA11sanss08u:498": "na lohīkartuṃ /",
  "SA11sanss08u:499": "evam evâikaḥ sarvajñatācittôtpādarasadhātuḥ kuśalamūlapariṇāmanājñānasaṃgṛhītaḥ sarvakarmakleśâvaraṇalohāni pa-",
  "SA11sanss08u:500": "[ Bendall ed p178 ---> ]",
  "SA11sanss08u:501": "ryādāya sarvadharmān sarvajñatāvarṇān karoti /",
  "SA11sanss08u:502": "na ca sarvajñatācittôtpādarasadhātuḥ śakyaḥ sarvakarmakleśalohaiḥ saṃkleśayituṃ paryādātuṃ vā /",
  "SA11sanss08u:503": "tad yathā kulaputrâikaḥ pradīpo yādṛśe gṛhe vā layane vā praveśyate sa saha praveśito varṣasahasrasaṃcitam api tamondhakāraṃ vidhamayati /",
  "SA11sanss08u:504": "avabhāsaṃ ca karoti /",
  "SA11sanss08u:505_0": "evam evâikaḥ sarvajñatācittôtpādapradīpo yādṛśe satvâśaye gahane 'vidyātamondhakārânugate",
  "SA11sanss08u:505_1": "praveśyate sa saha praveśito 'nabhilāpyakalpaśatasahasrasaṃcitam api karmakleśâvaraṇatamondhakāraṃ vidhamati /",
  "SA11sanss08u:506": "jñānâlokaṃ ca karoti //",
  "SA11sanss08u:507": "tad yathā kulaputra cintāmaṇirājamukuṭānāṃ mahānāgarājñāṃ nâsti parôpakramabhayaṃ /",
  "SA11sanss08u:508": "evam eva bodhicittamahākaruṇācintāmaṇirājamukuṭâvabaddhānāṃ bodhisatvānāṃ nâsti durgatyapāyaparôpakramabhayam iti //",
  "SA11sanss08u:509": "āryôpāliparipṛcchāyām apy uktaṃ /",
  "SA11sanss08u:510": "ihôpāle mahāyānaṃ saṃprasthito bodhisatvaḥ sacet pūrvâhṇakālasamaye āpattim āpadyeta /",
  "SA11sanss08u:511": "madhyâhnakālasamaye sarvajñatācittenâvirahito vihared aparyantâiva bodhisatvasya śīlaskandhaḥ /",
  "SA11sanss08u:512": "sacen madhyâhnakālasamaye āpattim āpadyate sāyâhnakālasamaye sarvajñatācittenâvirahito bhaved aparyantâiva bodhisatvasya śīlaskandhaḥ /",
  "SA11sanss08u:513": "evaṃ yāme yāme vidhir uktaḥ /",
  "SA11sanss08u:514": "evaṃ hy upāle saparihārā śikṣā mahāyānasaṃprasthitānāṃ bodhisatvānāṃ /",
  "SA11sanss08u:515": "tatra bodhisatvena nâtikaukṛtyaparyutthānam utpādyaṃ nâtivipratisāriṇā bhavitavyaṃ /",
  "SA11sanss08u:516": "sacet punaḥ śrāvakayānīyaḥ pudgalaḥ punaḥ punar āpattim āpadyeta /",
  "SA11sanss08u:517": "naṣṭaḥ śrāvakasya pudgalasya",
  "SA11sanss08u:518": "[ Cambridge MS f85b ---> ]",
  "SA11sanss08u:519": "śīlaskandho veditavyaḥ /",
  "SA11sanss08u:520": "iti //",
  "SA11sanss08u:521": "iti śikṣāsamuccaye pāpaśodhanam aṣṭamaḥ paricchedaḥ //",
  "SA11sanss08u:522": "Copyright (c) 2002 by Jens Braarvig - Oslo"
}