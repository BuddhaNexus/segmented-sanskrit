{
    "GK19meghdk_u:0": "kaścit kāntāvirahaguruṇā svādhikārāt pramattaḥ $",
    "GK19meghdk_u:1": "śāpenāstaṃgamitamahimā varṣabhogyeṇa bhartuḥ &",
    "GK19meghdk_u:2": "yakṣaś cakre janakatanayāsnānapuṇyodakeṣu %",
    "GK19meghdk_u:3": "snigdhacchāyātaruṣu vasatiṃ rāmagiryāśrameṣu // 1.1 //",
    "GK19meghdk_u:4": "tasminn adrau katicid abalāviprayuktaḥ sa kāmī $",
    "GK19meghdk_u:5": "nītvā māsān kanakavalayabhraṃśariktaprakoṣṭhaḥ &",
    "GK19meghdk_u:6": "āṣāḍhasya prathamadivase megham āśliṣṭasānuṃ %",
    "GK19meghdk_u:7": "vaprakrīḍāpariṇatagajaprekṣaṇīyaṃ dadarśa // 1.2 //",
    "GK19meghdk_u:8": "tasya sthitvā katham api puraḥ kautukādhānahetor $",
    "GK19meghdk_u:9": "antarbāṣpaś ciram anucaro rājarājasya dadhyau &",
    "GK19meghdk_u:10": "meghāloke bhavati sukhino 'py anyathāvṛtti cetaḥ %",
    "GK19meghdk_u:11": "kaṇṭhāśleṣapraṇayini jane kiṃ punar dūrasaṃsthe // 1.3 //",
    "GK19meghdk_u:12": "pratyāsanne nabhasi dayitājīvitālambanārthī $",
    "GK19meghdk_u:13": "jīmūtena svakuśalamayīṃ hārayiṣyan pravṛttim &",
    "GK19meghdk_u:14": "sa pratyagraiḥ kuṭajakusumaiḥ kalpitārghāya tasmai %",
    "GK19meghdk_u:15": "prītaḥ prītipramukhavacanaṃ svāgataṃ vyājahāra // 1.4 //",
    "GK19meghdk_u:16": "dhūmajyotiḥsalilamarutāṃ saṃnipātaḥ kva meghaḥ $",
    "GK19meghdk_u:17": "sandeśārthāḥ kva paṭukaraṇaiḥ prāṇibhiḥ prāpaṇīyāḥ &",
    "GK19meghdk_u:18": "ity autsukyād aparigaṇayan guhyakas taṃ yayāce %",
    "GK19meghdk_u:19": "kāmārtā hi prakṛtikṛpaṇāś cetanācetaeṣu // 1.5 //",
    "GK19meghdk_u:20": "jātaṃ vaṃśe bhuvanavidite puṣkarāvartakānāṃ $",
    "GK19meghdk_u:21": "jānāmi tvāṃ prakṛtipuruṣaṃ kāmarūpaṃ maghonaḥ &",
    "GK19meghdk_u:22": "tenārthitvaṃ tvayi vidhivaśād dūrabandhur gato 'haṃ %",
    "GK19meghdk_u:23": "yācñā moghā varam adhiguṇe nādhame labdhakāmā // 1.6 //",
    "GK19meghdk_u:24": "saṃtaptānāṃ tvamasi śaraṇaṃ tat payoda priyāyāḥ $",
    "GK19meghdk_u:25": "saṃdeśaṃ me hara dhanapatikrodhaviśleṣitasya &",
    "GK19meghdk_u:26": "gantavyā te vasatir alakā nāma yakṣeśvarāṇāṃ %",
    "GK19meghdk_u:27": "bāhyodyānasthitaharaśiraścandrikādhautaharmyā // 1.7 //",
    "GK19meghdk_u:28": "tvām ārūḍhaṃ pavanapadavīm udgṛhītālakāntāḥ $",
    "GK19meghdk_u:29": "prekṣiṣyante pathikavanitāḥ pratyayād āśvasantyaḥ &",
    "GK19meghdk_u:30": "kaḥ saṃnaddhe virahavidhurāṃ tvayy upekṣeta jāyāṃ %",
    "GK19meghdk_u:31": "na syād anyo 'py aham iva jano yaḥ parādhīnavṛttiḥ // 1.8 //",
    "GK19meghdk_u:32": "tvāṃ cāvaśyaṃ divasagaṇanātatparām ekapatnīm $",
    "GK19meghdk_u:33": "avyāpannām avihatagatir drakṣyasi bhrātṛjāyām &",
    "GK19meghdk_u:34": "āśābandhaḥ kusumasadṛśaṃ prāyaśo hy aṅganānāṃ %",
    "GK19meghdk_u:35": "sadyaḥ pāti praṇayi hṛdayaṃ viprayoge ruṇaddhi // 1.9 //",
    "GK19meghdk_u:36": "mandaṃ mandaṃ nudati pavanaś cānukūlo yathā tvāṃ $",
    "GK19meghdk_u:37": "vāmaś cāyaṃ nadati madhuraṃ cātakas te sagandhaḥ &",
    "GK19meghdk_u:38": "garbhādhānakṣaṇaparicayān nūnam ābaddhamālāḥ %",
    "GK19meghdk_u:39": "seviṣyante nayanasubhagaṃ khe bhavantaṃ balākāḥ // 1.10 //",
    "GK19meghdk_u:40": "kartuṃ yac ca prabhavati mahīm ucchilīndhrām avandhyāṃ $",
    "GK19meghdk_u:41": "tac chrutvā te śravaṇasubhagaṃ garjitaṃ mānasotkāḥ &",
    "GK19meghdk_u:42": "ā kailāsād bisakisalayacchedapātheyavantaḥ %",
    "GK19meghdk_u:43": "saṃpatsyante nabhasi bhavato rājahaṃsāḥ sahāyāḥ // 1.11 //",
    "GK19meghdk_u:44": "āpṛcchasva priyasakham amuṃ tuṅgam āliṅgya śailaṃ $",
    "GK19meghdk_u:45": "vandyaiḥ puṃsāṃ raghupatipadair aṅkitaṃ mekhalāsu &",
    "GK19meghdk_u:46": "kāle kāle bhavati bhavato yasya saṃyogam etya %",
    "GK19meghdk_u:47": "snehavyaktiś ciravirahajaṃ muñcato bāṣpamuṣṇam // 1.12 //",
    "GK19meghdk_u:48": "margaṃ tāvac chṛṇu kathayatas tvatprayāṇānurūpaṃ $",
    "GK19meghdk_u:49": "saṃdeśaṃ me tadanu jalada śroṣyasi śrotrapeyam &",
    "GK19meghdk_u:50": "khinnaḥ khinnaḥ śihariṣu padaṃ nyasya gantāsi yatra %",
    "GK19meghdk_u:51": "kṣīṇaḥ kṣīṇaḥ parilaghu payaḥ srotasāṃ copabhujya // 1.13 //",
    "GK19meghdk_u:52": "adreḥ śṛṅgaṃ harati pavanaḥ kiṃ svid ity unmukhībhir $",
    "GK19meghdk_u:53": "dṛṣṭotsāhaś cakitacakitaṃ mugdhasiddhāṅganābhiḥ &",
    "GK19meghdk_u:54": "sthānād asmāt sarasaniculād utpatodaṅmukhaḥ khaṃ %",
    "GK19meghdk_u:55": "diṅnāgānāṃ pathi pariharan sthūlahastāvalepān // 1.14 //",
    "GK19meghdk_u:56": "ratnacchāyāvyatikara iva prekṣyametatpurastād $",
    "GK19meghdk_u:57": "valmīkāgrāt prabhavati dhanuḥkhaṇḍam ākhaṇḍalasya &",
    "GK19meghdk_u:58": "yena śyāmaṃ vapur atitarāṃ kāntim āpatsyate te %",
    "GK19meghdk_u:59": "barheṇeva sphuritarucinā gopaveṣasya viṣṇoḥ // 1.15 //",
    "GK19meghdk_u:60": "tvayy āyantaṃ kṛṣiphalam iti bhrūvikārān abhijñaiḥ $",
    "GK19meghdk_u:61": "prītisnigdhairjanapadavadhūlocanaiḥ pīyamānaḥ &",
    "GK19meghdk_u:62": "sadyaḥsīrotkaṣaṇasurabhi kṣetram āruhya mālaṃ %",
    "GK19meghdk_u:63": "kiṃcit paścād vraja laghugatir bhūya evottareṇa // 1.16 //",
    "GK19meghdk_u:64": "tvām āsārapraśamitavanopaplavaṃ sādhu mūrdhnā $",
    "GK19meghdk_u:65": "vakṣyaty adhvaśramaparigataṃ sānumān āmrakūṭaḥ &",
    "GK19meghdk_u:66": "na kṣudro 'pi prathamasukṛtāpekṣayā saṃśrayāya %",
    "GK19meghdk_u:67": "prāpte mitre bhavati vimukhaḥ kiṃ punar yas tatthoccaiḥ // 1.17 //",
    "GK19meghdk_u:68": "channopāntaḥ pariṇataphaladyotibhiḥ kānanāmrais $",
    "GK19meghdk_u:69": "tvayy ārūḍhe śikharam acalaḥ snigdhaveṇīsavarṇe &",
    "GK19meghdk_u:70": "nūnaṃ yāsyaty amaramithunaprekṣaṇīyām avasthāṃ %",
    "GK19meghdk_u:71": "madhye śyāmaḥ stana iva bhuvaḥ śeṣavistārapāṇḍuḥ // 1.18 //",
    "GK19meghdk_u:72": "sthitvā tasmin vanacaravadhūbhuktakuñje muhūrtaṃ $",
    "GK19meghdk_u:73": "toyotsargadrutataragatis tatparaṃ vartma tīrṇaḥ &",
    "GK19meghdk_u:74": "revāṃ drakṣyasy upalaviṣame vindhyapāde viśīrṇāṃ %",
    "GK19meghdk_u:75": "bhakticchedair iva viracitāṃ bhūtim aṅge gajasya // 1.19 //",
    "GK19meghdk_u:76": "{adhvaklāntaṃ pratimukhagataṃ sānumānāmrakūṭas $",
    "GK19meghdk_u:77": "tuṅgena tvāṃ jalada śirasā vakṣyati ślāghamānaḥ &",
    "GK19meghdk_u:78": "āsāreṇa tvam api śamayes tasya naidāgham agniṃ %",
    "GK19meghdk_u:79": "sadbhāvārdraḥ phalati na cireṇopakāro mahatsu // 1.19a} //",
    "GK19meghdk_u:80": "tasyās tiktair vanagajamadair vāsitaṃ vāntavṛṣṭir $",
    "GK19meghdk_u:81": "jambūkuñjapratihatarayaṃ toyam ādāya gaccheḥ &",
    "GK19meghdk_u:82": "antaḥsāraṃ ghana tulayituṃ nānilaḥ śakṣyati tvāṃ %",
    "GK19meghdk_u:83": "riktaḥ sarvo bhavati hi laghuḥ pūrṇatā gauravāya // 1.20 //",
    "GK19meghdk_u:84": "nīpaṃ dṛṣṭvā haritakapiśaṃ kesarair ardharūḍhair $",
    "GK19meghdk_u:85": "āvirbhūtaprathamamukulāḥ kandalīś cānukaccham &",
    "GK19meghdk_u:86": "jagdhvāraṇyeṣv adhikasurabhiṃ gandham āghrāya corvyāḥ %",
    "GK19meghdk_u:87": "sāraṅgās te jalalavamucaḥ sūcayiṣyanti mārgam // 1.21 //",
    "GK19meghdk_u:88": "ambhobindugrahaṇacaturāṃś cātakān vīkṣamāṇāḥ $",
    "GK19meghdk_u:89": "śreṇībhūtāḥ parigaṇanayā nirdiśanto balākāḥ &",
    "GK19meghdk_u:90": "tvām āsādya stanitasamaye mānayiṣyanti siddhāḥ %",
    "GK19meghdk_u:91": "sotkampāni priyasahacarīsaṃbhramāliṅgitāni // 1.22 //",
    "GK19meghdk_u:92": "utpaśyāmi drutamapi sakhe matpriyārthaṃ yiyāsoḥ $",
    "GK19meghdk_u:93": "kālakṣepaṃ kakubhasurabhau parvate parvete te &",
    "GK19meghdk_u:94": "śuklāpāṅgaiḥ sajalanayanaiḥ svāgatīkṛtya kekāḥ %",
    "GK19meghdk_u:95": "pratudyātaḥ katham api bhavān gantum āśu vyavasyet // 1.23 //",
    "GK19meghdk_u:96": "pāṇḍucchāyopavanavṛtayaḥ ketakaiḥ sūcibhinnair $",
    "GK19meghdk_u:97": "nīḍārambhair gṛhabalibhujām ākulagrāmacaityāḥ &",
    "GK19meghdk_u:98": "tvayy āsanne pariṇataphalaśyāmajambūvanāntāḥ %",
    "GK19meghdk_u:99": "saṃpatsyante katipayadinasthāyihaṃsā daśārṇāḥ // 1.24 //",
    "GK19meghdk_u:100": "teṣāṃ dikṣu prathitavidiśālakṣaṇāṃ rājadhānīṃ $",
    "GK19meghdk_u:101": "gatvā sadyaḥ phalam avikalaṃ kāmukatvasya labdhā &",
    "GK19meghdk_u:102": "tīropāntastanitasubhagaṃ pāsyasi svādu yasmāt %",
    "GK19meghdk_u:103": "sabhrūbhaṅgaṃ mukham iva payo vetravatyāś calormi // 1.25 //",
    "GK19meghdk_u:104": "nīcairākhyaṃ girim adhivases tatra viśrāmahetos $",
    "GK19meghdk_u:105": "tvatsamparkāt pulakitam iva prauḍhapuṣpaiḥ kadambaiḥ &",
    "GK19meghdk_u:106": "yaḥ puṇyastrīratiparimalodgāribhir nāgarāṇām %",
    "GK19meghdk_u:107": "uddāmāni prathayati śilāveśmabhir yauvanāni // 1.26 //",
    "GK19meghdk_u:108": "viśrāntaḥ san vraja vananadītīrajānāṃ niṣiñcann $",
    "GK19meghdk_u:109": "udyānānāṃ navajalakaṇair yūthikājālkāni &",
    "GK19meghdk_u:110": "gaṇḍasvedāpanayanarujāklāntakarṇotpalānāṃ %",
    "GK19meghdk_u:111": "chāyādānāt kṣaṇaparicitaḥ puṣpalāvīmukhānām // 1.27 //",
    "GK19meghdk_u:112": "vakraḥ panthā yadapi bhavataḥ prasthitasyottarāśāṃ $",
    "GK19meghdk_u:113": "saudhotsaṅgapraṇayavimukho mā sma bhūr ujjayinyāḥ &",
    "GK19meghdk_u:114": "vidyuddāmasphuritacakritais tatra paurāṅganānāṃ %",
    "GK19meghdk_u:115": "lolāpāṅgair yadi na ramase locanair vañcito 'si // 1.28 //",
    "GK19meghdk_u:116": "vīcikṣobhastanitavihagaśreṇikāñcīguṇāyāḥ $",
    "GK19meghdk_u:117": "saṃsarpantyāḥ skhalitasubhagaṃ darśitāvartanābhaḥ &",
    "GK19meghdk_u:118": "nirvindhyāyāḥ pathi bhava rasābhyantaraḥ saṃnipatya %",
    "GK19meghdk_u:119": "strīṇām ādyaṃ praṇayavacanaṃ vibhramo hi priyeṣu // 1.29 //",
    "GK19meghdk_u:120": "veṇībhūtapratanusalilā tām atītasya sindhuḥ $",
    "GK19meghdk_u:121": "pāṇḍucchāyā taṭaruhatarubhraṃśibhirjīrṇaparṇaiḥ &",
    "GK19meghdk_u:122": "saubhāgyaṃ te subhaga virahāvasthayā vyañjayantī %",
    "GK19meghdk_u:123": "kārśyaṃ yena tyajati vidhinā sa tvayaivopapādyaḥ // 1.30 //",
    "GK19meghdk_u:124": "prāpyāvantīn udayanakathākovidagrāmavṛddhān $",
    "GK19meghdk_u:125": "pūrvoddiṣṭām upasara purīṃ śrīviśālāṃ viśālām &",
    "GK19meghdk_u:126": "svalpībhūte sucaritaphale svargiṇāṃ gāṃ gatānāṃ %",
    "GK19meghdk_u:127": "śeṣaiḥ puṇyair hṛtam iva divaḥ kāntimat khaṇḍam ekam // 1.31 //",
    "GK19meghdk_u:128": "dīrghīkurvan paṭu madakalaṃ kūjitaṃ sārasānāṃ $",
    "GK19meghdk_u:129": "pratyūṣeṣu sphuṭitakamalāmodamaitrīkaṣāyaḥ &",
    "GK19meghdk_u:130": "yatra strīṇāṃ harati surataglānim aṅgānukūlaḥ %",
    "GK19meghdk_u:131": "śiprāvātaḥ priyatama iva prārthanācāṭukāraḥ // 1.32 //",
    "GK19meghdk_u:132": "hārāṃs tārāṃs taralaguṭikān koṭiśaḥ śaṅkaśuktīḥ $",
    "GK19meghdk_u:133": "śaṣpaśyāmān marakatamaṇīn unmayūkhaprarohān &",
    "GK19meghdk_u:134": "dṛṣṭvā yasyāṃ vipaṇiracitān vidrumāṇāṃ ca bhaṅgān %",
    "GK19meghdk_u:135": "saṃlakṣyante salilanidhayas toyamātrāvaśeṣāḥ // 1.33 //",
    "GK19meghdk_u:136": "pradyotasya priyaduhitaraṃ vatsarājo 'tra jahre $",
    "GK19meghdk_u:137": "haimaṃ tāladrumavanam abhūd atra tasyaiva rājñaḥ &",
    "GK19meghdk_u:138": "atrodbhrāntaḥ kila nalagiriḥ stambham utpāṭya darpād %",
    "GK19meghdk_u:139": "ity āgantūn ramayati jano yatra bandhūn abhijñaḥ // 1.34 //",
    "GK19meghdk_u:140": "jālodgīrṇair upacitavapuḥ keśasaṃskāradhūpair $",
    "GK19meghdk_u:141": "bandhuprītyā bhavanaśikhjibhir dattanṛtyopahāraḥ &",
    "GK19meghdk_u:142": "harmyeṣv asyāḥ kusumasurabhiṣv adhavakhedaṃ nayethā %",
    "GK19meghdk_u:143": "lakṣmīṃ paśyaṃl lalitavanitāpādarāgāṅkiteṣu // 1.35 //",
    "GK19meghdk_u:144": "bhartuḥ kaṇṭhacchavir iti gaṇaiḥ sādaraṃ vīkṣyamāṇaḥ $",
    "GK19meghdk_u:145": "puṇyaṃ yāyās tribhuvanaguror dhāma caṇḍīśvarasya &",
    "GK19meghdk_u:146": "dhūtodyānaṃ kuvalayarajogandhibhir gandhavatyās %",
    "GK19meghdk_u:147": "toyakrīḍāniratayuvatisnānatiktair marudbhiḥ // 1.36 //",
    "GK19meghdk_u:148": "apy anyasmiñ jaladhara mahākālam āsādya kāle $",
    "GK19meghdk_u:149": "sthātavyaṃ te nayanaviṣayaṃ yāvad atyeti bhānuḥ &",
    "GK19meghdk_u:150": "kurvan sandhyāvalipaṭahatāṃ śūlinaḥ ślāghanīyām %",
    "GK19meghdk_u:151": "āmandrāṇāṃ phalam avikalaṃ lapsyase garjitānām // 1.37 //",
    "GK19meghdk_u:152": "pādanyāsaiḥ kvaṇitaraśanās tatra līlāvadhūtai $",
    "GK19meghdk_u:153": "ratnacchāyākhacitavalibhiś cāmaraiḥ klāntahastāḥ &",
    "GK19meghdk_u:154": "veśyās tvatto nakhapadasukhān prāpya varṣāgrabindūn %",
    "GK19meghdk_u:155": "āmokṣyante tvayi madhukaraśreṇidīrghān kaṭakṣān // 1.38 //",
    "GK19meghdk_u:156": "paścād uccairbhujataruvanaṃ maṇḍalenābhlīnaḥ $",
    "GK19meghdk_u:157": "sāṃdhyaṃ tejaḥ pratinavajapāpuṣparaktaṃ dadhānaḥ &",
    "GK19meghdk_u:158": "nṛttārambhe hara paśupater ārdranāgājinecchāṃ %",
    "GK19meghdk_u:159": "śāntodvegastimitanayanaṃ dṛṣṭabhaktir bhavānyā // 1.39 //",
    "GK19meghdk_u:160": "gacchantīnāṃ ramāṇavasatiṃ yoṣitāṃ tatra naktaṃ $",
    "GK19meghdk_u:161": "ruddhāloke narapatipathe sūcibhedyais tamobhiḥ &",
    "GK19meghdk_u:162": "saudāmanyā kanakanikaṣasnigdhayā darśayorvīṃ %",
    "GK19meghdk_u:163": "toyotsargastanitamuharo mā ca bhūrviklavāstāḥ // 1.40 //",
    "GK19meghdk_u:164": "tāṃ kasyāṃcid bhavanavalabhau suptapārāvatāyāṃ $",
    "GK19meghdk_u:165": "nītvā rātriṃ ciravilasanāt khinnavidyutkalatraḥ &",
    "GK19meghdk_u:166": "dṛṣṭe sūrye punarapi bhavān vāhayedadhvaśeṣaṃ %",
    "GK19meghdk_u:167": "mandāyante na khalu suhṛdāmabhyupatārthakṛtyāḥ // 1.41 //",
    "GK19meghdk_u:168": "tasmin kāle nayanasaliaṃ yoṣitāṃ khaṇḍitānāṃ $",
    "GK19meghdk_u:169": "śāntiṃ neyaṃ praṇayibhir ato vartma bhānos tyajāśu &",
    "GK19meghdk_u:170": "prāleyāstraṃ kamalavadanāt so.api hartuṃ nalinyāḥ %",
    "GK19meghdk_u:171": "pratyāvṛttastvayi kararudhi syādanalpabhyasūyaḥ // 1.42 //",
    "GK19meghdk_u:172": "gambhīrāyāḥ payasi saritaś cetasīva prasanne $",
    "GK19meghdk_u:173": "chāyātmāpi prakṛtisubhago lapsyate te praveśam &",
    "GK19meghdk_u:174": "tasmād asyāḥ kumudaviśadāny arhasi tvaṃ na dhairyān %",
    "GK19meghdk_u:175": "moghīkartuṃ caṭulaśaphorodvartanaprekṣitāni // 1.43 //",
    "GK19meghdk_u:176": "tasyāḥ kiṃcit karadhṛtam iva prāptvāīraśākhaṃ $",
    "GK19meghdk_u:177": "hṛtvā nīlaṃ salilavasanaṃ muktarodhonitambam &",
    "GK19meghdk_u:178": "prasthānaṃ te katham api sakhe lambamānasya bhāvi %",
    "GK19meghdk_u:179": "jñātāsvādo vivṛtajaghanāṃ ko vihātuṃ samarthā // 1.44 //",
    "GK19meghdk_u:180": "tvanniṣyandocchvasitavasudhāgandhasamparkaramyaḥ $",
    "GK19meghdk_u:181": "srotorandhradhvanitasubhagaṃ dantibhiḥ pīyamānaḥ &",
    "GK19meghdk_u:182": "nīcair vāsyaty upajigamiṣor devapūrvaṃ giriṃ te %",
    "GK19meghdk_u:183": "śīto vāyuḥ pariṇamayitā kānanodumbarāṇām // 1.45 //",
    "GK19meghdk_u:184": "tatra skandaṃ niyatavasatiṃ puṣpameghīkṛtātmā $",
    "GK19meghdk_u:185": "puṣpāsāraiḥ snapayatu bhavān vyomagaṅgājalārdraiḥ &",
    "GK19meghdk_u:186": "rakṣāhetor navaśaśibhṛtā vāsavīnāṃ camūnām %",
    "GK19meghdk_u:187": "atyādityaṃ hutavahamukhe saṃbhṛtaṃ tad dhi teyaḥ // 1.46 //",
    "GK19meghdk_u:188": "jyotirlekhāvalayi galitaṃ yasya barhaṃ bhavānī $",
    "GK19meghdk_u:189": "putrapremṇā kuvalayadalaprāpi karṇe karoti &",
    "GK19meghdk_u:190": "dhautāpāṅgaṃ haraśaśirucā pāvakes taṃ mayūraṃ %",
    "GK19meghdk_u:191": "paścād adrigrahaṇagurubhir garjitair nartayethāḥ // 1.47 //",
    "GK19meghdk_u:192": "ārādyainaṃ śaravaṇabhavaṃ devam ullaṅghitādhvā $",
    "GK19meghdk_u:193": "siddhadvandvair jalakaṇabhayād vīṇibhir muktamārgaḥ &",
    "GK19meghdk_u:194": "vyālambethāḥ surabhitanayālambhajāṃ mānayiṣyan %",
    "GK19meghdk_u:195": "srotomūrtyā bhuvi pariṇatāṃ rantidevasya kīrtim // 1.48 //",
    "GK19meghdk_u:196": "tvayy ādātuṃ jalam avanate śārṅgiṇo varṇacaure $",
    "GK19meghdk_u:197": "tasyāḥ sindhoḥ pṛthum api tanuṃ dūrabhāvāt pravāham &",
    "GK19meghdk_u:198": "prekṣiṣyante gaganagatayo nūnam āvarjya dṛṣṭir %",
    "GK19meghdk_u:199": "ekaṃ bhuktāguṇam iva bhuvaḥ sthūlamadhyendranīlam // 1.49 //",
    "GK19meghdk_u:200": "tām uttīrya vraja paricitabhrūlatāvibhramāṇāṃ $",
    "GK19meghdk_u:201": "pakṣmotkṣepād uparivilasatkṛṣṇaśāraprabhāṇām &",
    "GK19meghdk_u:202": "kundakṣepānugamadhukaraśrīmuṣām ātmabimbaṃ %",
    "GK19meghdk_u:203": "pātrīkurvan daśapuravadhūnetrakautūhalānām // 1.50 //",
    "GK19meghdk_u:204": "brahmāvartaṃ janapadam atha cchāyayā gāhamānaḥ $",
    "GK19meghdk_u:205": "kṣetraṃ kṣatrapradhanapiśunaṃ kauravaṃ tad bhajethāḥ &",
    "GK19meghdk_u:206": "rājanyānāṃ śitaśaraśatair yatra gāṇḍīvadhanvā %",
    "GK19meghdk_u:207": "dhārāpātais tvam iva kamalāny abhyavarṣan mukhāni // 1.51 //",
    "GK19meghdk_u:208": "hitvā hālām abhimatarasāṃ revatīlocanāṅkāṃ $",
    "GK19meghdk_u:209": "bandhuprītyā samaravimukho lāṅgalī yāḥ siṣeve &",
    "GK19meghdk_u:210": "kṛtvā tāsām adhigamam apāṃ saumya sārasvatīnām %",
    "GK19meghdk_u:211": "antaḥ śuddhas tvam api bhavitā varṇamātreṇa kṛṣṇaḥ // 1.52 //",
    "GK19meghdk_u:212": "tasmād gaccher anukanakhalaṃ śailarājāvatīrṇāṃ $",
    "GK19meghdk_u:213": "jāhnoḥ kanyāṃ sagaratanayasvargasopānapaṅktim &",
    "GK19meghdk_u:214": "gaurīvaktrabhrukuṭiracanāṃ yā vihasyeva phenaiḥ %",
    "GK19meghdk_u:215": "śambhoḥ keśagrahaṇam akarod indulagnormihastā // 1.53 //",
    "GK19meghdk_u:216": "tasyāḥ pātuṃ suragaja iva vyomni paścārdhalambī $",
    "GK19meghdk_u:217": "tvaṃ ced acchasphaṭikaviśadaṃ tarkayes tiryag ambhaḥ &",
    "GK19meghdk_u:218": "saṃsarpantyā sapadi bhavataḥ srotasi cchāyayāsau %",
    "GK19meghdk_u:219": "syād asthānopagatayamunāsaṃgamevābhirāmā // 1.54 //",
    "GK19meghdk_u:220": "āsīnānāṃ surabhitaśilaṃ nābhigandhair mṛgāṇāṃ $",
    "GK19meghdk_u:221": "tasyā eva prabhavam acalaṃ prāpya gauraṃ tuṣāraiḥ &",
    "GK19meghdk_u:222": "vakṣyasy adhvaśramavinayena tasya śṛṅge niṣaṇṇaḥ %",
    "GK19meghdk_u:223": "śobhāṃ śubhrāṃ trinayanavṛṣotkhātapaṅkopameyam // 1.55 //",
    "GK19meghdk_u:224": "taṃ ced vāyau sarati saralaskandhasaṃghaṭṭajanmā $",
    "GK19meghdk_u:225": "bādhetolkākṣapitacamarībālabhāro davāgniḥ &",
    "GK19meghdk_u:226": "arhasy enaṃ śamayitum alaṃ vāridhārāsahasrair %",
    "GK19meghdk_u:227": "āpannārtipraśamanaphalāḥ saṃpado hy uttamānām // 1.56 //",
    "GK19meghdk_u:228": "ye saṃrambhotpatanarabhasāḥ svāṅgabhaṅgāya tasmin $",
    "GK19meghdk_u:229": "muktādhvānaṃ sapadi śarabhā laṅghayeyur bhavantam &",
    "GK19meghdk_u:230": "tān kurvīthās tumulakarakāvṛṣṭipātāvakīrṇan %",
    "GK19meghdk_u:231": "ke vā na syuḥ paribhavapadaṃ niṣphalārambhayatnāḥ // 1.57 //",
    "GK19meghdk_u:232": "tatra vyaktaṃ dṛṣadi caraṇanyāsam ardhendumauleḥ $",
    "GK19meghdk_u:233": "śaśvat siddhair upacitabaliṃ bhaktinamraḥ parīyāḥ &",
    "GK19meghdk_u:234": "yasmin dṛṣṭe karaṇavigamād ūrdhvam uddhūtapāpāḥ %",
    "GK19meghdk_u:235": "kalpiṣyante sthiragaṇapadaprāptaye śraddadhānāḥ // 1.58 //",
    "GK19meghdk_u:236": "śabdāyante madhuram anilaiḥ kīcakāḥ pūryamāṇāḥ $",
    "GK19meghdk_u:237": "saṃraktābhis tripuravijayo gīyate kiṃnarābhiḥ &",
    "GK19meghdk_u:238": "nirhrādas te muraja iva cet kandareṣu dhvaniḥ syāt %",
    "GK19meghdk_u:239": "saṃgītārtho nanu paśupates tatra bhāvī samagraḥ // 1.59 //",
    "GK19meghdk_u:240": "prāleyādrer upataṭam atikramya tāṃs tān viśeṣān $",
    "GK19meghdk_u:241": "haṃsadvāraṃ bhṛgupatiyaśovartma yat krauñcarandhram &",
    "GK19meghdk_u:242": "tenodīcīṃ diśam anusares tiryag āyāmaśobhī %",
    "GK19meghdk_u:243": "śyāmaḥ pādo baliniyamanābhyudyatasyeva viṣṇoḥ // 1.60 //",
    "GK19meghdk_u:244": "gatvā cordhvaṃ daśamukhabhujocchvāsitaprasthasaṃdheḥ $",
    "GK19meghdk_u:245": "kailāsasya tridaśavanitādarpaṇasyātithiḥ syāḥ &",
    "GK19meghdk_u:246": "śṛṅgocchrāyaiḥ kumudaviśadair yo vitatya sthitaḥ khaṃ %",
    "GK19meghdk_u:247": "rāśībhūtaḥ pratidinam iva tryambakasyaṭṭahāsaḥ // 1.61 //",
    "GK19meghdk_u:248": "utpaśyāmi tvayi taṭagate snigdhabhinnāñjanābhe $",
    "GK19meghdk_u:249": "sadyaḥ kṛttadviradadaśanacchedagaurasya tasya &",
    "GK19meghdk_u:250": "śobhām adreḥ stimitanayanaprekṣaṇīyāṃ bhavitrīm %",
    "GK19meghdk_u:251": "aṃsanyaste sati halabhṛto mecake vāsasīva // 1.62 //",
    "GK19meghdk_u:252": "hitvā tasmin bhujagavalayaṃ śambhunā dattahastā $",
    "GK19meghdk_u:253": "krīḍāśaile yadi ca vicaret pādacāreṇa gaurī &",
    "GK19meghdk_u:254": "bhaṅgībhaktyā viracitavapuḥ stambhitāntarjalaughaḥ %",
    "GK19meghdk_u:255": "sopānatvaṃ kuru maṇitaṭārohaṇāyāgrayāyī // 1.63 //",
    "GK19meghdk_u:256": "tatrāvaśyaṃ valayakuliśoddhaṭṭanodgīrṇatoyaṃ $",
    "GK19meghdk_u:257": "neṣyanti tvāṃ surayuvatayo yantradhārāgṛhatvam &",
    "GK19meghdk_u:258": "tābhyo mokṣas tava yadi sakhe gharmalabdhasya na syāt %",
    "GK19meghdk_u:259": "krīḍālolāḥ śravaṇaparuṣair garjitair bhāyayes tāḥ // 1.64 //",
    "GK19meghdk_u:260": "hemāmbhojaprasavi salilaṃ mānasasyādadānaḥ $",
    "GK19meghdk_u:261": "kurvan kāmaṃ kṣaṇamukhapaṭaprītim airāvatasya &",
    "GK19meghdk_u:262": "dhunvan kalpadrumakisalayān yaṃśukānīva vātair %",
    "GK19meghdk_u:263": "nānāceṣṭair jaladalalitair nirviśes taṃ nagendram // 1.65 //",
    "GK19meghdk_u:264": "tasyotsaṅge praṇayina iva srastagaṅgādukūlāṃ $",
    "GK19meghdk_u:265": "na tvaṃ dṛṣṭvā na punar alakāṃ jñāsyase kāmacārin &",
    "GK19meghdk_u:266": "yā vaḥ kāle vahati salilodgāram uccair vimānā %",
    "GK19meghdk_u:267": "muktājālagrathitam alakaṃ kāminīvābhravṛndam // 1.66 //",
    "GK19meghdk_u:268": "{ūttarameghaḥ}",
    "GK19meghdk_u:269": "vidhunvantaṃ lalitavanitāḥ sendracāpaṃ sacitrāḥ $",
    "GK19meghdk_u:270": "saṃgītāya prahatamurajāḥ snigdhagambhīraghoṣam &",
    "GK19meghdk_u:271": "antastoyaṃ maṇimayabhuvas tuṅgam abhraṃlihāgrāḥ %",
    "GK19meghdk_u:272": "prāsādās tvāṃ tulayitum alaṃ yatra tais tair viśeṣaiḥ // 2.1 //",
    "GK19meghdk_u:273": "haste līlākamalam alake bālakundānuviddhaṃ $",
    "GK19meghdk_u:274": "nītā lodhraprasavarajasā pāṇḍutām ānane śrīḥ &",
    "GK19meghdk_u:275": "cūḍāpāśe navakuravakaṃ cāru karṇe śirīṣaṃ %",
    "GK19meghdk_u:276": "sīmante ca tvadupagamajaṃ yatra nīpaṃ vadhūnām // 2.2 //",
    "GK19meghdk_u:277": "yatronmattabhramaramukharāḥ pādapā nityapuṣpā $",
    "GK19meghdk_u:278": "haṃsaśreṇīracitaraśanā nityapadmā nalinyaḥ &",
    "GK19meghdk_u:279": "kekotkaṇṭhā bhuvanaśikhino nityabhāsvatkalāpā %",
    "GK19meghdk_u:280": "nityajyotsnāḥ prahitatamovṛttiramyāḥ pradoṣāḥ // 2.3 //",
    "GK19meghdk_u:281": "ānandotthaṃ nayanasalilamyatra nānyair nimittair $",
    "GK19meghdk_u:282": "nānyas tāpaṃ kusumaśarajād iṣṭasaṃyogasādhyāt &",
    "GK19meghdk_u:283": "nāpy anyasmāt praṇayakalahād viprayogopapattir %",
    "GK19meghdk_u:284": "vitteśānāṃ na ca khalu vayo yauvanād anyad asti // 2.4 //",
    "GK19meghdk_u:285": "yasyāṃ yakṣāḥ sitamaṇimayāny etya harmyasthalāni $",
    "GK19meghdk_u:286": "jyotiśchāyākusumaracitāny uttamastrīsahāyāḥ &",
    "GK19meghdk_u:287": "āsevante madhu ratiphalaṃ kalpavṛkṣaprasūtaṃ %",
    "GK19meghdk_u:288": "tvadgambhīradhvaniṣu śanakaiḥ puṣkareṣv āhateṣu // 2.5 //",
    "GK19meghdk_u:289": "mandākinyāḥ salilaśiśiraiḥ sevyamānā marudbhir $",
    "GK19meghdk_u:290": "mandārāṇām anutaṭaruhāṃ chāyayā vāritoṣṇāḥ &",
    "GK19meghdk_u:291": "anveṣṭavyaiḥ kanakasikatāmuṣṭinikṣepagūḍhaiḥ %",
    "GK19meghdk_u:292": "saṃkrīḍante maṇibhiramaraprārthitayā yatra kanyāḥ // 2.6 //",
    "GK19meghdk_u:293": "nīvībandhocchvāsitaśithilaṃ yatra bimbādharāṇāṃ $",
    "GK19meghdk_u:294": "kṣaumaṃ rāgādanibhṛtakareṣv ākṣipatsu priyeṣu &",
    "GK19meghdk_u:295": "arcistuṅgān abhimukham api prāpya ratnapradīpān %",
    "GK19meghdk_u:296": "hrīmūḍhānāṃ bhavati viphalapreraṇā cūrṇamuṣṭiḥ // 2.7 //",
    "GK19meghdk_u:297": "netrā nītāḥ satatagatinā yadvimānāgrabhūmīr $",
    "GK19meghdk_u:298": "ālekhyānāṃ salilakaṇikādoṣam utpādya sadyaḥ &",
    "GK19meghdk_u:299": "śaṅkāspṛṣṭā iva jalamucas tvādṛśā jālamārgair %",
    "GK19meghdk_u:300": "dhūmodgārānukṛtinipuṇā jarjarā niṣpatanti // 2.8 //",
    "GK19meghdk_u:301": "yatra strīṇāṃ priyatamabhujocchvāsitāliṅgitānām $",
    "GK19meghdk_u:302": "aṅgaglāniṃ suratajanitāṃ tantujālāvalambāḥ &",
    "GK19meghdk_u:303": "tvatsaṃrodhāpagamaviśadaś candrapādair niśīthe %",
    "GK19meghdk_u:304": "vyālumpanti sphuṭajalalavasyandinaś candrakāntāḥ // 2.9 //",
    "GK19meghdk_u:305": "akṣayyāntarbhavananidhayaḥ pratyahaṃ raktakaṇṭhair $",
    "GK19meghdk_u:306": "udgāyadbhir dhanapatiyaśaḥ kiṃnarair yatra sārdham &",
    "GK19meghdk_u:307": "vaibhrājākhyaṃ vibudhavanitāvāramukhyasahāyā %",
    "GK19meghdk_u:308": "baddhālāpā bahirupavanaṃ kāmino nirviśanti // 2.10 //",
    "GK19meghdk_u:309": "gatyutkampād alakapatitair yatra mandārapuṣpaiḥ $",
    "GK19meghdk_u:310": "putracchedaiḥ kanakakamalaiḥ karṇavisraṃśibhiś ca &",
    "GK19meghdk_u:311": "muktājālaiḥ stanaparisaracchinnasūtraiś ca hārair %",
    "GK19meghdk_u:312": "naiśo mārgaḥ savitur udaye sūcyate kāminīnām // 2.11 //",
    "GK19meghdk_u:313": "vāsaś citraṃ madhu nayanayor vibhramādeśadakṣaṃ $",
    "GK19meghdk_u:314": "puṣpodbhedaṃ saha kisalayair bhūṣaṇānāṃ vikalpam &",
    "GK19meghdk_u:315": "lākṣārāgaṃ caraṇakamalanyāsayogyaṃ ca yasyām %",
    "GK19meghdk_u:316": "ekaḥ sūte sakalam abalāmaṇḍanaṃ kalpavṛkṣaḥ // 2.12 //",
    "GK19meghdk_u:317": "patraśyāmā dinakarahayaspardhino yatra vāhāḥ $",
    "GK19meghdk_u:318": "śailodagrās tvam iva kariṇo vṛṣṭimantaḥ prabhedāt &",
    "GK19meghdk_u:319": "yodhāgraṇyaḥ pratidaśamukhaṃ saṃyuge tasthivāṃsaḥ %",
    "GK19meghdk_u:320": "pratyādiṣṭābharaṇarucayaś candrahāsavraṇāṅkaiḥ // 2.13 //",
    "GK19meghdk_u:321": "matvā devaṃ dhanapatisakhaṃ yatra sākṣād vasantaṃ $",
    "GK19meghdk_u:322": "prāyaś cāpaṃ na vahati bhayān manmathaḥ ṣaṭpadajyam &",
    "GK19meghdk_u:323": "sabhrūbhaṅgaprahitanayanaiḥ kāmilakṣyeṣv amoghais %",
    "GK19meghdk_u:324": "tasyārambhaś caturavanitāvibhramair eva siddhaḥ // 2.14 //",
    "GK19meghdk_u:325": "tatrāgāraṃ dhanapatigṛhān uttareṇāsmadīyaṃ $",
    "GK19meghdk_u:326": "dūrāl lakṣyaṃ surapatidhanuścāruṇā toraṇena &",
    "GK19meghdk_u:327": "yasyopānte kṛtakatanayaḥ kāntayā vardhito me %",
    "GK19meghdk_u:328": "hastaprāpyastavakanamito bālamandāravṛkṣaḥ // 2.15 //",
    "GK19meghdk_u:329": "vāpī cāsmin marakataśilābaddhasopānamārgā $",
    "GK19meghdk_u:330": "haimaiśchannā vikacakamalaiḥ snigdhavaidūryanālaiḥ &",
    "GK19meghdk_u:331": "yasyās toye kṛtavasatayo mānasaṃ saṃnikṛṣṭaṃ %",
    "GK19meghdk_u:332": "nādhyāsyanti vyapagataśucas tvām api prekṣya haṃsāḥ // 2.16 //",
    "GK19meghdk_u:333": "tasyās tīre racitaśikharaḥ peśalair indranīlaiḥ $",
    "GK19meghdk_u:334": "krīḍāśailaḥ kanakakadalīveṣṭanaprekṣaṇīyaḥ &",
    "GK19meghdk_u:335": "madgehinyāḥ priya iti sakhe cetasā kātareṇa %",
    "GK19meghdk_u:336": "prekṣyopāntasphuritataḍitaṃ tvāṃ tam eva smarāmi // 2.17 //",
    "GK19meghdk_u:337": "raktāśokaś calakisalayaḥ kesaraś cātra kāntaḥ $",
    "GK19meghdk_u:338": "pratyāsannau kuruvakavṛter mādhavīmaṇḍapasya &",
    "GK19meghdk_u:339": "ekaḥ sakhyās tava saha mayā vāmapādābhilāṣī %",
    "GK19meghdk_u:340": "kāṅkṣaty anyo vadanamadirāṃ dohadacchadmanāsyāḥ // 2.18 //",
    "GK19meghdk_u:341": "tanmadhye ca sphaṭikaphalakā kāñcanī vāsayaṣṭir $",
    "GK19meghdk_u:342": "mūle baddhā maṇibhir anatiprauḍhavaṃśaprakāśaiḥ &",
    "GK19meghdk_u:343": "tālaiḥ śiñjāvalayasubhagair nartitaḥ kāntayā me %",
    "GK19meghdk_u:344": "yām adhyāste divasavigame nīlakaṇṭhaḥ suhṛd vaḥ // 2.19 //",
    "GK19meghdk_u:345": "ebhiḥ sādho hṛdayanihitair lakṣaṇair lakṣayethā $",
    "GK19meghdk_u:346": "dvāropānte likhitavapuṣau śaṅkhapadmau ca dṛṣṭvā &",
    "GK19meghdk_u:347": "kṣāmacchāyāṃ bhavanam adhunā madviyogena nūnaṃ %",
    "GK19meghdk_u:348": "sūryāpāye na khalu kamalaṃ puṣyati svāmabhikhyām // 2.20 //",
    "GK19meghdk_u:349": "gatvā sadyaḥ kalabhatanutāṃ śīghrasaṃpātahetoḥ $",
    "GK19meghdk_u:350": "krīḍāśaile prathamakathite ramyasānau niṣaṇṇaḥ &",
    "GK19meghdk_u:351": "arhasy antarbhavanapatitāṃ kartum alpālpabhāsaṃ %",
    "GK19meghdk_u:352": "khadyotālīvilasitanibhāṃ vidyudunmeṣadṛṣṭim // 2.21 //",
    "GK19meghdk_u:353": "tanvī śyāmā śikharīdaśanā pakvabimbādharauṣṭhī $",
    "GK19meghdk_u:354": "madhye kṣāmā cakitahariṇīprekṣaṇā nimnanābhiḥ &",
    "GK19meghdk_u:355": "śroṇībhārād alasagamanā stokanamrā stanābhyāṃ %",
    "GK19meghdk_u:356": "yā tatra syād yuvatīviṣaye sṛṣṭir ādyaiva dhātuḥ // 2.22 //",
    "GK19meghdk_u:357": "tāṃ jānīthāḥ parimitakathāṃ jīvitaṃ me dvitīyaṃ $",
    "GK19meghdk_u:358": "dūrībhūte mayi sahacare cakravākīm ivaikām &",
    "GK19meghdk_u:359": "gāḍhotkaṇṭhāṃ guruṣu divaseṣv eṣu gacchatsu bālāṃ %",
    "GK19meghdk_u:360": "jātāṃ manye śiśiramathitāṃ padminīṃ vānyarūpām // 2.23 //",
    "GK19meghdk_u:361": "nūnaṃ tasyāḥ prabalaruditocchūnanetraṃ priyāyā $",
    "GK19meghdk_u:362": "niḥśvāsānām aśiśiratayā bhinnavarṇādharoṣṭham &",
    "GK19meghdk_u:363": "hastanyastaṃ mukham asakalavyakti lambālakatvād %",
    "GK19meghdk_u:364": "indor dainyaṃ tvadanusaraṇakliṣṭakānter bibharti // 2.24 //",
    "GK19meghdk_u:365": "āloke te nipatati purā sā balivyākulā vā $",
    "GK19meghdk_u:366": "matsādṛśyaṃ virahatanu vā bhāvagamyaṃ likhantī &",
    "GK19meghdk_u:367": "pṛcchantī vā madhuravacanāṃ sārikāṃ pañjarasthāṃ %",
    "GK19meghdk_u:368": "kaccid bhartuḥ smarasi rasike tvaṃ hi tasya priyeti // 2.25 //",
    "GK19meghdk_u:369": "utsaṅge vā malinavasane saumya nikṣipya vīṇāṃ $",
    "GK19meghdk_u:370": "madgotrāṅkaṃ viracitapadaṃ geyam udgātukāmā &",
    "GK19meghdk_u:371": "tantrīm ārdrāṃ nayanasalilaiḥ sārayitvā kathaṃcid %",
    "GK19meghdk_u:372": "bhūyo bhūyaḥ svayam api kṛtāṃ mūrcchanāṃ vismarantī // 2.26 //",
    "GK19meghdk_u:373": "śeṣān māsān virahadivāsasthāpitasyāvadher vā $",
    "GK19meghdk_u:374": "vinyasyantī bhuvi gaṇanayā dehalīdattapuṣpaiḥ &",
    "GK19meghdk_u:375": "sambhogaṃ vā hṛdayanihitārambham āsvādayantī %",
    "GK19meghdk_u:376": "prāyeṇaite ramaṇaviraheṣv aṅganānāṃ vinodāḥ // 2.27 //",
    "GK19meghdk_u:377": "savyāpāram ahani na tathā pīḍayed viprayogaḥ $",
    "GK19meghdk_u:378": "śaṅke rātrau gurutaraśucaṃ nirvinodāṃ sakhīṃ te &",
    "GK19meghdk_u:379": "matsandeśaḥ sukhayitum alaṃ paśya sādhvīṃ niśīthe %",
    "GK19meghdk_u:380": "tām unnidrām avaniśayanāṃ saudhavātāyanasthaḥ // 2.28 //",
    "GK19meghdk_u:381": "ādhikṣāmāṃ virahaśayane saṃniṣaṇṇaikapārśvāṃ $",
    "GK19meghdk_u:382": "prācīmūle tanum iva kalāmātraśeṣāṃ himāṃśoḥ &",
    "GK19meghdk_u:383": "nītā rātriḥ kṣaṇa iva mayā sārdham icchāratair yā %",
    "GK19meghdk_u:384": "tām evoṣṇair virahamahatīm aśrubhir yāpayantīm // 2.29 //",
    "GK19meghdk_u:385": "pādān indoramṛtaśiśirāñjalamārgapraviṣṭān $",
    "GK19meghdk_u:386": "pūrvaprītyā gatamabhumukhaṃ saṃnivṛttaṃ tathaiva &",
    "GK19meghdk_u:387": "cakṣuḥ khedāt salilagurubhiḥ pakṣmabhiśchādayantīṃ %",
    "GK19meghdk_u:388": "sābhre.ahnīva sthalakamalinī na prabhuddhāṃ na suptām // 2.30 //",
    "GK19meghdk_u:389": "niḥśvāsenādharakisalayakleśinā vikṣipantīṃ $",
    "GK19meghdk_u:390": "śuddhasnānāt paruṣamalakaṃ nūnamāgaṇṇdalambam &",
    "GK19meghdk_u:391": "matsaṃbhogaḥ kathamupanamet svapnajo.apīti nidrām %",
    "GK19meghdk_u:392": "ākāṅkṣantīṃ nayanasalilotpīḍaruddhāvakāśam // 2.31 //",
    "GK19meghdk_u:393": "ādye baddhā virahadivase yā śikhā dāma hitvā $",
    "GK19meghdk_u:394": "śāpasyānte vigalitaśucā tāṃ mayodveṣṭanīyām &",
    "GK19meghdk_u:395": "sparśakliṣṭām ayamitanakhenāsakṛtsārayantīṃ %",
    "GK19meghdk_u:396": "gaṇḍābhogāt kaṭhinaviṣamām ekaveṇīṃ kareṇa // 2.32 //",
    "GK19meghdk_u:397": "sā saṃnyastābharaṇam abalā peśalaṃ dhārayantī $",
    "GK19meghdk_u:398": "śayyotsaṅge nihitam asakṛd duḥkhaduḥkhena gātram &",
    "GK19meghdk_u:399": "tvām apy asraṃ navajalamayaṃ mocayiṣyaty avaśyaṃ %",
    "GK19meghdk_u:400": "prāyaḥ sarvo bhavati karuṇāvṛttir ārdrāntarātmā // 2.33 //",
    "GK19meghdk_u:401": "jāne sakhyās tava mayi manaḥ saṃbhṛtasnehamasmād $",
    "GK19meghdk_u:402": "itthaṃbhūtāṃ prathamavirahe tām ahaṃ tarkayāmi &",
    "GK19meghdk_u:403": "vācālaṃ māṃ na khalu subhagaṃmanyabhāvaḥ karoti %",
    "GK19meghdk_u:404": "pratyakṣaṃ te nikhilam acirād bhrātar uktaṃ mayā yat // 2.34 //",
    "GK19meghdk_u:405": "ruddhāpāṅgaprasaram alakair añjanasnehaśūnyaṃ $",
    "GK19meghdk_u:406": "pratyādeśād api ca madhuno vismṛtabhrūvilāsam &",
    "GK19meghdk_u:407": "tvayy āsanne nayanam uparispandi śaṅke mṛgākṣyā %",
    "GK19meghdk_u:408": "mīnakṣobhāc calakuvalayaśrītulām eṣyatīti // 2.35 //",
    "GK19meghdk_u:409": "vāmaś cāsyāḥ kararuhapadair mucyamāno madīyair $",
    "GK19meghdk_u:410": "muktājālaṃ ciraparicitaṃ tyājito daivagatyā &",
    "GK19meghdk_u:411": "saṃbhogānte mama samucito hastasaṃvāhamānāṃ %",
    "GK19meghdk_u:412": "yāsyaty ūruḥ sarasakadalīstambhagauraś calatvam // 2.36 //",
    "GK19meghdk_u:413": "tasmin kāle jalada yadi sā labdhanidrāsukhā syād $",
    "GK19meghdk_u:414": "anvāsyaināṃ stanitavimukho yāmamātraṃ sahasva &",
    "GK19meghdk_u:415": "mā bhūd asyāḥ praṇayini mayi svapnalabdhe kathaṃcit %",
    "GK19meghdk_u:416": "sadyaḥ kaṇṭhacyutabhujalatāgranthi gāḍhopagūḍham // 2.37 //",
    "GK19meghdk_u:417": "tām utthāpya svajalakaṇikāśītalenānilena $",
    "GK19meghdk_u:418": "pratyāśvastāṃ samam abhinavair jālakair mālatīnām &",
    "GK19meghdk_u:419": "vidyudgarbhaḥ stimitanayanāṃ tvatsanāthe gavākṣe %",
    "GK19meghdk_u:420": "vaktuṃ dhīraḥ stanitavacanair māninīṃ prakramethāḥ // 2.38 //",
    "GK19meghdk_u:421": "bhartur mitraṃ priyam avidhave viddhi mām ambuvāhaṃ $",
    "GK19meghdk_u:422": "tatsaṃdeśair hṛdayanihitair āgataṃ tvatsamīpam &",
    "GK19meghdk_u:423": "yo vṛndāni tvarayati pathi śramyatāṃ proṣitānāṃ %",
    "GK19meghdk_u:424": "mandrasnigdhair dhvanibhir abalāveṇimokṣotsukāni // 2.39 //",
    "GK19meghdk_u:425": "ity ākhyāte pavanatanayaṃ maithilīvonmukhī sā $",
    "GK19meghdk_u:426": "tvām utkaṇṭhocchvasitahṛdayā vīkṣya sambhāvya caiva &",
    "GK19meghdk_u:427": "śroṣyaty asmāt param avahitā saumya sīmantinīnāṃ %",
    "GK19meghdk_u:428": "kāntodantaḥ suhṛdupanataḥ saṃgamāt kiṃcid ūnaḥ // 2.40 //",
    "GK19meghdk_u:429": "tām āyuṣman mama ca vacanād ātmanaś copakartuṃ $",
    "GK19meghdk_u:430": "brūyā evaṃ tava sahacaro rāmagiryāśramasthaḥ &",
    "GK19meghdk_u:431": "avyāpannaḥ kuśalam abale pṛcchati tvāṃ viyuktaḥ %",
    "GK19meghdk_u:432": "pūrvābhāṣyaṃ sulabhavipadāṃ prāṇinām etad eva // 2.41 //",
    "GK19meghdk_u:433": "aṅgenāṅgaṃ pratanu tanunā gāḍhataptena taptaṃ $",
    "GK19meghdk_u:434": "sāsreṇāśrudrutam aviratotkaṇṭham utkaṇṭhitena &",
    "GK19meghdk_u:435": "uṣṇocchvāsaṃ samadhikatarocchvāsinā dūravartī %",
    "GK19meghdk_u:436": "saṃkalpais tair viśati vidhinā vairiṇā ruddhamārgaḥ // 2.42 //",
    "GK19meghdk_u:437": "śabdākhyeyaṃ yadapi kila te yaḥ sakhīnāṃ purastāt $",
    "GK19meghdk_u:438": "karṇe lolaḥ kathayitum abhūd ānanasparśalobhāt &",
    "GK19meghdk_u:439": "so 'tikrāntaḥ śravaṇaviṣayaṃ locanābhyām adṛṣṭas %",
    "GK19meghdk_u:440": "tvām utkaṇṭhāviracitapadaṃ manmukhenedam āha // 2.43 //",
    "GK19meghdk_u:441": "śyāmāsv aṅgaṃ cakitahariṇīprekṣaṇe dṛṣṭipātaṃ $",
    "GK19meghdk_u:442": "vaktracchāyāṃ śaśini śikhināṃ barhabhāreṣu keśān &",
    "GK19meghdk_u:443": "utpaśyāmi pratanuṣu nadīvīciṣu bhrūvilāsān %",
    "GK19meghdk_u:444": "hantaikasmin kvacid api na te caṇḍi sādṛśyam asti // 2.44 //",
    "GK19meghdk_u:445": "tvām ālikhya praṇayakupitāṃ dhāturāgaiḥ śilāyām $",
    "GK19meghdk_u:446": "ātmānaṃ te caraṇapatitaṃ yāvad icchāmi kartum &",
    "GK19meghdk_u:447": "asrais tāvan muhur upacitair dṛṣṭir ālupyate me %",
    "GK19meghdk_u:448": "krūras tasminn api na sahate saṃgamaṃ nau kṛtāntaḥ // 2.45 //",
    "GK19meghdk_u:449": "dhārāsiktasthalasurabhiṇas tvanmukhasyāsya bāle $",
    "GK19meghdk_u:450": "dūrībhūtaṃ pratanum api māṃ pañcabāṇaḥ kṣiṇoti &",
    "GK19meghdk_u:451": "gharmānte 'smin vigaṇaya kathaṃ vāsarāṇi vrajeyur %",
    "GK19meghdk_u:452": "diksaṃsaktapravitataghanavyastasūryātapāni // 2.45a //",
    "GK19meghdk_u:453": "mām ākāśapraṇihitabhujaṃ nirdayāśleṣahetor $",
    "GK19meghdk_u:454": "labdhāyās te katham api mayā svapnasandarśaneṣu &",
    "GK19meghdk_u:455": "paśyantīnāṃ na khalu bahuśo na sthalīdevatānāṃ %",
    "GK19meghdk_u:456": "muktāsthūlās tarukisalayeṣv aśruleśāḥ patanti // 2.46 //",
    "GK19meghdk_u:457": "bhittvā sadyaḥ kisalayapuṭān devadārudrumāṇāṃ $",
    "GK19meghdk_u:458": "ye tatkṣīrasrutisurabhayo dakṣiṇena pravṛttāḥ &",
    "GK19meghdk_u:459": "āliṅgyante guṇavati mayā te tuṣārādrivātāḥ %",
    "GK19meghdk_u:460": "pūrvaṃ spṛṣṭaṃ yadi kila bhaved aṅgam ebhis taveti // 2.47 //",
    "GK19meghdk_u:461": "saṃkṣipyante kṣana iva kathaṃ dīrghayāmā triyāmā $",
    "GK19meghdk_u:462": "sarvāvasthāsv ahar api kathaṃ mandamandātapaṃ syāt &",
    "GK19meghdk_u:463": "itthaṃ cetaś caṭulanayane durlabhaprārthanaṃ me %",
    "GK19meghdk_u:464": "gāḍhoṣmābhiḥ kṛtam aśaraṇaṃ tvadviyogavyathābhiḥ // 2.48 //",
    "GK19meghdk_u:465": "nanv ātmānaṃ bahu vigaṇayann ātmanaivāvalambe $",
    "GK19meghdk_u:466": "tatkalyāṇi tvam api nitarāṃ mā gamaḥ kātaratvam &",
    "GK19meghdk_u:467": "kasyātyantaṃ sukham upanataṃ duḥkham ekāntato vā %",
    "GK19meghdk_u:468": "nīcair gacchaty upari ca daśā cakranemikrameṇa // 2.49 //",
    "GK19meghdk_u:469": "śāpānto me bhujagaśayanād utthite śārṅgapāṇau $",
    "GK19meghdk_u:470": "śeṣān māsān gamaya caturo locane mīlayitvā &",
    "GK19meghdk_u:471": "paścād āvāṃ virahaguṇitaṃ taṃ tam ātmābhilāṣaṃ %",
    "GK19meghdk_u:472": "nirvekṣyāvaḥ pariṇataśaraccandrikāsu kṣapāsu // 2.50 //",
    "GK19meghdk_u:473": "bhūyaścāha tvam api śayane kaṇṭhalagnā purā me $",
    "GK19meghdk_u:474": "nidrāṃ gatvā kim api rudatī sasvaraṃ viprabuddhā &",
    "GK19meghdk_u:475": "sāntarhāsaṃ kathitam asakṛt pṛcchataś ca tvayā me %",
    "GK19meghdk_u:476": "dṛṣṭaḥ svapne kitava ramayan kām api tvaṃ mayeti // 2.51 //",
    "GK19meghdk_u:477": "etasmān māṃ kuśalinam abhijñānadānād viditvā $",
    "GK19meghdk_u:478": "mā kaulīnād asitanayane mayy aviśvāsinī bhūḥ &",
    "GK19meghdk_u:479": "snehān āhuḥ kim api virahe dhvaṃsinas te tv abhogād %",
    "GK19meghdk_u:480": "iṣṭe vastuny upacitarasāḥ premarāśībhavanti // 2.52 //",
    "GK19meghdk_u:481": "āśvāsyaivaṃ prathamavirahodagraśokāṃ sakhīṃ te $",
    "GK19meghdk_u:482": "śailād āśu trinayanavṛṣotkhātakūṭān nivṛttaḥ &",
    "GK19meghdk_u:483": "sābhijñānaprahitakuśalais tadvacobhir mamāpi %",
    "GK19meghdk_u:484": "prātaḥ kundaprasavaśithilaṃ jīvitaṃ dhārayethāḥ // 2.53 //",
    "GK19meghdk_u:485": "kaccit saumya vyavasitam idaṃ bandhukṛtyaṃ tvayā me $",
    "GK19meghdk_u:486": "pratyādeśān na khalu bhavato dhīratāṃ kalpayāmi &",
    "GK19meghdk_u:487": "niḥśabdo 'pi pradiśasi jalaṃ yācitaś cātakebhyaḥ %",
    "GK19meghdk_u:488": "pratyuktaṃ hi praṇayiṣu satām īpsitārthakriyaiva // 2.54 //"
}