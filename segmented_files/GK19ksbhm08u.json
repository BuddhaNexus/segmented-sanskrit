{
  "GK19ksbhm08u:0": "//karṇaparva//",
  "GK19ksbhm08u:1": "nārāyaṇaṃ namaskṛtya naraṃ caiva narottamam /",
  "GK19ksbhm08u:2": "devīṃ sarasvatīṃ vyāsaṃ tato jayamudīrayet // Bhmj_8.1 //",
  "GK19ksbhm08u:3": "hate droṇe kurukṣetre punarabhyetya saṃjayaḥ /",
  "GK19ksbhm08u:4": "rājñe nyavedayadyuddhamāścaryaṃ karṇapārthayoḥ // Bhmj_8.2 //",
  "GK19ksbhm08u:5": "tato duryodhanaḥ karṇaṃ cittasaṃkalpaśālinam /",
  "GK19ksbhm08u:6": "cakre drauṇigirā hṛṣṭaḥ śūraṃ senāsu nāyakam // Bhmj_8.3 //",
  "GK19ksbhm08u:7": "abhiṣikto maṇimayaiḥ kalaśairyaśasāṃ nidhiḥ /",
  "GK19ksbhm08u:8": "manorathasudhāvarṣī so 'bhavatkurubhūpateḥ // Bhmj_8.4 //",
  "GK19ksbhm08u:9": "vidhāya makaravyūhaṃ sthito vairikuleṣu saḥ /",
  "GK19ksbhm08u:10": "cakrire pāṇḍavā vyūhamardhacandramatandritam // Bhmj_8.5 //",
  "GK19ksbhm08u:11": "tataḥ śastrāstrasaṃgharṣakīrṇavahnikaṇākule /",
  "GK19ksbhm08u:12": "ghore pravṛtte samare nirdhoṣastumulo 'bhavat // Bhmj_8.6 //",
  "GK19ksbhm08u:13": "bhīmo 'tha kuñjarārūḍho mattamātaṅgamāsthitam /",
  "GK19ksbhm08u:14": "caturdantaṃ jaghānograṃ kulūtanṛpatiṃ raṇe // Bhmj_8.7 //",
  "GK19ksbhm08u:15": "tataḥ karṇāntanirmuktaiḥ karṇacāpacyutaiḥ śaraiḥ /",
  "GK19ksbhm08u:16": "nirbhinnāḥ kuñjarāḥ petuśchinnapakṣā ivācalāḥ // Bhmj_8.8 //",
  "GK19ksbhm08u:17": "pārthasātyakipāñcāladraupadeyaśikhaṇḍinaḥ /",
  "GK19ksbhm08u:18": "kṛpadrauṇimukhaiścakruḥ paraṃ navamivāharam // Bhmj_8.9 //",
  "GK19ksbhm08u:19": "pārthaḥ saṃśaptakānhatvā nināya bhrātarau nṛpau /",
  "GK19ksbhm08u:20": "daṇḍādhāraṃ sadaṇḍaṃ ca daṇḍādhārapuraṃ śaraiḥ // Bhmj_8.10 //",
  "GK19ksbhm08u:21": "atha pāṇḍyaḥ kurucamūṃ dārayañjagatībhujām /",
  "GK19ksbhm08u:22": "bhallaiḥ śirāṃsi ciccheda labdhalakṣyaḥ prahāriṇām // Bhmj_8.11 //",
  "GK19ksbhm08u:23": "bhīṣmadroṇārjunaspardhāṃ darpajvarabhavāṃ nayaḥ /",
  "GK19ksbhm08u:24": "sahate nityamātmānaṃ manyamāno balādhikam // Bhmj_8.12 //",
  "GK19ksbhm08u:25": "dakṣiṇāpathanāthena karṇāṭīsmitakīrtinā /",
  "GK19ksbhm08u:26": "lāṭīnetraśitāstreṇa tena bāṇairnipīḍitā // Bhmj_8.13 //",
  "GK19ksbhm08u:27": "drauṇinā sūtapūtreṇa saubalena kṛpeṇa ca /",
  "GK19ksbhm08u:28": "vāryamāṇāpi dudrāva kururājavarūthinī // Bhmj_8.14 //",
  "GK19ksbhm08u:29": "tamabhyetya javāddrauṇirviśikhāśanivarṣiṇam /",
  "GK19ksbhm08u:30": "ayodhayadasaṃbhrānto jambhāririva śambaram // Bhmj_8.15 //",
  "GK19ksbhm08u:31": "tasya līlāvatīlolalocanabhramarāmbujam /",
  "GK19ksbhm08u:32": "drauṇiḥ śiro jahārātha bhallenāndelikuṇḍalam // Bhmj_8.16 //",
  "GK19ksbhm08u:33": "pāṇḍyasaṃjñe hate vīre mauliratne mahībhujām /",
  "GK19ksbhm08u:34": "pāṇḍusenā na śuśubhe śaśihineva śarvarī // Bhmj_8.17 //",
  "GK19ksbhm08u:35": "***** pāṇḍyavadhaḥ // 1 // *****",
  "GK19ksbhm08u:36": "tato gāḍhaniṣakteṣu śastravṛṣṭiṃ pibatsiva /",
  "GK19ksbhm08u:37": "āviṣṭeṣviva vīreṣu yudhi māneṣvavāritam // Bhmj_8.18 //",
  "GK19ksbhm08u:38": "miśrībhūteṣu bhūpānāṃ ratheṣu ca gajeṣu ca /",
  "GK19ksbhm08u:39": "naṣṭālokeṣu lokeṣu vapurgāḍhena pāṃsunā // Bhmj_8.19 //",
  "GK19ksbhm08u:40": "mleccharājaṃ mahānīkaṃ nakulaḥ krūrayodhinam /",
  "GK19ksbhm08u:41": "jaghāna rākṣasācāraṃ sarvāyudhaviśāradam // Bhmj_8.20 //",
  "GK19ksbhm08u:42": "vimarde nibiḍe tasminnakulaṃ vadhagocaram /",
  "GK19ksbhm08u:43": "smarankuntīvacaḥ karṇo nāvadhītsatyavikramaḥ // Bhmj_8.21 //",
  "GK19ksbhm08u:44": "tataḥ karṇamukhairvīraiḥ kīrṇāḥ pāñcālasṝñjayāḥ /",
  "GK19ksbhm08u:45": "na lebhire paritrāṇaṃ kuravaścārjunādibhiḥ // Bhmj_8.22 //",
  "GK19ksbhm08u:46": "hatavīreṣu bhagneṣu cchinnadhvajaratheṣu ca /",
  "GK19ksbhm08u:47": "gāḍhaviddhasravaddantighaṭāniṣpiṣṭapattiṣu // Bhmj_8.23 //",
  "GK19ksbhm08u:48": "akāṇḍatāṇḍavāviddhakabandhākulavartmasu /",
  "GK19ksbhm08u:49": "viśālaśoṇitanadīmañjatkuñjaravājiṣu // Bhmj_8.24 //",
  "GK19ksbhm08u:50": "hataśeṣeṣu sainyeṣu śrānteṣu kurupāṇḍavāḥ /",
  "GK19ksbhm08u:51": "avahāraṃ dināpāye cakruḥ śithilakārmukāḥ // Bhmj_8.25 //",
  "GK19ksbhm08u:52": "***** prathamo yuddhadivasaḥ // 2 // *****",
  "GK19ksbhm08u:53": "atha prabhāte saṃnaddhe saṃnikṛṣṭe baladvaye /",
  "GK19ksbhm08u:54": "ūce duryodhanaṃ karṇaḥ pāṇḍusenāṃ vyalokayan // Bhmj_8.26 //",
  "GK19ksbhm08u:55": "tvatprasādapraṇayino mānasya vibhavasya ca /",
  "GK19ksbhm08u:56": "adyāhamanṛṇo bhūtvā raṇe gacchāmi nirvṛtim // Bhmj_8.27 //",
  "GK19ksbhm08u:57": "adya gāṇḍīvadhanvānaṃ hatvā sāraṃ bhavaddviṣām /",
  "GK19ksbhm08u:58": "saphalaṃ te karomyeṣa saṃkalpaṃ cirasaṃbhṛtam // Bhmj_8.28 //",
  "GK19ksbhm08u:59": "nindyaṃ sarvātmanā loke satāṃ svaguṇakīrtanam /",
  "GK19ksbhm08u:60": "kiṃtu kartavyakāleṣu na praśaṃsanti mūkatām // Bhmj_8.29 //",
  "GK19ksbhm08u:61": "ahamabhyadhikaḥ pārthādvidyayā vikrameṇa ca /",
  "GK19ksbhm08u:62": "etāvadadhikaṃ kṛṣṇo yadanargho 'sya sārathiḥ // Bhmj_8.30 //",
  "GK19ksbhm08u:63": "kṛṣṇādabhyadhikaḥ śalyo viditaḥ sarvabhūbhujām /",
  "GK19ksbhm08u:64": "tena sārathinā jiṣṇuṃ vijetumahamutsahe // Bhmj_8.31 //",
  "GK19ksbhm08u:65": "iti vaikartanenokte hṛṣṭo rājā suyodhanaḥ /",
  "GK19ksbhm08u:66": "tadevābhyetya vinayānmadrarājamabhāṣata // Bhmj_8.32 //",
  "GK19ksbhm08u:67": "tato madrādhipaḥ kruddhaḥ saṃrambhalulitāṃśukaḥ /",
  "GK19ksbhm08u:68": "sāsūyaṃ vīkṣya rādheyaṃ kauravādhipamabhyadhāt // Bhmj_8.33 //",
  "GK19ksbhm08u:69": "aho saralatā rājannavamānāya kevalam /",
  "GK19ksbhm08u:70": "yadahaṃ dīrghasaṃghābhyāṃ sārathye gaditastvayā // Bhmj_8.34 //",
  "GK19ksbhm08u:71": "kimahaṃ pāṇḍavānsarvānhantuṃ śakte na saṃgare /",
  "GK19ksbhm08u:72": "nṛpaṃ māṃ sūtaputrasya sūtaṃ kartuṃ yadicchasi // Bhmj_8.35 //",
  "GK19ksbhm08u:73": "uktveti sahasā śalye sānuge hantumudyate /",
  "GK19ksbhm08u:74": "prasādya taṃ kurupatirvaktuṃ samupacakrame // Bhmj_8.36 //",
  "GK19ksbhm08u:75": "madrarāja ja saṃrambhamasthāne kartumarhasi /",
  "GK19ksbhm08u:76": "adhikastvaṃ hi govindādato 'smābhirihārthyate // Bhmj_8.37 //",
  "GK19ksbhm08u:77": "arjunādadhikaḥ kṛṣṇaḥ sārathirvihitaḥ paraiḥ /",
  "GK19ksbhm08u:78": "tvaṃ karṇādadhikastasmātsārathye mā haṭhaṃ kṛthāḥ // Bhmj_8.38 //",
  "GK19ksbhm08u:79": "trailokyopaplave daityaiḥ prajāpativarorjitaiḥ /",
  "GK19ksbhm08u:80": "rājatāyasasauvarṇasvacchandapuravāsibhiḥ // Bhmj_8.39 //",
  "GK19ksbhm08u:81": "vadhyamāneṣu lokeṣu devāḥ śakrapurogamāḥ /",
  "GK19ksbhm08u:82": "purā pinākinaṃ devaṃ śaṃkaraṃ śaraṇaṃ yayuḥ // Bhmj_8.40 //",
  "GK19ksbhm08u:83": "viśvatrāṇāya viśveśastridaśairarthitastataḥ /",
  "GK19ksbhm08u:84": "sarvadevamayaṃ kṛtvā rathaṃ viṣṇuṃ ca sāyakam // Bhmj_8.41 //",
  "GK19ksbhm08u:85": "uvāca devānsaṃnaddhaḥ sārathiḥ kalpyatāṃ mama /",
  "GK19ksbhm08u:86": "matprabhāvādhikaḥ kaścidyena hantāsmi dānavān // Bhmj_8.42 //",
  "GK19ksbhm08u:87": "tataḥ śakramukhā devā vicārya suciraṃ dhiyā /",
  "GK19ksbhm08u:88": "brahmāṇaṃ viśvakartāraṃ sārathye paryakalpayan // Bhmj_8.43 //",
  "GK19ksbhm08u:89": "tenoṅkārapratodena gṛhīte syandane haraḥ /",
  "GK19ksbhm08u:90": "ekībhūtānpure daityāndadāha viśikhāgninā // Bhmj_8.44 //",
  "GK19ksbhm08u:91": "***** tripuravadhopākhyānam // 3 // *****",
  "GK19ksbhm08u:92": "iti rudrasya dhātāpi svayaṃ sūto 'bhavatpurā /",
  "GK19ksbhm08u:93": "tathā tvamapi karmasya nāvajñāṃ kartumarhasi // Bhmj_8.45 //",
  "GK19ksbhm08u:94": "aiśvaryasyābhijanyasya guṇānāṃ vikramasya ca /",
  "GK19ksbhm08u:95": "santaḥ phalaṃ hi manyante mitrapraṇayapūraṇam // Bhmj_8.46 //",
  "GK19ksbhm08u:96": "ukte duryodhaneneti madrarājaḥ smitānanaḥ /",
  "GK19ksbhm08u:97": "svacchandavādī sūto 'haṃ bhaviṣyāmītyabhāṣata // Bhmj_8.47 //",
  "GK19ksbhm08u:98": "***** śalyasārathyasvīkāraḥ // 4 // *****",
  "GK19ksbhm08u:99": "tataḥ svakalpitaiḥ śvetaisturaṅgairiva mātaliḥ /",
  "GK19ksbhm08u:100": "taptakāñcanasaṃnāhe karṇasya rucire rathe // Bhmj_8.48 //",
  "GK19ksbhm08u:101": "jagrāha helayā śalyo raśmimamālāṃ suśikṣitām /",
  "GK19ksbhm08u:102": "pratāpadhāmnaḥ sūryasya divīva garuḍāgrajaḥ // Bhmj_8.49 //",
  "GK19ksbhm08u:103": "yuyutsuṃ karṇamālokya dhanvinaṃ śalyasārathim /",
  "GK19ksbhm08u:104": "jayaṃ hastagataṃ mene kururājaḥ sahānugaḥ // Bhmj_8.50 //",
  "GK19ksbhm08u:105": "nadastu kurusainyeṣu śaṅkhadundubhiniḥsvanaiḥ /",
  "GK19ksbhm08u:106": "maurvīmāsphālayankarṇo madrarājamabhāṣata // Bhmj_8.51 //",
  "GK19ksbhm08u:107": "adya śakraḥ sutaṃ dṛṣṭvā mayā nihatamarjunam /",
  "GK19ksbhm08u:108": "divyāstreṣu dṛśaḥ śaṅke sāsūyaṃ kṣipati kṣaṇāt // Bhmj_8.52 //",
  "GK19ksbhm08u:109": "adya madbāṇadalitaṃ pārthaṃ vīkṣya yudhiṣṭhiraḥ /",
  "GK19ksbhm08u:110": "bhīṣmadroṇavadhāyāsavaiphalyātparitapyatām // Bhmj_8.53 //",
  "GK19ksbhm08u:111": "iti bruvāṇaṃ rādheyaṃ karṇa madrādhipo 'bravīt /",
  "GK19ksbhm08u:112": "mā sūtaputra mithyaiva pralāpaṃ śiśuvatkṛthāḥ // Bhmj_8.54 //",
  "GK19ksbhm08u:113": "gandharvasamare pūrvaṃ tvayi dhīmati vidrute /",
  "GK19ksbhm08u:114": "yena trailokyavīreṇa kauravāḥ parirakṣitāḥ // Bhmj_8.55 //",
  "GK19ksbhm08u:115": "mānināmāttaśastrabhāṇāṃ tasmingograhavigrahe /",
  "GK19ksbhm08u:116": "yuṣmadvidhānāṃ sahasā hṛtā yenāṃśukāvalī // Bhmj_8.56 //",
  "GK19ksbhm08u:117": "ākhaṇḍalaḥ sānucaraḥ khāṇḍave yena nirjitaḥ /",
  "GK19ksbhm08u:118": "taṃ samutsahase jetuṃ karṇa karṇo 'si kiṃ na vā // Bhmj_8.57 //",
  "GK19ksbhm08u:119": "iti śalyena sahasā śalyenevārdito muhuḥ /",
  "GK19ksbhm08u:120": "saṃstambhya kopaṃ rādheyo drakṣyasīti tamabhyadhāt // Bhmj_8.58 //",
  "GK19ksbhm08u:121": "tato vyūheṣvanīkeṣu savyasāciraṇotsukaḥ /",
  "GK19ksbhm08u:122": "agresaro rathāgryāṇāṃ karṇaḥ papraccha sainikān // Bhmj_8.59 //",
  "GK19ksbhm08u:123": "kvāsau jayadrathārātirvīro vānaraketanaḥ /",
  "GK19ksbhm08u:124": "taṃ vinā rabhasādete tāmyantyeva mameṣavaḥ // Bhmj_8.60 //",
  "GK19ksbhm08u:125": "vidhatte locanapathaṃ mama yastūrṇamarjunam /",
  "GK19ksbhm08u:126": "dadāmi tasmai vāsāṃsi citrāṇyābharaṇāni ca // Bhmj_8.61 //",
  "GK19ksbhm08u:127": "rathānsamattamātaṅgāngāḥ suvarṇaṃ purāṇi ca /",
  "GK19ksbhm08u:128": "kāntāśca vividhaṃ cānyaddraviṇaṃ yāvadicchati // Bhmj_8.62 //",
  "GK19ksbhm08u:129": "etadākarṇya sotprāsaṃ babhāṣe madrabhūpatiḥ /",
  "GK19ksbhm08u:130": "hāso duḥkhāya jāyeta rādheya tvadviceṣṭitaiḥ // Bhmj_8.63 //",
  "GK19ksbhm08u:131": "mūmūrṣuriva niṣputro draviṇaṃ cirasaṃbhṛtam /",
  "GK19ksbhm08u:132": "avicāryaiva kiṃ mohātpareṣu tyaktumicchasi // Bhmj_8.64 //",
  "GK19ksbhm08u:133": "svayamarjunamāyāntaṃ vaśaḥ sitasaṭābharam /",
  "GK19ksbhm08u:134": "draṣṭāsi bāṇanakharaiḥ kuraṅga iva kātaraḥ // Bhmj_8.65 //",
  "GK19ksbhm08u:135": "śrutvaitatkupitaḥ karṇo jagāda bhrukuṭīmukhaḥ /",
  "GK19ksbhm08u:136": "nirguṇastvaṃ na jānīṣe na māṃ na ca dhanaṃjayam // Bhmj_8.66 //",
  "GK19ksbhm08u:137": "ahamevārjunaṃ jāne pratimallaṃ pinākinaḥ /",
  "GK19ksbhm08u:138": "sa ca māṃ vetti tattvena tvaṃ mithyā tu pragalbhase // Bhmj_8.67 //",
  "GK19ksbhm08u:139": "ayaṃ mitropadhiḥ śatruḥ kenāpi preṣito 'si naḥ /",
  "GK19ksbhm08u:140": "kudeśajasya vā naitattava kauṭilyamadbhutam // Bhmj_8.68 //",
  "GK19ksbhm08u:141": "madrakāḥ kutsitācārāḥ satyaśīlārjavojjhitāḥ /",
  "GK19ksbhm08u:142": "mānaṃ pracakṣate loke sarvavedavido janāḥ // Bhmj_8.69 //",
  "GK19ksbhm08u:143": "nirlajjāḥ sarvagāminyo lobhamohamadākulāḥ /",
  "GK19ksbhm08u:144": "anāryā madrikāyāstāḥ svasāro mātaraśca te // Bhmj_8.70 //",
  "GK19ksbhm08u:145": "rādheyeneti saṃrambhādbhāṣito madrabhūpatiḥ /",
  "GK19ksbhm08u:146": "uvāca mūḍha bahuśo hitamuktaṃ na budhyase // Bhmj_8.71 //",
  "GK19ksbhm08u:147": "smartāsi vigaladdarpo nirjitaḥ savyasācinā /",
  "GK19ksbhm08u:148": "hitopadeśavākyānāṃ śocannanuśayākulaḥ // Bhmj_8.72 //",
  "GK19ksbhm08u:149": "samudrakūlanilayaḥ purā vaiśyo mahādhanaḥ /",
  "GK19ksbhm08u:150": "bahvapatyo 'bhavadrājñā rakṣito nirupadravaḥ // Bhmj_8.73 //",
  "GK19ksbhm08u:151": "tatputrāṇāmabhūtkākaḥ satatocciṣṭabhojanaḥ /",
  "GK19ksbhm08u:152": "puṣṭāṅgo yo dhanāḍhyānāṃ praṇayī putravatpriyaḥ // Bhmj_8.74 //",
  "GK19ksbhm08u:153": "tataḥ kadācidāyātā haṃsā mānasagāminaḥ /",
  "GK19ksbhm08u:154": "so 'vadajjātasaṃgharṣastulyā yūyaṃ na me jave // Bhmj_8.75 //",
  "GK19ksbhm08u:155": "jāne pātaśataṃ pūrṇaṃ viḍīnoḍḍīnabhedataḥ /",
  "GK19ksbhm08u:156": "jñāyate tulyapātānme yuṣmākaṃ ca tarasvitā // Bhmj_8.76 //",
  "GK19ksbhm08u:157": "ityucchiṣṭabhujā tena rājahaṃsā vivalgitāḥ /",
  "GK19ksbhm08u:158": "āhūtā vihasanto 'ntarvīrā no kiṃcidūcire // Bhmj_8.77 //",
  "GK19ksbhm08u:159": "ekastu haṃso jaladhau vrajāva iti saṃvidā /",
  "GK19ksbhm08u:160": "kākena sārdhaṃ śaravannipapāta smitānanaḥ // Bhmj_8.78 //",
  "GK19ksbhm08u:161": "tena vātajavenābdhau vāyasaḥ khe vrajansamam /",
  "GK19ksbhm08u:162": "sa ca krośārdhamātre 'bhūddhastapakṣo 'tivihvalaḥ // Bhmj_8.79 //",
  "GK19ksbhm08u:163": "tenaiva bhagnadarpo 'tha tīre nyastaḥ kṛpāvatā /",
  "GK19ksbhm08u:164": "raktaṣṭhīvī cirātprāpa saṃjñāṃ jñātakhagāntaraḥ // Bhmj_8.80 //",
  "GK19ksbhm08u:165": "***** haṃsakākīyam // 5 // *****",
  "GK19ksbhm08u:166": "evaṃ tvamapi rādheya kauravaiḥ parivāritaḥ /",
  "GK19ksbhm08u:167": "arjunaṃ samare prāpya hīnadarpo bhaviṣyasi // Bhmj_8.81 //",
  "GK19ksbhm08u:168": "śrutvaitanmadrarājena kathitaṃ marmadāraṇam /",
  "GK19ksbhm08u:169": "ūce vaikartano vīraḥ pṛthukopo 'pyavikriyaḥ // Bhmj_8.82 //",
  "GK19ksbhm08u:170": "yuṣmadvidhānāṃ vacasā jāyate na bhayaṃ mama /",
  "GK19ksbhm08u:171": "paśyārjunaṃ mayā śalya samare vinipātitam // Bhmj_8.83 //",
  "GK19ksbhm08u:172": "lakṣyābhyāse mayā vatsaḥ purā bāṇena dāritaḥ /",
  "GK19ksbhm08u:173": "pracchannastarukhaṇḍena homadhenordvijanmanaḥ // Bhmj_8.84 //",
  "GK19ksbhm08u:174": "tacchāpādrathacakraṃ me paryantaṃ sādhayiṣyati /",
  "GK19ksbhm08u:175": "ityetacchidramekaṃ me durjayo 'hamato 'nyathā // Bhmj_8.85 //",
  "GK19ksbhm08u:176": "tvaṃ tu kevalayānena nṛpeṇa vāhinā vṛtaḥ /",
  "GK19ksbhm08u:177": "mayā svayaṃ saṃnikarṣe dvijihvaḥ kuṭilo vṛtaḥ // Bhmj_8.86 //",
  "GK19ksbhm08u:178": "madrakāṇāṃ kuvṛttānāṃ pāpadeśanivāsinām /",
  "GK19ksbhm08u:179": "tīrthācāravihīnānāmadhipo 'si kimucyate // Bhmj_8.87 //",
  "GK19ksbhm08u:180": "abhakṣyaṃ bhuñjate nityamapātavyaṃ pibanti ye /",
  "GK19ksbhm08u:181": "agamyāsu ramante ca te madrāstava bāndhavāḥ // Bhmj_8.88 //",
  "GK19ksbhm08u:182": "sarvasādhāraṇā yoṣāḥ sarvabhakṣyā dvijātayaḥ /",
  "GK19ksbhm08u:183": "sarvapātakasaṃpṛktā madrā yeṣu bhavānnṛpaḥ // Bhmj_8.89 //",
  "GK19ksbhm08u:184": "***** madrakutsanam // 6 // *****",
  "GK19ksbhm08u:185": "iti karṇena gadite madrarājo 'pyabhāṣata /",
  "GK19ksbhm08u:186": "karṇa rājā tvamaṅgānāṃ mātulyatyāgapāpinām // Bhmj_8.90 //",
  "GK19ksbhm08u:187": "vikrīyante sadā yatra dārāḥ putrāśca mānavaiḥ /",
  "GK19ksbhm08u:188": "tasminpraṇetā viṣaye naivaṃ me vaktumarhasi // Bhmj_8.91 //",
  "GK19ksbhm08u:189": "***** aṅgakutsanam // 7 // *****",
  "GK19ksbhm08u:190": "ityukte madrarājena coditāste turaṅgamāḥ /",
  "GK19ksbhm08u:191": "dārayanta iva kṣoṇīṃ jātapakṣā ivodyayuḥ // Bhmj_8.92 //",
  "GK19ksbhm08u:192": "athādṛśyata śubhrāśvo jiṣṇuracyutasārathiḥ /",
  "GK19ksbhm08u:193": "agre samagrasainyānāṃ vyagraḥ śatrunibarhaṇe // Bhmj_8.93 //",
  "GK19ksbhm08u:194": "tataḥ pravṛtte vīrāṇāṃ samare prāṇahāriṇi /",
  "GK19ksbhm08u:195": "dhanuṣāṃ kūjatāṃ śabde chādite tūryaniḥsvanaiḥ // Bhmj_8.94 //",
  "GK19ksbhm08u:196": "uvāca śalyo rādheyaṃ dhanaṃjayaraṇotsukam /",
  "GK19ksbhm08u:197": "paśya gāṇḍīvadhanvānaṃ bhindānaṃ kuruvāhinīm // Bhmj_8.95 //",
  "GK19ksbhm08u:198": "ete saṃśaptakāḥ pārthaśaraśreṇīśatārditāḥ /",
  "GK19ksbhm08u:199": "hatadvipaghaṭākūṭakuṭīṣu nibhṛtaṃ sthitāḥ // Bhmj_8.96 //",
  "GK19ksbhm08u:200": "paśyārjunaśarotkṛttakaṇṭhānāṃ mauktikāvalī /",
  "GK19ksbhm08u:201": "patitā bhūmipālānāmaśrumālā iva śriyaḥ // Bhmj_8.97 //",
  "GK19ksbhm08u:202": "iti madrādhipenokte kva yāsyati dhanaṃjayaḥ /",
  "GK19ksbhm08u:203": "madbāṇagocaraṃ yāto harṣādityavadannṛpaḥ // Bhmj_8.98 //",
  "GK19ksbhm08u:204": "tato vaikartanaśaraiḥ pūrite bhuvanodare /",
  "GK19ksbhm08u:205": "cakampe pāṇḍavānīkaṃ vātairiva mahadvanam // Bhmj_8.99 //",
  "GK19ksbhm08u:206": "dhṛṣṭadyumnamukhānvīrānkurvāṇo virathānmuhuḥ /",
  "GK19ksbhm08u:207": "ayutāni kṣaṇātkarṇo vīrāṇāmavadhīddaśa // Bhmj_8.100 //",
  "GK19ksbhm08u:208": "cedimāgadhapāñcālasainye bhagne yudhiṣṭhiraḥ /",
  "GK19ksbhm08u:209": "mahārathairanugataḥ svaṃya rādheyamādravat // Bhmj_8.101 //",
  "GK19ksbhm08u:210": "rājavallabha vāgyuddhaṃ nedaṃ yatra pragalbhase /",
  "GK19ksbhm08u:211": "ityuktvā dharmatanayaḥ śaraiḥ karṇamapūrayat // Bhmj_8.102 //",
  "GK19ksbhm08u:212": "atha karṇo narapateścakrarakṣau mahārathau /",
  "GK19ksbhm08u:213": "hatvā śarairunmamātha dhvajaṃ cāpaṃ cakarta ca // Bhmj_8.103 //",
  "GK19ksbhm08u:214": "tataḥ śaktiṃ niśātāgrāṃ kāladaṃṣṭrāmivotkaṭām /",
  "GK19ksbhm08u:215": "prāhiṇotsūtavṛtrāya sa nirhnādāṃ yudhiṣṭhiraḥ // Bhmj_8.104 //",
  "GK19ksbhm08u:216": "bhittvā vaikartanaḥ śaktiṃ tāṃ ghaṇṭākrandinīṃ muhuḥ /",
  "GK19ksbhm08u:217": "jātarūpamayaṃ varma cakarta nṛpateḥ śaraiḥ // Bhmj_8.105 //",
  "GK19ksbhm08u:218": "muhūrtaṃ taṃ samāpūrya cchinnavarmāṇamāśugaiḥ /",
  "GK19ksbhm08u:219": "dantavarṇāñjaghānāsya kṛṣṇabālāṃsturaṅgamān // Bhmj_8.106 //",
  "GK19ksbhm08u:220": "vidrutaṃ dharmatanayaṃ dṛṣṭvā krodhī vṛkodaraḥ /",
  "GK19ksbhm08u:221": "karṇaṃ parāṅmukhaṃ cakre śarairaśanidāruṇaiḥ // Bhmj_8.107 //",
  "GK19ksbhm08u:222": "duryodhanānujānvīrānāyātānbhrāturajñayā /",
  "GK19ksbhm08u:223": "vidadhe vipulairbāṇairbhīmaḥ pretapurāśrayān // Bhmj_8.108 //",
  "GK19ksbhm08u:224": "nandopanandau durdharṣaṃ dhanurgrāhaṃ mahābhujam /",
  "GK19ksbhm08u:225": "jarāsaṃdhaṃ śrutarvāṇaṃ durdinaṃ saniṣaṅgiṇam // Bhmj_8.109 //",
  "GK19ksbhm08u:226": "pāśahastaṃ kavacinaṃ krodhaṃ ca sa mahābhujam /",
  "GK19ksbhm08u:227": "hatvā praviśya pṛtanāṃ nāgānīkamapothayat // Bhmj_8.110 //",
  "GK19ksbhm08u:228": "tataḥ sātyakipāñcālamādrīsutayudhiṣṭhirāḥ /",
  "GK19ksbhm08u:229": "ayodhayankarṇamukhyāṃstasminsubhaṭasaṃkṣaye // Bhmj_8.111 //",
  "GK19ksbhm08u:230": "vṛṣasenamukhairvīrairbhidyamāne balārṇave /",
  "GK19ksbhm08u:231": "udabhūccaṇḍagāṇḍīvadhvanirāghaṭṭitāmbaraḥ // Bhmj_8.112 //",
  "GK19ksbhm08u:232": "hatvā saṃśaptakānsarvānpratyāvṛtte dhanaṃjaye /",
  "GK19ksbhm08u:233": "āvartanartitevābhūtsahasā kuruvāhinī // Bhmj_8.113 //",
  "GK19ksbhm08u:234": "bhagne suśarmapramukhe pārthāstrairnṛpamaṇḍale /",
  "GK19ksbhm08u:235": "karṇaḥ pāṇḍavasainyeṣu kālalīlāyitaṃ vyadhāt // Bhmj_8.114 //",
  "GK19ksbhm08u:236": "ayutāni gajendrāṇāṃ sapta hatvā tarasvinām /",
  "GK19ksbhm08u:237": "tāvantyeva rathānāṃ ca cakre bhūmibhujāṃ kṣayam // Bhmj_8.115 //",
  "GK19ksbhm08u:238": "vyāghraketuṃ jayaṃ śaṅkuṃ rudramugrāyudhaṃ param /",
  "GK19ksbhm08u:239": "siṃhasenaṃ rocamānaṃ śuktaṃ citrāyudhaṃ harim // Bhmj_8.116 //",
  "GK19ksbhm08u:240": "devāpiṃ jiṣṇukarmāṇaṃ śalabhaṃ citradaṇḍakau /",
  "GK19ksbhm08u:241": "anyāṃśca bhūmipānhatvā pāñcālakadanaṃ vyadhāt // Bhmj_8.117 //",
  "GK19ksbhm08u:242": "vadhyamāne 'tha karṇena vidīrṇe ca sahasradhā /",
  "GK19ksbhm08u:243": "babhūva pāṇḍave sainye ghoro vyatikaro navaḥ // Bhmj_8.118 //",
  "GK19ksbhm08u:244": "karṇena droṇaputreṇa kṛpeṇa kṛtavarmaṇā /",
  "GK19ksbhm08u:245": "kirīṭinā pārṣatena śaineyena śikhaṇḍinā // Bhmj_8.119 //",
  "GK19ksbhm08u:246": "kupitena ca bhīmena te sene pravidārite /",
  "GK19ksbhm08u:247": "babhūvaturviprakīrṇe vidhvastakavacāyudhe // Bhmj_8.120 //",
  "GK19ksbhm08u:248": "divyāstravarṣiṇaṃ drauṇiṃ divyāstreṇaiva phalguṇaḥ /",
  "GK19ksbhm08u:249": "jitvā dadarśa karṇena vadhyamānānmahārathān // Bhmj_8.121 //",
  "GK19ksbhm08u:250": "tamabravīnmadhuripurvismitaḥ karṇāvikramāt /",
  "GK19ksbhm08u:251": "paśya kaunteya karṇāstravahnidagdhāṃ varūthinīm // Bhmj_8.122 //",
  "GK19ksbhm08u:252": "paśya kālakaṭākṣeṇa lakṣitaḥ sūtanandanaḥ /",
  "GK19ksbhm08u:253": "kaṭākṣeṇa madādhmātaḥ sārathye māṃ yadaikṣata // Bhmj_8.123 //",
  "GK19ksbhm08u:254": "kṣaṇena nikhilāṃ syūtāṃ tāṃ senāṃ kurute nṛpaḥ /",
  "GK19ksbhm08u:255": "paśyāsya śarajālena nīrandhreṇāvṛtā diśaḥ // Bhmj_8.124 //",
  "GK19ksbhm08u:256": "ityuktvā keśavastūrṇaṃ rathena ghananādinā /",
  "GK19ksbhm08u:257": "nināya śakratanayaṃ bhīmasenarathāntikam // Bhmj_8.125 //",
  "GK19ksbhm08u:258": "tato bhīmagirā dhyātvā dharmarājaṃ dhanaṃjayaḥ /",
  "GK19ksbhm08u:259": "karṇasāyakanirbhinnaṃ prayātaṃ śibiraṃ śanaiḥ // Bhmj_8.126 //",
  "GK19ksbhm08u:260": "niḥśvasanbhṛśasaṃtaptaḥ kesarīva talāhataḥ /",
  "GK19ksbhm08u:261": "prayayau bhrātaraṃ draṣṭuṃ saha kāliyavidviṣā // Bhmj_8.127 //",
  "GK19ksbhm08u:262": "sa hemapuṅkhairnirbhinnaṃ karṇanāmāṅkitaiḥ śaraiḥ /",
  "GK19ksbhm08u:263": "śayānaṃ dharmatanayaṃ dadarśa cchinnakaṅkaṭam // Bhmj_8.128 //",
  "GK19ksbhm08u:264": "tasyābhivādya caraṇau niṣaṇṇau keśavārjunau /",
  "GK19ksbhm08u:265": "cintāsaṃtāpitatanū tasthatuḥ kṣaṇamākulau // Bhmj_8.129 //",
  "GK19ksbhm08u:266": "yudhiṣṭhirastaṃ vijñāya karṇaṃ hatvā samāgatam /",
  "GK19ksbhm08u:267": "utthāya nirvyatho harṣājjayādapṛthuvismayaḥ // Bhmj_8.130 //",
  "GK19ksbhm08u:268": "prāyo niḥśeṣitāḥ senā yenāstradahanena naḥ /",
  "GK19ksbhm08u:269": "sa diṣṭyā samare pārtha tvayā karṇo nipātitaḥ // Bhmj_8.131 //",
  "GK19ksbhm08u:270": "vīrāḥ sa vidviṣāṃ hantā dhaureyaḥ sarvadhanvinām /",
  "GK19ksbhm08u:271": "rāmaśiṣyastvayā brūhi kathaṃ vaikartano hataḥ // Bhmj_8.132 //",
  "GK19ksbhm08u:272": "iti pṛṣṭo nṛpatinā babhāṣe śvetavāhanaḥ /",
  "GK19ksbhm08u:273": "yudhyamānasya suciraṃ drauṇinā rudratejasā // Bhmj_8.133 //",
  "GK19ksbhm08u:274": "saṃśaptakaiśca vighano 'bhūnmama karṇanipātane /",
  "GK19ksbhm08u:275": "bhīmasenamavasthāpya pratyanīke mahābhujam // Bhmj_8.134 //",
  "GK19ksbhm08u:276": "prahāravikṣataṃ deva tvāmahaṃ draṣṭumāgataḥ /",
  "GK19ksbhm08u:277": "adhunā tvadanujñātaḥ kauravāṇāṃ parāyaṇam // Bhmj_8.135 //",
  "GK19ksbhm08u:278": "kathāśeṣaṃ karo 'pyeṣa karṇaṃ karṇāyataiḥ śaraiḥ /",
  "GK19ksbhm08u:279": "iti bruvāṇaṃ bibhatsuṃ moghasaṃkalpaduḥkhitaḥ // Bhmj_8.136 //",
  "GK19ksbhm08u:280": "uvāca sāyakākīrṇaḥ kopatapto yudhiṣṭhiraḥ /",
  "GK19ksbhm08u:281": "bhāraṃ vinyasya vipulaṃ bhīmasene dhanurdharaḥ // Bhmj_8.137 //",
  "GK19ksbhm08u:282": "apayāto 'si karṇasya satyaṃ dṛṣṭvā parākramam /",
  "GK19ksbhm08u:283": "mithyaiva kuntyā garbhe tvaṃ kṣatriyavyañjano dhṛtaḥ // Bhmj_8.138 //",
  "GK19ksbhm08u:284": "pūrakaḥ putrasaṃkhyāyāṃ bāṇastṛṇamayo yathā /",
  "GK19ksbhm08u:285": "trayodaśa samāste te saṃkalpā vihitāstvayi // Bhmj_8.139 //",
  "GK19ksbhm08u:286": "sarve prayātā vaiphalyamupakārā ivādhame /",
  "GK19ksbhm08u:287": "ka eva nāma jānīte karṇādbhīto dhanaṃjayaḥ // Bhmj_8.140 //",
  "GK19ksbhm08u:288": "apayāsyati saṃgrāmādyo varteta tathā vidhim /",
  "GK19ksbhm08u:289": "etatprayaccha kasmaicidgāṇḍīvaṃ śauryaśāline // Bhmj_8.141 //",
  "GK19ksbhm08u:290": "samare karṇasaṃtrāsaṃ yo 'smākamapaneṣyati /",
  "GK19ksbhm08u:291": "etadākarṇya bībhatsurmarmaṇīva samāhataḥ // Bhmj_8.142 //",
  "GK19ksbhm08u:292": "etadgirā dadau khaḍge kruddhaḥ sāśrulavā dṛśaḥ /",
  "GK19ksbhm08u:293": "taṃ kopasaṃkaṭo ghore duḥkhāgnau ca nirantare // Bhmj_8.143 //",
  "GK19ksbhm08u:294": "patitaṃ vīkṣya govindaḥ sarvavyāpī tamabhyadhāt /",
  "GK19ksbhm08u:295": "jāne te hṛdgataṃ pārtha yena dolāyase muhuḥ // Bhmj_8.144 //",
  "GK19ksbhm08u:296": "gāṇḍīvaṃ vitarānyasmai tvāṃ brūyādyaḥ sa te dhruvam /",
  "GK19ksbhm08u:297": "vadhya ityucitācāra pratijñā tava viśrutā // Bhmj_8.145 //",
  "GK19ksbhm08u:298": "tadarthamasi kopāndho nihantuṃ kiṃsvidagrajam /",
  "GK19ksbhm08u:299": "ātmānaṃ vā vratabhraṃśabhayātkhaṅgaṃ nirīkṣase // Bhmj_8.146 //",
  "GK19ksbhm08u:300": "śruyatāmatra satyena kevalena vimuhyase /",
  "GK19ksbhm08u:301": "dharmādharmau na jānīṣe satyamātradṛḍhavrataḥ // Bhmj_8.147 //",
  "GK19ksbhm08u:302": "asatyaṃ dharmatāṃ yāti satyamāyātyadharmatām /",
  "GK19ksbhm08u:303": "kadācitkarmabhedena tadvicāryaṃ dhiyā budhaiḥ // Bhmj_8.148 //",
  "GK19ksbhm08u:304": "dharmo 'pi gahanaḥ sūkṣmo jñāyate na yathā tathā /",
  "GK19ksbhm08u:305": "purā babhūva vipine balāko nāma lubdhakaḥ // Bhmj_8.149 //",
  "GK19ksbhm08u:306": "ghorasattvaṃ kadācitsa gobrāhmaṇagaṇāntakam /",
  "GK19ksbhm08u:307": "hatvā śareṇa sahasā śakralokamavāptavān // Bhmj_8.150 //",
  "GK19ksbhm08u:308": "kauśiko nāma vipraḥ prāksatyavākyakṛtavrataḥ /",
  "GK19ksbhm08u:309": "vidrutāndhanikānpṛṣṭo dasyubhiḥ kva gatā iti // Bhmj_8.151 //",
  "GK19ksbhm08u:310": "adarśayatsatyavādī sa tānguṇadayāśrayān /",
  "GK19ksbhm08u:311": "dṛṣṭāṃśca dasyavo jaghnustūrṇaṃ tāndraviṇāśayā // Bhmj_8.152 //",
  "GK19ksbhm08u:312": "kauśiko 'pyatha kālena patito narakaṃ yayau /",
  "GK19ksbhm08u:313": "ityevaṃ gahanā pārtha pravṛttiḥ satyadharmayoḥ // Bhmj_8.153 //",
  "GK19ksbhm08u:314": "tasmāttvamagraje rājñi dharmaniṣṭhe yudhiṣṭhire /",
  "GK19ksbhm08u:315": "mohādasāṃprataṃ kiṃcinna cintayitumarhasi // Bhmj_8.154 //",
  "GK19ksbhm08u:316": "śrutvaitatkhaḍgamākṛṣya hantumātmānamudyatam /",
  "GK19ksbhm08u:317": "pratijñābhaṅganirbhinnaṃ pārthaṃ kṛṣṇo 'bravītpunaḥ // Bhmj_8.155 //",
  "GK19ksbhm08u:318": "avamānena nihato gururbhavati sarvathā /",
  "GK19ksbhm08u:319": "bhavatyātmā ca nihataḥ ślāghayā gurusaṃsadi // Bhmj_8.156 //",
  "GK19ksbhm08u:320": "rakṣanpratijñāmajñānaṃ nirasya krodhasaṃbhavam /",
  "GK19ksbhm08u:321": "tasmādetadvadhāyādya nivṛtto bhava phalguṇa // Bhmj_8.157 //",
  "GK19ksbhm08u:322": "ityuktavati dāśārhe tathetyuktvā dhanaṃjayaḥ /",
  "GK19ksbhm08u:323": "bhīruḥ pramādī krūrastvamityuvāca yudhiṣṭhiram // Bhmj_8.158 //",
  "GK19ksbhm08u:324": "mayaikena hatāḥ sarve saṃhatā daityadānavāḥ /",
  "GK19ksbhm08u:325": "dhuryo 'haṃ kārmukabhṛtāmityātmānamuvāca ca // Bhmj_8.159 //",
  "GK19ksbhm08u:326": "tato dharmasutaṃ duḥkhātkānanaṃ gantumudyatam /",
  "GK19ksbhm08u:327": "yatnātprasādayāmāsa gṛhītvā caraṇau hariḥ // Bhmj_8.160 //",
  "GK19ksbhm08u:328": "pārthaṃ ca pādapatitaṃ sāśrunetraṃ yudhiṣṭhiraḥ /",
  "GK19ksbhm08u:329": "rurodha gāḍhamāliṅgya vigalanmanyuviplavaḥ // Bhmj_8.161 //",
  "GK19ksbhm08u:330": "kṛtaśaucau tato vīrau dharmarājadhanaṃjayau /",
  "GK19ksbhm08u:331": "rathāvāruhya saṃnaddhau jagmatuḥ samarāṅgaṇam // Bhmj_8.162 //",
  "GK19ksbhm08u:332": "athārjunaśaravrātakṛttavaktrairnareśvaraiḥ /",
  "GK19ksbhm08u:333": "kṣaṇaṃ babhūva patitaiḥ sā kabandhamayīva bhūḥ // Bhmj_8.163 //",
  "GK19ksbhm08u:334": "atrāntare bhīmaseno hatvā duryodhanānujān /",
  "GK19ksbhm08u:335": "duḥśāsanaṃ yudhyamānamāsasādebhavikramam // Bhmj_8.164 //",
  "GK19ksbhm08u:336": "niṣpiṣya gadayā tasya rathaṃ sāśvāyudhadhvajam /",
  "GK19ksbhm08u:337": "ācakarṣa raṇe dhvastaṃ taṃ hiḍimbāpatirbalāt // Bhmj_8.165 //",
  "GK19ksbhm08u:338": "priyāparibhavaṃ ghoraṃ smarannatha vṛkodaraḥ /",
  "GK19ksbhm08u:339": "prakoparākṣasāviṣṭaḥ koṣṇaṃ śoṇitamāpapau // Bhmj_8.166 //",
  "GK19ksbhm08u:340": "ghoraṃ tatkarma bhīmasya dṛṣṭvā srastāsikārmukāḥ /",
  "GK19ksbhm08u:341": "trastā mahārathāḥ sarve mīlitākṣākampire // Bhmj_8.167 //",
  "GK19ksbhm08u:342": "asṛkprasaragarvitaḥ pulakadaṇḍagaṇḍānano madādativiśṛṅkhalaḥ skhalitapādacārakramaḥ /",
  "GK19ksbhm08u:343": "babhau bhayadavibhramabhramitabhīmabhāsvadgadaḥ priyācikurasaṃyamodyatamatiḥ samīrātmajaḥ // Bhmj_8.168 //",
  "GK19ksbhm08u:344": "apūrveṇaiva vidhinā hate duḥśāsane tathā /",
  "GK19ksbhm08u:345": "mahatāmapi bhūtānāmabhūtkaṇṭakitā tanuḥ // Bhmj_8.169 //",
  "GK19ksbhm08u:346": "***** ***** duḥśāsanavadhaḥ // 8 // ***** *****",
  "GK19ksbhm08u:347": "atrāntare pāṇḍavānāṃ vṛṣasenaśarārdite /",
  "GK19ksbhm08u:348": "sainye babhūva nirghoṣaḥ patatāṃ gajavājinām // Bhmj_8.170 //",
  "GK19ksbhm08u:349": "saṃhatā api bhūpālā bhīmasātyakirakṣitāḥ /",
  "GK19ksbhm08u:350": "na sehire raṇe dīptaṃ karṇasūnoḥ parākramam // Bhmj_8.171 //",
  "GK19ksbhm08u:351": "sa sātyakiṃ bhīmasenaṃ mādrīputrau kirīṭinam /",
  "GK19ksbhm08u:352": "dhṛṣṭadyumnaṃ nṛpāścānyānvīrastulyamayodhayat // Bhmj_8.172 //",
  "GK19ksbhm08u:353": "āścaryayodhinastasya smayamāna ivārjunaḥ /",
  "GK19ksbhm08u:354": "bhujau śiraśca ciccheda kamalākamalopamam // Bhmj_8.173 //",
  "GK19ksbhm08u:355": "***** vṛṣasenavadhaḥ // 9 // *****",
  "GK19ksbhm08u:356": "vṛṣasene hate karṇaḥ puro gāṇḍīvadhanvanā /",
  "GK19ksbhm08u:357": "sasmāra sāśrunayanaḥ saubhadraṃ bahubhirhatam // Bhmj_8.174 //",
  "GK19ksbhm08u:358": "athāmarṣājyasiktena bhrukuṭīdhūmaketunā /",
  "GK19ksbhm08u:359": "krodhāgninā dahyamānaḥ karṇo 'dhāvaddhanaṃjayam // Bhmj_8.175 //",
  "GK19ksbhm08u:360": "manorathaśatābhyaste pravṛtte samare tayoḥ /",
  "GK19ksbhm08u:361": "babhūva kautukāyātasurasiddhākulaṃ nabhaḥ // Bhmj_8.176 //",
  "GK19ksbhm08u:362": "karṇārjunaraṇe tasminsvaputrajayaśaṃsinoḥ /",
  "GK19ksbhm08u:363": "jāte vivāde sahasā divi sūryasurendrayoḥ/ bhmj_8.177 //",
  "GK19ksbhm08u:364": "pṛṣṭo dvidhā sthitairdevairvṛṣāṅkakamalodbhavau /",
  "GK19ksbhm08u:365": "kṛṣṇo yatra jayastatretyūcaturniścitaṃ purā // Bhmj_8.178 //",
  "GK19ksbhm08u:366": "atha gambhīranirghoṣau śaṅkhau karṇakirīṭinau /",
  "GK19ksbhm08u:367": "dadhmatuḥ śauriśalyau ca yaiścakampe jagattrayī // Bhmj_8.179 //",
  "GK19ksbhm08u:368": "tato dhavalapakṣāgrāḥ svayaśobhirivāṅkitāḥ /",
  "GK19ksbhm08u:369": "vaikartanaḥ pāṇḍavāya prāhiṇodviśikhāvalīḥ // Bhmj_8.180 //",
  "GK19ksbhm08u:370": "pārthadhvajenābhihataḥ karṇaketurakampata /",
  "GK19ksbhm08u:371": "kṛṣṇasya dṛktribhāgaśca śalyaṃ śalyamivāviśat // Bhmj_8.181 //",
  "GK19ksbhm08u:372": "athārjunaśarairdikṣu pūryamāṇāsu saṃtatam /",
  "GK19ksbhm08u:373": "bāṇapātamatikramya tasthuḥ kauravasainikāḥ // Bhmj_8.182 //",
  "GK19ksbhm08u:374": "duryodhanaprayuktānāṃ rādheyaratharakṣiṇām /",
  "GK19ksbhm08u:375": "mahārathānāṃ vaktrāṇi jahārātha kapidhvajaḥ // Bhmj_8.183 //",
  "GK19ksbhm08u:376": "asaṃbhrāntastataḥ karṇo muṣṭimūle kirīṭinaḥ /",
  "GK19ksbhm08u:377": "prayujyamānamasakṛcciccheda śaramaṇḍalam // Bhmj_8.184 //",
  "GK19ksbhm08u:378": "tato bhīmo 'bravītpārthamacyutaścātivismitaḥ /",
  "GK19ksbhm08u:379": "durjayaḥ samare karṇaḥ sthiro yudhyasva phalguṇa // Bhmj_8.185 //",
  "GK19ksbhm08u:380": "kairāte khāṇḍave vīra kālakeyavadhe 'pi vā /",
  "GK19ksbhm08u:381": "yo 'bhavattava saṃrambho gṛhāṇābhyadhikaṃ tataḥ // Bhmj_8.186 //",
  "GK19ksbhm08u:382": "etadākarṇya vijayo vellanmukharakaṅkaṇaḥ /",
  "GK19ksbhm08u:383": "gāḍhamākṛṣya gāṇḍīvaṃ divyāstrairdyāmapūrayat // Bhmj_8.187 //",
  "GK19ksbhm08u:384": "bhārgavāstreṇa hatvā tāmastravṛṣṭiṃ kirīṭinaḥ /",
  "GK19ksbhm08u:385": "taṃ ca bhīmaṃ ca kṛṣṇaṃ ca karṇo bāṇairapūrayat // Bhmj_8.188 //",
  "GK19ksbhm08u:386": "tataḥ karṇaśarāsārairarjunāstraiśca sarvataḥ /",
  "GK19ksbhm08u:387": "pāṇḍukauravasenāsu babhūva vipulaḥ kṣayaḥ // Bhmj_8.189 //",
  "GK19ksbhm08u:388": "atha sarpamukhaṃ dīptaṃ kīrṇacandanaśālinam /",
  "GK19ksbhm08u:389": "astraṃ karṇo mahābhogaṃ prāhiṇotsavyasācinaḥ // Bhmj_8.190 //",
  "GK19ksbhm08u:390": "visṛṣṭe bhujage tasminśalyo 'ṅgapatimabhyadhāt /",
  "GK19ksbhm08u:391": "nāyaṃ prāpnoti pārthasya kaṇṭhaṃ nāgastvayeritaḥ // Bhmj_8.191 //",
  "GK19ksbhm08u:392": "punaḥ saṃdhānayogyaste rādheya yadi manyase /",
  "GK19ksbhm08u:393": "akarṇo 'syatha vā karṇahitavākyeṣu sarvadā // Bhmj_8.192 //",
  "GK19ksbhm08u:394": "iti tejovadhāyoktaḥ śalyena tapanātmajaḥ /",
  "GK19ksbhm08u:395": "uvāca dvirna saṃdhatte karṇa ityamalāśayaḥ // Bhmj_8.193 //",
  "GK19ksbhm08u:396": "karṇacyutaṃ mahāghoramāpatantaṃ viṣolbaṇam /",
  "GK19ksbhm08u:397": "vyālaṃ dṛṣṭvā hariścakre vapurmandaragauravam // Bhmj_8.194 //",
  "GK19ksbhm08u:398": "jānubhirvasudhāṃ yāte tato hayacatuṣṭaye /",
  "GK19ksbhm08u:399": "phaṇī jagrāha namrasya kirīṭāgraṃ kirīṭinaḥ // Bhmj_8.195 //",
  "GK19ksbhm08u:400": "kirīṭakhaṇḍe patite muktāratnāṭṭahāsini /",
  "GK19ksbhm08u:401": "so 'viśadvasudhāṃ sarpo vipralabdho viniḥśvasan // Bhmj_8.196 //",
  "GK19ksbhm08u:402": "tataḥ kṛṣṇārjunau vidhyankāladaṇḍopamaiḥ śaraiḥ /",
  "GK19ksbhm08u:403": "karṇaḥ karṇāyato 'sṛṣṭairunnanāda hasanmuhuḥ // Bhmj_8.197 //",
  "GK19ksbhm08u:404": "atha śakrasutaḥ kopāddivyaratnavirājitam /",
  "GK19ksbhm08u:405": "varma ciccheda karṇasya śaraiścāpūrayadvapuḥ // Bhmj_8.198 //",
  "GK19ksbhm08u:406": "khāṇḍave kṛtavairaṃ taṃ khaṃ vrajantaṃ mahoragam /",
  "GK19ksbhm08u:407": "chittvā ṣaḍbhiḥ śaraiḥ pārthaḥ karṇaṃ punaratāḍayat // Bhmj_8.199 //",
  "GK19ksbhm08u:408": "vaikartanena nihate brahmāstre śākramarjunaḥ /",
  "GK19ksbhm08u:409": "prāduścakre vighātāya vajrāśaniśatākulam // Bhmj_8.200 //",
  "GK19ksbhm08u:410": "hatvā tamastraṃ rādheyo jyāṃ ciccheda kirīṭinaḥ /",
  "GK19ksbhm08u:411": "kṣaṇādabhinavāṃ maurvī vidadhe ca dhanaṃjayaḥ // Bhmj_8.201 //",
  "GK19ksbhm08u:412": "tato raudraṃ sphurajjvālājaṭālaṃ saṃdadher'junaḥ /",
  "GK19ksbhm08u:413": "astraṃ yenābhavadvyoma ghoradigdāhabhīṣaṇam // Bhmj_8.202 //",
  "GK19ksbhm08u:414": "atrāntare mahī svayaṃ rathacakraṃ vidhervaśāt /",
  "GK19ksbhm08u:415": "jagrāha samaye tasminnaṅgarājasya saṃgare // Bhmj_8.203 //",
  "GK19ksbhm08u:416": "tatastaccakramuddhartumudyato viṣamasthitaḥ /",
  "GK19ksbhm08u:417": "uvāca karṇaḥ kaunteyaṃ muhūrtaṃ kṣamatāṃ bhavān // Bhmj_8.204 //",
  "GK19ksbhm08u:418": "uddhṛte 'sminmayā cakre mahāstraṃ muñca phalguṇa /",
  "GK19ksbhm08u:419": "vyasanasthe viśastre ca nahi śūrā bhavādṛśaḥ // Bhmj_8.205 //",
  "GK19ksbhm08u:420": "etacchrutvāvadatkarṇaṃ hasankāliyasūdanaḥ /",
  "GK19ksbhm08u:421": "diṣṭyādya karṇa jānīṣe dharmaṃ vīravrate sthitaḥ // Bhmj_8.206 //",
  "GK19ksbhm08u:422": "bahubhirnihato bālaḥ saubhadraḥ kiṃ nu vismṛtaḥ /",
  "GK19ksbhm08u:423": "gaṇyatāṃ tacca yatkṛṣṇāṃ sabhāyāmuktavānasi // Bhmj_8.207 //",
  "GK19ksbhm08u:424": "viṣavahnipradāneṣu cchinnadharmaḥ smṛtastvayā /",
  "GK19ksbhm08u:425": "nūnaṃ vipadi nīcānāṃ nṛpāṇāṃ dharmavṛttayaḥ // Bhmj_8.208 //",
  "GK19ksbhm08u:426": "ukte janārdaneneti manyunā prajvalanniva /",
  "GK19ksbhm08u:427": "brahmāstraṃ karṇavihitaṃ brāhmeṇa vijayo 'vadhīt // Bhmj_8.209 //",
  "GK19ksbhm08u:428": "āgneyamarjunotsṛṣṭaṃ vāruṇenāṅgabhūpatiḥ /",
  "GK19ksbhm08u:429": "astreṇāstraṃ samāhṛtya grastacakro vyalambata // Bhmj_8.210 //",
  "GK19ksbhm08u:430": "athonmamātha bāṇena dhvajaṃ kanakabhāsvaram /",
  "GK19ksbhm08u:431": "karṇasyākhaṇḍalasuto manorathamivonnatam // Bhmj_8.211 //",
  "GK19ksbhm08u:432": "tato 'ñjalikamādāya śaraṃ kāñcanabhūṣitam /",
  "GK19ksbhm08u:433": "abhimantrya samākṛṣya mṛtyudaṃṣṭrāsitānanam // Bhmj_8.212 //",
  "GK19ksbhm08u:434": "rudrādayo 'straguravastuṣṭā me tapasā yadi /",
  "GK19ksbhm08u:435": "tadanena ripuṃ hanyāmityuktvāsṛjadarjunaḥ // Bhmj_8.213 //",
  "GK19ksbhm08u:436": "nirbhinnastena sahasā kaṇṭhe hārapariṣkṛte /",
  "GK19ksbhm08u:437": "rādheyaḥ krakacotkṛttahematāla ivāpatat // Bhmj_8.214 //",
  "GK19ksbhm08u:438": "hate dhanuṣmatāṃ dhurye kauravānīkanāyake /",
  "GK19ksbhm08u:439": "karṇe drutaṃ yayau śalyaḥ śalyayanhṛdayānanam // Bhmj_8.215 //",
  "GK19ksbhm08u:440": "prāptaṃ rathena śūnyena dṛṣṭvā madranareśvaram /",
  "GK19ksbhm08u:441": "hato duryodhanaḥ karṇo jīvatītyūcire nṛpāḥ // Bhmj_8.216 //",
  "GK19ksbhm08u:442": "duryodhano 'rjunaśarairaṅgarāje nipātite /",
  "GK19ksbhm08u:443": "uttamāṅga ivājñāsīnna kiṃcidvihatondriyaḥ // Bhmj_8.217 //",
  "GK19ksbhm08u:444": "tejastatastaraladīdhitikarṇadehādabhyudgataṃ taraṇimaṇḍalamāviveśa /",
  "GK19ksbhm08u:445": "yenāvakāśaviśarāruvimānamāsījjvālākalāpajaṭilaṃ kṣaṇamantarikṣam // Bhmj_8.218 //",
  "GK19ksbhm08u:446": "iti kṣemendraviracitāyāṃ bhāratamañjaryāṃ karṇaparva"
}