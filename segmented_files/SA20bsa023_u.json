{
  "SA20bsa023_u:0": "// namaḥ sarvabuddhabodhisattvebhyaḥ //",
  "SA20bsa023_u:1": "Viṃśatikākārikā (Vk)",
  "SA20bsa023_u:2": "vijñaptimātramevaitadasadarthāvabhāsanāt /",
  "SA20bsa023_u:3": "yathā taimirikasyāsatkeśacandrādidarśanam // Vk_1 //",
  "SA20bsa023_u:4": "yadi vijñaptiranarthā niyamo deśakālayoḥ /",
  "SA20bsa023_u:5": "santānasyāniyamaśca yuktā kṛtyakriyā na ca // Vk_2 //",
  "SA20bsa023_u:6": "deśādiuniyamaḥ siddhaḥ svapnavat pretavat punaḥ /",
  "SA20bsa023_u:7": "santānāniyamaḥ sarvaiḥ pūyanadyādidarśane // Vk_3 //",
  "SA20bsa023_u:8": "svapnopaghātavat kṛtyakriyā narakavat punaḥ /",
  "SA20bsa023_u:9": "sarvaṃ narakapālādidarśane taiśca bādhane // Vk_4 //",
  "SA20bsa023_u:10": "tiraścāṃ sambhavaḥ svarge yathā na narake tathā /",
  "SA20bsa023_u:11": "na pretānāṃ yatastajjaṃ duḥkhaṃ nānubhavanti te // Vk_5 //",
  "SA20bsa023_u:12": "yadi tatkarmabhistatra bhūtānāṃ sambhavastathā /",
  "SA20bsa023_u:13": "iṣyate pariṇāmaśca kiṃ vijñānasya neṣyate // Vk_6 //",
  "SA20bsa023_u:14": "karmaṇo vāsanānyatra phalamanyatra kalpyate /",
  "SA20bsa023_u:15": "tatraiva neṣyate yatra vāsanā kiṃ nu kāraṇam // Vk_7 //",
  "SA20bsa023_u:16": "rūpādyāyatanāstitvaṃ tadvineyajanaṃ prati /",
  "SA20bsa023_u:17": "abhiprāyavaśāduktamupapādukasattvavat // Vk_8 //",
  "SA20bsa023_u:18": "yataḥ svabījād vijñaptiryadābhāsā pravartate /",
  "SA20bsa023_u:19": "dvividhāyatanatvena te tasyā munirabravīt // Vk_9 //",
  "SA20bsa023_u:20": "tathā pudgalanairātmyapraveśo hi hyanyathā punaḥ /",
  "SA20bsa023_u:21": "deśanā dharmanairātmyapraveśaḥ kalpitātmanā // Vk_10 //",
  "SA20bsa023_u:22": "na tadekaṃ na cānekaṃ viṣayaḥ paramāṇuśaḥ /",
  "SA20bsa023_u:23": "na ca te saṃhatā yasmāt paramāṇurna sidhyati // Vk_11 //",
  "SA20bsa023_u:24": "ṣaṭkena yugapadyogāt paramāṇoḥ ṣaḍaṃśatā /",
  "SA20bsa023_u:25": "ṣaṇṇāṃ samānadeśatvāt piṇḍaḥ syādaṇumātrakaḥ // Vk_12 //",
  "SA20bsa023_u:26": "paramāṇorasaṃyoge tatsaṅghāte 'sti kasya saḥ /",
  "SA20bsa023_u:27": "na cānavayavatvena tatsaṃyogo na sidhyati // Vk_13 //",
  "SA20bsa023_u:28": "digbhāgabhedo yasyāsti tasyaikatvaṃ na yujyate /",
  "SA20bsa023_u:29": "chāyāvṛtī kathaṃ vānyo na piṇḍaścenna tasya te // Vk_14 //",
  "SA20bsa023_u:30": "ekatve na krameṇetiryugapanna grahāgrahau /",
  "SA20bsa023_u:31": "vicchinnānekavṛttiśca sūkṣmānīkṣā ca no bhavet // Vk_15 //",
  "SA20bsa023_u:32": "pratyakṣabuddhiḥ svapnādau yathā sā ca yadā tadā /",
  "SA20bsa023_u:33": "na so 'rtho dṛśyate tasya pratyakṣatvaṃ kathaṃ matam // Vk_16 //",
  "SA20bsa023_u:34": "uktaṃ yathā tadābhāsā vijñaptiḥ smaraṇaṃ tataḥ /",
  "SA20bsa023_u:35": "svapne dṛgviṣayābhāvaṃ nāprabuddho 'vagacchati // Vk_17 //",
  "SA20bsa023_u:36": "anyonyādhipatitvena vijñaptiniyamo mithaḥ /",
  "SA20bsa023_u:37": "middhenopahataṃ cittaṃ svapne tenāsamaṃ phalam // Vk_18 //",
  "SA20bsa023_u:38": "maraṇaṃ paravijñaptiviśeṣād vikriyā yathā /",
  "SA20bsa023_u:39": "smṛtilopādikānyeṣāṃ piśācādimanovaśāt // Vk_19 //",
  "SA20bsa023_u:40": "kathaṃ vā daṇḍakāraṇyaśūnyatvamṛṣikopataḥ /",
  "SA20bsa023_u:41": "manodaṇḍo mahāvadyaḥ kathaṃ vā tena sidhyati // Vk_20 //",
  "SA20bsa023_u:42": "paracittavidāṃ jñānamayathārthaṃ kathaṃ yathā /",
  "SA20bsa023_u:43": "svacittajñānamajñānād yathā buddhasya gocaraḥ // Vk_21 //",
  "SA20bsa023_u:44": "vijñaptimātratāsiddhiḥ svaśaktisadṛśī mayā /",
  "SA20bsa023_u:45": "kṛteyaṃ sarvathā sā tu na cintyā buddhagocaraḥ // Vk_22 //",
  "SA20bsa023_u:46": "// viṃśatikākārikāḥ samāptāḥ //"
}