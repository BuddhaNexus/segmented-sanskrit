{
    "GSP33yaissi_u:0": " īśvarasiddhiḥ /",
    "GSP33yaissi_u:1": " siddhāñjananāmakavyākhyopetā /",
    "GSP33yaissi_u:2": " (sū0) tatra kasyacidekasya vaśe viśvaṃ pravartate /",
    "GSP33yaissi_u:3": " iti sādhayituṃ pūrvaṃ pūrvapakṣaṃ pracakṣmahe // 1 //",
    "GSP33yaissi_u:4": " tatra mīmāṃsakāḥ prāhuḥ - nāyaṃ sarvārthadarśanaśaktisampannaḥ puruṣo 'bhyupagamamarhati,",
    "GSP33yaissi_u:5": " atipatitasakalasādhakapramāṇasambhāvanābhūmitvātsphuṭavividhabādhakatvācca /",
    "GSP33yaissi_u:6": " tathāhi - asya papratyakṣamanyadvā sādhakaṃ bhavet ?",
    "GSP33yaissi_u:7": " pratyakṣamapi laukikaṃ yaugikaṃ vā ?",
    "GSP33yaissi_u:8": " (vyākhyā) dhyātvā śrīpaticaraṇau natvā cācāryapādadmayugam /",
    "GSP33yaissi_u:9": " īśvarasiddhervivṛtiṃ kurve lalitāṃ sukhāvabodhārthām // 1 //",
    "GSP33yaissi_u:10": " trayyantasiddha īśo matastu sadyukticintakairaniśam /",
    "GSP33yaissi_u:11": " bhaktyā dhyānābhyāsāt prakaṭaḥ prajñāṃ tanotu me śubhrām // 2 //",
    "GSP33yaissi_u:12": " atha khalu tatrabhavān paramācāryaḥ śrīmadbhagavadyāmunamunirātmacintāṃ vidhāyātmasiddhau",
    "GSP33yaissi_u:13": " paramātmacintāṃ vidadhadīśvarasiddhāvīśvarasādhakapramāṇavyavasthāpanāyopakramamāṇaḥ",
    "GSP33yaissi_u:14": " pratijānīte tatre ti /",
    "GSP33yaissi_u:15": " samastamaṃ cetanācatanātmakaṃ jagat ekasya - sarveśvarasya vaśe - icchāyāṃ saṅkalpalakṣaṇāyāṃ pravartateprakarṣeṇa vartate - asaṅkīrṇasvarūpasvabhāvavyavasthamāste,",
    "GSP33yaissi_u:16": " pravartate ca sve sve karmaṇi yathāyathamiti kṛtsnasya sarveśvarasaṅkalpādhīnasvarūpasthitipravṛttikatvaṃ sādhayituṃ - pramāṇato vyavasthāpayituṃ,",
    "GSP33yaissi_u:17": " prathamataḥ pūrvapakṣaṃ varṇayāma iti kārikārthaḥ /",
    "GSP33yaissi_u:18": " atra tatreti prakāntaparāmarśakatacchabdanirdeśādetatpūrvatanaḥ kaścaneśvarasiddhagranthabhāgaḥ syāt ,",
    "GSP33yaissi_u:19": " yo bahoḥ kālātpūrvamevavilupta ityabhyūhyate 1",
    "GSP33yaissi_u:20": " vyavasthitamitasvārthaṃ na tāvadiha laukikam /",
    "GSP33yaissi_u:21": " sādhanaṃ tena sarvārthatajjñānāderasiddhitaḥ // 2 //",
    "GSP33yaissi_u:22": " sarvārthadarśanaśaktiśālinamavagamayatā hi deśakālasvabhāvaviprakarṣavyavadhānajuṣaḥ sarva evārthāstaddarśanaṃ śaktiśca gocarayitavyāni /",
    "GSP33yaissi_u:23": " na ca vidyamānendriyasannikarṣayogyakatipayaviṣayanipatavṛtterlaukikapratyakṣasya niravadhirayaṃ mahimā saṃbhāvanābhūmiriti kathamiva tadiha sādhanamiti manyemahi/",
    "GSP33yaissi_u:24": " 'nāyam' iti / sarvārthasākṣātkakārasarvakāryopajananaśakti sampannaścetanaviśeṣa īśvaraśabditaḥ sādhakābhāvādbādhakabalācca nāṅgīkartuṃ yogya ityarthaḥ /",
    "GSP33yaissi_u:25": " ' atipatite ' ti /",
    "GSP33yaissi_u:26": " atipatitā - apakrāntā sakalasādhakapramāṇasambhāvanā yasyāḥ evambhūtā bhūmirviṣayaḥ,",
    "GSP33yaissi_u:27": " tattvāt - vyapetasakalasādhakapramāṇasambhāvanātmakaviṣayatvādityarthaḥ /",
    "GSP33yaissi_u:28": " atra iti 'atipatitasakalasādhakapramāṇasaṃbhāvanābhūmitvatvā' diti 'atipatitasakala sādhakapramāṇasaṃbhāvanābhūmitvatvā'diti vā pāṭhaḥ sambhāvyate",
    "GSP33yaissi_u:29": " 'sphuṭe' ti /",
    "GSP33yaissi_u:30": " sphuṭāni - prasiddhāni vividhāni bādhakāni yasyaivambhūtatvāccetyarthaḥ /",
    "GSP33yaissi_u:31": " upakṣiptayorīśvare sādhakābhāvabādhakabhāvayoḥ sādhakābhāvaṃ tāvadādau samarthayitumupakramate 'tathāhi'tyādinā /",
    "GSP33yaissi_u:32": " anyat - anumānādi /",
    "GSP33yaissi_u:33": " laukikasyendriyārthasannikarṣajasya pratyakṣasyeśvarāsādhakatāmupapādayati 'vyavasthite'ti /",
    "GSP33yaissi_u:34": " hetugarbhamidaṃ viśeṣaṇam /",
    "GSP33yaissi_u:35": " laukikapratyakṣasya viṣayā yataḥ parimitā vyavasthitāśca,",
    "GSP33yaissi_u:36": " ata ityarthaḥ /",
    "GSP33yaissi_u:37": " iha - īśvare viṣaye /",
    "GSP33yaissi_u:38": " sādhanaṃsādhakam /",
    "GSP33yaissi_u:39": " pramāṇamiti yāvat /",
    "GSP33yaissi_u:40": " tena - laukikapratyakṣeṇa /",
    "GSP33yaissi_u:41": " asiddhitaḥ -aprakāśataḥ /",
    "GSP33yaissi_u:42": " ayaṃ bhāvaḥ - cākṣuṣasya tāvat pratyakṣasya rūparūpirūpaikārthasamavetasaṅkhyādaya eva viṣayāḥ,",
    "GSP33yaissi_u:43": " na tu rasādaya iti parimitatā /",
    "GSP33yaissi_u:44": " udbhūtānabhibhūtameva rūpaṃ mahattvaikādhikaraṇaṃ grāhyaṃ na tu paramāṇvādigatamiti tatrāpi vyavasthitatā /",
    "GSP33yaissi_u:45": " evaṃ rāsanādiṣvapi bodhyam /",
    "GSP33yaissi_u:46": " evaṃbhūtasya caindriyikapratyakṣasya sarvārthāderaprakāśakatvānneśvare pramāṇatvaṃ sambhavati /",
    "GSP33yaissi_u:47": " sarvārthadarśanakaraṇasāmarthyaviśiṣṭo hyabhimataḥ saḥ /",
    "GSP33yaissi_u:48": " sarvārthasya tadgrahaṇasya tacchakteśca grahaṇamantarā ca na tasya grahaṇaṃ ghaṭate /",
    "GSP33yaissi_u:49": " sarvārtheṣvayogyānāmapi praviṣṭatvācchakteścātīndriyatvāt ,",
    "GSP33yaissi_u:50": " jñānasya bahirindriyāgrāhyatvādvāhyārthānāṃ ca kevalena manasāgrahānnendriyeṇa kenāpi sarvārthādergrahaṇam /",
    "GSP33yaissi_u:51": " tadgrahaṇamantarā ca na viśiṣṭeśvaragrahaṇam /",
    "GSP33yaissi_u:52": " 'nāgṛhītaviśeṣaṇe' ti nyāyāt /",
    "GSP33yaissi_u:53": " tadaindriyikalaukikapratyakṣaṃ neśvare pramāṇaṃ bhavitumarhatīti // 2 //",
    "GSP33yaissi_u:54": " nāpi yogipratyakṣamasya sādhakam ; yataḥ -",
    "GSP33yaissi_u:55": " pratyakṣatve tadapyevaṃ vidyamānaikagocaram /",
    "GSP33yaissi_u:56": " bhūtādigocaraṃ naiva pratyakṣaṃ pratibhādivat // 3 //",
    "GSP33yaissi_u:57": " tat khalu yogivijñānamaindriyikaṃ na vā ?",
    "GSP33yaissi_u:58": " aindriyikamapi bahirindriyasambhavamāntarakaraṇajanitaṃ vā ?",
    "GSP33yaissi_u:59": " bahirindriyāṇi tāvatsamadhigatanijaviṣayasannikarṣasahakārīṇi tadgocarajñānajananānīti jagati viditam /",
    "GSP33yaissi_u:60": " ato na rasanādibhirajātātivṛttavyavahitādi sakalaviṣayavedanaprasaṅgaḥ /",
    "GSP33yaissi_u:61": " na cāvidyamānairajātādibhiḥ saṃbhavati sannikarṣaḥ ;",
    "GSP33yaissi_u:62": " tasya dvyāśrayatvādāśrayābhāve tadasambhavāt /",
    "GSP33yaissi_u:63": " ato 'pekṣitor'thasannikarṣaḥ /",
    "GSP33yaissi_u:64": " sahakārivirahe kathamindriyāṇyatītādiviṣayasākṣātkārāya kalperan? /",
    "GSP33yaissi_u:65": " bhavati ca - yat yatsahakāri yatkāryajananam ,",
    "GSP33yaissi_u:66": " tattadabhāve na tajjanayati ;",
    "GSP33yaissi_u:67": " yathā kṣitisalilasahakāri aṅkarakāryajananabījaṃ kṣityādyabhāve 'ṅkaram /",
    "GSP33yaissi_u:68": " arthasannikarṣasahakārīṇi bahirindriyāṇi jñānajananānīti tānyapi nātīte 'nāgate vār'the jñānaṃ janayantīti na tadupajanitaṃ pratyakṣaṃ yathoktaviṣayaniyamamatikrāmati",
    "GSP33yaissi_u:69": " nāpyāntarakaraṇasambhavam ,",
    "GSP33yaissi_u:70": " āntaragocara eva sukhādau svāntasvātatryāt /",
    "GSP33yaissi_u:71": " bāhyaviṣayamitiṣu ca manaso niraṅkuśakaraṇatāṅgīkāre hi kṛtaṃ cakṣurādibhiḥ /",
    "GSP33yaissi_u:72": " ataśca na kaścidandho badhiro vā bhavet /",
    "GSP33yaissi_u:73": " bhavati cātra - vimatipadaṃ mano bahirindriyanirapekṣaṃ na bāhyapratyakṣagocare pravartate,",
    "GSP33yaissi_u:74": " tatra tattantravṛttitvāt /",
    "GSP33yaissi_u:75": " yadyatra yattantravṛtti na tattannirapekṣaṃ tatra pravartate,",
    "GSP33yaissi_u:76": " yathā'lokāpekṣapravṛtti cakṣuḥ svagocare 'ndhatamasa iti /",
    "GSP33yaissi_u:77": " na ca siddhauṣadhamatpratapaḥsamādhimahimasamāsāditātiśayānīndriyāṇi kadācidapajahati samādhigataviṣayaniyamamiti sambhavati ;",
    "GSP33yaissi_u:78": " sāṃsiddhikasāmarthyāvirbhāvaikaphalatvātteṣām ,",
    "GSP33yaissi_u:79": " sāmarthyasya ca pratiniyamāt /",
    "GSP33yaissi_u:80": " na khalu suprayuktabheṣajaśatavihitasaṃskāramapi śrotraṃ rūparasavibhāgāvagamāya kalpate /",
    "GSP33yaissi_u:81": " bhavati ca - vivādādhyāsitabāhyabhyantarakaraṇapāṭavātiśayo 'nullaṅghitasīmā,",
    "GSP33yaissi_u:82": " aindriyikaprakarṣatvāt ,",
    "GSP33yaissi_u:83": " dṛśyamānatatprakarṣavat ityaindriyikaṃ jñānaṃ nātītādi gocarayati /",
    "GSP33yaissi_u:84": " bhāvanāprakarṣaparyantajanmanastu satyapi viśadanirbhāsatve prācyānu bhavagocarādanadhikamadhikaṃ",
    "GSP33yaissi_u:85": " vādhyavasyataḥ smṛtivibhramastrotasoranya tarāvartaparivartinaḥ kutaḥ prāmāṇyakūlapratilambhaḥ ?",
    "GSP33yaissi_u:86": " kutastarāṃ ca pratyakṣatayottambhanam ? /",
    "GSP33yaissi_u:87": " pratyakṣasya vā sataḥ kathamiva viditaviṣayaniyamavyatikramaḥ ?",
    "GSP33yaissi_u:88": " atikrāmato vā kutaḥ pratkṣatvamiti na viśvānubhavaiśvaryaśālini pratyakṣaṃ pramāṇam /",
    "GSP33yaissi_u:89": " (itīśvare pratyakṣapramāṇanirasanam)",
    "GSP33yaissi_u:90": " nāpi pramāṇāntaram /",
    "GSP33yaissi_u:91": " tatsvalvanumānamāgamo vā ?",
    "GSP33yaissi_u:92": " anumānamapi viśeṣatodṛṣṭaṃ sāmānyatodṛṣṭaṃ vā ?",
    "GSP33yaissi_u:93": " tatra sakalapadavīdavīyasi bhagavati na tāvatsvalakṣaṇasākṣātkārapūrvakāvinābhāvāvadhāraṇādhīnodayatvādidamanumānamudatumalam /",
    "GSP33yaissi_u:94": " na hyanavagatacarahutabhujastadavinābhāvitayā dhūmamanusandhātumīśate /",
    "GSP33yaissi_u:95": " naca sarvārthanirmāṇasākṣātkārapaṭīyasi liṅgaṃ sāmānyatodṛṣṭamapi kiñcana labhyate/",
    "GSP33yaissi_u:96": " (itīśvare 'numānasya prāmāṇyāsambhavopakṣepaḥ)",
    "GSP33yaissi_u:97": " 'vyavasthite'tyādīkārikārthaṃ svayameva vivṛṇoti 'sarvārthe'ti /",
    "GSP33yaissi_u:98": " avagamayatā - gṛhṇatā /",
    "GSP33yaissi_u:99": " avagamayanta iti pūrvamudritapāṭho 'śuddhaḥ /",
    "GSP33yaissi_u:100": " deśaviprakarṣo dūradeśasthatvam /",
    "GSP33yaissi_u:101": " kālaviprakarṣo 'tītatvamanāgatatvaṃ ca /",
    "GSP33yaissi_u:102": " svabhāvaviprakarṣo 'yogyatvamatīndriyatvarūpam /",
    "GSP33yaissi_u:103": " yogyānāmapi kuḍyādivyavahitānāṃ cakṣurādināgrahaṇaṃ dṛṣṭam /",
    "GSP33yaissi_u:104": " sarvārtheṣvevambhūtā api padārthāḥ praviṣṭā iti bhāvaḥ /",
    "GSP33yaissi_u:105": " evakāro 'pyarthe /",
    "GSP33yaissi_u:106": " gocarayitavyāni - viṣayīkaraṇīyāni /",
    "GSP33yaissi_u:107": " 'napuṃsakamanapuṃsakene'ti klībaikaśeṣanirdeśo 'yam /",
    "GSP33yaissi_u:108": " ' na ce ' ti /",
    "GSP33yaissi_u:109": " vidyamānetyanena kālaviprakṛṣṭasya vyavacchedaḥ /",
    "GSP33yaissi_u:110": " indriyasannikarṣayogyetyanena vyavahitasya deśaviprakṛṣṭasya ca /",
    "GSP33yaissi_u:111": " katipayetyanenātīndriyasya /",
    "GSP33yaissi_u:112": " katipayaviṣayaniyatavṛtteḥ - niruktavidhakakatipayapadārthamātragrahaṇānuguṇavyāpāravataḥ /",
    "GSP33yaissi_u:113": " niravadhirmahimā apakarṣāsamānādhikaraṇotkarṣaḥ /",
    "GSP33yaissi_u:114": " sa ca jñānasya sarvārthagocaratvarūpaḥ /",
    "GSP33yaissi_u:115": " tat - laukikapratyakṣam /",
    "GSP33yaissi_u:116": " iha - sarvadarśitvādiviśiṣṭa īśvare /",
    "GSP33yaissi_u:117": " sādhanaṃ - pramāṇam /",
    "GSP33yaissi_u:118": " śiṣṭaṃ spaṣṭam /",
    "GSP33yaissi_u:119": " yogipratyakṣasyāpīśvarāsādhakatvaṃ sādhayati 'pratyakṣatva' iti /",
    "GSP33yaissi_u:120": " pratyakṣatvavyāpakatvādvartamānārthagrāhakatvasya yogijñānamapi pratyakṣaṃ cedvartamānaikagrāhi",
    "GSP33yaissi_u:121": " bhavediti na tasya sarvārthagrāhakatvam /",
    "GSP33yaissi_u:122": " atītādilaviṣayatve vā na tatpratyakṣaṃ bhavet /",
    "GSP33yaissi_u:123": " kintu pratibhādijñānavadupanītabhānaviśeṣarūpameva saṃśayādisahamiti na pramāṇatāmanubhavitumalamīśvara ityarthaḥ//3//",
    "GSP33yaissi_u:124": " nanvekacetanādhīnaṃ vivādādhyāsitaṃ jagat /",
    "GSP33yaissi_u:125": " acetanenārabdhatvādarogasvaśarīravat // 4 //",
    "GSP33yaissi_u:126": " tathā sarvārthanirmāṇasākṣātkaraṇakauśalam /",
    "GSP33yaissi_u:127": " kāryatvādeva jagatastatkarturanumīyatām // 5 //",
    "GSP33yaissi_u:128": " sarvaṃ hi kāryamupādānopakaraṇasampradānaprayojanasaṃvedicetanaracitamavagataṃ ghaṭamaṇikakagṛhādi /",
    "GSP33yaissi_u:129": " kāryaṃ ca vimatipadamavanigirimahārṇavādīti tadapi",
    "GSP33yaissi_u:130": " tathāvidhabuddhimaddhetukamadhyavasīyate /",
    "GSP33yaissi_u:131": " na ca kāryatvamasiddhamiti vācyam ,",
    "GSP33yaissi_u:132": " avayavasanniveśādibhirhetubhistatsiddheḥ /",
    "GSP33yaissi_u:133": " iha cāntyāvayavibhyaḥ prabhṛti ādvyaṇukakamakhilamavayavikramanihīyamānanānāvayavavyatiṣaṅgaviśeṣajanitamavagatam ityantata upādānaṃ caturvidhāḥ paramāṇavaḥ prapañcasya /",
    "GSP33yaissi_u:134": " teṣāmādiparispandaśca tadamuguṇādṛṣṭaviśiṣṭatattatkṣetrajñasaṃyogāsamavāyikāraṇakaka iti upakaraṇamapi samastabhetrajñavartīni dharmādharmalakṣaṇānyadṛṣṭāni",
    "GSP33yaissi_u:135": " prayojanaṃ punastadabhinirvartitavicitrārthakriyākāraścetanopakāraprakārabhedo 'payantaḥ /",
    "GSP33yaissi_u:136": " tadupabhujasta eva kṣetrajñāḥ samprdānam /",
    "GSP33yaissi_u:137": " na cāmī svasamavāyināvapi dharmādharmāvalamavalokayitumiti tadatirekī nikhilabhuvananirmāṇa",
    "GSP33yaissi_u:138": " nipuṇo 'dhikaraṇasiddhāntasamadhigataniratiśayasahajasakalaviṣayasaṃvideśvaryaśakyatyatiśayaḥ",
    "GSP33yaissi_u:139": " puruṣadhaureyakaḥ kimiti na sāmānyatodṛṣṭaliṅgādanumīyate ?",
    "GSP33yaissi_u:140": " (itīśvare sāmānyatodṛṣṭānumānasya pramāṇatāpratipādanam)",
    "GSP33yaissi_u:141": " tadidamaviditānumānavṛttasya svamatiracitataralatarkollasitamiti parihasanti mīmāsaṃkāḥ /",
    "GSP33yaissi_u:142": " tathāhi - kimidamekacetanādhīnatvaṃ nāmābhipretaṃ tanubhūvanādeḥ ?",
    "GSP33yaissi_u:143": " tadāyattatvamiti cet ;",
    "GSP33yaissi_u:144": " ślokārthameva prapañcayati 'ta' dityādinā /",
    "GSP33yaissi_u:145": " 'samadhigate'tyādi bahuvrīhivṛttam /",
    "GSP33yaissi_u:146": " yaiḥ svayogyārthasannikarṣarūpasahakārikāraṇamadhigatam ,",
    "GSP33yaissi_u:147": " evaṃbhūtāni cakṣurādīni",
    "GSP33yaissi_u:148": " svaviṣayapratyakṣajñānajanakānīti loke prasiddhamityarthaḥ /",
    "GSP33yaissi_u:149": " 'ata' iti /",
    "GSP33yaissi_u:150": " yator'thasannikarṣasya sahakāritvaṃ prasiddhamanvayavyatirekābhyām ,",
    "GSP33yaissi_u:151": " ata ityarthaḥ /",
    "GSP33yaissi_u:152": " 'rasanādibhi'riti /",
    "GSP33yaissi_u:153": " 'nayanādibhi'riti pāṭhaḥ syādvā /",
    "GSP33yaissi_u:154": " ajātātivṛttau - āgāmyatītau /",
    "GSP33yaissi_u:155": " indriyeṇātītānāgatayoragrahaṇe prayojakaṃ sannikarṣābhāvamupapādayati 'na ce' ti /",
    "GSP33yaissi_u:156": " rajatādibhiriti mudritapāṭhastu na susaṅgataḥ /",
    "GSP33yaissi_u:157": " tasya - sannikarṣasya saṃyogalakṣaṇasya,",
    "GSP33yaissi_u:158": " dvyāśrayatvāt - ubhayasamavāyikatvāt ,",
    "GSP33yaissi_u:159": " āśrayābhāve - anyatarāśrayavirahe,",
    "GSP33yaissi_u:160": " tadasambhavāt - sannikarṣotpattyayogāt /",
    "GSP33yaissi_u:161": " 'ataḥ' iti sahakāritvādityarthaḥ /",
    "GSP33yaissi_u:162": " indriyeṇātītādigrahaṇāsambhavamupapādayati sahakārīti /",
    "GSP33yaissi_u:163": " kāraṇābhāvātkāryābhāva iti bhāvaḥ /",
    "GSP33yaissi_u:164": " amumarthaṃ prayogārūḍhaṃ prapañcayati bhavati ceti /",
    "GSP33yaissi_u:165": " yadityādyudāharaṇavākyam /",
    "GSP33yaissi_u:166": " yatsahakāri yasya tadyatsahakārīti bahuvrīhivṛttam /",
    "GSP33yaissi_u:167": " yādṛksahakāriviśiṣṭamityarthaḥ /",
    "GSP33yaissi_u:168": " evamagre 'pi bodhyam /",
    "GSP33yaissi_u:169": " jananam - janakam /",
    "GSP33yaissi_u:170": " arthasannikarṣe tyādyupanayaḥ /",
    "GSP33yaissi_u:171": " tānyapīti nigamanam /",
    "GSP33yaissi_u:172": " indriyāṇi nātītādigrāhīṇi,",
    "GSP33yaissi_u:173": " tadasannikṛṣṭatvāditi pratijñāhetū cānusandheyau /",
    "GSP33yaissi_u:174": " evaṃ yogipratyakṣasyabahirindriyajatve na sarvārthagocaratvamityuktam /",
    "GSP33yaissi_u:175": " ataśceśvare tasya sādhanatvāyogaḥ phalitaḥ /",
    "GSP33yaissi_u:176": " atha tasya manomātrajanyatve 'pi na tatpramāṇatvaṃ sarvārthadyagrāhakatvādevetyāha ' nāpyāntare' ti /",
    "GSP33yaissi_u:177": " ' āntaragocara' iti /",
    "GSP33yaissi_u:178": " karmadhārayo 'yam /",
    "GSP33yaissi_u:179": " abāhyaviṣaye sukhādāveva manaso bahirindrayamadvāhīkṛtya pratyakṣajanakatvādityarthaḥ /",
    "GSP33yaissi_u:180": " manasaḥ sākṣādeva bāhyārthagrāhakatve doṣamāha ' niraṅkuśe' ti /",
    "GSP33yaissi_u:181": " niraṅkuśatvamatra bahirindriyanirapekṣatvam /",
    "GSP33yaissi_u:182": " evaṃ manasi hetumupapādya sādhyaṃ prayogamukhataḥ sādhayati ' bhavatī ' ti /",
    "GSP33yaissi_u:183": " prayoga iti śeṣaḥ /",
    "GSP33yaissi_u:184": " na pravartatena grahaṇānuguṇapravṛttimat /",
    "GSP33yaissi_u:185": " tattantravṛttitvāt - bāhyārtheṣu bahirindriyasahakāradvārakagrahaṇavyāpṛtimattvāt /",
    "GSP33yaissi_u:186": " tantraṃ - prayojakaṃ,",
    "GSP33yaissi_u:187": " sahakāri vā /",
    "GSP33yaissi_u:188": " tattantraṃ yasyāḥ,",
    "GSP33yaissi_u:189": " evambhūtā vṛttiryasya tattattantravṛtti,",
    "GSP33yaissi_u:190": " tasya bhāvastattvaṃ tasmāditi ca",
    "GSP33yaissi_u:191": " vyutpattiḥ /",
    "GSP33yaissi_u:192": " udāharaṇaṃ ' yadyatre ' ti /",
    "GSP33yaissi_u:193": " yadyatra kārye yatsahakārisamavadhānādhīnajananavyāpāravat tattadasamavadhāne na tatkāryajanakatāvat ,",
    "GSP33yaissi_u:194": " yathā'lokasahakārikaṃ jakṣurnālokābhāve svārthaghaṭādicākṣuṣajanakamityarthaḥ /",
    "GSP33yaissi_u:195": " śaṅkate ' na ce ' ti /",
    "GSP33yaissi_u:196": " ājanmasiddherapi prāktanatapaḥ phalatvātpṛthaganuktiratra /",
    "GSP33yaissi_u:197": " siddhauṣadhādisādhyaścendriyāṇāṃ pāṭavātiśayaḥ sūkṣmaviprakṛṣṭādigrahaṇasāmarthyalakṣaṇaḥ /",
    "GSP33yaissi_u:198": " samadhigataviṣayaniyamam - autsargikaṃ vartamānayogyasannikṛṣṭārthamātragrāhakatvarūpaniyamam /",
    "GSP33yaissi_u:199": " apajahati - parityajanti /",
    "GSP33yaissi_u:200": " pariharati ' sāṃsiddhike ' ti /",
    "GSP33yaissi_u:201": " karmapratibaddhasaṅkucitapravṛttisvābhāvikakaraṇaśaktivikāsakatvameva siddhauṣa dhādīnām ,",
    "GSP33yaissi_u:202": " natvapūrvaśaktyādhāyakatvamityarthaḥ /",
    "GSP33yaissi_u:203": " nanvastvevam /",
    "GSP33yaissi_u:204": " tāvatā yogicakṣurādinā sarvārthāgrahaṇasya kimāyātam ?",
    "GSP33yaissi_u:205": " atrāha ' śakteśce ' ti /",
    "GSP33yaissi_u:206": " cakṣuṣo hi svābhāvikaṃ sāmarthyaṃ rūparūpyādigrahaṇa eva,",
    "GSP33yaissi_u:207": " na tu yogādināpi rasādigrahaṇe sāmarthyaṃ tasya saṃbhavatītyarthaḥ /",
    "GSP33yaissi_u:208": " tathāca pāṭavātiśayāddhavīyo 'pi sūkṣmatamaṃ rūpaṃ gṛhṇātu nāma yogicakṣuḥ /",
    "GSP33yaissi_u:209": " naitāvatātītādeḥ rasādervā tadgrāhakaṃ bhavediti bhāvaḥ /",
    "GSP33yaissi_u:210": " atra ca nyāyamāha ' bhavatī' ti /",
    "GSP33yaissi_u:211": " anullaṅghitasīmā - anatikrāntasvamaryādaḥ /",
    "GSP33yaissi_u:212": " maryādā ca cakṣuṣo rūpādiṣu caturṣu rūpasyaiva grāhakatvamiti /",
    "GSP33yaissi_u:213": " evaṃ rasanādāvapi anusandheyam /",
    "GSP33yaissi_u:214": " ' dṛśyamāne ' ti /",
    "GSP33yaissi_u:215": " ayogināmapi cākṣuṣatejomāndyaprakarṣābhyāṃ rūpādigrahaṇatāratamyaṃ hi dṛṣṭam /",
    "GSP33yaissi_u:216": " evameva yogicakṣustejaḥprakarṣo 'pi tato 'pyadhikagocaro 'natikrāntamaryāda eva sidhyedityāśayaḥ /",
    "GSP33yaissi_u:217": " evamaindriyikatve yogijñānasya sarvārthādyagrāhakatvamupapādyānaindriyikatve 'pi tasya yathātvamata eveśvare pramāṇatvāsaṃbhavaṃ copapādayati ' bhāvane ' ti /",
    "GSP33yaissi_u:218": " bhāvanāprakarṣaprayante janma yasyeti bahuvrīhiḥ /",
    "GSP33yaissi_u:219": " viśadanirbhāsatve - viśadaprakāśakatve - laukikaviṣayatānirūpakatve /",
    "GSP33yaissi_u:220": " prācyānubhavagocarāt - pūrvānubhavaviṣayāt /",
    "GSP33yaissi_u:221": " adhyavasyataḥ - prakāśayataḥ /",
    "GSP33yaissi_u:222": " pūrvānubhūtādanadhikaviṣayatve smṛtitvam /",
    "GSP33yaissi_u:223": " adhikaviṣayatve tu bhramatvam ,",
    "GSP33yaissi_u:224": " kāminībhāvayituḥ kāminaḥ purovartitvenāsatyāḥ kāminyāḥ pratimānasyevetyarthaḥ /",
    "GSP33yaissi_u:225": " samuditāśayastvayam - anubhūtasya paunaḥpunyena smṛtyabhyāsena saṃskārapracayaḥ saṃpadyate /",
    "GSP33yaissi_u:226": " tatparyante smṛtyabhyāse sati jāyamānā smṛtirevapratyakṣavadviśadaviṣayāvabhāsā bhavatīti pratyakṣasamānākāraṃ smaraṇameva cedyogipratyakṣaṃ vivakṣitam ,",
    "GSP33yaissi_u:227": " tarhi tasya pūrvānubhūtārthamātragocaratvānneśvaragocaratvam /",
    "GSP33yaissi_u:228": " sarvārthagrahaṇādisamarthasyeśvarasya pramāṇābhāvena prāgananubhūtatvāt /",
    "GSP33yaissi_u:229": " smṛtitve ca yathārthānubhavatvalakṣaṇamajñātārthajñāpakatvalakṣaṇaṃ vā prāmāṇyaṃ tannārhatyeva /",
    "GSP33yaissi_u:230": " ata eva pramāṇaviśeṣapratyakṣarūpatvaṃ tasya na tarāṃ",
    "GSP33yaissi_u:231": " ghaṭata iti /",
    "GSP33yaissi_u:232": " ' pratyakṣatve ' iti",
    "GSP33yaissi_u:233": " ślokārthopasaṃhāraḥ ' pratyakṣasya ve ' ti /",
    "GSP33yaissi_u:234": " viditatvaṃ - prasiddhatvam /",
    "GSP33yaissi_u:235": " ' na viśve ' ti /",
    "GSP33yaissi_u:236": " sarvasākṣātkartari sarvakartari sarvaniyantari ceśvare 'smadādīnāṃ yogināṃ vendriyarūpaṃ pratyakṣaṃ na pramāṇaṃ - na pramitijanakamityarthaḥ",
    "GSP33yaissi_u:237": " nanu kevalasya bahirasvātantrye 'pi yogajaprakṛṣṭādṛṣṭasahakṛtasya tasya bāhyeṣvatīndriyeṣu traikālikeṣu cārtheṣu pravṛttiḥ saṃbhavennāma /",
    "GSP33yaissi_u:238": " tat prakṛṣṭādṛṣṭasahakṛtamanojanyameva pratyakṣaṃ yogināṃ syādīśvare pramāṇam /",
    "GSP33yaissi_u:239": " pratyakṣasya vartamānamātragrāhitvamiti vyavasthā cāyogipratyakṣaikagocareti cet ;",
    "GSP33yaissi_u:240": " atra brūmaḥ - prakṛṣṭādṛṣṭaviśeṣasahakārādapi prāmāṇikasarvārthagrahaṇameva bhavennāma/",
    "GSP33yaissi_u:241": " sarveśvare caikasmin na pramāṇaṃ kiñcit /",
    "GSP33yaissi_u:242": " ato na tatsiddhiryogajapratyakṣeṇāpīti hārdamākṣeptuḥ /",
    "GSP33yaissi_u:243": " etena paramātmadhyānajanitameva paramātmaviṣayamānasapratyatraṃ pramāṇaṃ tasminnityapi nirastam /",
    "GSP33yaissi_u:244": " paramātmano dhyānaṃ hi tajjñānamantarā na saṃbhavati /",
    "GSP33yaissi_u:245": " taccāntato gatvā śāstrajanitameveti vaktavyam /",
    "GSP33yaissi_u:246": " śāstrasya ca kāryaparasya na tatra tātparyam /",
    "GSP33yaissi_u:247": " śrutipauruṣeyatvanaye punaranyonyasaṃśrayaḥ spaṣṭa eva īśvarasiddhau taduktatvācchāstraprāmāṇyasiddhiḥ,",
    "GSP33yaissi_u:248": " tatsiddhau ceśvarasiddhiriti /",
    "GSP33yaissi_u:249": " anumānaṃ ca na pramāṇaṃ tatretyanantarameva vakṣyate /",
    "GSP33yaissi_u:250": " tathā ceśvarapramiterevābhāvāttanmūlataddhyānādyasiddhireveti /",
    "GSP33yaissi_u:251": " evaṃ laukikayaugikabhedena dvividhasya pratyakṣasyeśvare na pramāṇatvamityuktam /",
    "GSP33yaissi_u:252": " kimasya tasminnāyattaṃ kiṃ nu janmāthavā sthitiḥ /",
    "GSP33yaissi_u:253": " pravṛttirvā'dyayostāvat sādhyahīnaṃ nidarśanam // 6 //",
    "GSP33yaissi_u:254": " na khalu śarīramekacetanādhīnotpattisthiti /",
    "GSP33yaissi_u:255": " ye hi yaddehādhīnasukhaduḥkhopabhogabhāginaḥ,",
    "GSP33yaissi_u:256": " bhavati hi taducitādṛṣṭaśālināṃ sarveṣāmeva teṣāṃ taddehina iva tadutpattisthitinimittatvam /",
    "GSP33yaissi_u:257": " api ca śarīrāvayavinaḥ svāvayavasamavāyalakṣaṇā sthitiravayavavyatiṣaṅgaviśeṣādṛte na cetayitāraṃ paramapekṣate /",
    "GSP33yaissi_u:258": " yā punastadapekṣiṇī prāṇanalakṣaṇā sthitiḥ,",
    "GSP33yaissi_u:259": " na sā pakṣīkṛte kṣityādau sambhavatīti sthitimapi naikarūpāṃ pakṣasapakṣānuyāyinīmudīkṣāmahe /",
    "GSP33yaissi_u:260": " ekacetanādhīnapravṛttitve tu prabalabahujanasarabhasaprayatnapracālyairupalataru rathādibhirvyabhicāraḥ /",
    "GSP33yaissi_u:261": " ārabdhatvādeva caitatsādhyasiddhāvadhikamidamupādāna viśeṣavacanam/",
    "GSP33yaissi_u:262": " anenānumānenābhimateśvarākāraviśeṣasiddhiprakāraṃ viśadayati 'sarvam' iti /",
    "GSP33yaissi_u:263": " upādānaṃ-samavāyikāraṇam /",
    "GSP33yaissi_u:264": " upakaraṇaṃ-sahakārarikāraṇam /",
    "GSP33yaissi_u:265": " saṃpradānaṃ-kāryaṃ yadbhogārthaṃ sṛṣṭaṃ,",
    "GSP33yaissi_u:266": " sa upabhoktā /",
    "GSP33yaissi_u:267": " prayojanaṃ-kriyamāṇavastusādhyaṃ phalam /",
    "GSP33yaissi_u:268": " upādānādīnāṃ saṃvedī-sākṣātkartā yaścetanaḥ tena nimittahetunā kriyamāṇaṃ dṛṣṭaṃ ghaṭādikāryamityarthaḥ /",
    "GSP33yaissi_u:269": " maṇiko-mahāghaṭaḥ /",
    "GSP33yaissi_u:270": " etadvākyena kāryatvasya sakartṛkatvavyāpyatvaṃ pratipāditaṃ bhavati /",
    "GSP33yaissi_u:271": " upādānādigocarāparokṣajñāna cikīrṣākṛtimattvaṃ kartṛtvamatra vivakṣitam /",
    "GSP33yaissi_u:272": " upanayanimane 'kāryaṃ ce'ti /",
    "GSP33yaissi_u:273": " vimatipadaṃ sakartṛkatvākartṛkatvavipratipattiviṣayībhūtam /",
    "GSP33yaissi_u:274": " anena sandigdhasādhyakatvalakṣaṇaṃ pakṣatvamavanyāderupapannamiti sūcitam /",
    "GSP33yaissi_u:275": " svarūpāsiddhimāśaṅkya pariharati 'na ce' ti /",
    "GSP33yaissi_u:276": " pakṣe mahyādāviti śeṣaḥ /",
    "GSP33yaissi_u:277": " ākṛtimattvādibhiḥ kṣityādeḥ kāryatvasiddhiriti bhāvaḥ /",
    "GSP33yaissi_u:278": " pakṣadharmatābalātkartṛviśeṣasiddhiriti pratipādanārthaṃ kāryasāmānyopādānādi nirdhārayati 'ihe' ti /",
    "GSP33yaissi_u:279": " avayavatvāsamānādhikaraṇāvayavitvāmantyāvayavitvam /",
    "GSP33yaissi_u:280": " antyāvayavita ārabhyādyāvayavidvyaṇukamabhivyāpya sarvamavayavikāryadravyajāta mavayavasaṃyogaviśeṣajanitaṃ prasiddhamityarthaḥ /",
    "GSP33yaissi_u:281": " uttarottarāpekṣayā pūrvapūrvakārye 'vayavālpatvaṃ 'kramanihīyamāne'-tyucyate /",
    "GSP33yaissi_u:282": " avayavasaṃśleṣaviśeṣajanitatvaṃ ca kvacitpratyakṣādanumānāccakvacit siddhamiti bhāvaḥ /",
    "GSP33yaissi_u:283": " antyepādanatvam avayavitvāsamānādhikaraṇāvayavatvam /",
    "GSP33yaissi_u:284": " caturvidhāḥ paramāṇavaḥ pṛthivījalajvalanapavanaparamāṇavaḥ /",
    "GSP33yaissi_u:285": " prapañcasya-kāryadravyaprapañcasya /",
    "GSP33yaissi_u:286": " 'teṣā' miti /",
    "GSP33yaissi_u:287": " paramāṇūnāmādiparispandaḥsargādyakālīnārambhakasaṃyogajanakakriyālakṣaṇaḥ adṛṣṭa vadātmasaṃyogarūpāsamavāyihetuja ityadṛṣṭānāmupakaraṇatvamityarthaḥ",
    "GSP33yaissi_u:288": " ādyaparispandasyādṛṣṭahetukatvaṃ ca kaṇādamuninā sūtritam 'agrerūrdhvajvalanaṃ vāyostiryakpavanamaṇūnāṃ manasaścādyaṃ karmādṛṣṭakāritam' iti",
    "GSP33yaissi_u:289": " 'prayojana'miti /",
    "GSP33yaissi_u:290": " sṛṣṭiprayojanamanavadhirjīvopakāra prakārabhedaḥ sṛjyapadārthanirvāhyanānāvidhārthakriyārūpaḥ nānāvidhabhoganiṣpādana lakṣaṇo 'saṅkhyāta ityarthaḥ/",
    "GSP33yaissi_u:291": " sampradānaṃ ca sākṣātparamparayā vā kāryapadārthaniṣpāditaṃ",
    "GSP33yaissi_u:292": " bhogamanubhavanto jīvarāśaya ityāha 'tadupabhuja' iti /",
    "GSP33yaissi_u:293": " evaṃ sarvavidhaparamāṇusarvajīvādṛṣṭasarvajīvopakāraprakārarūpanikhila jagadupādānopakaraṇa-",
    "GSP33yaissi_u:294": " prayojanasākṣātkartṛtvādi jīveṣi na sa bhavatīti kaimutikanyāyena sādhayituṃ svīyādṛṣṭāsākṣātkartṛtvamapi",
    "GSP33yaissi_u:295": " na teṣvityāha 'na cāmī' iti /",
    "GSP33yaissi_u:296": " tadatirekī-jīvavilakṣaṇaḥ /",
    "GSP33yaissi_u:297": " 'yatsiddhāvanyaprakaraṇasiddhiḥ so 'dhikaraṇasiddhāntaḥ 'iti nyāyasūtram /",
    "GSP33yaissi_u:298": " yatsiddhimantarā prakṛtor'thoṃ na sidhyati,",
    "GSP33yaissi_u:299": " tathābhūtaḥ prakṛtārthasiddhernāntarīyakatayā sidhyannartho 'dhikaraṇasiddhāntasiddha ityarthaḥ /",
    "GSP33yaissi_u:300": " tathācanikhilārthasākṣātkāritvādyantarā kartṛḥ kṣityādeḥ sakartṛkatvarūpaḥ prakṛtārtho na sidhyatīti viśiṣṭakartṛlābho 'dhikaraṇasiddhāntanayeneti phalitam /",
    "GSP33yaissi_u:301": " tārkikābhimatamīśvarānumānaprakāramimaṃ nirasyanti mīmāṃsakāḥ 'tadida' mityādinā /",
    "GSP33yaissi_u:302": " dṛṣṭājātīyasyaiva sādhakamanumānaṃ,",
    "GSP33yaissi_u:303": " na tvatīndriyārthasyetyanumānavṛttamajānataḥ svabuddhyatprekṣitāvyavasthitatarkābhāsa mūlamidaṃvilakṣaṇapuruṣasādhanamityarthaḥ /",
    "GSP33yaissi_u:304": " tarkasvabhāvānabhijñasya tārkikatvavyapadeśaḥsuśobhana iti copahāso garbhitaḥ /",
    "GSP33yaissi_u:305": " paroktasya tarkasyābhāsatvamupapādayitumupakramate 'tathāhī' ti /",
    "GSP33yaissi_u:306": " 'kimidam' iti /",
    "GSP33yaissi_u:307": " tanumuvanādeḥ-piṇḍabrahmāṇḍādeḥ /",
    "GSP33yaissi_u:308": " piṇḍo dehaḥ /",
    "GSP33yaissi_u:309": " tathāca purāṇaratne 'piṇḍaḥ pṛthagyataḥ puṃsaḥ śiraḥpāṇyādilakṣaṇaḥ'iti /",
    "GSP33yaissi_u:310": " pakṣasapakṣayoriti vār'thaḥ /",
    "GSP33yaissi_u:311": " ekacetanāyattatvaṃ jagato vikalpya dūṣayati 'kimasye' ti kārikayā /",
    "GSP33yaissi_u:312": " āyattaṃ-kāryatvena saṃbaddham /",
    "GSP33yaissi_u:313": " ekacetanahetukatvaṃ kiṃ bhuvanajanmanaḥ sādhyate,",
    "GSP33yaissi_u:314": " uta bhuvanasthiteḥ,",
    "GSP33yaissi_u:315": " āhosvidbhuvanapravṛtteḥ ?",
    "GSP33yaissi_u:316": " ādyayoḥ kalpayoranvayadṛṣṭānto nīrogadehaḥ sādhyavikala ityarthaḥ /",
    "GSP33yaissi_u:317": " tathāca vyāptyasiddhirvyabhicāraśceti bhāvaḥ // 6 //",
    "GSP33yaissi_u:318": " cetanādhīnatāmātrasādhane siddhasādhyatā /",
    "GSP33yaissi_u:319": " cetanairbhoktṛbhirbhogyaḥ karmabhirjanyate hi naḥ // 7 //",
    "GSP33yaissi_u:320": " yuktaṃ caitat-yadubhayavādisiddhānāmeva cetanānāṃ kartṛtvābhyupagamaḥ lāghavāt /",
    "GSP33yaissi_u:321": " na copādānādyanabhijñatayā tatpratikṣepaḥ /",
    "GSP33yaissi_u:322": " dṛṣṭānte sādhyaśūnyatvamupapādayati 'na khalvi' tyādinā /",
    "GSP33yaissi_u:323": " svaśarīrotpattisthityoḥ svasyāpyadṛṣṭadvārā hetutvaṃ vācyam /",
    "GSP33yaissi_u:324": " taccharīrādhīnopabhogopakārabhājāmanyeṣāṃ ca tatrādṛṣṭadvārā hetutvaṃ taddehina ivāstīti ekacetanāyattotpattisthitikatvaṃ dṛṣṭānte nāstītyarthaḥ",
    "GSP33yaissi_u:325": " dvitīye kalpe sthitiśabdārthavikalpanamukhena dūṣaṇāntaramapyāha 'api ce' ti/",
    "GSP33yaissi_u:326": " śarīrāvayavuna iti",
    "GSP33yaissi_u:327": " karmadhārayavṛttam /",
    "GSP33yaissi_u:328": " ārambhakasaṃyoge 'vayavasamavete dṛḍhe sati svāvayavasamavetatvalakṣaṇāvayavinaḥ sthitiḥ śarīrasya nirābādhā ghaṭāderiva prasidhyatyeveti",
    "GSP33yaissi_u:329": " naivaṃvidhasthiteścetanāpekṣatā /",
    "GSP33yaissi_u:330": " prāṇavṛttyadhīnāśaithilyāvasthānalakṣaṇā śarīradhṛtiḥ paraṃ jīvanayoniyatnahetukatvādbhavennāma",
    "GSP33yaissi_u:331": " cetanāpekṣā dṛṣṭānte vyāpakatvena sādhanasya gṛhītaivaṃvidhā sthitistu na pakṣe mahyādau /",
    "GSP33yaissi_u:332": " tathāca kāryatvāvacchedena evaṃvidhaikacetanādhīnāsthitikatvasādhaneṃ'śato bādha iti bhāvaḥ /",
    "GSP33yaissi_u:333": " tṛtīye kalpe ekacetanāyattapravṛttikatve 'naikānyamāha 'eke' ti /",
    "GSP33yaissi_u:334": " sarabhasaprayatnaḥ-tīvraprayatnaḥ /",
    "GSP33yaissi_u:335": " bahujanaikasādhyacalanapravṛttimati mahopalādau sādhyaśūnye sattvādanekāntatā hetorityarthaḥ /",
    "GSP33yaissi_u:336": " hetorvyarthaviśeṣaṇatvaṃ cāha 'ārabdhatvādeve' ti /",
    "GSP33yaissi_u:337": " janyatvasyaiva hetutve vyabhicārāprasakteracetanopādānanirūpitatvasya tadviśeṣaṇasya vaiyarthyam /",
    "GSP33yaissi_u:338": " tathā ca vyāpyatvāsiddhiḥ /",
    "GSP33yaissi_u:339": " adhikaṃ nāma nigrahasthānaṃ ca prayuñjata iti bhāvaḥ /",
    "GSP33yaissi_u:340": " yadyapi samavetadravyatvarūpe phalite hetau na vaiyarthya prasaktiḥ /",
    "GSP33yaissi_u:341": " athāpi yathāśrutahetvabhiprāyeṇa vyarthaviśeṣaṇatvābidhanam /",
    "GSP33yaissi_u:342": " phalite 'pi hetāvanaikānyaṃ tu durvārameveti dik /",
    "GSP33yaissi_u:343": " nanvanaikāntyaprasaṅgādekatvaviśeṣaṇaṃ tyajyate /",
    "GSP33yaissi_u:344": " cetanādhīnatvameva tu sādhyata iti cettatrāha 'cetana' ti /",
    "GSP33yaissi_u:345": " yadyapyuktahānyādyevaṃ vadataḥ prasajyata eva /",
    "GSP33yaissi_u:346": " athāpi tasyaktidoṣatvattadupekṣyārthadūṣaṇamevātrocyate /",
    "GSP33yaissi_u:347": " 'hī' ti prasiddhau /",
    "GSP33yaissi_u:348": " asmākamapi kāryasāmānyasya jīvādṛṣṭahetukatvena cetanādhīnatvasya sampratipatteḥ cetanādhīnatvamātrasādhane jīvaiḥ sdidhasādhanam /",
    "GSP33yaissi_u:349": " bhavataścārthāntaramiti bhāvaḥ // 7//",
    "GSP33yaissi_u:350": " upādānaṃ pṛthivyādi yāgadānādi sādhanam /",
    "GSP33yaissi_u:351": " sākṣātkartuṃ kṣamante yatsarva eva ca cetanāḥ // 8 //",
    "GSP33yaissi_u:352": " adyavadeva viśvambharādayaḥ karmaprāptāgantukopacayāpacayaikadeśaśālino na yugapadeva niravaśeṣavilayajananabhāgina ityantimaparamāṇusākṣātkāro na kartṛbhāvopayogī /",
    "GSP33yaissi_u:353": " nanvadṛṣṭadvārā cenaprayojyatvamātraṃ na sādhyate/",
    "GSP33yaissi_u:354": " kiṃ tu cetanakartṛkatvam /",
    "GSP33yaissi_u:355": " kartṛtvaṃ ca kṣityādau jīvānāṃ nasaṃbhavatīti cet ;",
    "GSP33yaissi_u:356": " evaṃ sati dvitīyānumāna eva viśrāntiḥ /",
    "GSP33yaissi_u:357": " tatrāpi siddhasādhanamevetyāha'yukta'miti /",
    "GSP33yaissi_u:358": " lāghavapakṣapātitvādanumānasya sakartṛkatvānumānasyāpi saṃpratipannajīva mātraviśrāntiriti bhāvaḥ /",
    "GSP33yaissi_u:359": " nanu jīvasya jagatkartṛtvamanupannam /",
    "GSP33yaissi_u:360": " anupapanne cārthe lāghavamakiñcitkaram /",
    "GSP33yaissi_u:361": " tadīśvarasiddhirapratyūheti śaṅkāṃ pratikṣipati 'na copādāne'ti /",
    "GSP33yaissi_u:362": " jīvasyāpyupādānādisākṣātkāra upapanna evetyāha 'upadāna'miti /",
    "GSP33yaissi_u:363": " ayamāśayaḥ-tattadvaidikakarmaṇo 'tiśayitatattatphalasādhanatvamavagatya vedādvaidikānāṃ",
    "GSP33yaissi_u:364": " vacanācca tadanugrahata evānuṣṭhāya tattatkarma yathāvidhi samadhigatasāmarthyaviśeṣā",
    "GSP33yaissi_u:365": " jīvaviśeṣā eva pṛthivyādibhūtacatuṣṭayaṃ bhautikakāryavargopādānabhūtaṃ sahakārivargaṃ",
    "GSP33yaissi_u:366": " ca sākṣātkṛtyopādāya ca jagatsṛjeyuriti na kartrantarakalpanāvakāśa iti /",
    "GSP33yaissi_u:367": " yat yasmāt, kṣamante,",
    "GSP33yaissi_u:368": " atona tatpratikṣepa ityanvayaḥ pūrveṇa // 8 //",
    "GSP33yaissi_u:369": " karmaṇaḥ śaktirūpaṃ yadapūrvādipadāspadam /",
    "GSP33yaissi_u:370": " mā bhūtpratyakṣatā tasya śaktimaddhyakṣagocaraḥ // 9 //",
    "GSP33yaissi_u:371": " na khalu kulālādayaḥ kumbhādikāryamārabhamāṇāstadupādānopakaraṇa- bhūtamṛddaṇḍacakrādikāryotpādanaśaktiṃ sākṣātkṛtya tattadārabhante /",
    "GSP33yaissi_u:372": " yadi paraṃ śaktimaviduṣāmabhilaṣitasādhane tadupādānādivyavahāro 'nupapannaḥ, iha tu-",
    "GSP33yaissi_u:373": " nanu pralaye pṛthvyāderādyadvyaṇukaṃ vināśājjīvānāṃ ca tadā karaṇakale varavidhuratvena",
    "GSP33yaissi_u:374": " jñānopādānasāmarthyavirahānna teṣāṃ sargādyajagatsṛṣṭikartṛtvaṃ saṃbhavatatyatrāha 'adyava' diti /",
    "GSP33yaissi_u:375": " na pṛthivyādīnāṃ sarvāśena pralayotpādau /",
    "GSP33yaissi_u:376": " kintu vartamāna iva kāle bhāgabhedenaiva tau kramaśaḥ /",
    "GSP33yaissi_u:377": " āgantukaikadeśavṛddhihrāsalakṣaṇau /",
    "GSP33yaissi_u:378": " tathāca jīveṣveva keṣāñcitsādhanaviśeṣasamāsāditajñānaśaktyatiśayānāṃ hīnāṃśaprapūraṇātmakaṃ sarjanaṃ pṛthivyādyupādānasākṣātkārāditaḥ saṃbhavedeva viśvāmitrādīnāmivetyarthaḥ /",
    "GSP33yaissi_u:379": " niravaśeṣapralaye na punaḥsargaḥ /",
    "GSP33yaissi_u:380": " sāvaśeṣalaye tu jīvaviśeṣāṇāṃ tattadbhāgabhedakartṛtvaṃ saṃbhaviṣyatīti neśvarakalpanāvasara iti bhāvaḥ/",
    "GSP33yaissi_u:381": " nanvadṛṣṭamapyasti sahakāri puṇyapāparūpam /",
    "GSP33yaissi_u:382": " tatsākṣātākaramanrā ca na tadanuguṇakāryasarjanaṃ saṃbhavet /",
    "GSP33yaissi_u:383": " tatsākṣātkāro na ca jīvānāṃ ghaṭata ityatrāha 'karmaṇaḥ' iti /",
    "GSP33yaissi_u:384": " anyakartṛkayāgādidharmāṇāṃ cauryādyadharmāṇāṃ ca sākṣātkāre",
    "GSP33yaissi_u:385": " kṣamā eva sākṣibhūtājīvaviśeṣāḥ /",
    "GSP33yaissi_u:386": " śāsrataśca tattatkarmaṇaḥ phalaviśeṣajanana sāmarthyamadhigatavantaste /",
    "GSP33yaissi_u:387": " tathāca tattadanuguṇaṃ sṛjeyurnāma/",
    "GSP33yaissi_u:388": " śaktimataḥ sākṣātkāraḥ śakterjñānamātraṃ ca kartṛtvopayogi,",
    "GSP33yaissi_u:389": " natu śakterapi sākṣātkaraṇam /",
    "GSP33yaissi_u:390": " svasya punaḥ /",
    "GSP33yaissi_u:391": " karaṇasāmarthyaṃ cāpekṣitam /",
    "GSP33yaissi_u:392": " tathāca puṇyapāpaśabditakarmaśaktyasākṣātkāre 'pi noparodhaḥ kartabhāvasyeti bhāvaḥ // 9 //",
    "GSP33yaissi_u:393": " āgamādavagamyante vicitrāḥ karmaśaktayaḥ /",
    "GSP33yaissi_u:394": " tena karmabhirātmānāḥ svaṃ nirmimatāṃ pṛthak // 10 //",
    "GSP33yaissi_u:395": " api ca tadeva cetanakartṛkaṃ jagati paridṛśyate,",
    "GSP33yaissi_u:396": " yadeva śakyakriyaṃ śakyajñānopādānādi ca /",
    "GSP33yaissi_u:397": " na ca tathā mahīmahīdharamahārṇavādīti kathamiva tattatkāryatvam ?",
    "GSP33yaissi_u:398": " kathantarāṃ ca tadupādānopakaraṇādeḥ sākṣātkāragocaratā ?",
    "GSP33yaissi_u:399": " yādṛśaṃ hi kāryamupādānādyabhijñapūrvakamavagataṃ ghaṭamaṇikādi,",
    "GSP33yaissi_u:400": " tādṛśameva hi tathāvidhabuddhimaddhetukatvānumānāya prabhavati /",
    "GSP33yaissi_u:401": " api cānīśvareṇa parimitaśaktijñānena vigrahavatānavāptakāmena kṛtamavagataṃ ghaṭādikāryamiti",
    "GSP33yaissi_u:402": " tathāvidhaṃ boddhāramupasthāpayan heturabhimatapuruṣa sārvajñyasarvaiśvaryādiviparyayasādhānādviruddhaḥ syāt /",
    "GSP33yaissi_u:403": " na caivaṃ sati sarvānumānavyavahārocchedaprasaṅga śaṅkitavyaḥ /",
    "GSP33yaissi_u:404": " pramāṇāntaragocare hi liṅgini liṅgabalādāpatato viparītaviśeṣāṃstatpramāṇameva pratiruṇāddhi /",
    "GSP33yaissi_u:405": " iha punaratipatitasakalamānāntarakarmabhāve sarvanirmāṇanipuṇe siṣādhayiṣite yāvanto 'nvayavyatirekāvadhāritāvinābhāvabhājodharmāstānapyaviśeṣeṇopasthāpa yati /",
    "GSP33yaissi_u:406": " upapādayatyetadeva nidarśanataḥ 'ne' ti /",
    "GSP33yaissi_u:407": " tuśabdārthe 'yaṃ prayukto 'yaṃ /",
    "GSP33yaissi_u:408": " yadvā ihetyataḥ pūrvaṃiti,",
    "GSP33yaissi_u:409": " satyam,iti yojyam /",
    "GSP33yaissi_u:410": " 'āgamā' diti/",
    "GSP33yaissi_u:411": " tena-karmaniṣṭhaśaktīnāṃ śāsrato 'vagamena,",
    "GSP33yaissi_u:412": " karmabhiḥ-nānājīvīyakarmahetutaḥ,",
    "GSP33yaissi_u:413": " karmānuguṇamiti yāvat,",
    "GSP33yaissi_u:414": " ātmānaḥ-śaktimanto jīvāḥ,",
    "GSP33yaissi_u:415": " pṛthak-vibhāgena,",
    "GSP33yaissi_u:416": " tattadekeśabhedeneti yāvat,",
    "GSP33yaissi_u:417": " sarvaṃ jagatkāryadravyajātam,",
    "GSP33yaissi_u:418": " nirmimatām-sṛjantu ityarthaḥ // 10 //",
    "GSP33yaissi_u:419": " api ca-svārthakāruṇyabhāvena vyāptāḥ prekṣāvataḥ kriyāḥ /",
    "GSP33yaissi_u:420": " īśvarasyobhayābhāvājjagsargo na yujyate // 11 //",
    "GSP33yaissi_u:421": " avāptakāmatvānna tāvadātmārthe sṛjati ;",
    "GSP33yaissi_u:422": " pralayasamaye pralīnasakalakaraṇakalevarādibhogopakaraṇatayā ca cetanānāṃ duḥkhābhāvāt duḥkhidarśanajanitakṛpāprayuktirapi nāstīti vyāpakabhūtasvārthakāruṇya",
    "GSP33yaissi_u:423": " nivṛttervyāpyabhūtayā prekṣāvatpravṛttyāpi nivartitavyam/",
    "GSP33yaissi_u:424": " atha kāryatvahetau doṣānāha 'apice' tyādinā /",
    "GSP33yaissi_u:425": " tatrādau svarūpāsiddhirupādhimukhena vyāpyatvāsiddhiśca kīrtyete /",
    "GSP33yaissi_u:426": " śakyā kriyā-karaṇaṃ yasya tacchakyakrayam /",
    "GSP33yaissi_u:427": " kartṛṃ śakyamiti yāvat /",
    "GSP33yaissi_u:428": " śakyaṃ jñānaṃ yasya tacchakyajñānam,",
    "GSP33yaissi_u:429": " śakyajñānāmupādānādi yasya kāryasya tacchakyajñānopādānādi /",
    "GSP33yaissi_u:430": " evaṃbhūtameva kāryaṃ sakartṛkaṃ bhavitumarhatītyarthaḥ /",
    "GSP33yaissi_u:431": " cetanakartṛkatvarahitaṃ kāryaṃ nāstīti cānusandhem /",
    "GSP33yaissi_u:432": " 'na ce' ti /",
    "GSP33yaissi_u:433": " tattatkāryatvam-tasya tasya kāryatvaṃ kṣityāderaśakyakriyasyetyarthaḥ /",
    "GSP33yaissi_u:434": " anena svarūpāsiddhirbhāgāsiddhirvāktā /",
    "GSP33yaissi_u:435": " 'kathantarā' miti /",
    "GSP33yaissi_u:436": " upādānopakaraṇaparamāṇvadṛṣṭādeḥsākṣātkartumaśakyatayopādānādisākṣātkāracikīrṣākṛtimatpuruṣapūrvakatvaṃ kathantarāṃ ghaṭate kṣitidvyaṇukāderityarthaḥ",
    "GSP33yaissi_u:437": " kṣityādeḥ kāryatve cedāgrahaḥ , iṣyatām /",
    "GSP33yaissi_u:438": " sakartṛkatvaṃ tu upapannameveti(?) bhāvaḥ /",
    "GSP33yaissi_u:439": " sopādhikatvamāha 'yādṛśam' iti /",
    "GSP33yaissi_u:440": " yādṛśaṃ-kṛtisādhyatvārhaṃ jñeyatvārhepādānādikaṃ ca /",
    "GSP33yaissi_u:441": " anena śakyakriyatvaṃ śakyajñānopādānadikatvaṃ copādhirityuktaṃ bhavati /",
    "GSP33yaissi_u:442": " asya vyabhicāronnāyakatvaṃ satpratipakṣonnāyakatvaṃ vā bodhyam /",
    "GSP33yaissi_u:443": " evaṃ kāryatvahetorabhimatakartṛpūrvakatvāsādhakatvamuktvānabhimatāpādakatvaṃ cāha 'api ce 'ti /",
    "GSP33yaissi_u:444": " sapakṣe hi ghaṭādau vigrahavattvasvārthāpekṣatvānīśvaratvādiviśiṣṭakartṛpūrvakatvena kāryatvasya vyāptirgṛhītā /",
    "GSP33yaissi_u:445": " viśiṣṭasādhyena gṛhītavyāptikaṃ ca śarīrādi viśiṣṭameva kartāraṃ sādhayet pakṣe /",
    "GSP33yaissi_u:446": " te cākārā abhimataviparītā iti viruddhavyāpyatvāddhetorviruddhatvamiti bhāvaḥ /",
    "GSP33yaissi_u:447": " nanvevaṃ sapakṣe mahānasādau kārīṣatvādimatā vahninā gṛhītavyāptinā dhūmena pakṣe parvate kārīṣādivahnereva sādhanaṃ syāt /",
    "GSP33yaissi_u:448": " sa ca tatra nāstīti aprāmāṇyaprasaṅgo 'numānamātrasyetyatrāha 'nacaivam' iti /",
    "GSP33yaissi_u:449": " 'pramāṇāntare'ti /",
    "GSP33yaissi_u:450": " sādhyasya pramāṇāntaragrahyatve liṅgabalātprasaktānāṃ viruddhaviśeṣāṇāṃ pratyakṣādināpavadanāt vahnimātre prāmāṇyamanumānasyavyavasthāpyaṃ bhavennāma",
    "GSP33yaissi_u:451": " pramāṇāntarāgocare tu sādhye liṅgabalaprasaktānāṃ viparītaviśeṣāṇāmapavādakābhāvāttathaivāvasthānaṃ syādityāśayaḥ /",
    "GSP33yaissi_u:452": " anvayavyatirekasahacāragrahādyadyaddharmāvacchinnakartṛpūrvatvena kāryatvasya vyāptirgṛhītā,",
    "GSP33yaissi_u:453": " te kulālādyanugatā anīśvatvasaṃsāritvādayo bhavanti vyāpakatāvacchedakatvena gṛhītāḥ /",
    "GSP33yaissi_u:454": " vyāpakatāvacchedakadharmaprakāreṇa sādhyānumāpakatvasvābhāvyācca liṅgasyānīśvarasaṃsārikartṛmātraparyavasāyitvaṃ",
    "GSP33yaissi_u:455": " kāryatvahetukasakartṛkatvānumānasyeti 'yāvanta' ityādinā vivakṣitam /",
    "GSP33yaissi_u:456": " īśvarasya jatkartṛtvāsaṃbhavādapi niruktānumānamanīśvara eva viśrāmyatītyabhiprayannāha 'apace' ti /",
    "GSP33yaissi_u:457": " svārthaḥ-svaprayojanam /",
    "GSP33yaissi_u:458": " kāruṇyam-paraprayojanasampādanopayogiguṇaviśeṣaḥ parārthaparyayavannaḥ /",
    "GSP33yaissi_u:459": " svārthecchāyāḥ kāruṇyasya vā sattayā vyāpyaṃ buddimatpravṛttisāmānyamiti pūrvārdhasyārthaḥ /",
    "GSP33yaissi_u:460": " siṣādhayiṣitasyeśvarasya tvavāptakāmatvānna svārthaḥ sādhanīyaḥ kaścana sambhavati sṛṣṭihetuḥ,",
    "GSP33yaissi_u:461": " na vā kāruṇyam,",
    "GSP33yaissi_u:462": " paraduḥkhadarśanādhīnoddhodhatvāttasya pralaye ca pareṣāṃ duḥkhasyaivābhāvāt /",
    "GSP33yaissi_u:463": " ataḥsvārthābhisandhisamudbuddhakāruṇyānyatararūpavyāpakanivṛttyā jagatkaraṇarūpapravṛtternivṛttirityuttarārdhasyārthaḥ // 11 //",
    "GSP33yaissi_u:464": " sukhaikatānaṃ janayejjagatakaruṇayā sṛjan /",
    "GSP33yaissi_u:465": " tatkarmānuvidhāyitve hīyetāsya svatantratā // 12 //",
    "GSP33yaissi_u:466": " na copādānādisākṣātkāriṇa eva kartṛtvamityapi niyamaḥ ;",
    "GSP33yaissi_u:467": " upīdānamupakaraṇaṃ cāviduṣa evātmano jñanādiṣu kartṛtvāt /",
    "GSP33yaissi_u:468": " kārikārthameva prapañcayati 'avāpte' tyādinā /",
    "GSP33yaissi_u:469": " prakārāntareṇa kāruṇyasyāsaṃmbhavamāha 'sukhaike' ti ślokārdhena /",
    "GSP33yaissi_u:470": " pratyutaḥ duḥkhālayaṃ jagatsṛjato na kāruṇyaleśo 'pi ghaṭata iti bhāvaḥ /",
    "GSP33yaissi_u:471": " nanvīśvaraḥ kāruṇyenaiva sraṣṭuṃ pravṛttaṃ /",
    "GSP33yaissi_u:472": " athāpi sṛjyakarmāpekṣayā sarjanānna nairghṛṇyādiprasaṅga ityatrāha 'tatkarme' ti /",
    "GSP33yaissi_u:473": " tathā sati karmapāratantryaprasaṅgādīśvaratvaṃ bhajyeteti bhāvaḥ /",
    "GSP33yaissi_u:474": " ūśāvaro yadi jagatkartā syādanavāptakāmatvādimān syāditi pratitarko 'trānusandheyaḥ /",
    "GSP33yaissi_u:475": " pratiprayogastvagre vakṣyata eva // 12 //",
    "GSP33yaissi_u:476": " ataḥ - asiddhatvādviruddhatvādanaikāntyācca varṇitāt /",
    "GSP33yaissi_u:477": " kāryatvahetorjagato nayathoditakartṛtā // 13 //",
    "GSP33yaissi_u:478": " prayogaśca bhavati-mahīmahīdharādi kāryaṃna bhavati,",
    "GSP33yaissi_u:479": " prasiddhakāryavilakṣaṇatvāt,",
    "GSP33yaissi_u:480": " gaganavat ; aśakyadarśanopādānopakaraṇatvādvā,",
    "GSP33yaissi_u:481": " vyatirekeṇa ghaṭādivat /",
    "GSP33yaissi_u:482": " paramāṇavona pratyakṣāḥ niratiśayasūkṣmadravyatvāt tathaiva ghaṭādivat /",
    "GSP33yaissi_u:483": " vimativiṣayaḥ",
    "GSP33yaissi_u:484": " kālo na lokaśūnyaḥ,",
    "GSP33yaissi_u:485": " kālatvādidānīntanakālavat /",
    "GSP33yaissi_u:486": " tanubhuvanādīśvarakartṛkaṃ na bhavati kāryatvāttadvadeva /",
    "GSP33yaissi_u:487": " īśvaraḥ kartā na bhavati prayojanarahitatvādaśarīratvādvā muktātmavaditi /",
    "GSP33yaissi_u:488": " athānaikāntyamapyāhopādānādyabhijñakartṛpūrvakatvasādhane 'na copādānādī' ti /",
    "GSP33yaissi_u:489": " jñanādiviśeṣaguṇoparāgeṇaivātmanaḥ pratyakṣatvāt jñānārthapravṛttivelāyāṃ nātmano jñānopādānabhūtasvātmasākṣātkāritvaṃ niyamato 'sti /",
    "GSP33yaissi_u:490": " na vā tadupakaraṇādṛṣṭamana ādisākṣātkartṛtva m /",
    "GSP33yaissi_u:491": " jñānārtha pravṛtterjñane kartṛtvaṃ samavāyitvaṃ ca paramasti /",
    "GSP33yaissi_u:492": " tathā copādānādyabhijñapūrvakatvābhāvavati jñānādai kāryatvasya sattvādvyabhicāra ityarthaḥ/",
    "GSP33yaissi_u:493": " nirukteśvarānumānadūṣaṇāni saṅgṛhṇāti 'asiddhatvā' diti /",
    "GSP33yaissi_u:494": " kāryatvasya kṣityādāvasiddhiraśakyakriyatvādinākāryatvānumānāttasya anīśvaratvānavāpta",
    "GSP33yaissi_u:495": " kāmatvaśarīritvādiviparītākārakṣepakatvāt kṣityādau kartuḥ siṣādhayiṣitasya kāryatvasya viruddhatvam /",
    "GSP33yaissi_u:496": " abhimataviparītākārākṣepakatvaṃ hetorviruddhatvamiti hi prācāṃ paribhāṣā /",
    "GSP33yaissi_u:497": " anaiśvaryādyāpādakatvaṃ cānaiśvaryādiviśiṣṭakartṛkatvena vyāpterghaṭādau kāryatvahetorgṛhītatvādeva /",
    "GSP33yaissi_u:498": " kiñcacetanajanyatvamātre sādhye 'dṛṣṭadvārā jīvajanyatvasya kāryamātre 'bhimatatvātsiddhasādhanam /",
    "GSP33yaissi_u:499": " tadupādānādisākṣātkartṛkartṛpūrvakatvaṃ sādhyamityurarīkāryam /",
    "GSP33yaissi_u:500": " tatra cānupadoktamanaikāntyaṃ sthitaṃ jñānādyantarbhāvena /",
    "GSP33yaissi_u:501": " evamasiddhyādidoṣaduṣṭatvātkāryatvasya tena kṣityādau upādanopakaraṇādisākṣātkartṛ kartṛpūrvakatvaṃ na sādhayituṃ śakyata ityarthaḥ // 13 //",
    "GSP33yaissi_u:502": " atra brūmo na kāryatvaṃ kṣityādau śakyanihnavam /",
    "GSP33yaissi_u:503": " sabhāgatvāt kriyāvattvāt mahattvenaviśeṣitāt // 14 //",
    "GSP33yaissi_u:504": " tādṛśādeva mūrtatvādbahyapratyakṣatānvitāt /",
    "GSP33yaissi_u:505": " samāmānyavaśeṣatvādityādibhyo ghaṭādivat // 15//",
    "GSP33yaissi_u:506": " na cedṛśa eva sanniveśaḥ kāryaḥ netara ityavayavasanniveśaviśeṣapratiniyataṃ rūpabhedamudīkṣāmahe /",
    "GSP33yaissi_u:507": " yattu śakyakriyaṃ śakyajñānopādānopakaraṇaṃ ca kriyata ita,",
    "GSP33yaissi_u:508": " tadastu nāma /",
    "GSP33yaissi_u:509": " kintu te kriyājñānaśaktī kriyājñānābhyāmeva samadhigamanīye /",
    "GSP33yaissi_u:510": " te ca kṣityādiṣu yathoktasādhanabalasamupasthāpite iti na viśeṣaḥ",
    "GSP33yaissi_u:511": " prasiddhaprākāragopurādi kāryebhyastanubhuvanādeḥ /",
    "GSP33yaissi_u:512": " nacaitāvāneva kriyāgocara iti viṣayaniyamaḥ kaścit kriyāya dṛṣṭaḥ ;",
    "GSP33yaissi_u:513": " yenedamaśakyakriyamadhyavasyema /",
    "GSP33yaissi_u:514": " siddhe ca kāryatve tadupādānādisākṣātkaraṇatadadhiṣṭhānatatpreraṇanipuṇaḥ puruṣaviśeṣa sidhyatyeva /",
    "GSP33yaissi_u:515": " adhiṣṭhānaṃ ca tatpravṛttyanuguṇasaṅkalpavadīśvarasannikarṣaḥ,",
    "GSP33yaissi_u:516": " kṣetrājñeneva svaśarīrādau /",
    "GSP33yaissi_u:517": " sa ca dravyaiḥ saṃyogalakṣaṇaḥ,",
    "GSP33yaissi_u:518": " tadguṇaistisaṃyuktasamavāyarūpaḥ /",
    "GSP33yaissi_u:519": " pravṛttiśca paramāṇūnāṃ parispandalakṣaṇā ;",
    "GSP33yaissi_u:520": " dharmādharmayostu phalodayānukūlatādṛśadeśakālādisahakārisahitatā /",
    "GSP33yaissi_u:521": " tābhyāṃ dharmādharmābhyāmeva phalam,",
    "GSP33yaissi_u:522": " cetanānadhiṣṭhitānāṃ sarveṣāmeteṣāmacaitanyenākiñcitkaratvāt /",
    "GSP33yaissi_u:523": " na hi cetanena vardhakinānadhiṣṭhitā vāsī /",
    "GSP33yaissi_u:524": " deśakālādisahakāri śatasamadhigame 'pi yūpādīnyāpādayitumalam /",
    "GSP33yaissi_u:525": " bījāṅkurādayastu pakṣāntarbhūtā iti tairvyabhicāravacanamanabhijñatayaiva śrotriyāṇām /",
    "GSP33yaissi_u:526": " etena sukhādibhirvyabhicāro 'pi pratyuktaḥ /",
    "GSP33yaissi_u:527": " na cobhayavādisiddhatāmātreṇa kṣetrajñānāmevedṛśādhiṣṭhātṛtvakalpanamucitam ;",
    "GSP33yaissi_u:528": " teṣāṃ sūkṣmavyavahitādidarśanā śakterniścitatvāt /",
    "GSP33yaissi_u:529": " dṛṣṭānusāriṇī hi sarvatra kalpanā ;",
    "GSP33yaissi_u:530": " na dṛṣvirodhinī /",
    "GSP33yaissi_u:531": " na caivamīśvarasyāśaktirniścitā ;",
    "GSP33yaissi_u:532": " pramāṇāntaratasta(da)tsiddheḥ /",
    "GSP33yaissi_u:533": " yathoditapramāṇabalena sidhyam sāṃsiddhikasarvārthadarśanatatpreraṇaśaktisampanna eva sidhyati ;",
    "GSP33yaissi_u:534": " kāryatvasya samarthakartṛpūrvakatvena pratibandhāt /",
    "GSP33yaissi_u:535": " yattu parimitaśaktijñānānaiśvaryādyāpadanāddharmaviśeṣaviparīsādhanatva mudbhāvitam,",
    "GSP33yaissi_u:536": " tadatisthadhīyaḥ,",
    "GSP33yaissi_u:537": " aprayojakatvātteṣam /",
    "GSP33yaissi_u:538": " na hi kiñcit kriyamāṇaṃ karturarthāntaraviṣayamasāmarthyamajñānāṃ vā svotpatte 'pekṣate ;",
    "GSP33yaissi_u:539": " svasabhpādanasamarthakartṛmātrākṣepāt kevalavyatirekāsiddheḥ /",
    "GSP33yaissi_u:540": " tāvataivopapadyamāne kāryodaye sambandino 'kiñcitkarasyārthāntaraviṣayasyābhāvasya hetutva kalpanānupapatteḥ /",
    "GSP33yaissi_u:541": " api ca kiṃ taditaramastavastuvi,",
    "GSP33yaissi_u:542": " yamajñānādi vyāpakam,",
    "GSP33yaissi_u:543": " uta katipayagocaramiti vivecanīyam /",
    "GSP33yaissi_u:544": " na tāvadaśeṣaviṣayam,",
    "GSP33yaissi_u:545": " anupalabdheḥ /",
    "GSP33yaissi_u:546": " na khalu kumbhakāraḥ kumbhātireki kimapi na vijānāti /",
    "GSP33yaissi_u:547": " atha katipayaviṣayam /",
    "GSP33yaissi_u:548": " tadapi na, aniyataviṣayatayā tasya tasyavyabhicāradarśanāt /",
    "GSP33yaissi_u:549": " na cāstikiñcidvyavasthitam,",
    "GSP33yaissi_u:550": " yadavidyādimāneva kartṛtāmanubhavati /",
    "GSP33yaissi_u:551": " na ca śarīriṇaiva kartrā bhāvyam,",
    "GSP33yaissi_u:552": " śarīragrahaṇenaivānaikāntyāt /",
    "GSP33yaissi_u:553": " na khalu śarīraviśiṣṭassannevāyamātmā śarīramupādatte,",
    "GSP33yaissi_u:554": " ayoginoyugapadanekaśarīra grahaṇāyogāt/",
    "GSP33yaissi_u:555": " pūrvadhaparityāgena dehāntaraprāpakakarmapreritaprāṇasahāya eva dehāntaraṃ praviśatītyupapāditamātmacintāyām/",
    "GSP33yaissi_u:556": " kiñcātmanaḥ śarīramadhitiṣṭhato 'dhiṣṭhānakriyātakarmabhūtasya dehasyādhiṣṭhātṛdaśā (dehā)",
    "GSP33yaissi_u:557": " nupraveśo 'nupapannaḥ,",
    "GSP33yaissi_u:558": " yugapadekakriyāyāmekasya karmakartṛtvavirodhāt /",
    "GSP33yaissi_u:559": " adhitiṣṭhāsitadehasaṃyogavata eva tatpravṛttyanuguṇa prayatnayogalakṣaṇamadhiṣṭhānaṃ dṛṣṭamiti cet ;",
    "GSP33yaissi_u:560": " astvekatattva (satva)",
    "GSP33yaissi_u:561": " sambaddhasyādhiṣṭhānānupapatteḥ preryavastusambhandhinā prerakeṇa bhavitavyamiti ;",
    "GSP33yaissi_u:562": " na punardehasambandhena (ndhinā)",
    "GSP33yaissi_u:563": " bhāvyamiti /",
    "GSP33yaissi_u:564": " kuto nirṇayaḥ ?",
    "GSP33yaissi_u:565": " ita eva, yato 'nyadapyadhiṣṭhīyamānaṃ mānajaṇḍādi svasambandhinauvādhiṣṭhīyate /",
    "GSP33yaissi_u:566": " tenādhiṣṭhānakriyāpekṣitādhiṣṭheyapadārthasambhandhamātrātirekeṇa dehasambandho nāmaparo nādartavyaḥ asti ceśvarasyāpi jagadupādānopakaraṇaissambandha ityuktameva /",
    "GSP33yaissi_u:567": " atha svadehavyatirikta vastuni pravṛttiviśeṣakaratvaṃ dehadvāreṇaiva /",
    "GSP33yaissi_u:568": " dṛṣṭaṃ hi daṇḍacakrādiṣu karasaṃyogādinā kulālādeḥ pravartayitṛtvamityucyeta ;",
    "GSP33yaissi_u:569": " tadapi na ;",
    "GSP33yaissi_u:570": " abhidhyānamātreṇaiva paraśarīragatagaranirasanavisāraṇadarśanāt /",
    "GSP33yaissi_u:571": " kathamasati śarīre parapreraṇātmakaḥ saṅkalpa iti cet ;",
    "GSP33yaissi_u:572": " kiṃ śarīraṃ saṅkalpayati,",
    "GSP33yaissi_u:573": " yena tadabhāve na bhavet ? /",
    "GSP33yaissi_u:574": " karaṇamiti cenna;",
    "GSP33yaissi_u:575": " manasaḥ karaṇatvāt kimastīśvarasya manaḥ ? bāḍham /",
    "GSP33yaissi_u:576": " nanvevaṃ vugrahadharmādharmānaiśvaryādayaḥ sādhāraṇadharmāḥ prāduḥṣyuḥ /",
    "GSP33yaissi_u:577": " maivam ; kāryatvākṣiptasamarthakartṛmattvāt (ttvārtha)",
    "GSP33yaissi_u:578": " draḍhimnaivāpāstatvāt /",
    "GSP33yaissi_u:579": " manaso nityendriyatayā dehāpagame 'pi sambandhābhyupagamādanaikāntikaśca /",
    "GSP33yaissi_u:580": " yāvaddhi dṛṣṭānuguṇaṃ vyāptyupayogi,",
    "GSP33yaissi_u:581": " tāvadanujñāyate /",
    "GSP33yaissi_u:582": " nacāsmadādermanasāpyacintyaracanasyāparyantavistārasya mahābhūtabhautikaprapañcasya",
    "GSP33yaissi_u:583": " prādeśikaśarīrakaḥ kiñcijjñaḥ puṇyapāpaparavaśagatiralaṃ nirmāṇāyetyaparimitajñānaiśvaryaśaktiḥ",
    "GSP33yaissi_u:584": " śarīrādyanapekṣaḥ saṅkalpādeva sakalabhuvananirmāṇakṣamaḥ kartā siddhaḥ /",
    "GSP33yaissi_u:585": " īdṛśena kartrā ghaṭādiṣu kāryatvasya sambandho na dṛṣṭa iti cet ;",
    "GSP33yaissi_u:586": " atigahanagiritaṭādhiṣṭhānenātiprakṛṣṭādṛṣṭacarendhananivahasambandhinā hutavahaviśeṣeṇa mahānasādau dhūmasya vā kiṃ sambandho dṛṣṭaḥ ?",
    "GSP33yaissi_u:587": " yena dhūmaviśeṣadarśanāt giriśikhare tathāvidhāgniranumīyate /",
    "GSP33yaissi_u:588": " yādṛśo dhūmo yatrāvagataḥ tatraiva tādṛśastatsampādanasamarthau dṛṣṭāntabhūmāvaparidṛṣṭo 'pi sāmānyavyāptibalena pakṣadhramatāvaśāt sidhyatītita cet ;",
    "GSP33yaissi_u:589": " tadidamasmābhirabhidhīyamānaṃ kimiti na hṛdayamadhihohati bhavatām /",
    "GSP33yaissi_u:590": " imāpi kāryatvaṃ samarthakartṛpūrvakatvena ghaṭādiṣu viditasambandhaniyamaṃ kṣityādiṣu dṛśyamānaṃ svasampādanasamarthamadṛṣṭapūrvameva buddhimatkartāramupasthāpayati",
    "GSP33yaissi_u:591": " yathaiva hi deśakālendhanaparimāṇādiviśeṣānādareṇa dhūmasya svodayānuguṇahutavahamātreṇa sambndhaniyamaḥ,",
    "GSP33yaissi_u:592": " tathaivānīśvaratvākiñcijjñatvaśarīritvapuṇyapāpaparavaśatvamanuṣyatvādi- viśeṣaprahāṇena",
    "GSP33yaissi_u:593": " kāryasya svinirmāṇasamarkhabuddhimatkartṛmātreṇa sambandhaniyamaniścaya iti na kaścidviśeṣaḥ /",
    "GSP33yaissi_u:594": " api ca vibhudravyasaṃyoginaḥ parispandavataśca sarvatra sparśavattvāvyābhicāre 'pi jñānasukhādinityadravyaviśeṣaguṇānumitātmasaṃyogino manasaḥ kathamiva sparśarahitatvam ?",
    "GSP33yaissi_u:595": " kathaṃ na vāyavīyadravyasyamahimaguṇaśālino niyatādhiṣṭhānaspārśanatvaniyamadarśane 'pi tvagindriye tadviparyayaḥ ?",
    "GSP33yaissi_u:596": " taijasasya vā rūpasparśayoranyattarasya vā prākaṭyaniyame 'pi rūpopalambhasādhanatānumitataijasabhāsya cakṣuṣo niyamena tadubhayānudbhavābhyupagamaḥ",
    "GSP33yaissi_u:597": " atha kāryadarśanānumitasadbhāvānāṃ taijasādibhāve 'pi tattadviśeṣāṇāṃ yogyānupalabdhibādhitatvāt tadabhyupagame 'nekaniyamabhaṅgaprasaṅgācca",
    "GSP33yaissi_u:598": " hanta tarhi prakṛviṣaye 'pi prasaḍhañjitadharmaviśeṣāṇāmanupalambhabādhāviśeṣāt anekaniyamadarśanavighātaprasaṅgācca tathābhyupagama iti sarvaṃ samānamanyatrābhiniveśāt /",
    "GSP33yaissi_u:599": " dṛśyante hi nītayaḥ /",
    "GSP33yaissi_u:600": " yathā-vivādāspadaṃ paramāṇvādi prekṣāvapreritaṃ ceṣṭate,",
    "GSP33yaissi_u:601": " acetanatvāt ;",
    "GSP33yaissi_u:602": " yadacetanaṃ tattathā,",
    "GSP33yaissi_u:603": " yathā tathāvidhaṃ kandukādi /",
    "GSP33yaissi_u:604": " tathā vivādādhyāsitā bāhyābhyantarapravṛttaya-prakṛtyupakaraṇapratyakṣapūrvikāḥ kāryatvāttadvadeva /",
    "GSP33yaissi_u:605": " pratiprayogānāha 'prayogaśce' ti /",
    "GSP33yaissi_u:606": " aśakyadarśanopādānatvamupādayati 'paramāṇava'",
    "GSP33yaissi_u:607": " iti / tathaiva-vyatirekeṇaiva /",
    "GSP33yaissi_u:608": " kāryatvasya pakṣe kṣityādau asiddhisādhanāya prayoga uktaḥ /",
    "GSP33yaissi_u:609": " atha jīvaiḥ siddhasādhanatvasādhanārtha pralayanirāse prayoga ucyate 'vimatī' ti /",
    "GSP33yaissi_u:610": " sati hi pralaye sargārambhesraṣṭṛtvaṃ jīvānāṃ karaṇādividhuratvānna ghaṭata iti kartrantaraṃ mantavyaṃ bhavet /",
    "GSP33yaissi_u:611": " tat sarvakāryadravyavirahalakṣaṇaḥ pralayo nāstyeveti sādhyate 'tra /",
    "GSP33yaissi_u:612": " viruddhatvapradarśanārthaḥ prayogaḥ 'tanubunavanādī' ti /",
    "GSP33yaissi_u:613": " īśvarakartṛkaṃ na bhavatītyanīśvarakartṛkaṃ bhavatītyarthaparyavasāyi /",
    "GSP33yaissi_u:614": " tadvadeva-anvayena ghaṭādivadeva /",
    "GSP33yaissi_u:615": " viparītaparyavasāyitvaṃ kāryatvānumānasyoktam /",
    "GSP33yaissi_u:616": " abhimataparyavasāyitvābhāvaṃ ca sphorayati 'īśvara' iti /",
    "GSP33yaissi_u:617": " īśvaraḥīśvaratvābhimataḥ /",
    "GSP33yaissi_u:618": " ayaṃ ca satpratipakṣarūpaḥ /",
    "GSP33yaissi_u:619": " evaṃ mīmāṃsakaidrūṣitameveśvarānumānaṃ tārkikaprakriyāmevāvalambya prāyaśo vyavaśthāpayitumupakramate doṣoddhāramukhena 'atra brūma'ityādinā",
    "GSP33yaissi_u:620": " kāryatvam-utpattimattvam /",
    "GSP33yaissi_u:621": " kṣityādeḥ kāryatve hetavaḥ sabhāgatvādayaḥ /",
    "GSP33yaissi_u:622": " sabhāgatvaṃ-sāvayavatvam /",
    "GSP33yaissi_u:623": " 'vittyādibhya'iti pracīnamudritapāṭhastu na samīcīnaḥ /",
    "GSP33yaissi_u:624": " kriyāvattvaṃ,",
    "GSP33yaissi_u:625": " paricchinnaparimāṇavattvarūpaṃ mūrtatvaṃ ca nityaparamāṇusādhāraṇamiti sāmānādhikaraṇyasambandhena mahattvaviśiṣṭaṃ taddetūkṛtam /",
    "GSP33yaissi_u:626": " sāmānyaviśeṣaḥ-dravyatvādi pṛthitvādi ca,",
    "GSP33yaissi_u:627": " tacac kevalaṃ nityaparamāṇvādisādhāraṇamiti bāhyapratyakṣaviṣayatvena viśeṣitaṃ taddhetūkṛtam /",
    "GSP33yaissi_u:628": " ātmano mānasapratyakṣatvātsāmānyaviśeṣavattvācca tatra vyabhicāra iti bāhyatvena pratyakṣaṃ viśeṣitam // 14 // 15 //",
    "GSP33yaissi_u:629": " pratyakṣaṃ tat prameyatvātpadārthatvāddhaṭādivat /",
    "GSP33yaissi_u:630": " ekecchānuvidhāyīdamacaitanyāt svadehavat // 16 //",
    "GSP33yaissi_u:631": " nanu kāryatvamastu niruktahetubhiḥ /",
    "GSP33yaissi_u:632": " tāvatā sakartṛkatve kimāyātam ?",
    "GSP33yaissi_u:633": " kāryasāmānye kartuḥ kāraṇatve mānābhāvāt,",
    "GSP33yaissi_u:634": " kartāṃ vināpi kāraṇāntarata eva kṣityāderutpattisambhavādityatrāha 'na cedṛśa' iti /",
    "GSP33yaissi_u:635": " sāvayavatvaṃ hyavayavasanniveśaviśeṣarūpākṛtimattvam /",
    "GSP33yaissi_u:636": " tacca puruśakṛtisādhyameva dṛṣṭamiti vicitrākārasya mahyaderapi sakartṛkatvameṣṭavyameva /",
    "GSP33yaissi_u:637": " kāryaviśeṣatvameva sakartṛkatvavyāpyamastu /",
    "GSP33yaissi_u:638": " sa ca viśeṣo na kṣoṇyādivyāvṛtta iti tasyāpi sakartṛkatvasiddhirapratihatā /",
    "GSP33yaissi_u:639": " kiñca 'yadviśeṣayo'rityādinyāyena kāryaviśeṣo kulālādeḥ kāraṇatvāt kāryatvāvacchinne 'pi",
    "GSP33yaissi_u:640": " kartṛtvāvacchinnasya kāraṇatvamastyeveti kāryatvameva sakartṛkatvavyāpyaṃ kṣityādau kartāraṃsamarthayatīti bhāvaḥ /",
    "GSP33yaissi_u:641": " yadvā kṣityādi na kāryaṃ prasiddhakāryavilakṣaṇatvādityatrāprayojakatvamāha 'na cedṛśa' iti/",
    "GSP33yaissi_u:642": " kāryaḥ-kṛtijanyaḥ,",
    "GSP33yaissi_u:643": " utpattimān vā /",
    "GSP33yaissi_u:644": " kṛtijanyatve vā prayojakaṃ kṣoṇyādyākāravyāvṛttaṅghaṭādyākāramātravṛttidharmaviśeṣaṃ na paśyāma ityarthaḥ /",
    "GSP33yaissi_u:645": " sati hi tasmin viśeṣe prasiddhakāryavailakṣaṇyasyākartṛkartṛkatvavyāptiḥ prasidhyet /",
    "GSP33yaissi_u:646": " anyathā tvaprayojakatvameva adṛṣṭakartṛko rājaprāsādo na kāryo daṣṭakartṛkaghaṭādikāryavilakṣaṇatvādityādivaditi bhāvaḥ /",
    "GSP33yaissi_u:647": " nanu śakyakriyatvādireva tādṛśoviśeṣaḥ kṣityādyākṛtivyāvṛtta iti cettatrāha 'yattu'iti /",
    "GSP33yaissi_u:648": " 'tadastunāme' ti /",
    "GSP33yaissi_u:649": " kṣityādau tādṛśaviśeṣābhāvo 'siddha iti hārdam /",
    "GSP33yaissi_u:650": " te-kriyājñāne /",
    "GSP33yaissi_u:651": " 'yathokte'ti kāryatvahetukasakartṛkatvānumānalakṣaṇeti yāvat /",
    "GSP33yaissi_u:652": " ayaṃ bhāvaḥ - upādānādigocarāparokṣajñānacikīrṣākṛtimajjanyatvaṃ hi sādhyeta mahyādau /",
    "GSP33yaissi_u:653": " tatra ca tadvidheyakakṛtiḥ,",
    "GSP33yaissi_u:654": " tadupādānādyaparokṣajñānaṃ ca ghaṭakamastyeva /",
    "GSP33yaissi_u:655": " jñānakriyayorevaṃ prāmāṇikatvaṃ tadanuguṇasāmarthyamapi kalpanīyameva jagatkarturityaśakyakriyatvāderasiddhiriti bhāvaḥ /",
    "GSP33yaissi_u:656": " kriyāgocara-kṛtividheyaḥ /",
    "GSP33yaissi_u:657": " 'siddha' iti /",
    "GSP33yaissi_u:658": " prāmāṇike ca kāryatve sati kāryatvasya viśiṣṭakartṛpūkatvavyāptibalāt kṣityādau kartṛviśeṣasiddhirapratyūhaiveti bhāvaḥ /",
    "GSP33yaissi_u:659": " 'tadadhiṣṭhānatapreraṇe' ti karmadhārayaḥ /",
    "GSP33yaissi_u:660": " yadvā parapravṛttyanuguṇavyāpāraḥ /",
    "GSP33yaissi_u:661": " preramam /",
    "GSP33yaissi_u:662": " tādṛśavyāpāravataḥ preryeṇa sannikarṣo 'dhiṣṭhānamiti bhidā /",
    "GSP33yaissi_u:663": " evaṃ kāryatvaṃ kṣityādestataḥ sakartṛkatvaṃ ca sādhitam /",
    "GSP33yaissi_u:664": " atha sakartṛkatvānumānasya jīvaiḥ siddhasādhanatāṃ parihartuṃ kartṛtvesvarūpānupraviṣṭamadhiṣṭānādi vivṛṇoti 'adhiṣṭhāna' mityādinā /",
    "GSP33yaissi_u:665": " yathā jīvasya śarīrāvayavādyadhiṣṭānaṃ tatpravṛttyanukūlasaṅkalpena,",
    "GSP33yaissi_u:666": " evaṃ paramāṇyadṛṣṭādyadhiṣṭhānaṃ jagatkartṛrīśvarasya tatpravṛttyunukūlasaṅkalpeneti mantavyamityarthaḥ /",
    "GSP33yaissi_u:667": " 'sa ce'ti /",
    "GSP33yaissi_u:668": " īśvarasannikarṣaḥ paramāṇvādau saṃyogarūpaḥ adṛṣṭe ca saṃyuktasamavāyarūpo vibhuddhayasaṃyogasyopagame /",
    "GSP33yaissi_u:669": " tadanupagame saṃyuktasaṃyogisamavāyalakṣaṇo bodhyaḥ /",
    "GSP33yaissi_u:670": " idaṃ ca tārkikaprakriyayā /",
    "GSP33yaissi_u:671": " 'pravṛtti' riti /",
    "GSP33yaissi_u:672": " ārambhakasaṃyogānukūlakriyārūpā ca paramāṇūnāṃ pravṛttirityarthaḥ /",
    "GSP33yaissi_u:673": " adṛṣṭasya pravṛttiṃ nirvakti 'dharmādharmayo' riti/",
    "GSP33yaissi_u:674": " idaṃ puṇyaṃ pāpaṃ vāsmin deśe kāle ca phalaṃ janayatvitīśvarasaṅkalpamūlādṛṣṭasya pravṛttiḥ",
    "GSP33yaissi_u:675": " phalodayānukūlatādṛśadeśakālādisahakārisamāsādanalakṣaṇā bhavatītyarthaḥ /",
    "GSP33yaissi_u:676": " 'tābhyā' miti/",
    "GSP33yaissi_u:677": " evakāro bhinnakramaḥ /",
    "GSP33yaissi_u:678": " tābhyāṃ-cetanādhiṣṭhitābhyāmeva dharmādharmābhyāṃ palamityānvayaḥ /",
    "GSP33yaissi_u:679": " nanu kartāramantaraiva kāraṇāntarataḥ kṣityādi bhavediti śaṅkāmantarnidhāya tatparihāramāha 'cetana'ti /",
    "GSP33yaissi_u:680": " akiñcitkaratvamevopapādayati 'nahī' ti /",
    "GSP33yaissi_u:681": " tathā cādhiṣṭhātuḥ kārakacakraprayoktaḥ kartṛścetanasyāpekṣā kāryasāmānye 'syeveti kṣityādau sakartṛkatvaṃ nāpahnavārham /",
    "GSP33yaissi_u:682": " acetanasya kāraṇagrāmasya catanādhiṣṭhānamantarā pravṛttyanupapatteriti bhāvaḥ /",
    "GSP33yaissi_u:683": " upādānadigocarāparokṣajñānamantarā ca tadadhiṣṭhānalakṣaṇasya kartṛtvasyāsambhavāt kṣityādikartṛḥ paramāṇvādisākṣātkāro 'pyāvaśyakaḥ /",
    "GSP33yaissi_u:684": " cikīrṣāpūrvakārakacakrapravṛttihetukṛtinirūpyaṃ ca preraṇamiti kārakacakraprayoktṛtvarūpādhiṣṭhātṛtvalakṣaṇasyopādānādigocarāparokṣajñānacikīrṣākṛtimattvalakṣaṇasya",
    "GSP33yaissi_u:685": " ca kartṛtvasya nātyantabhedaḥ /",
    "GSP33yaissi_u:686": " tataśca pūrvatropādānādigocarāparokṣajñānacikīrṣākṛtimattvaṃ kartṛtvamuktam /",
    "GSP33yaissi_u:687": " atrādhiṣṭhātṛtvarūpaṃ tat samarthyata iti parakṛtāsāṅgatyamiti śaṅkāyā nāvasara ityavadheyama /",
    "GSP33yaissi_u:688": " evaṃbhūtasya kṣityādikartṛtvasya sadā sarvadarśinaṃ sarvasamarthaṃ ceśvaraṃ vinānyatra jīveṣvasambhavānna taiḥ siddhasādhanamiti cātra vivakṣitam",
    "GSP33yaissi_u:689": " na cobhayavādī' tyagrimagranthe caitadvakṣyate /",
    "GSP33yaissi_u:690": " madhye 'naikāntyaṃ paraharati prasaṃṅgataḥ 'bīje' ti /",
    "GSP33yaissi_u:691": " yatra yatra kārye na dṛṣṭaḥ kartā,",
    "GSP33yaissi_u:692": " tatatsarvamipa kāryaṃ prakṛte pakṣīkṛtam /",
    "GSP33yaissi_u:693": " pakṣe ca vyabhicāraśaṅkā na doṣāya,",
    "GSP33yaissi_u:694": " anyathānumānakathāyā eva vilopaprasaṅgāditi bhāvaḥ /",
    "GSP33yaissi_u:695": " 'etene' ti /",
    "GSP33yaissi_u:696": " pakṣāntarbhūtatvenaivetyarthaḥ /",
    "GSP33yaissi_u:697": " ādipadena jñānādi grahyam /",
    "GSP33yaissi_u:698": " na hi svasukhajñānādyarthapravṛttimān jīvastadopakaraṇopādānādṛṣṭasvātmasākṣātkartā /",
    "GSP33yaissi_u:699": " tat upādānādi sākṣātkartṛpūrvakatvarūpasādhyabhāvavati sukhajñānādau",
    "GSP33yaissi_u:700": " kāryatvasya sattvādvyabhicāra ityapi sukhāderapi pakṣāntarbhāvata eva nirastamityarthaḥ /",
    "GSP33yaissi_u:701": " tatrāpyupādānādisākṣātkartṛpūrvakatvamīśvareṇaiva nirūhyate 'smābhiriti hṛdayam /",
    "GSP33yaissi_u:702": " nanu tarhi jīvasya svasukhādau kartṛtvaṃ na syāditi vācyam /",
    "GSP33yaissi_u:703": " sukhādisampādanārthatassādhanadarśanopādānapravṛttimattvādevopapatteḥ,",
    "GSP33yaissi_u:704": " kulālāderiva dṛṣṭopakaraṇādidarśanopādānādinā ghaṭādau /",
    "GSP33yaissi_u:705": " adṛṣṭakāraṇādhiṣṭhānaṃ tu sarvatra kārye paramātmana eveti dhyeyam /",
    "GSP33yaissi_u:706": " nanvevamapi svajñānādyarthapravṛttipūrvakāle niyamena svasya sākṣātkārābhāvāt svajñānādyupādānabhūtasvātmasākṣātkartṛtvaṃ tadā tasya nāstīti cet, na, ātmanaḥ",
    "GSP33yaissi_u:707": " svaprakāśatvanayena tadā svātmasākṣātkārasyāpi saṃmānayitavyatvāt /",
    "GSP33yaissi_u:708": " svajñānādau svasya kartṛtvasya svasmṛtimātreṇāpi abhyupagantavyatvādvā na doṣaḥ /",
    "GSP33yaissi_u:709": " upādānādisākṣātkartṛpūrvakatvamiti niyamastu īśvareṇaiva tatra tatra nirvāhyeti ca na vismartavyama /",
    "GSP33yaissi_u:710": " tadarthameva sukhādyapi pakṣīkṛtamiti bodhyam /",
    "GSP33yaissi_u:711": " vyabhicāraṃ parihṛtya siddhasādhanatāṃ pariharati 'na cobhaye' ti /",
    "GSP33yaissi_u:712": " paramāṇvadṛṣṭādipravṛttyanuguṇādhiṣṭhātṛtvakalpanamityarthaḥ /",
    "GSP33yaissi_u:713": " ayuktatve(?) hetimāha 'teṣā' miti /",
    "GSP33yaissi_u:714": " draṣṭumeva tadaśaktānāntadadhiṣṭhānakathā keti bhāvaḥ /",
    "GSP33yaissi_u:715": " nanvīśvarasyāpi adhiṣṭhānasāmarthamadṛṣṭaṃ kathaṃ kalpate ?",
    "GSP33yaissi_u:716": " tatrāha 'na caivam' iti /",
    "GSP33yaissi_u:717": " adṛṣṭamapi na dṛṣṭavirodhīti bhāvaḥ /",
    "GSP33yaissi_u:718": " kuto na dṛṣṭavirodhaḥ ?",
    "GSP33yaissi_u:719": " atrāha 'pramāṇāntarata' iti /",
    "GSP33yaissi_u:720": " atra 'tadasiddhe' riti pāṭhaḥ syādveti sandihyate /",
    "GSP33yaissi_u:721": " pratyakṣādineśvarasyāsiddherasāmarthyasya tasminnadṛṣṭatvādityarthaḥ /",
    "GSP33yaissi_u:722": " nanvanenaivānumānena tasyāsāmarthyaṃ setsyatītyatrāha 'yathodite' ti /",
    "GSP33yaissi_u:723": " 'tatsiddhe' riti pāṭhe tu śaktimadīśvarasyaiva vilakṣaṇapramāṇena siddherityarthaḥ /",
    "GSP33yaissi_u:724": " kintat ? tadāha 'yathodite'ti /",
    "GSP33yaissi_u:725": " sidhyannityasyāgre 'hi' iti yojyam /",
    "GSP33yaissi_u:726": " 'sāṃsiddhike' ti /",
    "GSP33yaissi_u:727": " sarvasyārthasya kriyākārakaphalavargāntaḥ pātitayā sarvādhiṣṭhānaṃ tadarthaṃ sarvasākṣātkaraṇamapīśvarasya prāpte /",
    "GSP33yaissi_u:728": " te cākaraṇakatvānnitye eveti bhāvaḥ /",
    "GSP33yaissi_u:729": " 'kāryatvasye' ti /",
    "GSP33yaissi_u:730": " yatra kāryatvaṃ tatra tatra samarthakartṛjanyatvamiti vyāpterityarthaḥ /",
    "GSP33yaissi_u:731": " kulāladeḥ kiñcidviṣayājñānāśaktī api vidyete /",
    "GSP33yaissi_u:732": " tadalpajñālpaśaktikartī vyāptiḥ kāryatvasya gṛhyate bhūyaḥsahacāradarśanabalāt /",
    "GSP33yaissi_u:733": " tadabhimataviparītāpādakatvādviruddhatvāmiti śaṅkāṃ 'yattu' ityādinānūdya pariharati 'ta' diti /",
    "GSP33yaissi_u:734": " aprayojakatvāt-kāryakaraṇopayuktatvābhāvātkiñcidviṣayājñānādeḥ /",
    "GSP33yaissi_u:735": " ayaṃ bhāvaḥ-yenākareṇa kartuḥ kāraṇatvaṃ tadrūpāvacchinnakartṛpūrvakatvenaiva kāryatvasya ghaṭādau vyāptirgṛhītā /",
    "GSP33yaissi_u:736": " kiñcidviṣayājñānādimattvena ca na ghaṭādau kāraṇatvaṃ kulālādeḥ /",
    "GSP33yaissi_u:737": " kintu tadupādānādisākṣātkārādhiṣṭhānakṣamatvaviśiṣṭatvenaiva /",
    "GSP33yaissi_u:738": " anyaviṣaye jñānājñāne śaktyaśaktī vā aprayojake prakṛtakāryotpāde /",
    "GSP33yaissi_u:739": " tatsamarthakartṛkatvenaiva vyāptiḥ kāryatvasya /",
    "GSP33yaissi_u:740": " yathā dhūmasyādraindhanasaṃyogaviśiṣṭavahnitvāvacchinnennaiva saṃbandhaniyamaḥ,",
    "GSP33yaissi_u:741": " na tu raktatvakārīṣatvādyanupayuktadharmāvacchinnena, tadvaditi /",
    "GSP33yaissi_u:742": " aprayojakatvamevopapādayati 'nahī' ti /",
    "GSP33yaissi_u:743": " ajñānam-arthānatropakaraṇādyajñānam /",
    "GSP33yaissi_u:744": " 'sve' ti /",
    "GSP33yaissi_u:745": " svakāraṇatvenānumīyamānasya",
    "GSP33yaissi_u:746": " kartuḥsvaniṣpattyupayogisāmarthyādyevākṣipyate kāryatvasya masarthakartṛkatvavyāpteriti",
    "GSP33yaissi_u:747": " kevalavyarirekasya-kevalasya pūrvavartimātrasyānupayogino vyatirekasya-arthāntaragocaraśaktyādyabhāvasya",
    "GSP33yaissi_u:748": " prakṛtakārye prayojakatayāsiddherityarthaḥ /",
    "GSP33yaissi_u:749": " arthāntaraviṣayaśaktyādyabhāvasya vyatireke prakṛtakāryasya vyatireka iti vyatirekasahacārasyāsiddheriti vār'thaḥ /",
    "GSP33yaissi_u:750": " mūlapāṭho 'trānyathā syādvā /",
    "GSP33yaissi_u:751": " tāvataiva-svaniṣpādanopayogijñānaśaktita eva /",
    "GSP33yaissi_u:752": " arthāntaro viṣayo yasyeti bahutrīhiḥ /",
    "GSP33yaissi_u:753": " anyapadārtho jñānādirarthasiddhaḥ /",
    "GSP33yaissi_u:754": " tasya pratiyogitayābhāve 'nvayaḥ /",
    "GSP33yaissi_u:755": " sambandhinaḥ-kāryaniyatapūrvavartinaḥ /",
    "GSP33yaissi_u:756": " akiñcitkarasya-prakṛtakāryānupayoginaḥ /",
    "GSP33yaissi_u:757": " anyathāsiddhasyeti yāvat /",
    "GSP33yaissi_u:758": " atha vikalpamukhenārthāntaraviṣayakājñānādeḥ niyatapūrvavṛttitvamapi pratikṣipati 'api ce' ti /",
    "GSP33yaissi_u:759": " vyāpakaṃ-kāryasya niyatapūrvavṛtti /",
    "GSP33yaissi_u:760": " 'na tāva' prakṛtakāryātiriktasakalakāryopayogijñānasāmarthyavirahaḥ kartari kutrāpyasiddha eveti bhāvaḥ /",
    "GSP33yaissi_u:761": " nanu prakṛtakāryātiriktakatipayaviṣayājñānādi karturiṣṭaṃ dṛṣṭaṃ cetyatrāha 'athe' ti /",
    "GSP33yaissi_u:762": " arthāntarayatkiñcidajñānādi na vyavasthitam /",
    "GSP33yaissi_u:763": " yathā kaścitpaṭakāraḥ ghaṭaṃ na jānāti kaścittu jānāti,",
    "GSP33yaissi_u:764": " kaścittvanyanna jānāti anyastu tajjānātīti prakṛtakarturanyānyaviṣayaṃ jñānamajñānaṃ cāvyavasthitaṃ dṛśyate /",
    "GSP33yaissi_u:765": " paṭādyajñānaṃ ghaṭādyajñānaṃ vā niyataṃ karturdurvacamiti tattadajñānasya tatra tatrānaikāntyānna hetutvamiti bhāvaḥ /",
    "GSP33yaissi_u:766": " sarvasyāpi kartuḥ kiñcidvastu niyamena na jñāyate iti tu durvacamevetyāha 'na cāstī' ti /",
    "GSP33yaissi_u:767": " nanu svaviśiṣṭajñānābhāvatvenājñānasya hetutvamupeyate /",
    "GSP33yaissi_u:768": " svapadaṃ prakṛtakāryaparam /",
    "GSP33yaissi_u:769": " vaiśiṣṭyaṃ ca jñāne svaniṣṭhaviṣayatvānirūpakatvasvānya niṣṭhaviṣayatānirūpakatvobhayasambandhena /",
    "GSP33yaissi_u:770": " tathā ca tattadajñānasya tatra tatra vyabhicāre 'pi niruktarūpāvacchinnajñānābhāvasya niyatapūrvavṛttitvasambhava eveti cet,",
    "GSP33yaissi_u:771": " evamapi pūrvokmanyathāsiddhatvaṃ durvārameveti dhyeyam /",
    "GSP33yaissi_u:772": " kāryatvasyājñātvādiviruddhākārākṣepakatvaṃ kṣityādikartari parihṛtametāvatā /",
    "GSP33yaissi_u:773": " atha śarīratvalakṣaṇaviparītākārākṣepakatvaṃ pariharati 'na ce' ti /",
    "GSP33yaissi_u:774": " kartuḥ śarīravattvameveti na niyamaḥ /",
    "GSP33yaissi_u:775": " ekaṃ dehaṃ parityajya dehāntaraparigrahaṇaṃ kurvato jīvasya tadā/",
    "GSP33yaissi_u:776": " ḍaśarīritvādita bhāvaḥ /",
    "GSP33yaissi_u:777": " yogino yogabalājjīvato dehāntaragrahaṇaṃ kurvato jīvasya tadāśarīritvāditi bhāvaḥ /",
    "GSP33yaissi_u:778": " yogino yogabalājjīvato dehāntaragrahaṇaṃ saśarīrasyaiva dṛṣṭamityayogina ityuktam /",
    "GSP33yaissi_u:779": " nanu ayogino 'pi sūkṣmaśarīravata eva sthūladehāntaragrahaṇaṃ",
    "GSP33yaissi_u:780": " pretyeti na vyabhicāra ityatrāha 'pūrveti' /",
    "GSP33yaissi_u:781": " nanu śrutibalādbhūtasūkṣmaiḥ pariṣvaktasyaiva jīvasya gatyādireṣṭavyā /",
    "GSP33yaissi_u:782": " tānyevendriyaprāṇasaṃsṛṣṭāni sūkṣmadeha ucyate /",
    "GSP33yaissi_u:783": " tathā ca kartuḥ śarīratvaniyame na vyabhicāra iti cet ;",
    "GSP33yaissi_u:784": " atra brūmaḥ /",
    "GSP33yaissi_u:785": " evamapi sthūlaśarīravattvaniyame 'naikāntyaṃ sthitameva /",
    "GSP33yaissi_u:786": " sūkṣmasya tu na mukhyaṃ śarīratvam /",
    "GSP33yaissi_u:787": " amukhyaṃ ca tadīśvaraṃ prati paramāṇūnāmapyakṣuṇṇameva /",
    "GSP33yaissi_u:788": " tathāhi nyāyācāryodayanaḥ paramāṇūnāmīśvara śarīratvamuśatīti /",
    "GSP33yaissi_u:789": " evaṃ śarīropādāne kartṛtvaṃ jīvasyā śarīrasyaiveti samarthya śarīrapreraṇe kartṛtvamapyaśarīrasyaivetyāha 'kiñce' ti /",
    "GSP33yaissi_u:790": " adhitiṣṭhataḥ-pravartayataḥ adhiṣṭhātṛdehānupraveśaḥ adhiṣṭhātṛtāvacchedakaghaṭakatā /",
    "GSP33yaissi_u:791": " śarīramadhitiṣṭhato 'dhiṣṭhātṛtāvacchedakaṃ saṅkalpādireva,",
    "GSP33yaissi_u:792": " na tu taccharīramapi /",
    "GSP33yaissi_u:793": " adhiṣṭhānakarmībhūtasya kāṣṭhāde stacchettṛtāvacchedakatvaṃ yathā na tadvaditi bhāvaḥ /",
    "GSP33yaissi_u:794": " nanu svādhiṣṭhātṛsambaddhasya dehasya kathaṃ nādhiṣṭhātṛtāvacchedakatā ?",
    "GSP33yaissi_u:795": " iti śaṅkate 'adhitiṣṭhāsite' ti /",
    "GSP33yaissi_u:796": " pariharati 'astveke' ti /",
    "GSP33yaissi_u:797": " 'ekatattve' ti prācīnamudritapāṭho na saṃśuddhaḥ /",
    "GSP33yaissi_u:798": " 'ekatastvasaṃbaddhasye' ti vānyathā vā pāṭhaḥ saṃbhāvyate /",
    "GSP33yaissi_u:799": " atyantato 'sambaddhasyādhiṣṭheyena tadadhiṣṭhātṛtvasya kāṣṭhāsaṃbaddhasya kuṭhārasya cchettṛtvasyevāsaṃbhavādadhiṣṭheyasambandhinādhiṣṭhātrā bhavitavyamityeva niyamaḥ,",
    "GSP33yaissi_u:800": " na tu dehasaṃbandhinā bhāvyamitīti bhāvaḥ /",
    "GSP33yaissi_u:801": " preraṇaṃ prati preryasambandha eva hetuḥ na dehasambandha ityatra niyāmakaṃ pṛcchati 'kuta' iti /",
    "GSP33yaissi_u:802": " tadvadati 'yata' iti /",
    "GSP33yaissi_u:803": " adhiṣṭhīyamānaṃ-pravartyamānam /",
    "GSP33yaissi_u:804": " svasaṃbandhinā-preryasaṃyoginā /",
    "GSP33yaissi_u:805": " hastādi viśeṣyamatra /",
    "GSP33yaissi_u:806": " ayamāśayaḥ-śarīriṇa eva pravartakatvamiti na niyamaḥ /",
    "GSP33yaissi_u:807": " hastāderapi mānadaṇḍādipravartakatvāt /",
    "GSP33yaissi_u:808": " preryasaṃbandhina eva prerakatvamiti ta saṃbhavati,",
    "GSP33yaissi_u:809": " hastāderapi preryasambandhāditi /",
    "GSP33yaissi_u:810": " śaṅkate 'athe' ti /",
    "GSP33yaissi_u:811": " pravartanaṃ nāma paravyāpāraprayojakaprayatnavattvam /",
    "GSP33yaissi_u:812": " tacca puruṣasyaiva /",
    "GSP33yaissi_u:813": " sa ca svahastavyāpāreṇa mānadaṇḍādi pravartayati /",
    "GSP33yaissi_u:814": " tathā ca dehatadavayavabhinnavastupravartane dehahastādivyāpārāpekṣāsyeveti neśvarasyānākṛteḥ paramāṇvādyadhiṣṭhātṛtvaṃ saṃbhavatītyāśayaḥ śaṅkituḥ",
    "GSP33yaissi_u:815": " imamapi niyamamanaikāntyenaiva dūṣayati 'tadapi ne' ti /",
    "GSP33yaissi_u:816": " saṅkalpagaruḍadhyānādimānasavyāpāramātreṇa hastādivyāpāraṃ vināpi paraśarīrasthaviṣanivartanādidarśanāddehatadavayavavyatiriktādhiṣṭhāne dehādivyāpārāpekṣāniyamo nāstītyarthaḥ /",
    "GSP33yaissi_u:817": " preryasaṃbandho 'pyatra prerakasya jñānadvāraka eveti ca bodhyam /",
    "GSP33yaissi_u:818": " punaḥ śaṅkate",
    "GSP33yaissi_u:819": " 'katham' iti / janyajñānādau dehasya hetutvāditi bhāvaḥ /",
    "GSP33yaissi_u:820": " antarnihitottara ākṣipati 'ki' miti /",
    "GSP33yaissi_u:821": " dehasya kiṃ saṅkalpe kartṛtvam ?",
    "GSP33yaissi_u:822": " yena yena tadabhāve saṅkalpo na ghaṭetetyarthaḥ /",
    "GSP33yaissi_u:823": " śaṅkate 'karaṇa' miti /",
    "GSP33yaissi_u:824": " tatra karaṇaṃ śarīramiti cenna,",
    "GSP33yaissi_u:825": " manasa eva karaṇatvādityarthaḥ /",
    "GSP33yaissi_u:826": " tathā ca śarīrābhāve 'pi svahetoreva saṅkalpo bhaviṣyatīti bhāvaḥ /",
    "GSP33yaissi_u:827": " nanu manasaḥ karaṇatve 'pi janyajñānādau dehasyāpyastyevāpekṣāvacchedakatayeti cedatra brūmaḥ-baddhajñānādāveva dehāpekṣā, nānyatra /",
    "GSP33yaissi_u:828": " 'manasaivaitān kāmān paśyan ramateya ete brahmaloke' 'manasaiva jagatsṛṣṭi'-mityādinā muktasyeśvarasya ca manovattvaṃ,",
    "GSP33yaissi_u:829": " tata eva jñānasaṅkalpādikaṃ ca pratīyate /",
    "GSP33yaissi_u:830": " taddehavigame 'pi manaso nityendriyatvopagamādeva śarīrānapekṣasaṅkalpādyupapattiriti /",
    "GSP33yaissi_u:831": " īśvare nityajñānacikīrṣāprayatnavādināṃ tārkikāṇāṃ mate tu na tarāṃ śarīrādyapekṣā /",
    "GSP33yaissi_u:832": " atra manovattvāgantukasaṅkalpādisamarthanaṃ tu tadekadeśimatena vā siddhāntacchāyayā veti bodhyam /",
    "GSP33yaissi_u:833": " manovattve 'niṣṭaprasaṅgaṃ śaṅkate 'nanvevam' iti /",
    "GSP33yaissi_u:834": " manovattvasya śarīritvādivyāpyatayā śarīritvādyāpadyeteśvarasyetyarthaḥ /",
    "GSP33yaissi_u:835": " pariharati 'maivam' iti /",
    "GSP33yaissi_u:836": " samarthakartṛpūrvakatvena kāryatvasya vyāptergṛhītatvāt tataḥ kṣityādau sidhyataḥ karturīśvarasyāśarīritvaiśvaryādyeva setsyati 'yakṣānurūpo bali' riti nyāyāt /",
    "GSP33yaissi_u:837": " śarīritvādyupagame cāsāmarthyaprasaṅgāt /",
    "GSP33yaissi_u:838": " yathācaitattathā 'nacāsmadāde' -rityanantaravākye vakṣyate /",
    "GSP33yaissi_u:839": " tathā ceśvare śarīratvānaiśvaryādyāpādanaṃ dharmigrāhakamānabādhitamityarthaḥ /",
    "GSP33yaissi_u:840": " draḍhimnaiva-dṛḍhatayaiva /",
    "GSP33yaissi_u:841": " 'samarthakartṛkatvārthadraḍhimnaive'ti samastapāṭhaḥ sādhīyān /",
    "GSP33yaissi_u:842": " manasaḥ śarīritvādivyāpyatvamapi nirākaroti 'manasa' iti /",
    "GSP33yaissi_u:843": " sarīrābhāve 'pi prāyaṇāvāntaralayādau nityendriyatayā manasaḥ sattvātkālāvacchedena śarīravyāpyatvaṃ manaso nāstītyarthaḥ /",
    "GSP33yaissi_u:844": " nanvevamapi saśarīrasyaiva kartṛtvaṃ tatra tatra dṛṣṭāmiti",
    "GSP33yaissi_u:845": " śarīrikartṛkatvena vyāptiḥ kāryatvasya kuto na gṛhyata ityatrāha 'yāvaddhī' ti /",
    "GSP33yaissi_u:846": " dṛṣṭānuguṇaṃ kāryānugumatvena dṛṣṭamata eva vyāptyupayogi thadrūpaṃ tadavacchinnenaiva vyāptireṣṭavyā /",
    "GSP33yaissi_u:847": " jñānaśaktyoreva ca kāryānugumatā /",
    "GSP33yaissi_u:848": " te yadyapi karmaparavaśe kulālādau śarīrādhīne ;",
    "GSP33yaissi_u:849": " naitāvatā śarīrādervyāpakatāvacchedakakoṭiniveśa iti bhāvaḥ /",
    "GSP33yaissi_u:850": " evamanabhimatāpadakatvaṃ parihṛtam /",
    "GSP33yaissi_u:851": " athābhimataviśeṣasiddhiprakāraṃ prapañcayati 'na cāsmadāde' riti /",
    "GSP33yaissi_u:852": " aparyantavistārasya anavadhikāyāmavato 'paricchinnasya prādeśikaśarīrakaḥ parimitadeśavartiparicchinnamūrtimān /",
    "GSP33yaissi_u:853": " alaṃ-samarthaḥ /",
    "GSP33yaissi_u:854": " śiṣṭaṃ spaṣṭam /",
    "GSP33yaissi_u:855": " śaṅkate 'īdṛśene' ti /",
    "GSP33yaissi_u:856": " akarmavaśyatvāśarīritvasarvajñatvādiviśiṣṭakartrā kāryatvasyāvinābhāvo ghaṭādau na dṛṣṭa iti śaṅkiturbhāvaḥ /",
    "GSP33yaissi_u:857": " sāmānyadharmāvacchinnavyāptigrahādeva pakṣadharmatābalasahakārātpakṣīyasādhya viśeṣasiddhiriti hārdena pratibandīmāha 'atigahane' ti /",
    "GSP33yaissi_u:858": " śaṅkiturmukhenaiva parahāraṃ vācayati 'yādṛśa' iti /",
    "GSP33yaissi_u:859": " yādṛśaḥ-atijaḍilaganatalanicumbisantata- santanyamānadhārārūpaḥ /",
    "GSP33yaissi_u:860": " tādṛśaḥmahāvahniḥ /",
    "GSP33yaissi_u:861": " 'ta' diti /",
    "GSP33yaissi_u:862": " niruktavidhamahādhūmajananasamartha ityarthaḥ /",
    "GSP33yaissi_u:863": " atra 'tādṛśatatsaṃpādanasamartha' iti samastapāṭhaḥ syādvā /",
    "GSP33yaissi_u:864": " uttarataulyamāha 'tadidam' iti /",
    "GSP33yaissi_u:865": " yathā deśakālaparimāṇādiviśeṣo vahneranaikāntyāddhūmavyāpakatāvacchedakaghaṭako na bhavati,",
    "GSP33yaissi_u:866": " kintvādrendhanayugvahnitvamātraṃ tathā,",
    "GSP33yaissi_u:867": " evaṃ manuṣyatvādi sahacaritamipi na kartṛtāvacchedakakoṭighaṭakam /",
    "GSP33yaissi_u:868": " anyatrāpi kartṛtvadarśanāt /",
    "GSP33yaissi_u:869": " kintu sāmarthyamātraṃ tathetyāha 'yathaive' ti /",
    "GSP33yaissi_u:870": " dhūmātparvate vahniviśeṣānumānāt kāryatvāt kṣityādau kartṛviśeṣānumānasya na vailakṣaṇyam /",
    "GSP33yaissi_u:871": " yathā tatrābhimataviśeṣasiddhistathā prakṛte 'pīte bhāvaḥ /",
    "GSP33yaissi_u:872": " atha sapakṣadarśanamātreṇa sarvadharmāpādane pratibandī vivakṣurāha 'api ce' ti /",
    "GSP33yaissi_u:873": " vibhudravyasaṃyogina ityanenāvibhutvaṃ manaso vivakṣitam /",
    "GSP33yaissi_u:874": " vibhudvayasaṃyogasya tārkikairanupagamāt /",
    "GSP33yaissi_u:875": " jñānādyasamavāyikāraṇasaṃyogāśrayatayā manaḥsiddhirita jñānetyādiviśeṣaṇam /",
    "GSP33yaissi_u:876": " ātmamanaḥsaṃyogasyaiva hi jñānādāvasamavāyihetutvaṃ tanmatam /",
    "GSP33yaissi_u:877": " jñānāyaugapadyācca tasyāṇutvaṃ matam,",
    "GSP33yaissi_u:878": " niḥsparśatvaṃ ca /",
    "GSP33yaissi_u:879": " sparśavattve bhūtatvaprasaṅgāt /",
    "GSP33yaissi_u:880": " bhūtatve cābhūtaviśeṣaguṇagrahakatvāsaṃbhavāt /",
    "GSP33yaissi_u:881": " atrāyaṃ pratitarko vivakṣitaḥ-mano yadi paricchinnaparimāmavat syāt kriyāvadvā tarhi sparśavadbhavediti /",
    "GSP33yaissi_u:882": " bhūyaḥ sahacāradṛṣṭasyāpi kvacidvyabhicāra ityasyedamekaṃ nidarśanam /",
    "GSP33yaissi_u:883": " atha nidarśanamanyatpradarśayati 'kathaṃ ce' ti /",
    "GSP33yaissi_u:884": " aniyatādhiṣṭhāneti padanchedaḥ /",
    "GSP33yaissi_u:885": " yadyapi mahato vāyorgatiśīlasyāniyatādhiṣṭhānatvamudbhūtasparśavattvāt spārśanapratyakṣatvaṃ ca bhūyo dṛṣṭam /",
    "GSP33yaissi_u:886": " athāpi vāyavīyatvenānumitasya dehavyāpinastvagindriyasya niyatādhiṣṭhānatvamaspārśanatvaṃ cābhimatam /",
    "GSP33yaissi_u:887": " atra pratitarkaḥ-tvaco vāyavīyamahatkāryatve udbhūtasparśavattvādi bhavediti /",
    "GSP33yaissi_u:888": " nidarśanāntaraṃ 'taijasasye' ti /",
    "GSP33yaissi_u:889": " kāryatejaso mahimaguṇavato rūpasparśayorudbhūtatvaṃ jvalanādau /",
    "GSP33yaissi_u:890": " sparśamātrasyodbhūtatvaṃ bharjjitakapālavahnyādau /",
    "GSP33yaissi_u:891": " rūpamātrasyodbhūtatvaṃ prabhādau /",
    "GSP33yaissi_u:892": " evaṃ rūpasparśaubhayatadanyatarodbhavasya bhūyo dṛṣṭatve 'pi cakṣuṣo rūpadiṣu rūpādiṣu",
    "GSP33yaissi_u:893": " rūpamātravyañjakatvenānumitataijasabhāvasya tadubhayānudbhavaḥ kathamityarthaḥ /",
    "GSP33yaissi_u:894": " cakṣuṣaḥ taijasamahatkaryatve rūpasparśānyatarodbhavaḥ syāditi prasaṅgo 'tra bodhyaḥ /",
    "GSP33yaissi_u:895": " pratitarkāṇāmābhāsatvamityāśayena prativakti paraḥ 'atha 'ti /",
    "GSP33yaissi_u:896": " tattadviśeṣāṇām-udbhūtarūpasparśānyataraspārśanatvasparśavattvādīnāṃ bhūyaḥ /",
    "GSP33yaissi_u:897": " sahacāradarśanamātreṇa cakṣurādāvāpād.mānānāṃ yogyānupalambhabādhitatvamiti nāpādakavyāpakatvamāpādyasyeti bhāvaḥ /",
    "GSP33yaissi_u:898": " yadyapi manaso 'ṇutvāttatra sparśavattvasya yogyānupalambhabādho durvacaḥ /",
    "GSP33yaissi_u:899": " tathāpi tatra tadupagame 'nekaniyamabhaṅgaprasaṅgostyeva /",
    "GSP33yaissi_u:900": " tadāha 'tadabhyupagama' iti /",
    "GSP33yaissi_u:901": " yathā- manasaḥ sparśavattve bhūtatvaprasaṅgaḥ /",
    "GSP33yaissi_u:902": " bhūtatvānupagame sparśavato bhūtatvameveti niyamabhaṅga/",
    "GSP33yaissi_u:903": " bhūtatvopagame cendriyāntaravadabhūtātmaviśeṣaguṇāgrāhaktavāttiḥ /",
    "GSP33yaissi_u:904": " tadgrāhakatvopagame cābhūtaviśeṣaguṇāgrāhakatvaniyamasyāpi bhaṅga /",
    "GSP33yaissi_u:905": " iti /",
    "GSP33yaissi_u:906": " evaṃ cakṣurādāvapi udbhūtarūpavattvādisvīkāre nānāniyamabhaṅgaprasaṅgo 'nusandheyaḥ /",
    "GSP33yaissi_u:907": " vipakṣe bādhakaviraheṇāpādyāpādakayorvyāpyavyāpakabhāvāsiddhiḥ /",
    "GSP33yaissi_u:908": " tathā ca pratitarkāṇāṃ chinnamūlatvaṃ ca vivakṣitam /",
    "GSP33yaissi_u:909": " 'tathābhyupagama' iti mana-prabhṛterniḥsparśatvādyabhyupagama ityarthaḥ /",
    "GSP33yaissi_u:910": " tulyanayena kratṛtve saśarīratvamiti niyamo 'pi nāstītyāśayavānāheśvaravādī 'hantatarhī' ti /",
    "GSP33yaissi_u:911": " svasmin prasañjitapratitarkanirākaramayukteḥ paramukhenaivānuvācanajanitaharṣadyotako 'yaṃ /",
    "GSP33yaissi_u:912": " hantaśabdaḥ /",
    "GSP33yaissi_u:913": " saśarīratve śarīradvāropalambhaprasaṅga īśvarasya /",
    "GSP33yaissi_u:914": " kramavattve cāsārvajñyādiprasaṅgaḥ /",
    "GSP33yaissi_u:915": " prakṛtaṣṭadharmavattvāt sārvajñyādyugamaśca na saṃbhavati /",
    "GSP33yaissi_u:916": " sādhānānuṣṭhānarāhityātprakṛṣṭadharmasyānupapatteḥ /",
    "GSP33yaissi_u:917": " īśvarasya sa dharmo nitya evopeyata iti pakṣe ca dharmasāmānyasya vihitakriyājanyatvaniyamabhaṅgaḥ /",
    "GSP33yaissi_u:918": " akarmatve ceśvarasya saśarīratvāyogaḥ /",
    "GSP33yaissi_u:919": " taccharīrasya nityatvopagame ca sāvayavatvasya kāryatvavyāpyatvaniyamabhaṅgaḥ /",
    "GSP33yaissi_u:920": " tathā ca kṣityāderapi kāryatvāsiddhestatkartṛtveneśvarānumānāyoga iti bahuramūhanīyam /",
    "GSP33yaissi_u:921": " sahacāramātreṇa kartṛtvasya na saśarīratvādivyāptiḥ,",
    "GSP33yaissi_u:922": " vipakṣe bādhakavirahāditi ca hārdam /",
    "GSP33yaissi_u:923": " nanu cakṣurādestaijasādibhāve 'pi tattadviśeṣasya pramāṇasiddhatvānna tadviruddhāpādānasambhavaḥ /",
    "GSP33yaissi_u:924": " naivaṃ tvīśvarīyaviśeṣāṇāṃ mānasiddhatvamiti cettatrāha 'dṛśyanta' iti /",
    "GSP33yaissi_u:925": " nītayaḥ-nyāyāḥ, anumānāni /",
    "GSP33yaissi_u:926": " īśvare 'pyabhimataviśeṣeṣu santi pramāṇānītyarthaḥ tānyeva prapañcayati 'yathā' iti /",
    "GSP33yaissi_u:927": " 'tathe' ti pāṭhe tu tathā hi nītayo dṛśyanta ityanvayaḥ /",
    "GSP33yaissi_u:928": " tathā-īśvarīyābhimataviśeṣasādhakāḥ /",
    "GSP33yaissi_u:929": " īśvarasya sraṣṭṛtve tādanumānamuktaṃ pūrvam / tasya",
    "GSP33yaissi_u:930": " pravartayitṛtve tadāha 'paramāṇvādī' ti /",
    "GSP33yaissi_u:931": " vivādāspadamiti pakṣatāsambhavadyotakaṃ viśeṣaṇam /",
    "GSP33yaissi_u:932": " sādhyatadabhāvānyataranirṇaye hi pakṣatātivartate /",
    "GSP33yaissi_u:933": " sādhyatadabāvavattvavipratipattiviṣayībhūtamiti /",
    "GSP33yaissi_u:934": " tadarthaḥ /",
    "GSP33yaissi_u:935": " sādhyavattvena sandihyamānamiti phalitam /",
    "GSP33yaissi_u:936": " sādhyasandehasya pakṣatātvaṃ prācāṃ matam /",
    "GSP33yaissi_u:937": " siddhisthale 'pyāhāryasaṃśayādevānumitsayā bhavatyanumānamiti bodhyam /",
    "GSP33yaissi_u:938": " preraṇaṃ ca paraprṛttyanuguṇasaṅkalpaprayannavattvalakṣaṇam /",
    "GSP33yaissi_u:939": " paramāṇvādigocarāvīśvarasya saṅkalpaprayatnau prasādhya sākṣātkāramapi tādṛśaṃ sādhayati 'tathe' ti /",
    "GSP33yaissi_u:940": " tadvadeva-kandukādipravṛttivadeva /",
    "GSP33yaissi_u:941": " kandukādipravṛttāvupādānaṃ kandukādi,",
    "GSP33yaissi_u:942": " upakaraṇaṃ daṇḍādi /",
    "GSP33yaissi_u:943": " tatsākṣātkārī daṇḍena kandukādi pravartayati /",
    "GSP33yaissi_u:944": " tataśca tatra pravṛttirūtpadyate /",
    "GSP33yaissi_u:945": " evaṃ paramāṇvādipravṛtterjñānādyarthāntarātmapravṛtterapyupādānopakaraṇaparamāṇvādyadṛṣṭādisākṣātkartātra sādhyate /",
    "GSP33yaissi_u:946": " na caitatsākṣātkartṛtvaṃ jīvānāmiti na taiḥ siddhasādhanam /",
    "GSP33yaissi_u:947": " atīndriyārthānāmapi sākṣātkāraḥ phalito 'trānumāne /",
    "GSP33yaissi_u:948": " atha sākṣādevātīndriyārthān pakṣīkṛtya pratyakṣaviṣayatvaṃ sādhayati 'pratyakṣam' iti /",
    "GSP33yaissi_u:949": " tat-paramāṇvādi /",
    "GSP33yaissi_u:950": " atīndriyārthasākṣātkartā kaścit saṃbhavatītyatraiva tātparyamevaṃvadhānumānapratipādakānāṃ paramācāryāṇām /",
    "GSP33yaissi_u:951": " kṣityādikarturabhimata ekatve prayogamāha 'ekecche' ti /",
    "GSP33yaissi_u:952": " idamacetanaprapañcajātam,",
    "GSP33yaissi_u:953": " acaitanyātam,",
    "GSP33yaissi_u:954": " acaitanyāt acetanatvāt,",
    "GSP33yaissi_u:955": " ekecchānuvidhāyi ekacetanasaṅkalpanusāri /",
    "GSP33yaissi_u:956": " atrānvayyudāharaṇaṃ svadehaḥ // 16 //",
    "GSP33yaissi_u:957": " ekenādhiṣṭhitāḥ kāryaṃ-kurvate sravacetanāḥ /",
    "GSP33yaissi_u:958": " dehasambandhasāpekṣakāryakṛttvāt tvagādivat // 17 //",
    "GSP33yaissi_u:959": " ekapradhānapuruṣaṃ vivādādhyāsitaṃ jagat /",
    "GSP33yaissi_u:960": " cetanācetanātmatvādekarājakadeśavat // 18 //",
    "GSP33yaissi_u:961": " iti śrīmadviśiṣṭādvaitasiddhāntapravartanadhurandharaparamācāryaśrībhagavadyāmunamuni samanugṛhītesiddhitraye īśvarasiddhiḥ //",
    "GSP33yaissi_u:962": " acetanaprapañcasyeśvarecchānuvidhāyipravṛttitvaṃ prasādhya cetanaprapañcasyāpi tatsādhayati",
    "GSP33yaissi_u:963": " 'ekene' ti / tvagādivat-tvagādīndriyavat // 17 //",
    "GSP33yaissi_u:964": " sarvajagatsvāmitvasarveśvaratvarūpaviśeṣasādhakamanumānamāha 'eke' ti /",
    "GSP33yaissi_u:965": " ekaḥ pradhānapuruṣo yasya tadekapradhānapuruṣam /",
    "GSP33yaissi_u:966": " ekapradhānapuruṣaviśiṣṭamityarthaḥ /",
    "GSP33yaissi_u:967": " puruṣasyaikasya prādhānyaṃ niyantṛtvasvāmitvalakṣaṇam /",
    "GSP33yaissi_u:968": " vaiśiṣṭyaṃ niyāmyatvaśeṣatvādinā // 18 //",
    "GSP33yaissi_u:969": " (vyā0)niṣprayojanatvātkartṛtvāmīśvarasya na saṃbhavatītyāderapi parāso 'tra vibhāvyaḥ /",
    "GSP33yaissi_u:970": " yathā-jīvarakṣārthameva tāvavadīśvarasya jagadvyāpāraḥ /",
    "GSP33yaissi_u:971": " nanu tarhi sukhottarameva jagat sṛjet /",
    "GSP33yaissi_u:972": " maivam /",
    "GSP33yaissi_u:973": " jīvīyakarmāpekṣayā tathā tathā sarjanāt /",
    "GSP33yaissi_u:974": " nanu karmāpekṣitve 'naivaśvaryaṃ tasya prasajyeta / na /",
    "GSP33yaissi_u:975": " aparādhānuguṇadaṇḍadharasyeva rājñaḥ tattatkarmaphalaniṣpādakasyeśvarasyāpi aiśvaryātiśayasyaiva prasiddheḥ /",
    "GSP33yaissi_u:976": " adṛṣṭādīnāmadhiṣṭhātṛtvādi hi tasya mahate vaibhavāya /",
    "GSP33yaissi_u:977": " yathākarma phalapradatvāt svāmitvamapi sarvasya tasmin pratitiṣṭhatyeva /",
    "GSP33yaissi_u:978": " sarvapradhānatvādṛṣṭādhiṣṭhātṛtvādisādhanapramāṇopanyāsakānāṃ cācāryacaraṇānāmetaddhārdagra mityunnayāma iti dik //",
    "GSP33yaissi_u:979": " granthabhāgo 'grimaḥ kvāpi netaḥ samupalabhyate /",
    "GSP33yaissi_u:980": " yāvallabdhasya vihitā vyākhyeyaṃ saralā mayā //",
    "GSP33yaissi_u:981": " iti śrīnāgapurī (tirunāṅgūra)",
    "GSP33yaissi_u:982": " divyadeśābhijanena prativādibhayaṅkarācāryānvayabhūṣaṇavidvadvaryaśrīkṛṣṇamācāryākhyācāryavaryaputraratnena",
    "GSP33yaissi_u:983": " catustantrīpārāvārapārīṇadigantaviśrantakīrti-dayāmūrti-śrīmadbhāṣyakāradivyavaṃśāvatarṇaśrībhūtapurūnivāsarasika-vidvatsārvabhauma-",
    "GSP33yaissi_u:984": " hārīta-śrīmadāsūrirāmānujācāryadeśikendracaraṇakamalavarivasyāsamadhigatapadavākyapramāṇatantrahṛdayena",
    "GSP33yaissi_u:985": " śrīvaiṣṇavadāsena pra.bha.aṇṇaṅgācāryeṇa nyāyavyākaraṇaśiromaṇinobhayavedāntaviduṣā",
    "GSP33yaissi_u:986": " praṇītamīśvarasiddhervyākhyānaṃsiddhāñjanaṃ vijayatāntarām /"
}