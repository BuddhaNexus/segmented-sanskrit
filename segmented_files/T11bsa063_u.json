{
    "T11bsa063_u:0": " ācāryadharmakīrtiviracitā sambandhaparīkṣā",
    "T11bsa063_u:1": " (prabhācandrakṛtavyākhyopetā)",
    "T11bsa063_u:2": " nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt?",
    "T11bsa063_u:3": " tathā hi - sambandho 'rthānāṃ pāratantryalakṣaṇo vā syāt,",
    "T11bsa063_u:4": " rūpaśleṣalakṣaṇo vā syāt?",
    "T11bsa063_u:5": " prathamapakṣe kimasau niṣpannayoḥ sambandhinoḥ syāt,",
    "T11bsa063_u:6": " aniṣpannayorvā?",
    "T11bsa063_u:7": " na tāvadaniṣpannayoḥ;",
    "T11bsa063_u:8": " svarūpasyaivāsattvāt śaśāśvaviṣāṇavat /",
    "T11bsa063_u:9": " niṣpannayośca pāratantryābhāvādasambandha eva /",
    "T11bsa063_u:10": " uktañca-",
    "T11bsa063_u:11": " pāratantryaṃ hi sambandhaḥ siddhe kā paratantratā /",
    "T11bsa063_u:12": " tasmāt sarvasya bhāvasya sambandho nāsti tattvataḥ // 1 //",
    "T11bsa063_u:13": " nāpi rūpaśleṣalakṣaṇo 'sau;",
    "T11bsa063_u:14": " sambandhinordvitve rūpaśleṣavirodhāt /",
    "T11bsa063_u:15": " tayoraikye vā sutarāṃ sambandhābhāvaḥ,",
    "T11bsa063_u:16": " sambandhinorabhāve sambandhāyogāt;",
    "T11bsa063_u:17": " dviṣṭhatvāttasya /",
    "T11bsa063_u:18": " atha nairantaryaṃ tayo rūpaśleṣaḥ?",
    "T11bsa063_u:19": " na; asyāntarālabhāvarūpatvenātāttvikatvāt sambandharūpatvāyogaḥ /",
    "T11bsa063_u:20": " nirantaratāyāśca sambandharūpatve sāntaratāpi kathaṃ sambandho na syāt?",
    "T11bsa063_u:21": " kiñca- asau rūpaśleṣaḥ sarvātmanā,",
    "T11bsa063_u:22": " ekadeśena vā syāt?",
    "T11bsa063_u:23": " sarvātmanā rūpaśleṣe aṇūnāṃ piṇḍaḥ aṇumātraḥ syāt /",
    "T11bsa063_u:24": " ekadeśena tacchaleṣe kimekadeśāstasyātmabhūtāḥ,",
    "T11bsa063_u:25": " parabhūtā vā?",
    "T11bsa063_u:26": " ātmabhūtāścet;",
    "T11bsa063_u:27": " na ekadeśena rūpaśleṣastadabhāvāt /",
    "T11bsa063_u:28": " parabhūtāścet;",
    "T11bsa063_u:29": " tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ,",
    "T11bsa063_u:30": " anavasthā ca syāt / taduktam-",
    "T11bsa063_u:31": " rūpaśleṣo hi sambadho dvitve sa ca kathaṃ bhavet /",
    "T11bsa063_u:32": " tasmāt prakṛtibhinnānāṃ sambandho nāsti tattvataḥ // 2 //",
    "T11bsa063_u:33": " kiñca- parāpakṣaiva sambandhaḥ,",
    "T11bsa063_u:34": " tasya dviṣṭhatvāt /",
    "T11bsa063_u:35": " taṃ cāpekṣate bhāvaḥ svayaṃ san, asan vā?",
    "T11bsa063_u:36": " na tāvadasan;",
    "T11bsa063_u:37": " apekṣādharmāśrayatvavirodhāt kharaśṛṅgavat /",
    "T11bsa063_u:38": " nāpi san; sarvanirāśaṃsatvāt,",
    "T11bsa063_u:39": " anyathā sattvavirodhāt /",
    "T11bsa063_u:40": " tanna parāpekṣā nāma yadrūpaḥ sambandhaḥ siddhyet /",
    "T11bsa063_u:41": " uktañca-",
    "T11bsa063_u:42": " parāpekṣā hi sambandhaḥ so 'san kathamapekṣate /",
    "T11bsa063_u:43": " saṃśca sarvanirāśaṃso bhāvaḥ kathamapekṣate // 3 //",
    "T11bsa063_u:44": " kiñca- asau sambandhaḥ sambandhibhyāṃ bhinnaḥ, abhinno vā?",
    "T11bsa063_u:45": " yadyabhinnaḥ;",
    "T11bsa063_u:46": " tadā sambandhināveva,",
    "T11bsa063_u:47": " na sambandhaḥ kaścit,",
    "T11bsa063_u:48": " sa eva vā, na tāviti?",
    "T11bsa063_u:49": " bhinnaścet;",
    "T11bsa063_u:50": " sambandhinau kevalau kathaṃ sambaddhau syātām?",
    "T11bsa063_u:51": " bhavatu vā sambandho 'rthāntaram;",
    "T11bsa063_u:52": " tathāpi tenaikena sambandhena saha dvayoḥ sambandhinoḥ kaḥ sambandhaḥ?",
    "T11bsa063_u:53": " yathā sambandhinoryathoktadoṣānna kaścit sambandhaḥ,",
    "T11bsa063_u:54": " tathātrāpi /",
    "T11bsa063_u:55": " tenānayoḥ sambandhāntarābhyupagame cānavasthā syāt;",
    "T11bsa063_u:56": " tatrāpi sambandhāntarānuṣaṅgāt /",
    "T11bsa063_u:57": " tanna sambandhinoḥ sambandhabuddhirvāstavī;",
    "T11bsa063_u:58": " tavadyatirekeṇānyasya sambandhasyāsambhavāt / taduktam-",
    "T11bsa063_u:59": " dvayorekābhisambandhāt sambandho yadi taddvayoḥ /",
    "T11bsa063_u:60": " kaḥ sambandho 'navasthā ca na sambandhamatistathā // 4 //",
    "T11bsa063_u:61": " tataḥ-",
    "T11bsa063_u:62": " tau ca bhāvau tadanyaśca sarve te svātmani sthitāḥ /",
    "T11bsa063_u:63": " ityamiśrāḥ svayaṃ bhāvāstān miśrayati kalpanā // 5 //",
    "T11bsa063_u:64": " tau ca bhāvau sambandhinau tābhyāmanyaśca sambandhaḥ,",
    "T11bsa063_u:65": " sarve te svātmani svasvarūpe sthitāḥ /",
    "T11bsa063_u:66": " tenāmiśrā vyāvṛttasvarūpāḥ svayaṃ bhāvāḥ,",
    "T11bsa063_u:67": " tathāpi tānmiśrayati yojayati kalpanā // 5 //",
    "T11bsa063_u:68": " ata eva tadvāstavasambandhābhāve 'pi tāmeva kalpanāmanurundhānairvyavahartṛbhirbhāvānāṃ bhedo 'nyāpohaḥ,",
    "T11bsa063_u:69": " tasya pratyāyanāya kriyākārakādivācinaḥ śabdāḥ prayojyante- 'devadatta gāmabhyāja śuklāṃ daṇḍena ityādayaḥ /",
    "T11bsa063_u:70": " na khalu kārakāṇāṃ kriyayā sambandho 'sti;",
    "T11bsa063_u:71": " kṣaṇikatvena kriyākāle kārakāṇāmasambhavāt / uktañca-",
    "T11bsa063_u:72": " tāmeva cānurundhānaiḥ kriyākārakavācinaḥ /",
    "T11bsa063_u:73": " bhāvabhedapratītyarthaṃ saṃyojyante 'bhidhāyakāḥ // 6 //",
    "T11bsa063_u:74": " kāryakāraṇabhāvopi tayorasahabhāvataḥ /",
    "T11bsa063_u:75": " prasiddhyati kathaṃ dviṣṭho 'dviṣṭhe sambandhatā katham // 7 //",
    "T11bsa063_u:76": " kāryakāraṇabhāvastarhi sambadho bhaviṣyati- ityapyasamīcīnam,",
    "T11bsa063_u:77": " kāryakāraṇayorasahabhāvatastasyāpi dviṣṭhasyāsambhavāt /",
    "T11bsa063_u:78": " na khalu kāraṇakāle kāryaṃ tatkāle vā kāraṇamasti,",
    "T11bsa063_u:79": " tulyakālaṃ kāryakāraṇabhāvanupapatteḥ,",
    "T11bsa063_u:80": " savyetaragoviṣāṇavat /",
    "T11bsa063_u:81": " tanna sambandhinau sahabhāvinau vidyete yeṃnānayorvartamāno 'sau sambandhaḥ syāt /",
    "T11bsa063_u:82": " adviṣṭhe ca bhāve sambandhatānupapannaiva // 7 //",
    "T11bsa063_u:83": " krameṇa bhāva ekatra varttamāno 'nyanispṛhaḥ /",
    "T11bsa063_u:84": " tadbhāve 'pi tadbhāvāt sambandho naikavṛttimān // 8 //",
    "T11bsa063_u:85": " kārye kāraṇe vā krameṇāsau sambandho vartate- ityapyasāmpratam;",
    "T11bsa063_u:86": " yataḥ krameṇāpi bhāvaḥ sambandhākhya ekatra kāraṇe kārye vā varttamāno 'nyanispṛhaḥ kāryakāraṇayoranyatarānapekṣo naikavṛttimān sambandho yuktaḥ;",
    "T11bsa063_u:87": " tadabhāvepi kāryakāraṇayorabhāve 'pi tadbhāvāt // 8 //",
    "T11bsa063_u:88": " yadyapekṣya tayorekamanyatrāsau pravartate /",
    "T11bsa063_u:89": " upakārī hyapekṣyaḥ syāt kathaṃ copakarotyasan // 9 //",
    "T11bsa063_u:90": " yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate;",
    "T11bsa063_u:91": " tadānenāpekṣyamāṇenopakāriṇā bhavitavyam,",
    "T11bsa063_u:92": " yasmādupakāryapekṣyaḥ syāt, nānyaḥ /",
    "T11bsa063_u:93": " kathaṃ copakarotyasan?",
    "T11bsa063_u:94": " yadā kāraṇakāle kāryākhyo bhāvo 'san tatkāle vā kāraṇākhyastadā naivopakuryād;",
    "T11bsa063_u:95": " asāmarthyāt // 9 //",
    "T11bsa063_u:96": " yadyekārthābhisambandhāt kāryakāraṇatā tayoḥ /",
    "T11bsa063_u:97": " prāptā dvitvādisambandhāt savyetaraviṣāṇayoḥ // 10 //",
    "T11bsa063_u:98": " kiñca- yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ;",
    "T11bsa063_u:99": " tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi // 10 //",
    "T11bsa063_u:100": " dviṣṭho hi kaścit sambandho nāto 'nyattasya lakṣaṇam /",
    "T11bsa063_u:101": " bhāvābhāvopadhiryogaḥ kāryakāraṇatā yadi // 11 //",
    "T11bsa063_u:102": " na yena kenacidekena sambandhāt seṣyate; kiṃ tarhi?",
    "T11bsa063_u:103": " sambandhalakṣaṇenaiveti cet; tanna,",
    "T11bsa063_u:104": " dviṣṭho hi kaścitpadārthaḥ sambandhaḥ,",
    "T11bsa063_u:105": " nāto 'rthadvayābhisambandhādanyat tasya lakṣaṇam,",
    "T11bsa063_u:106": " yenāsya saṃkhyāderviśeṣo vyavasthāpyeta // 11 //",
    "T11bsa063_u:107": " yogopādhi na tāveva karyakāraṇatātra kim /",
    "T11bsa063_u:108": " bhedāccennanvayaṃ śabdo niyoktāraṃ samāśritaḥ // 12 //",
    "T11bsa063_u:109": " kasyacidbhāve bhāvo 'bhāve cābhāvaḥ,",
    "T11bsa063_u:110": " tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ;",
    "T11bsa063_u:111": " tadā tāveva yogopādhī bhāvābhāvau kāryakāraṇatāstu,",
    "T11bsa063_u:112": " kimasatsambandhakalpanayā?",
    "T11bsa063_u:113": " bhedāccet 'bhāve hi bhāvo 'bhāve cābhāvaḥ' iti bahavo 'bhidheyāḥ kathaṃ kāryakāraṇatetyekārthābhidhāyinā śabdenocyante?",
    "T11bsa063_u:114": " nanvayaṃ śabdo niyoktāraṃ samāśritaḥ /",
    "T11bsa063_u:115": " niyoktā hi yaṃ śabdaṃ yathā prayuṅkte tathā prāha,",
    "T11bsa063_u:116": " ityanekatrāpyekā śrutirna virudhyate iti tāveva kāryakāraṇatā // 12 //",
    "T11bsa063_u:117": " paśyanneka madṛṣṭasya darśane tadadarśane /",
    "T11bsa063_u:118": " apaśyatkāryamanveti vinā vyākhyātṛbhirjanaḥ // 13 //",
    "T11bsa063_u:119": " yasmāt paśyannekaṃ kāraṇābhimatamupalabdhilakṣaṇaprāptasyādṛṣṭasya kāryākhyasya darśane",
    "T11bsa063_u:120": " sati tadadarśane ca satyapaśyatkāryamanveti 'idamato bhavati' iti pratipadyate janaḥ",
    "T11bsa063_u:121": " 'ata idaṃ jātam' ityākhyātṛbhirvināpi // 13 //",
    "T11bsa063_u:122": " darśanādarśane muktvā kāryabuddherasambhavāt /",
    "T11bsa063_u:123": " kāryādiśrutirapyatra lāghavārtha niveśitā // 14 //",
    "T11bsa063_u:124": " tasmād darśanādarśane viṣayiṇi viṣayopacārāt- bhāvābhāvau muktvā kāryabuddherasambhavāt",
    "T11bsa063_u:125": " kāryādiśrutirapyatra 'bhāvābhāvayormā lokaḥ pratipadamiyatīṃ śabdamālāmabhidadhyāt'",
    "T11bsa063_u:126": " iti vyavahāralāghavārthaṃ niveśiteti // 14 //",
    "T11bsa063_u:127": " tadbhāvābhāvāt tatkāryagatiryāpyanuvarṇyate /",
    "T11bsa063_u:128": " saṅketaviṣayākhyā sā sāsnādergogatiryathā // 15 //",
    "T11bsa063_u:129": " anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate?",
    "T11bsa063_u:130": " tadabhāvābhāvāt liṅgāt tatkāryatāgatiryāpyanuvarṇyate- 'asyedaṃ kāryaṃ kāraṇaṃ ca' iti;",
    "T11bsa063_u:131": " saṅketaviṣayākhyā sā /",
    "T11bsa063_u:132": " yathā 'gaurayaṃ sāsnādimattvāt' ityanena govyavahārasya viṣayaḥ pradarśyate // 15 //",
    "T11bsa063_u:133": " bhāve bhāvini tadbhāvo bhāva eva ca bhāvitā /",
    "T11bsa063_u:134": " prasiddhe hetuphalate pratyakṣānupalambhataḥ // 16 //",
    "T11bsa063_u:135": " yataśca 'bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam,",
    "T11bsa063_u:136": " bhāve eva kāraṇābhimatasya bhāvitā kāryābhimatasya kāryatvam' iti prasiddhe pratyakṣānupalambhato hetuphalate /",
    "T11bsa063_u:137": " tato bhāvābhāvāveva kāryakāraṇatā, nānyā // 16 //",
    "T11bsa063_u:138": " etāvanmātratattvārthāḥ kāryakāraṇagocarāḥ /",
    "T11bsa063_u:139": " vikalpā darśayantyarthān mithyārthā ghaṭitāniva // 17 //",
    "T11bsa063_u:140": " tenaitāvanmātraṃ=bhāvābhāvau tāveva tattvaṃ 'yasyārthasyāsāvetāvanmātratattvaḥ,",
    "T11bsa063_u:141": " so 'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ,",
    "T11bsa063_u:142": " darśayanti ghaṭitāniva=sambaddhānivāsambaddhānapyarthān /",
    "T11bsa063_u:143": " evaṃ ghaṭanācca mithyārthāḥ // 17 //",
    "T11bsa063_u:144": " bhinne kā ghaṭanābhinne kāryakāraṇatāpi kā /",
    "T11bsa063_u:145": " bhāvehyanyasya viśliṣṭau śliṣṭau syātāṃ kathaṃ ca tau // 18 //",
    "T11bsa063_u:146": " kiñca, asau kāryakāraṇabhūto 'rtho bhinnaḥ,",
    "T11bsa063_u:147": " abhinno vā syāt?",
    "T11bsa063_u:148": " yadi bhinnaḥ;,",
    "T11bsa063_u:149": " tarhi bhinne kā ghaṭanā svasvabhāvavyavasthiteḥ?",
    "T11bsa063_u:150": " athābhinnaḥ;",
    "T11bsa063_u:151": " tadābhinne kāryakāraṇatāpi kā? naiva syāt /",
    "T11bsa063_u:152": " syādetat, na bhinnasyābhinnasya vā sambandhaḥ /",
    "T11bsa063_u:153": " kiṃ tarhi? sambandhākhyenaikena sambandhāt;",
    "T11bsa063_u:154": " ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām,",
    "T11bsa063_u:155": " kathaṃ ca tau saṃyogisamavāyinau?",
    "T11bsa063_u:156": " ādigrahaṇāt svasvāmyādikam // 18 //",
    "T11bsa063_u:157": " saṃyogisamavāyyādi sarvametena cintitam /",
    "T11bsa063_u:158": " anyonyānupakārācca na sambandhī ca tādṛśaḥ // 19 //",
    "T11bsa063_u:159": " sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo 'nupakāryopakārakabhūtaḥ",
    "T11bsa063_u:160": " janane 'pi hi kāryasya kenacit samavāyinā /",
    "T11bsa063_u:161": " samavāyī tadā nāsau na tato 'tiprasaṅgataḥ // 20 //",
    "T11bsa063_u:162": " athāsti kaścit samavāyī yo 'vayavirūpaṃ kāryaṃ janayati,",
    "T11bsa063_u:163": " ato nānupakārādasambandhiteti;",
    "T11bsa063_u:164": " tanna;",
    "T11bsa063_u:165": " yato janane 'pi kāryasya kenacit samavāyinābhyupagamyamāne samavāyī,",
    "T11bsa063_u:166": " nāsau tadā; jananakāle kāryasyāniṣpatteḥ /",
    "T11bsa063_u:167": " na ca tato jananāt samavāyitvaṃ siddhyati;",
    "T11bsa063_u:168": " kumbhakārāderapi ghaṭe samavāyitvaprasaṅgāt // 20 //",
    "T11bsa063_u:169": " tayoranupakāre 'pi samavāye paratra vā /",
    "T11bsa063_u:170": " sambandho yadi viśvaṃ syāt samavāyi parasparam // 21 //",
    "T11bsa063_u:171": " tayoḥ samavāyinoḥ parasparamanupakāre 'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre 'pi sambandho yadīṣyate;",
    "T11bsa063_u:172": " tadā viśvaṃ parasparāsambaddhaṃ samavāyi parasparaṃ syāt // 21 //",
    "T11bsa063_u:173": " saṃyogajanane 'piṣṭau tataḥ saṃyoginau na tau /",
    "T11bsa063_u:174": " karmādiyogitāpatteḥ sthitiśca prativarṇitā // 22 //",
    "T11bsa063_u:175": " ityācāryadharmakīrtiviracitā sambandhaparīkṣā samāptā /",
    "T11bsa063_u:176": " yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane 'piṣṭau,",
    "T11bsa063_u:177": " tataḥ saṃyogajananānna tau saṃyoginau,",
    "T11bsa063_u:178": " karmaṇo 'pi saṃyogitāpatteḥ /",
    "T11bsa063_u:179": " saṃyogo hyanyatarakarmajaḥ ubhayakarmajaśceṣyate /",
    "T11bsa063_u:180": " ādigrahaṇāt saṃyogasyāpi saṃyogitā syāt /",
    "T11bsa063_u:181": " na saṃyogajananāt saṃyogitā, kintarhi?",
    "T11bsa063_u:182": " sthāpanāditi cet;",
    "T11bsa063_u:183": " na sthitiśca prativarṇitā=granthāntare pratikṣiptā,",
    "T11bsa063_u:184": " sthāpyasthāpakayorjanyajanakatvābhāvānnānyā sthitiriti // 22 //",
    "T11bsa063_u:185": " iti prabhācandrakṛtā sambandhaparīkṣāvyākhyā samāptā /"
}