{
    "T11bsa063_u:0": " ācāryadharmakīrtiviracitā sambandhaparīkṣā (prabhācandrakṛtavyākhyopetā)",
    "T11bsa063_u:1": " nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt? tathā hi - sambandho 'rthānāṃ pāratantryalakṣaṇo vā syāt, rūpaśleṣalakṣaṇo vā syāt? prathamapakṣe kimasau niṣpannayoḥ sambandhinoḥ syāt, aniṣpannayorvā?",
    "T11bsa063_u:2": " na tāvadaniṣpannayoḥ; svarūpasyaivāsattvāt śaśāśvaviṣāṇavat /",
    "T11bsa063_u:3": " niṣpannayośca pāratantryābhāvādasambandha eva /",
    "T11bsa063_u:4": " uktañca-",
    "T11bsa063_u:5": " pāratantryaṃ hi sambandhaḥ siddhe kā paratantratā /",
    "T11bsa063_u:6": " tasmāt sarvasya bhāvasya sambandho nāsti tattvataḥ // 1 //",
    "T11bsa063_u:7": " nāpi rūpaśleṣalakṣaṇo 'sau; sambandhinordvitve rūpaśleṣavirodhāt /",
    "T11bsa063_u:8": " tayoraikye vā sutarāṃ sambandhābhāvaḥ, sambandhinorabhāve sambandhāyogāt;",
    "T11bsa063_u:9": " dviṣṭhatvāttasya /",
    "T11bsa063_u:10": " atha nairantaryaṃ tayo rūpaśleṣaḥ? na;",
    "T11bsa063_u:11": " asyāntarālabhāvarūpatvenātāttvikatvāt sambandharūpatvāyogaḥ /",
    "T11bsa063_u:12": " nirantaratāyāśca sambandharūpatve sāntaratāpi kathaṃ sambandho na syāt?",
    "T11bsa063_u:13": " kiñca- asau rūpaśleṣaḥ sarvātmanā, ekadeśena vā syāt? sarvātmanā rūpaśleṣe aṇūnāṃ piṇḍaḥ aṇumātraḥ syāt /",
    "T11bsa063_u:14": " ekadeśena tacchaleṣe kimekadeśāstasyātmabhūtāḥ, parabhūtā vā? ātmabhūtāścet; na ekadeśena rūpaśleṣastadabhāvāt /",
    "T11bsa063_u:15": " parabhūtāścet; tairapyaṇūnāṃ sarvātmanaikadeśena vā",
    "T11bsa063_u:16": " rūpaśleṣe sa eva paryanuyogaḥ, anavasthā ca syāt /",
    "T11bsa063_u:17": " taduktam-",
    "T11bsa063_u:18": " rūpaśleṣo hi sambadho dvitve sa ca kathaṃ bhavet /",
    "T11bsa063_u:19": " tasmāt prakṛtibhinnānāṃ sambandho nāsti tattvataḥ // 2 //",
    "T11bsa063_u:20": " kiñca- parāpakṣaiva sambandhaḥ, tasya dviṣṭhatvāt /",
    "T11bsa063_u:21": " taṃ cāpekṣate bhāvaḥ svayaṃ san, asan vā? na tāvadasan; apekṣādharmāśrayatvavirodhāt kharaśṛṅgavat",
    "T11bsa063_u:22": " nāpi san; sarvanirāśaṃsatvāt, anyathā sattvavirodhāt /",
    "T11bsa063_u:23": " tanna parāpekṣā nāma yadrūpaḥ sambandhaḥ siddhyet /",
    "T11bsa063_u:24": " uktañca-",
    "T11bsa063_u:25": " parāpekṣā hi sambandhaḥ so 'san kathamapekṣate /",
    "T11bsa063_u:26": " saṃśca sarvanirāśaṃso bhāvaḥ kathamapekṣate // 3 //",
    "T11bsa063_u:27": " kiñca- asau sambandhaḥ sambandhibhyāṃ bhinnaḥ, abhinno vā? yadyabhinnaḥ;",
    "T11bsa063_u:28": " tadā sambandhināveva, na sambandhaḥ kaścit, sa eva vā, na tāviti?",
    "T11bsa063_u:29": " bhinnaścet; sambandhinau kevalau kathaṃ sambaddhau syātām?",
    "T11bsa063_u:30": " bhavatu vā sambandho 'rthāntaram; tathāpi tenaikena sambandhena saha dvayoḥ sambandhinoḥ kaḥ sambandhaḥ? yathā sambandhinoryathoktadoṣānna kaścit sambandhaḥ, tathātrāpi /",
    "T11bsa063_u:31": " tenānayoḥ sambandhāntarābhyupagame cānavasthā syāt; tatrāpi sambandhāntarānuṣaṅgāt /",
    "T11bsa063_u:32": " tanna sambandhinoḥ sambandhabuddhirvāstavī; tavadyatirekeṇānyasya sambandhasyāsambhavāt",
    "T11bsa063_u:33": " taduktam-",
    "T11bsa063_u:34": " dvayorekābhisambandhāt sambandho yadi taddvayoḥ /",
    "T11bsa063_u:35": " kaḥ sambandho 'navasthā ca na sambandhamatistathā // 4 //",
    "T11bsa063_u:36": " tataḥ-",
    "T11bsa063_u:37": " tau ca bhāvau tadanyaśca sarve te svātmani sthitāḥ /",
    "T11bsa063_u:38": " ityamiśrāḥ svayaṃ bhāvāstān miśrayati kalpanā // 5 //",
    "T11bsa063_u:39": " tau ca bhāvau sambandhinau tābhyāmanyaśca sambandhaḥ, sarve te svātmani",
    "T11bsa063_u:40": " svasvarūpe sthitāḥ /",
    "T11bsa063_u:41": " tenāmiśrā vyāvṛttasvarūpāḥ svayaṃ bhāvāḥ, tathāpi tānmiśrayati yojayati kalpanā // 5 //",
    "T11bsa063_u:42": " ata eva tadvāstavasambandhābhāve 'pi tāmeva kalpanāmanurundhānairvyavahartṛbhirbhāvānāṃ bhedo 'nyāpohaḥ, tasya pratyāyanāya kriyākārakādivācinaḥ śabdāḥ prayojyante- 'devadatta",
    "T11bsa063_u:43": " gāmabhyāja śuklāṃ daṇḍena ityādayaḥ /",
    "T11bsa063_u:44": " na khalu kārakāṇāṃ kriyayā sambandho 'sti; kṣaṇikatvena kriyākāle kārakāṇāmasambhavāt /",
    "T11bsa063_u:45": " uktañca-",
    "T11bsa063_u:46": " tāmeva cānurundhānaiḥ kriyākārakavācinaḥ /",
    "T11bsa063_u:47": " bhāvabhedapratītyarthaṃ saṃyojyante 'bhidhāyakāḥ // 6 //",
    "T11bsa063_u:48": " kāryakāraṇabhāvopi tayorasahabhāvataḥ /",
    "T11bsa063_u:49": " prasiddhyati kathaṃ dviṣṭho 'dviṣṭhe sambandhatā katham // 7 //",
    "T11bsa063_u:50": " kāryakāraṇabhāvastarhi sambadho bhaviṣyati- ityapyasamīcīnam,",
    "T11bsa063_u:51": " kāryakāraṇayorasahabhāvatastasyāpi dviṣṭhasyāsambhavāt /",
    "T11bsa063_u:52": " na khalu kāraṇakāle kāryaṃ tatkāle vā kāraṇamasti, tulyakālaṃ",
    "T11bsa063_u:53": " kāryakāraṇabhāvanupapatteḥ, savyetaragoviṣāṇavat /",
    "T11bsa063_u:54": " tanna sambandhinau sahabhāvinau vidyete yeṃnānayorvartamāno 'sau sambandhaḥ syāt /",
    "T11bsa063_u:55": " adviṣṭhe ca bhāve sambandhatānupapannaiva // 7 //",
    "T11bsa063_u:56": " krameṇa bhāva ekatra varttamāno 'nyanispṛhaḥ /",
    "T11bsa063_u:57": " tadbhāve 'pi tadbhāvāt sambandho naikavṛttimān // 8 //",
    "T11bsa063_u:58": " kārye kāraṇe vā krameṇāsau sambandho vartate- ityapyasāmpratam; yataḥ krameṇāpi bhāvaḥ sambandhākhya ekatra kāraṇe kārye vā varttamāno",
    "T11bsa063_u:59": " 'nyanispṛhaḥ kāryakāraṇayoranyatarānapekṣo naikavṛttimān sambandho yuktaḥ;",
    "T11bsa063_u:60": " tadabhāvepi kāryakāraṇayorabhāve 'pi tadbhāvāt // 8 //",
    "T11bsa063_u:61": " yadyapekṣya tayorekamanyatrāsau pravartate /",
    "T11bsa063_u:62": " upakārī hyapekṣyaḥ syāt kathaṃ copakarotyasan // 9 //",
    "T11bsa063_u:63": " yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate;",
    "T11bsa063_u:64": " tadānenāpekṣyamāṇenopakāriṇā bhavitavyam, yasmādupakāryapekṣyaḥ syāt,",
    "T11bsa063_u:65": " nānyaḥ /",
    "T11bsa063_u:66": " kathaṃ copakarotyasan? yadā kāraṇakāle kāryākhyo bhāvo 'san",
    "T11bsa063_u:67": " tatkāle vā kāraṇākhyastadā naivopakuryād; asāmarthyāt // 9 //",
    "T11bsa063_u:68": " yadyekārthābhisambandhāt kāryakāraṇatā tayoḥ /",
    "T11bsa063_u:69": " prāptā dvitvādisambandhāt savyetaraviṣāṇayoḥ // 10 //",
    "T11bsa063_u:70": " kiñca- yadyekārthābhisambandhāt kāryakāraṇatā tayoḥ",
    "T11bsa063_u:71": " kāryakāraṇabhāvatvenābhimatayoḥ; tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi // 10 //",
    "T11bsa063_u:72": " dviṣṭho hi kaścit sambandho nāto 'nyattasya lakṣaṇam /",
    "T11bsa063_u:73": " bhāvābhāvopadhiryogaḥ kāryakāraṇatā yadi // 11 //",
    "T11bsa063_u:74": " na yena kenacidekena sambandhāt seṣyate; kiṃ tarhi?",
    "T11bsa063_u:75": " sambandhalakṣaṇenaiveti cet; tanna, dviṣṭho hi kaścitpadārthaḥ sambandhaḥ,",
    "T11bsa063_u:76": " nāto 'rthadvayābhisambandhādanyat tasya lakṣaṇam, yenāsya saṃkhyāderviśeṣo vyavasthāpyeta yogopādhi na tāveva karyakāraṇatātra kim /",
    "T11bsa063_u:77": " bhedāccennanvayaṃ śabdo niyoktāraṃ samāśritaḥ // 12 //",
    "T11bsa063_u:78": " kasyacidbhāve bhāvo 'bhāve cābhāvaḥ, tāvupādhī viśeṣaṇaṃ yasya",
    "T11bsa063_u:79": " yogasya=sambandhasya sa kāryakāraṇatā yadi na sarvasambandhaḥ; tadā tāveva yogopādhī bhāvābhāvau kāryakāraṇatāstu, kimasatsambandhakalpanayā?",
    "T11bsa063_u:80": " bhedāccet 'bhāve hi bhāvo 'bhāve cābhāvaḥ' iti bahavo 'bhidheyāḥ kathaṃ kāryakāraṇatetyekārthābhidhāyinā śabdenocyante? nanvayaṃ śabdo niyoktāraṃ",
    "T11bsa063_u:81": " samāśritaḥ /",
    "T11bsa063_u:82": " niyoktā hi yaṃ śabdaṃ yathā prayuṅkte tathā prāha,",
    "T11bsa063_u:83": " ityanekatrāpyekā śrutirna virudhyate iti tāveva kāryakāraṇatā // 12 //",
    "T11bsa063_u:84": " paśyanneka madṛṣṭasya darśane tadadarśane /",
    "T11bsa063_u:85": " apaśyatkāryamanveti vinā vyākhyātṛbhirjanaḥ // 13 //",
    "T11bsa063_u:86": " yasmāt paśyannekaṃ kāraṇābhimatamupalabdhilakṣaṇaprāptasyādṛṣṭasya kāryākhyasya darśane sati tadadarśane ca satyapaśyatkāryamanveti 'idamato",
    "T11bsa063_u:87": " bhavati' iti pratipadyate janaḥ 'ata idaṃ jātam' ityākhyātṛbhirvināpi //",
    "T11bsa063_u:88": " darśanādarśane muktvā kāryabuddherasambhavāt /",
    "T11bsa063_u:89": " kāryādiśrutirapyatra lāghavārtha niveśitā // 14 //",
    "T11bsa063_u:90": " tasmād darśanādarśane viṣayiṇi viṣayopacārāt- bhāvābhāvau muktvā kāryabuddherasambhavāt kāryādiśrutirapyatra 'bhāvābhāvayormā lokaḥ pratipadamiyatīṃ śabdamālāmabhidadhyāt' iti vyavahāralāghavārthaṃ niveśiteti // 14 //",
    "T11bsa063_u:91": " tadbhāvābhāvāt tatkāryagatiryāpyanuvarṇyate /",
    "T11bsa063_u:92": " saṅketaviṣayākhyā sā sāsnādergogatiryathā // 15 //",
    "T11bsa063_u:93": " anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā",
    "T11bsa063_u:94": " prasādhyate? tadabhāvābhāvāt liṅgāt tatkāryatāgatiryāpyanuvarṇyate-",
    "T11bsa063_u:95": " 'asyedaṃ kāryaṃ kāraṇaṃ ca' iti; saṅketaviṣayākhyā sā /",
    "T11bsa063_u:96": " yathā 'gaurayaṃ",
    "T11bsa063_u:97": " sāsnādimattvāt' ityanena govyavahārasya viṣayaḥ pradarśyate // 15 //",
    "T11bsa063_u:98": " bhāve bhāvini tadbhāvo bhāva eva ca bhāvitā /",
    "T11bsa063_u:99": " prasiddhe hetuphalate pratyakṣānupalambhataḥ // 16 //",
    "T11bsa063_u:100": " yataśca 'bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam, bhāve eva kāraṇābhimatasya bhāvitā kāryābhimatasya kāryatvam' iti prasiddhe pratyakṣānupalambhato hetuphalate /",
    "T11bsa063_u:101": " tato bhāvābhāvāveva kāryakāraṇatā, nānyā // 16 //",
    "T11bsa063_u:102": " etāvanmātratattvārthāḥ kāryakāraṇagocarāḥ /",
    "T11bsa063_u:103": " vikalpā darśayantyarthān mithyārthā ghaṭitāniva // 17 //",
    "T11bsa063_u:104": " tenaitāvanmātraṃ=bhāvābhāvau tāveva tattvaṃ 'yasyārthasyāsāvetāvanmātratattvaḥ, so 'rtho yeṣāṃ vikalpānāṃ te",
    "T11bsa063_u:105": " etāvanmātratattvārthāḥ=etāvanmātrabījāḥ kāryakāraṇagocarāḥ, darśayanti",
    "T11bsa063_u:106": " ghaṭitāniva=sambaddhānivāsambaddhānapyarthān /",
    "T11bsa063_u:107": " evaṃ ghaṭanācca mithyārthāḥ",
    "T11bsa063_u:108": " bhinne kā ghaṭanābhinne kāryakāraṇatāpi kā /",
    "T11bsa063_u:109": " bhāvehyanyasya viśliṣṭau śliṣṭau syātāṃ kathaṃ ca tau // 18 //",
    "T11bsa063_u:110": " kiñca, asau kāryakāraṇabhūto 'rtho bhinnaḥ, abhinno vā syāt? yadi",
    "T11bsa063_u:111": " bhinnaḥ;, tarhi bhinne kā ghaṭanā svasvabhāvavyavasthiteḥ? athābhinnaḥ;",
    "T11bsa063_u:112": " tadābhinne kāryakāraṇatāpi kā? naiva syāt /",
    "T11bsa063_u:113": " syādetat, na bhinnasyābhinnasya vā sambandhaḥ /",
    "T11bsa063_u:114": " kiṃ tarhi?",
    "T11bsa063_u:115": " sambandhākhyenaikena sambandhāt; ityatrāpi bhāve sattāyāmanyasya",
    "T11bsa063_u:116": " sambandhasya viśliṣṭau kāryakāraṇābhimatau śliṣṭau syātām, kathaṃ ca tau",
    "T11bsa063_u:117": " saṃyogisamavāyinau? ādigrahaṇāt svasvāmyādikam // 18 //",
    "T11bsa063_u:118": " saṃyogisamavāyyādi sarvametena cintitam /",
    "T11bsa063_u:119": " anyonyānupakārācca na sambandhī ca tādṛśaḥ // 19 //",
    "T11bsa063_u:120": " sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo 'nupakāryopakārakabhūtaḥ // 19 //",
    "T11bsa063_u:121": " janane 'pi hi kāryasya kenacit samavāyinā /",
    "T11bsa063_u:122": " samavāyī tadā nāsau na tato 'tiprasaṅgataḥ // 20 //",
    "T11bsa063_u:123": " athāsti kaścit samavāyī yo 'vayavirūpaṃ kāryaṃ janayati, ato",
    "T11bsa063_u:124": " nānupakārādasambandhiteti; tanna; yato janane 'pi kāryasya kenacit samavāyinābhyupagamyamāne samavāyī, nāsau tadā; jananakāle kāryasyāniṣpatteḥ /",
    "T11bsa063_u:125": " na ca tato jananāt samavāyitvaṃ siddhyati;",
    "T11bsa063_u:126": " kumbhakārāderapi ghaṭe samavāyitvaprasaṅgāt // 20 //",
    "T11bsa063_u:127": " tayoranupakāre 'pi samavāye paratra vā /",
    "T11bsa063_u:128": " sambandho yadi viśvaṃ syāt samavāyi parasparam // 21 //",
    "T11bsa063_u:129": " tayoḥ samavāyinoḥ parasparamanupakāre 'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre 'pi sambandho yadīṣyate;",
    "T11bsa063_u:130": " tadā viśvaṃ parasparāsambaddhaṃ samavāyi parasparaṃ syāt // 21 //",
    "T11bsa063_u:131": " saṃyogajanane 'piṣṭau tataḥ saṃyoginau na tau /",
    "T11bsa063_u:132": " karmādiyogitāpatteḥ sthitiśca prativarṇitā // 22 //",
    "T11bsa063_u:133": " ityācāryadharmakīrtiviracitā sambandhaparīkṣā samāptā /",
    "T11bsa063_u:134": " yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane 'piṣṭau, tataḥ saṃyogajananānna tau saṃyoginau, karmaṇo 'pi",
    "T11bsa063_u:135": " saṃyogitāpatteḥ /",
    "T11bsa063_u:136": " saṃyogo hyanyatarakarmajaḥ ubhayakarmajaśceṣyate /",
    "T11bsa063_u:137": " ādigrahaṇāt saṃyogasyāpi saṃyogitā syāt /",
    "T11bsa063_u:138": " na saṃyogajananāt saṃyogitā,",
    "T11bsa063_u:139": " kintarhi? sthāpanāditi cet; na sthitiśca prativarṇitā=granthāntare",
    "T11bsa063_u:140": " pratikṣiptā, sthāpyasthāpakayorjanyajanakatvābhāvānnānyā sthitiriti // 22",
    "T11bsa063_u:141": " iti prabhācandrakṛtā sambandhaparīkṣāvyākhyā samāptā /"
}