{
    "K12adhsatpu:0": " Adhyardhaśatikā Prajñāpāramitā",
    "K12adhsatpu:1": " namo namaḥ sarvabuddhabodhisattvebhyaḥ //",
    "K12adhsatpu:2": " namo bhagavatyā āryaprajñāpāramitāyai //",
    "K12adhsatpu:3": " AśP 1. evam mayā śrutam ekasmin samaye bhagavān sarvatathāgatavajrādhiṣṭhānasamayajñānavividhaviśeṣasamanvāgataḥ",
    "K12adhsatpu:4": " sarvatathāgataratnamukuṭatraidhātukābhiṣekaprāptaḥ sarvatathāgatasarvajñajñānamahāyogeśvaraḥ",
    "K12adhsatpu:5": " sarvatathāgatasarvamudrāsamatādhigato viśvakāryakaraṇatayāśeṣānavaśeṣasattvadhātusarvāśāparipūrisarvakarmakṛn",
    "K12adhsatpu:6": " mahāvairocanaḥ śāśvatas tryadhvasamatāsthitasarvakāyavākcittavajras tathāgataḥ sarvatathāgatādhyuṣitapraśastabhūṣite",
    "K12adhsatpu:7": " mahāmaṇiratnapratyupte vicitravarṇaghaṇṭāvasaktamārutoddhūtapaṭtapatākāsragdāmacāmarahārārdhahāracandropaśobhite",
    "K12adhsatpu:8": " sarvakāmadhātūpariparanirmitavaśavartino devarājasya bhavane vijahāra //",
    "K12adhsatpu:9": " AśP 2. aṣṭābhir bodhisattvakoṭībhiḥ sārdham /",
    "K12adhsatpu:10": " tadyathā vajrapāṇinā ca bodhisattvena mahāsattvena /",
    "K12adhsatpu:11": " avalokiteśvareṇa ca bodhisattvena mahāsattvena /",
    "K12adhsatpu:12": " ākāśagarbheṇa ca bodhisattvena mahāsattvena /",
    "K12adhsatpu:13": " vajramuṣṭinā ca bodhisattvena mahāsattvena /",
    "K12adhsatpu:14": " mañjuśriyā ca bodhisattvena mahāsattvena /",
    "K12adhsatpu:15": " sahacittotpāditadharmacakrapravartinā ca bodhisattvena mahāsattvena /",
    "K12adhsatpu:16": " gaganagañjena ca bodhisattvena mahāsattvena /",
    "K12adhsatpu:17": " sarvamārabalapramardinā ca bodhisattvena mahāsattvena //",
    "K12adhsatpu:18": " AśP 3. evaṃ pramukhābhir aṣṭābhir bodhisattvakoṭībhiḥ parivṛtaḥ puraskṛto dharmaṃ deśayati sma /",
    "K12adhsatpu:19": " ādau kalyāṇaṃ madhye kalyāṇaṃ paryavasāne kalyāṇaṃ svarthaṃ suvyañjanam kevalaṃ paripūrṇaṃ pariśuddhaṃ paryavadātaṃ sarvadharmaviśuddhimukhaṃ brahmacaryam saṃprakāśayati sma //",
    "K12adhsatpu:20": " AśP 4. yad uta sarvadharmasvabhāvaviśuddhimukhaṃ nama",
    "K12adhsatpu:21": " prajñāpāramitānayaṃ deśayati sma /",
    "K12adhsatpu:22": " tadyathā (1) surataviśuddhipadam etad yat uta bodhisattvapadam /",
    "K12adhsatpu:23": " (2) rāgavāṇaviśuddhipadam etad yad uta bodhisattvapadam /",
    "K12adhsatpu:24": " (3) dveṣavahniviśuddhipadam etad yad uta bodhisattvapadam /",
    "K12adhsatpu:25": " (4) snehabandhanaviśuddhipadam etad yad uta bodhisattvapadam /",
    "K12adhsatpu:26": " (5) sarvaiśvaryādhipatyaviśuddhipadam etad yad uta bodhisattvapadam /",
    "K12adhsatpu:27": " (6) dṛṣṭiviśuddhipadam etad yad uta bodhisattvapadam /",
    "K12adhsatpu:28": " (7) rativiśuddhipadam",
    "K12adhsatpu:29": " etad yad uta bodhisattvapadam /",
    "K12adhsatpu:30": " (8) tṛṣṇāviśuddhipadam etad yad uta bodhisattvapadam /",
    "K12adhsatpu:31": " (9) garvaviśuddhipadam etad yad uta bodhisattvapadam /",
    "K12adhsatpu:32": " (10) bhūṣaṇaviśuddhipadam etad yad uta bodhisattvapadam /",
    "K12adhsatpu:33": " (11) manohlādanaviśuddhipadam etad yad uta bodhisattvapadam /",
    "K12adhsatpu:34": " (12) ālokaviśuddhipadam etad yad uta bodhisattvapadam /",
    "K12adhsatpu:35": " (13) kāyaviśuddhipadam etad yad uta bodhisattvapadam /",
    "K12adhsatpu:36": " (14) kāyasukhaviśuddhipadam etad yad uta bodhisattvapadam /",
    "K12adhsatpu:37": " (15) rūpaviśuddhipadam etad yad uta bodhisattvapadam /",
    "K12adhsatpu:38": " (16) śabdaviśuddhipadam etad yad uta bodhisattvapadam /",
    "K12adhsatpu:39": " (17) gandhaviśuddhipadam etad yad uta bodhisattvapadam /",
    "K12adhsatpu:40": " (18) rasaviśuddhipadam etad yad uta bodhisattvapadam /",
    "K12adhsatpu:41": " (19) sparśaviśuddhipadam etad yad uta bodhisattvapadam /",
    "K12adhsatpu:42": " (20) dharmaviśuddhipadam etad yad uta bodhisattvapadam /",
    "K12adhsatpu:43": " tat kasya hetoḥ /",
    "K12adhsatpu:44": " tathā hi sarvadharmāḥ svabhāvaviśuddhāḥ sarvadharmāsvabhāvatayā prajñāpāramitāviśuddhiteti //",
    "K12adhsatpu:45": " AśP 5. yaḥ kaścid vajrapāṇe imaṃ sarvadharmasvabhāvaviśuddhipadanirhāranāmadheyaṃ",
    "K12adhsatpu:46": " prajñāpāramitānayaṃ sakṛd api śroṣyati tasyā bodhimaṇḍāt sarvajñeyāvaraṇakleśāvaraṇakarmāvaraṇāni",
    "K12adhsatpu:47": " mahānty apy upacinvato na kadācid api narakādyapāyopapattir bhaviṣyati /",
    "K12adhsatpu:48": " pāpāni ca kṛtamātrāṇy aduḥkhataḥ kṣayaṃ yāsyanti /",
    "K12adhsatpu:49": " yaś ca dhārayiṣyati dine dine vācayiṣyati svādhyāyiṣyati yoniśaś ca manasikariṣyati sa ihaiva janmani sarvadharmasamatāvajrasamādhipratilambhāt sarvadharmeśvaro bhaviśyati /",
    "K12adhsatpu:50": " sarvaratiprītiprāmodyāny anubhaviṣyati /",
    "K12adhsatpu:51": " ṣoḍaśame mahābodhisattvajanmani tathāgatatvaṃ pratilapsyate vajradharatvaṃ ceti //",
    "K12adhsatpu:52": " AśP 6. atha bhagavān sarvatathāgatamahāyānābhisamayaḥ sarvamaṇḍalaḥ sakalavajradhātvagryasattvaḥ",
    "K12adhsatpu:53": " sakalatraidhātukasarvatrilokavijayy aśeṣānavaśeṣasattvadhātuvinayanasamarthaḥ sarvārthasiddhaḥ",
    "K12adhsatpu:54": " sarvavajrapāṇir mahāsamayo 'nekavajramahāguhyasattvaparivāra imam eva prajñāpāramitānayārtham",
    "K12adhsatpu:55": " udyotayan prahasitavadanas tad ādyaṃ mahāvajram vāmagarvollālanatayā svahṛdyutkarṣaṇayogena",
    "K12adhsatpu:56": " dhārayann idam mahāsukhavajrāmoghasamayaṃ nāma svatattvahṛdayam",
    "K12adhsatpu:57": " agāt* hūṃ //",
    "K12adhsatpu:58": " AśP 7. atha bhagavān vairocanas tathāgataḥ punar apīmaṃ prajñāpāramitānayaṃ sarvatathāgatavajradharmatābhisaṃbodhinirhāraṃ nāma deśayati sma",
    "K12adhsatpu:59": " vajrasamatābhisaṃbodho mahābodhir vajradṛḍhatayā /",
    "K12adhsatpu:60": " arthasamatābhisaṃbodho mahābodhir ekārthatayā /",
    "K12adhsatpu:61": " dharmasamatābhisaṃbodho mahābodhiḥ sarvadharmaviśuddhitayā /",
    "K12adhsatpu:62": " sarvasamatābhisaṃbodho mahābodhiḥ sarvadharmasvabhāvāvikalpatayeti //",
    "K12adhsatpu:63": " AśP 8. yaḥ kaścid vajrapāṇe imāṃś caturo dharmavihārāñ śroṣyati dhārayiṣyati vācayiṣyati bhāvayiṣyati sa sarvapāpasamācāro 'pi sarvāpāyasamatikrānto bhaviṣyaty ā bodhimaṇḍāt* /",
    "K12adhsatpu:64": " kṣipraṃ cānuttarāṃ samyaksaṃbodhim abhisaṃbhotsyata iti //",
    "K12adhsatpu:65": " AśP 9. athedam uktvā bhagavāñ jñānamuṣṭiparigraha idam evārthapadaṃ bhūyasyā mātrayoddīpayan smitamukha idaṃ sarvadharmasamatāhṛdayam abhāṣata / vajra āḥ //",
    "K12adhsatpu:66": " AśP 10. atha bhagavān sarvaduṣṭavinayanaśākyamunis tathāgataḥ punar api sarvadharmasamatāvijayasaṅgrahaṃ nāma prajñāpāramitānirhāram abhāṣata",
    "K12adhsatpu:67": " rāgāprapañcatayā dveṣāprapañcatā /",
    "K12adhsatpu:68": " dveṣāprapañcatayā mohāprapañcatā /",
    "K12adhsatpu:69": " mohāprapañcatayā sarvadharmāprapañcatā /",
    "K12adhsatpu:70": " sarvadharmāprapañcatayā prajñāpāramitāprapañcatā veditavyeti //",
    "K12adhsatpu:71": " AśP 11. yaḥ kaścid vajrapāṇe imaṃ prajñāpāramitānayaṃ śroṣyati dhārayiṣyati vācayiṣyati",
    "K12adhsatpu:72": " bhāvayiṣyati tasya traidhātukopapannān api sarvasattvān prapātayato nāpāyagamanaṃ",
    "K12adhsatpu:73": " bhaviṣyati vinayavaśam upādāya /",
    "K12adhsatpu:74": " kṣipraṃ cānuttarāṃ samyaksaṃbodhim abhisaṃbhotsyata iti //",
    "K12adhsatpu:75": " AśP 12. atha vajrapāṇir imam eva dharmatārthaṃ bhūyasyā mātrayoddīpayaṃs trilokavijayavajrāṃ",
    "K12adhsatpu:76": " nāma mudrāṃ baddhvā sabhrukuṭibhrūbhaṅgadīptadṛṣṭivihasitaruṣiteṣaddaṃṣṭrākarālavadanakamalaḥ",
    "K12adhsatpu:77": " pratyālīḍhasthānastha idaṃ vajrahūṃkāraṃ nāma hṛdayam abhāṣata / vajra hūṃ //",
    "K12adhsatpu:78": " AśP 13. atha bhagavān svabhāvaviśuddhadharmatāprāptas tathāgataḥ punar apīmaṃ sarvadharmasamatāvalokiteśvarajñānamudraṃ nāma prajñāpāramitānayārtham abhāṣata /",
    "K12adhsatpu:79": " sarvarāgaviśuddhitā loke sarvadveṣaviśuddhitāyai saṃvartate /",
    "K12adhsatpu:80": " sarvamalaviśuddhitā loke sarvapāpaviśuddhitāyai saṃvartate /",
    "K12adhsatpu:81": " sarvadharmaviśuddhitā loke sarvasattvaviśuddhitāyai saṃvartate /",
    "K12adhsatpu:82": " sarvajñānaviśuddhitā loke prajñāpāramitāviśuddhitāyai saṃvartate //",
    "K12adhsatpu:83": " AśP 14. yaḥ kaścid vajrapāṇe imaṃ nayaṃ śroṣyati dhārayisyati vācayiṣyati bhāvayiṣyati sa sarvarāgamadhyasthito 'pi padmam iva rāgadoṣair na malair āgantukair lepaṃ yāsyati /",
    "K12adhsatpu:84": " kṣipraṃ cānuttarāṃ samyaksaṃbodhim abhisaṃbhotsyata iti //",
    "K12adhsatpu:85": " AśP 15. atha bhagavān avalokiteśvaro bodhisattvo mahāsattva imam evārthapadaṃ bhūyasyā",
    "K12adhsatpu:86": " mātrayoddīpayan prahasitavadanaḥ padmapattravikāsanatayā rāgādinirlepatām avalokayann",
    "K12adhsatpu:87": " idaṃ sarvajagadviśvarūpapadmaṃ nāma hṛdayam abhāṣata / hrīḥ //",
    "K12adhsatpu:88": " AśP 16. atha bhagavān sarvatraidhātukādhipatis tathāgataḥ punar api sarvatathāgatābhiṣekasambhavajñānagarbhaṃ nāma prajñāpāramitānayārtham abhāṣata",
    "K12adhsatpu:89": " abhiṣekadānaṃ sarvatraidhātukarājyapratilambhāya saṃvartate /",
    "K12adhsatpu:90": " arthadānaṃ sarvāśāparipūryai saṃvartate /",
    "K12adhsatpu:91": " dharmadānaṃ sarvadharmasamatāprāptyai saṃvartate /",
    "K12adhsatpu:92": " āmiṣadānam sarvakāyavākcittasukhapratilambhāya saṃvartate //",
    "K12adhsatpu:93": " AśP 17. athākāśagarbho bodhisattvo mahāsattvaḥ prahasitavadano bhūtvā svaśirasi vajraratnābhiṣekamālām",
    "K12adhsatpu:94": " avabandhayann imam eva dharmatārthaṃ bhūyasyā mātrayoddīpayann idaṃ sarvābhiṣekasamayaratnaṃ",
    "K12adhsatpu:95": " nāma hṛdayam abhāṣata / trāṃ //",
    "K12adhsatpu:96": " AśP 18. atha bhagavān sarvatathāgatajñānamudrāprāptaḥ sarvatathāgatamuṣṭidharaḥ sarvatathāgataḥ",
    "K12adhsatpu:97": " śāśvataḥ punar apīmaṃ sarvatathāgatajñānamudrādhiṣṭhānavajraṃ nāma prajñāparamitānayārtham abhāṣata /",
    "K12adhsatpu:98": " sarvatathāgatakāyamudrāparigrahaḥ sarvatathāgatatvāya saṃvartate /",
    "K12adhsatpu:99": " sarvatathāgatavāṅmudrāparigrahaḥ sarvadharmapratilambhāya saṃvartate /",
    "K12adhsatpu:100": " sarvatathāgatacittamudrāparigrahaḥ sarvasamādhipratilambhāya saṃvartate /",
    "K12adhsatpu:101": " sarvatathāgatavajramudrāparigrahaḥ sarvakāyavākcittavajratvottamasiddhyai saṃvartate /",
    "K12adhsatpu:102": " AśP 19. yaḥ kaścid vajrapāṇe imam dharmaparyāyaṃ śroṣyati dhārayiṣyati vācayiṣyaty",
    "K12adhsatpu:103": " uddeksyati bhāvayiṣyati sa sarvasiddhīḥ sarvasaṃpattīḥ sarvajñānāni sarvakāryāṇi",
    "K12adhsatpu:104": " sarvakāyavākcittavajratvasarvottamasiddhiṃ ca pratilapsyate /",
    "K12adhsatpu:105": " ksipraṃ cānuttarāṃ",
    "K12adhsatpu:106": " samyaksaṃbodhim abhisaṃbhotsyata iti //",
    "K12adhsatpu:107": " AśP 20. atha bhagavān vajramuṣṭir mahāsamayavajramudrāparigraha imam evārthaṃ bhūyasyā",
    "K12adhsatpu:108": " mātrayoddīpayan prahasitavadana idaṃ sarvadṛḍhavajramudrāsiddhisamayaṃ nāma hṛdayam abhāṣata / aḥ //",
    "K12adhsatpu:109": " AśP 21. atha bhagavān sarvadharmasamatāprapañcas tathāgataḥ punar apīmaṃ cakrākṣaraparivartaṃ nāma prajñāpāramitānayārtham abhāṣata /",
    "K12adhsatpu:110": " śūnyāḥ sarvadharmā niḥsvabhāvatāyogena /",
    "K12adhsatpu:111": " animittāḥ sarvadharmā nirnimittatām upādāya /",
    "K12adhsatpu:112": " araṇihitāḥ saradharmā apraṇidhānayogena /",
    "K12adhsatpu:113": " pakṛtiprabhāsvarāḥ prajñāpāramitāpariśuddhā //",
    "K12adhsatpu:114": " AśP 22-31 missing",
    "K12adhsatpu:115": " AśP 32. ...t* tatra mahāvajreśvara idaṃ tattvahṛdayam agāt* /",
    "K12adhsatpu:116": " oṃ vajranetrībhyaḥ svāhā //",
    "K12adhsatpu:117": " AśP 33. atha bhagavān anantāparyantaniṣṭhas tathāgato 'paryantāniṣṭhadharmā punar",
    "K12adhsatpu:118": " apy asya kalpasya pariniṣṭhādhiṣṭhānārtham imaṃ sarvadharmasamatāpariniṣṭhādhiṣṭhānavajraṃ",
    "K12adhsatpu:119": " nāma prajñāpāramitānayārtham abhāṣata /",
    "K12adhsatpu:120": " prajñāpāramitānantatayā sarvatathāgatānantatā /",
    "K12adhsatpu:121": " prajñāpāramitāparyantatayā sarvadharmāparyantatā /",
    "K12adhsatpu:122": " prajñāpāramitānekatayā sarvadharmānekatā /",
    "K12adhsatpu:123": " prajñāpāramitāpariniṣṭhatayā sarvadharmāpariniṣṭhatā bhavati//",
    "K12adhsatpu:124": " AśP 33*. vajra oṃ sarvadharmatāprapañco hili sarvadharmatā mili sarvānurāgiṇi svāhā //",
    "K12adhsatpu:125": " AśP 34. yaḥ kaścid vajrapāṇe imaṃ dharmaparyāyaṃ śroṣyati dhārayiṣyati vācayiṣyaty",
    "K12adhsatpu:126": " uddekṣyati pravartayiṣyati bhāvayiṣyati tasyāniṣṭhāṃ buddhabodhisattvacaryāṃ gatvā",
    "K12adhsatpu:127": " sarvāvaraṇapariniṣṭhatayā tathāgatatvaṃ vajradharatvaṃ vāśu bhaviṣyati //",
    "K12adhsatpu:128": " AśP 34*. namaḥ sarvatathāgatānāṃ namaḥ sarvavajradharāṇām /",
    "K12adhsatpu:129": " oṃ bhagavann ārāt pāraṃ viśodhaya svāhā //",
    "K12adhsatpu:130": " oṃkārapūrvaṅgamād oghottāraṇaṃ kariṣyāmi sarvasattvānāṃ /",
    "K12adhsatpu:131": " AśP 35. atha sarvatathāgatāḥ samājam āgamyāsya dharmaparyāyasyāmogham apratihatāśusiddhyarthaṃ vajrapāṇaye sādhukāram adāt*",
    "K12adhsatpu:132": " sādhu sādhu mahāsattva sādhu sādhu mahāsukha /",
    "K12adhsatpu:133": " sādhu sādhu mahāyāna sādhu sādhu mahāmate // 1//",
    "K12adhsatpu:134": " subhāṣitam idaṃ kalpaṃ vajrasūtram adhiṣṭhitam* /",
    "K12adhsatpu:135": " sarvavajradharair buddhair amoghavinayottamam* // 2 //",
    "K12adhsatpu:136": " dhārayisyanti ye hīmaṃ kalparājam anuttaram* /",
    "K12adhsatpu:137": " adhṛṣṭāś cāghatavyāś ca sarvamārādibhis tu te // 3 //",
    "K12adhsatpu:138": " buddhatvaṃ bodhisattvatvam uttamāḥ sarvasiddhayaḥ /",
    "K12adhsatpu:139": " acirād eva lapsyante sarvabuddhavaco yathā // 4 //",
    "K12adhsatpu:140": " AśP 36.",
    "K12adhsatpu:141": " idam uktvā tu sarvāgrāḥ sarvabuddhāḥ sasauraghanāḥ /",
    "K12adhsatpu:142": " vajriṇā guhyasiddhyarthaṃ bhāṣitaṃ cābhyanandi te // 5 //",
    "K12adhsatpu:143": " AśP 37. atha bhagavān vairocanas tathāgataḥ sarvatathāgataguhyadharmatāprāptaḥ sarvadharmāprapañcaḥ",
    "K12adhsatpu:144": " punar apīdaṃ mahāsukhavajrāmoghasamayaṃ nāmāmoghavajradharmasamatāprajñāpāramitānayamukhaṃ",
    "K12adhsatpu:145": " paramādyam anādinidhanamadhyam uttamam abhāṣata /",
    "K12adhsatpu:146": " mahārāgottamasiddhir mahābodhisattvānāṃ mahāsukhottamasiddhyai saṃvartate /",
    "K12adhsatpu:147": " mahāsukhottamasiddhir mahābodhisattvānāṃ sarvatathāgatamahābodhyuttamasiddhyai saṃvartate /",
    "K12adhsatpu:148": " sarvatathāgatamahābodhyuttamasiddhir mahābodhisattvānāṃ sarvamahāmārapramardanottamasiddhyai saṃvartate /",
    "K12adhsatpu:149": " sarvamahāmārapramardanottamasiddhir mahābodhisattvānāṃ sarvatraidhātukādhipatyottamasiddhyai saṃvartate /",
    "K12adhsatpu:150": " sakalatraidhātukaiśvaryottamasiddhir mahābodhisattvānām aśeṣānavaśeṣasattvadhātuviśodhanādhyavasāyahetvarthenety",
    "K12adhsatpu:151": " āsaṃsārādhyavasāyināṃ mahāvīryāṇāṃ mahāsattvānām aśeṣānavaśeṣasattvadhātuparitrāṇasarvahitasukhottamasiddhyai saṃvartate //",
    "K12adhsatpu:152": " AśP 37*. oṃ vajra / oṃ sarvatathāgatamāte /",
    "K12adhsatpu:153": " mahāsukhavajradhāriṇi /",
    "K12adhsatpu:154": " sarvasamatāpraveśani /",
    "K12adhsatpu:155": " sarvaduḥkhakṣayaṅkari /",
    "K12adhsatpu:156": " sarvasukhapradāyike /",
    "K12adhsatpu:157": " sarvasukhapradāyini svāhā //",
    "K12adhsatpu:158": " AśP 38. tat kasya hetoḥ /",
    "K12adhsatpu:159": " yāvat saṃsāravāsasthā bhavanti varasūrayaḥ /",
    "K12adhsatpu:160": " tāvat sattvārtham atulaṃ śaktāḥ kartum anirvṛtāḥ // 6 //",
    "K12adhsatpu:161": " prajñāpāramitopāyajñānādhiṣṭhānavāsitāḥ /",
    "K12adhsatpu:162": " sarvadharmaviśuddhyā tu bhāvaśuddhā bhavanti ha // 7 //",
    "K12adhsatpu:163": " rāgādivinayo loka ā bhavāt pāpakṛt sadā /",
    "K12adhsatpu:164": " teṣāṃ viśodhanārthaṃ tu vinayanty ā bhavāt svayam // 8 //",
    "K12adhsatpu:165": " yathā padmaṃ suraktaṃ tu rāgadoṣair na lipyate /",
    "K12adhsatpu:166": " vāsadoṣair bhave nityaṃ na lipyante jagaddhitāḥ // 9 //",
    "K12adhsatpu:167": " mahārāgaviśuddhās tu mahāsaukhyā mahādhanāḥ /",
    "K12adhsatpu:168": " tridhātvīśvaratām prāptāḥ sattvārthaṃ kurvate dṛḍham // 10 //",
    "K12adhsatpu:169": " iti //",
    "K12adhsatpu:170": " AśP 39. yaḥ kaścid vajrapāṇe imaṃ paramādyam prajñāpāramitānayamukhaṃ dharmaparyāyaṃ",
    "K12adhsatpu:171": " dine dine kālyam utthāyoccārayiṣyati śroṣyati vā sa sarvasukhasaumanasyalābhī mahāsukhavajrāmoghasamayasiddhim",
    "K12adhsatpu:172": " ātyantikīm ihaiva janmani lapsyate /",
    "K12adhsatpu:173": " sarvatathāgatavajraguhyottamasiddhir mahāvajradharo bhaviṣyati tathagato veti //",
    "K12adhsatpu:174": " AśP 40. atha bhagavān vajrapāṇiṃ guhyakādhipatim āmantrayate sma /",
    "K12adhsatpu:175": " imāni guhyakādhipate pañcaviṃśatiprajñāpāramitānayamukhāni dhārayitavyāni /",
    "K12adhsatpu:176": " oṃ bodhicittavajre // 1 //",
    "K12adhsatpu:177": " oṃ samantabhadracarye // 2 //",
    "K12adhsatpu:178": " oṃ cintāmaṇi // 3 //",
    "K12adhsatpu:179": " oṃ anirodhe // 4 //",
    "K12adhsatpu:180": " oṃ jātivivartani // 5 //",
    "K12adhsatpu:181": " oṃ sarvavijñāne // 6 //",
    "K12adhsatpu:182": " oṃ mahāvirāgadharmate // 7 //",
    "K12adhsatpu:183": " oṃ vīryakavace // 8 //",
    "K12adhsatpu:184": " oṃ sarvagāmini // 9 //",
    "K12adhsatpu:185": " oṃ vajrakavacadṛḍhacitte // 10 //",
    "K12adhsatpu:186": " oṃ sarvatathāgate // 11 //",
    "K12adhsatpu:187": " oṃ svabhāvaviśuddhe // 12 //",
    "K12adhsatpu:188": " oṃ dharmatājñānaviśuddhe // 13 //",
    "K12adhsatpu:189": " oṃ karmaviśodhani hūṃ // 14 //",
    "K12adhsatpu:190": " oṃ nisumbhavajriṇi phaṭ* // 15 //",
    "K12adhsatpu:191": " oṃ kāmarāge // 16 //",
    "K12adhsatpu:192": " oṃ jaha vajre // 17 //",
    "K12adhsatpu:193": " oṃ hūṃ sarvadāyini // 18 //",
    "K12adhsatpu:194": " oṃ hrīḥ // 19 //",
    "K12adhsatpu:195": " oṃ akāramukhe // 20 //",
    "K12adhsatpu:196": " oṃ prajñāpāramite // 21 //",
    "K12adhsatpu:197": " oṃ aṃ vaṃ hūṃ oṃ aḥ // 22 //",
    "K12adhsatpu:198": " oṃ sarvatathāgatakāyāgre // 23 //",
    "K12adhsatpu:199": " oṃ sarvatathāgatavāgviśuddhe // 24 //",
    "K12adhsatpu:200": " oṃ sarvatathāgatacittavajre // 25 //",
    "K12adhsatpu:201": " AśP 42. nāyaṃ vajrapāṇe 'navaropitakuśalamūlānāṃ sattvānāṃ karṇapuṭe nipatiṣyati /",
    "K12adhsatpu:202": " nāpy anavaropitakuśalamūlaiḥ sattvaiḥ śakyo likhituṃ paṭhituṃ dhārayituṃ vācayituṃ satkartuṃ gurukartuṃ mānayituṃ pūjayitum* /",
    "K12adhsatpu:203": " anyatra bahubuddhāvaropitakuśalamūlās te sattvā bhaviṣyanti ya imaṃ prajñāpāramitānayamukham dharmaparyāyam antaśa ekākṣaram api śroṣyanti /",
    "K12adhsatpu:204": " kiṃ punaḥ sakalaṃ parisamāptam* /",
    "K12adhsatpu:205": " yena kenacid vajrapāṇe 'śītigaṅgānadīvālukāsamāni buddhakoṭiniyutaśatasahasrāṇi na",
    "K12adhsatpu:206": " satkṛtāni na gurukṛtāni na mānitāni na pūjitāni bhavanti tena na śakyo 'ayaṃ prajñāpāramitānayamukho",
    "K12adhsatpu:207": " dharmaparyāyaḥ śrotum* /",
    "K12adhsatpu:208": " tasmāc caityabhūtaḥ pṛthivīpradeśo bhaviṣyati yatrāyaṃ dharmaparyāyaḥ pracariṣyati /",
    "K12adhsatpu:209": " vandanīyaś ca sa pudgalo bahukalpakoṭī bhaviṣyati yasyāyaṃ dharmaparyāyaḥ kāyagato vā pustakagato vā bhaviṣyati /",
    "K12adhsatpu:210": " jātismaraś ca bahukalpakoṭī bhaviṣyati /",
    "K12adhsatpu:211": " na cāsya māraḥ pāpīyān antarāyaṃ kariṣyati /",
    "K12adhsatpu:212": " catvāraś cāsya mahārājānaḥ pṛṣṭhataḥ pṛṣṭhataḥ samanubaddhā bhaviṣyanti rakṣāvaraṇaguptaye anyāś ca devatāḥ /",
    "K12adhsatpu:213": " na ca viṣamāparihāreṇa kālaṃ kariṣyati /",
    "K12adhsatpu:214": " sarvabuddhabodhisattvasamanvāhṛtaś ca bhaviṣyati /",
    "K12adhsatpu:215": " samāsato yatra buddhakṣetre ākāṅkṣiṣyate tatra tatropapatsyate /",
    "K12adhsatpu:216": " evaṃ bahvanuśaṃsaḥ prajñāpāramitānayamukho dharmaparyāyaḥ /",
    "K12adhsatpu:217": " api ca pradeśamātraṃ mayā kīrtitam iti //",
    "K12adhsatpu:218": " AśP 43. idam avocad bhagavān* /",
    "K12adhsatpu:219": " āttamanaso vajrapāṇipramukhā bodhisattvā mahāsattvāḥ sā ca sarvāvatī parṣat sadevamānuṣāsuragandharvaś ca loko bhagavato bhāṣitam abhyanandan*",
    "K12adhsatpu:220": " ity adhyardhaśatikā bhagavatī prajñāpāramitā samāptā //"
}