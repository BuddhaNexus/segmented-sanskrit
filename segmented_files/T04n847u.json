{
    "T04n847u_001:0": " madhyamakaśāstrastutiḥ",
    "T04n847u_001:1": " ācārya-candrakīrtikṛtā",
    "T04n847u_001:2": " yadbuddhairiha śāsanaṃ navavidhaṃ sūtrādi saṃkīrtitaṃ",
    "T04n847u_001:3": " lokānāṃ caritānurodhanipuṇaṃ satyadvayāpāśrayam |",
    "T04n847u_001:4": " tasmin rāganirākṛtau nahi kathā dveṣakṣaye jāyate",
    "T04n847u_001:5": " dveṣasyāpi nirākṛtau nahi kathā rāgakṣaye jāyate || 1 ||",
    "T04n847u_001:6": " mānāderapi yat kṣayāya vacanaṃ nānyaṃ malaṃ hanti tat",
    "T04n847u_001:7": " tasmādvayāpitaraṃ na tatra ca punastāstā mahārthāḥ kathāḥ |",
    "T04n847u_001:8": " mā mohasya parikṣayāya tu kathā kleśānaśeṣānasau",
    "T04n847u_001:9": " hanyānmohasamāśritā hi sakalāḥ kleśā jinairbhāṣitāḥ || 2 ||",
    "T04n847u_001:10": " mohasyāsya parikṣayāya ca yato dṛṣṭāḥ pratītyādaya-",
    "T04n847u_001:11": " stattvaṃ tat pratipacca saiva sugataiḥ saṃkīrtitā madhyamā |",
    "T04n847u_001:12": " kāyo dharmamayo muneḥ sa ca yataḥ sā śūnyatetyucyate",
    "T04n847u_001:13": " buddhānāṃ hṛdayaṃ sa cāpi mahatī vidyeti saṃkīrtyate || 3 ||",
    "T04n847u_001:14": " yasmātsarvaguṇākaro'yamudito buddhairatastatkathā",
    "T04n847u_001:15": " śāstre madhyamake'tha vistaratarā mukhyātmanā varṇitā |",
    "T04n847u_001:16": " kāruṇyadrutacetasā pravacanaṃ buddhvā yathāvasthitaṃ",
    "T04n847u_001:17": " buddhānāṃ tanayena tena sudhiyā nāgārjunenādarāt || 4 ||",
    "T04n847u_001:18": " gambhīraṃ jinaśāsanaṃ na hi jano yo vetti tatsaṃvide",
    "T04n847u_001:19": " maunīndrād vacasaḥ pṛthaṅnigadituṃ vāñchanti tattvaṃ ca ye |",
    "T04n847u_001:20": " anye ye'pi kubuddhayaḥ pravacanaṃ vyācakṣate cānyathā",
    "T04n847u_001:21": " teṣāṃ cāpi nirākṛtau kṛtamidaṃ śāstraṃ hatāntardvayam || 5 ||",
    "T04n847u_001:22": " spaṣṭaṃ rāhulabhadrapādasahito nāgārjuno tanmataṃ",
    "T04n847u_001:23": " devenāpyanugamyamānavacanaḥ kālaṃ ciraṃ diṣṭavān |",
    "T04n847u_001:24": " tacchāstrapravivekaniścitadhiyastīrthyān vijityākhilāṃ-",
    "T04n847u_001:25": " stacchiṣyā api śāsanaṃ munivarasyādiṣṭavantaściram || 6 ||",
    "T04n847u_001:26": " āyātāya śiro'rthiṃne karuṇayā protkṛtya dattvā śiraḥ",
    "T04n847u_001:27": " saṃyāte tu sukhāvatīṃ jinasute nāgārjune tatkṛtāḥ |",
    "T04n847u_001:28": " granthāḥ śiṣyagaṇāśca te'pi bahunā kālena nāśaṃ gatāḥ",
    "T04n847u_001:29": " tattvārke'stamite'dhunā na hi mataṃ spaṣṭaṃ tadasti kvacit || 7 ||",
    "T04n847u_001:30": " utprekṣā racitārthamātranipuṇe duraṃgate satpathād",
    "T04n847u_001:31": " unmatte'tha nipīya tarkamadirāṃ loke'dhunā bhūyasā |",
    "T04n847u_001:32": " sarvajñoditatattvabodharahite bauddhe mate vyākule",
    "T04n847u_001:33": " dhanyo'sau kṣaṇamapyapāsya vimatiṃ yaḥ śūnyatāṃ gāhate || 8 ||",
    "T04n847u_001:34": " bhītyā vastunibandhanoparacitairyaḥ śāstrapāśairvṛta-",
    "T04n847u_001:35": " ścittvotplutya ca yāti vastuparikhāṃ caiko mṛgo'sau mahān |",
    "T04n847u_001:36": " taṃ pratyadya na cintayā mama guṇaścaikastu yo nādhunā",
    "T04n847u_001:37": " taṃ pratyeva tadanyaśāstramathanī vṛttiḥ kṛteyaṃ mayā || 9 ||",
    "T04n847u_001:38": " dṛṣṭvā sūtrasamuccayaṃ parikathāṃ ratnāvalīṃ saṃstutī-",
    "T04n847u_001:39": " rabhyasyāticiraṃ ca śāstragaditāstāḥ kārikā yatnataḥ |",
    "T04n847u_001:40": " yuktyākhyāmatha ṣaṣṭikāṃ saviḍalāṃ tāṃ śūnyatāsaptatiṃ",
    "T04n847u_001:41": " yā cāsāvatha vigrahasya racitā vyāvartinī tāmapi || 10 ||",
    "T04n847u_001:42": " dṛṣṭvā tacchatakādikaṃ bahuvidhaṃ sūtraṃ gabhīraṃ tathā",
    "T04n847u_001:43": " vṛttiṃ cāpyatha buddhapālitakṛtāṃ sūkṣmāṃ ca yadbhāvinā |",
    "T04n847u_001:44": " pāramparyasamāgataṃ pravicayāccāsāditaṃ yanmayā",
    "T04n847u_001:45": " piṇḍīkṛtya tadetadunnatadhiyāṃ tuṣṭau samāveditam || 11 ||",
    "T04n847u_001:46": " cintāmaṇḍala eṣa tarkamathanaḥ sākṣādihāvasthitān",
    "T04n847u_001:47": " arthān samyaganākulān paṭudhiyāṃ vāgāṃśubhirbhāsayan |",
    "T04n847u_001:48": " vṛttiṃ spaṣṭatarāmimāṃ ca vidadhaccandro'dhunā kīrtimān",
    "T04n847u_001:49": " lokānāmudito nihanti vimatīḥ sāndrāndhakāraiḥ saha || 12 ||",
    "T04n847u_001:50": " kṛtvā vṛttimimāmanākulapadāṃ satprakriyāmādarāt",
    "T04n847u_001:51": " śrāddhānāṃ sudhiyāṃ na niścayavidhau yuktyāgamāpāśrayām |",
    "T04n847u_001:52": " yatpuṇyaṃ mama śūnyateva vipulaṃ tenaiva loko'khila-",
    "T04n847u_001:53": " styaktvā dṛṣṭigaṇaṃ prayātu padavīṃ sarvaprapañcacchidām || 13 ||",
    "T04n847u_001:54": " śāstāraṃ praṇipatya gautamamahaṃ taddharmatāvasthitān",
    "T04n847u_001:55": " sambuddhān sakalaṃ jinātmajagaṇaṃ dharmaṃ ca tairbhāṣitam |",
    "T04n847u_001:56": " cakṣurbhūtamanantabuddhavacanasyālocane dehinām",
    "T04n847u_001:57": " yo'muṃ madhyamakaṃ cakāra kṛpayā nāgārjunastaṃ name || 14 ||",
    "T04n847u_001:58": " śrī candrakīrtikṛtā madhyamakaśāstrastutiḥ samāptā ||"
}