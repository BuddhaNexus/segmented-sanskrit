{
  "S04bsu009_u:0": "Ārya Maitreyavyākaraṇaṃ",
  "S04bsu009_u:1": "namaḥ āryamaitreyāya /",
  "S04bsu009_u:2": "śāriputro mahāprajñaḥ dharmasenāpatibibhuḥ /",
  "S04bsu009_u:3": "lokānāmanukampāya śāstāraṃ paryapṛcchata // Mvyā_1 //",
  "S04bsu009_u:4": "sūtrāntare purā 'khyātaṃ yaṃ lokanāyakasya ca /",
  "S04bsu009_u:5": "buddhasyānāgatasya hi maitreyanāma śāsanaṃ // Mvyā_2 //",
  "S04bsu009_u:6": "vyākhyāhi tadvalaṃ cāpi ṛddhiṃ sarvārthavardhanaṃ /",
  "S04bsu009_u:7": "śrotumicchāma eva ca nāyakasya narottama // Mvyā_3 //",
  "S04bsu009_u:8": "tacchrutvā bhagavānāha śṛṇu naravarasya tvaṃ /",
  "S04bsu009_u:9": "tasya maitreyabuddhasya vibhavaṃ vyākṛtaṃ mayā // Mvyā_4 //",
  "S04bsu009_u:10": "śukṣyanti ca tadārnavāḥ samantāt bahuyojanāḥ /",
  "S04bsu009_u:11": "pratipādyā bhaviṣyanti mārgāśca cakravartinaḥ // Mvyā_5 //",
  "S04bsu009_u:12": "jambudvīpaṃ samantataḥ āyatanaṃ tadāhi ca /",
  "S04bsu009_u:13": "āvāsaṃ sarvabhūtānāṃ daśasahasrayojanam // Mvyā_6 //",
  "S04bsu009_u:14": "narāstaddeśikāśca hi bhaviṣyanti śubhaṅkarāḥ /",
  "S04bsu009_u:15": "ahiṃsakāśca nirdaṇḍyāḥ susamṛddhāśca subhagāḥ // Mvyā_7 //",
  "S04bsu009_u:16": "niṣkaṇṭakaśca bhūsthalaṃ samatalaṃ hi śyāmalaṃ /",
  "S04bsu009_u:17": "unnamāvanamaśritaṃ mṛdutūla 'picopamaṃ // Mvyā_8 //",
  "S04bsu009_u:18": "gandhaśāli janiṣyate kṛṣṭimṛte ca madhuraṃ /",
  "S04bsu009_u:19": "nānāvarṇābhilaṅkṛtā bhaviṣyanti cailadrumāḥ // Mvyā_9 //",
  "S04bsu009_u:20": "drumāśca krośavistṛtā patrapuṣpaphalānatāḥ /",
  "S04bsu009_u:21": "sahasrāśītimātraśca āyustadā bhaviṣyati // Mvyā_10 //",
  "S04bsu009_u:22": "varṇavantaḥ bhaviṣyanti balavanto mahākāyāḥ /",
  "S04bsu009_u:23": "sattvāḥ dakṣāśca niṣkleśā nirdoṣā dirghajīvinaḥ // Mvyā_11 //",
  "S04bsu009_u:24": "rogatrayaṃ bhaviṣyati kāmojarā 'gnimāndyañca /",
  "S04bsu009_u:25": "pañcaśatatame varṣe pariṇītā ca dārikā // Mvyā_12 //",
  "S04bsu009_u:26": "tadā ketumatī nāma purī tatra bhaviṣyati /",
  "S04bsu009_u:27": "sattvānāñca nivāsanaṃ prāṇināṃ hitakāriṇāṃ // Mvyā_13 //",
  "S04bsu009_u:28": "dīrghā dvādaśayaujana sapta vistāraśo hyasau /",
  "S04bsu009_u:29": "nagaraṃ puṇyavacca tat viśuddhañca manoramaṃ // Mvyā_14 //",
  "S04bsu009_u:30": "saptaratnamayāḥ prāṃśuprākārāḥ krośavistṛtāḥ /",
  "S04bsu009_u:31": "nānāratnavibhūṣitagopuratoraṇānyapi // Mvyā_15 //",
  "S04bsu009_u:32": "iṣṭakairnimitāśca te ratnamayairbhaviṣyanti /",
  "S04bsu009_u:33": "padmotpalasamācchanāḥ parikhā haṃsaśobhitā // Mvyā_16 //",
  "S04bsu009_u:34": "mālairhi pariveṣṭitaṃ saptatālaismamantataḥ /",
  "S04bsu009_u:35": "catūratnamayāstālāḥ kiṅkinījālaśobhitāḥ // Mvyā_17 //",
  "S04bsu009_u:36": "tattālebhyonilājjātaḥ śabdaścaiva manoramaḥ /",
  "S04bsu009_u:37": "sumadhuro yathā tūryaṃ tacca pañcāṅgasaṃyutaṃ // Mvyā_18 //",
  "S04bsu009_u:38": "nagare 'smin narāśca ye viśrāmasukhakāminaḥ /",
  "S04bsu009_u:39": "prahṛṣṭābhirabhiṣyante tālaśabdaiśca te tadā // Mvyā_19 //",
  "S04bsu009_u:40": "nagaramapi tatkṛtamutpalakumudākīrṇaṃ /",
  "S04bsu009_u:41": "taḍāgopavanodyānaṃ trayametadbhaviṣyati // Mvyā_20 //",
  "S04bsu009_u:42": "śaṅkhonāma nṛpastatra mahātejā bhaviṣyati /",
  "S04bsu009_u:43": "caturdvīrpādhipeśvaraścakravarttī mahābalaḥ // Mvyā_21 //",
  "S04bsu009_u:44": "saptaratnasamanvitaścaturaṅgabalādhipaḥ /",
  "S04bsu009_u:45": "sahasraṃ hi janiṣyante putrāstadāsya bhūpateḥ // Mvyā_22 //",
  "S04bsu009_u:46": "pṛthivīṃ sāgarāntāñca sa paripālayiṣyati /",
  "S04bsu009_u:47": "yathādharmadaṇḍeṇa narādhipo hi tadyathā // Mvyā_23 //",
  "S04bsu009_u:48": "caturmahānidhistadā śaṅkhākhyasya ca bhūpateḥ /",
  "S04bsu009_u:49": "ratnānāṃ śatakoṭīnāṃ rājñastadā hi lokyate // Mvyā_24 //",
  "S04bsu009_u:50": "piṅgalaśca kaliṅgeṣu mithilāyām ca pāṇḍukaḥ /",
  "S04bsu009_u:51": "elapatraśca gāndhāre śaṃkho vārāṇasīpure // Mvyā_25 //",
  "S04bsu009_u:52": "caturbhirebhinidhibhissa rājā susamanvitaḥ /",
  "S04bsu009_u:53": "bhaviṣyati mahāvīraḥ śatapuṇyabaloditaḥ // Mvyā_26 //",
  "S04bsu009_u:54": "brāhmaṇastasya rājñāśca subrahmaṇaḥ purohitaḥ /",
  "S04bsu009_u:55": "bahuśrutaścaturvedastasyopādhyāyo bhaviṣyati // Mvyā_27 //",
  "S04bsu009_u:56": "adhyāpako mantradharaḥ smṛtimān vedapāragaḥ /",
  "S04bsu009_u:57": "kaiṭabhe sanighaṇṭe ca padavyākaraṇe tathā // Mvyā_28 //",
  "S04bsu009_u:58": "tadā brahmāvatī nāma tasya bhāryā bhaviṣyati /",
  "S04bsu009_u:59": "darśanīyā prāsādikā abhirūpā yaśasvinī // Mvyā_29 //",
  "S04bsu009_u:60": "tuṣitebhyaścayavitvā tu maitreyo hyagrapugdalaḥ /",
  "S04bsu009_u:61": "tasyāḥ kukṣau sa niyataṃ pratisandhiṃ grahīṣyati // Mvyā_30 //",
  "S04bsu009_u:62": "daśamāsāṃśca nikhilāṃ dhārayitvā mahādyūtiṃ /",
  "S04bsu009_u:63": "supuṣpitesminnudyāne maitreyajananī tataḥ // Mvyā_31 //",
  "S04bsu009_u:64": "na niṣaṇṇā nipannā vā sthitā sā dharmacāriṇī /",
  "S04bsu009_u:65": "drumasya śākhāmālamvya maitreyaṃ janayiṣyati // Mvyā_32 //",
  "S04bsu009_u:66": "niṣkramiṣyati pārśvena dakṣiṇena narottamaḥ /",
  "S04bsu009_u:67": "abhrakūṭādyathā sūryo nirgataśca prabhāvyate // Mvyā_32* //",
  "S04bsu009_u:68": "alipto garbhapaṅkena kuśeśayamivāmvunā /",
  "S04bsu009_u:69": "traidhātukamidaṃ sarvaṃ prabhayā pūrayiṣyati // Mvyā_33 //",
  "S04bsu009_u:70": "prīto 'tha taṃ sahasrākṣo devarājā śacīpatiḥ /",
  "S04bsu009_u:71": "jāyamānaṃ grahītā ca maitreyaṃ dvipadottamam // Mvyā_34 //",
  "S04bsu009_u:72": "padāni jātamātraśca saptāsau prakamiṣyati /",
  "S04bsu009_u:73": "pade pade nidhānañca padmaṃ padmaṃ bhaviṣyati // Mvyā_35 //",
  "S04bsu009_u:74": "diśaścatasraścodvīkṣya vācaṃ pravyāhariṣyati /",
  "S04bsu009_u:75": "iyaṃ me paścimā jāti nāsti bhūyaḥ punarbhavaḥ /",
  "S04bsu009_u:76": "na punarabhā gamiṣyāmi nirvāsyāmi nirāsravaḥ // Mvyā_36 //",
  "S04bsu009_u:77": "saṃsārārṇavamagnānāṃ sattvānāṃ duḥkhabhāgināṃ /",
  "S04bsu009_u:78": "tṛṣṇābandhanabaddhānāṃ kariṣyāmi vimocanam // Mvyā_37 //",
  "S04bsu009_u:79": "śvetaṃ cāsya surāśchatraṃ dhārayiṣyanti mūrdhani /",
  "S04bsu009_u:80": "śītoṣṇavāridhārābhyāṃ nāgendrau snāpayiṣyataḥ // Mvyā_38 //",
  "S04bsu009_u:81": "pratigṛhya ca taṃ dhātrī dvātriṃśadvaralakṣaṇam /",
  "S04bsu009_u:82": "śriyā jvalantaṃ maitreyaṃ mātre samupaneṣyati // Mvyā_39 //",
  "S04bsu009_u:83": "manoramāṃ ca śivikāṃ nānāratnavibhūṣitāṃ /",
  "S04bsu009_u:84": "ārūḍhāṃ putrasahitāṃ vahiṣyanti ca devatā // Mvyā_40 //",
  "S04bsu009_u:85": "tatastūrya sahasreṣu vādyamāneṣu tatpuraṃ /",
  "S04bsu009_u:86": "praviṣṭamātre maitreye puṣpavarṣaṃ patiṣyati // Mvyā_41 //",
  "S04bsu009_u:87": "dṛṣṭaivaṃ putraṃ subrahmā dvātriṃśadvaralakṣaṇam /",
  "S04bsu009_u:88": "pratyavīkṣātha mantreṣu tadā prīto bhaviṣyati // Mvyā_42 //",
  "S04bsu009_u:89": "gatidvayaṃ kumārasya yathā mantreṣu dṛśyate /",
  "S04bsu009_u:90": "narādhipaścakravarttī buddho vā dvipadottamaḥ // Mvyā_43 //",
  "S04bsu009_u:91": "sa ca yauvanasaṃprāpto maitreyaḥ puruṣottamaḥ /",
  "S04bsu009_u:92": "cintayiṣyati dharmātmā duḥkhitā khalviyaṃ prajāḥ // Mvyā_44 //",
  "S04bsu009_u:93": "brahmakharo mahāghoṣo hemavarṇo mahādyutiḥ /",
  "S04bsu009_u:94": "viśālavakṣaḥ pīnāṃsaḥ padmapatranibhekṣaṇaḥ // Mvyā_45 //",
  "S04bsu009_u:95": "hastaḥ pañcāśaducchrāya tasya kāyo bhaviṣyati /",
  "S04bsu009_u:96": "visṛtaśca tato 'rddheṇa śubhavarṇasamucchrayaḥ // Mvyā_46 //",
  "S04bsu009_u:97": "aśītibhiścaturbhiśca sahasraiḥ saṃpuraskṛtaḥ /",
  "S04bsu009_u:98": "mānavānāṃ sa maitreyo mantrānadhyāpayiṣyati // Mvyā_47 //",
  "S04bsu009_u:99": "atha śaṃkho narapatiḥ yūpamucchrāpayiṣyati /",
  "S04bsu009_u:100": "tiryañca ṣoḍaśavyāmaṃ ūrddhva vyāmasahasrakam // Mvyā_48 //",
  "S04bsu009_u:101": "sa taṃ yūpaṃ narapatirnānāratnavibhūṣitaṃ /",
  "S04bsu009_u:102": "pradāsyati dvijātibhyo yajñaṃ kṛtvā puraḥsaraṃ // Mvyā_49 //",
  "S04bsu009_u:103": "tañca ratnamayaṃ yūpaṃ dattamātraṃ manoramaṃ /",
  "S04bsu009_u:104": "brāhmaṇāṇāṃ sahasrāṇi vikiriṣyanti tatkṣaṇāt // Mvyā_50 //",
  "S04bsu009_u:105": "yūpasyatasya maitreyo dṛṣṭvā caitāmanityatāṃ /",
  "S04bsu009_u:106": "kṛtasraṃ vicintya saṃsāraṃ pravrajyāṃ rocayiṣyati // Mvyā_51 //",
  "S04bsu009_u:107": "yatvahaṃ pravrajitveha spṛśeyamamṛtaṃ padaṃ /",
  "S04bsu009_u:108": "vimocayeyaṃ janatāṃ vyādhimṛtyujarābhayāt // Mvyā_52 //",
  "S04bsu009_u:109": "aśītibhiḥ sahasraissa caturbhiśca puraskṛtaḥ /",
  "S04bsu009_u:110": "niṣkramiṣyati maitreyaḥ pravrajyāmagrapugdalaḥ // Mvyā_53 //",
  "S04bsu009_u:111": "nāgavṛkṣastadā tasya bodhivṛkṣo bhaviṣyati /",
  "S04bsu009_u:112": "pañcāśadyojanānyasya śākhā ūrddhaṃ samucchritāḥ // Mvyā_54 //",
  "S04bsu009_u:113": "niṣadya tasya cādhastānmaitreyaḥ puruṣottamaḥ /",
  "S04bsu009_u:114": "anuttarāṃ śivāṃ bodhiṃ samavāpsyati nāyakaḥ // Mvyā_55 //",
  "S04bsu009_u:115": "yasyāmeva ca rātrau sa pravrajyāṃ niṣkramiṣyati /",
  "S04bsu009_u:116": "tasyāṃ eva ca rātrau hi parāṃ bodhimavāpsyati // Mvyā_56 //",
  "S04bsu009_u:117": "aṣṭāṅgopetayā vācā tataḥ sa puruṣottamaḥ /",
  "S04bsu009_u:118": "deśayiṣyati saddharmaṃ sarvaduḥkhāpahaṃ śivam // Mvyā_57 //",
  "S04bsu009_u:119": "prasannāṃ janatāṃ dṛṣṭvā satyāni kathayiṣyati /",
  "S04bsu009_u:120": "duḥkhaṃ duḥkhasamutpādaṃ duḥkhasya samatikramaṃ // Mvyā_58 //",
  "S04bsu009_u:121": "āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /",
  "S04bsu009_u:122": "taṃ cāpi dharmaṃ saṃśrutya pratipatsyanti śāsane // Mvyā_59 //",
  "S04bsu009_u:123": "udyāne puṣpasaṃcchanne sannipāto bhaviṣyati /",
  "S04bsu009_u:124": "pūrṇaṃ ca yojanaśataṃ parṣattasya bhaviṣyati // Mvyā_60 //",
  "S04bsu009_u:125": "śrutvā narapati rājā śaṅkho nāma mahāyaśāḥ /",
  "S04bsu009_u:126": "datvā dānamasaṃkhyeyaṃ pravrajyāṃ niṣkramiṣyati // Mvyā_61 //",
  "S04bsu009_u:127": "aśītibhiścaturbhiśca sahasraiḥ parivāritaḥ /",
  "S04bsu009_u:128": "narādhipo viniṣkramya pravrajyāmupayāsyati // Mvyā_62 //",
  "S04bsu009_u:129": "anenaiva pramāṇena mānavānāṃ puraskṛtaḥ /",
  "S04bsu009_u:130": "maitreyasya pitā tatra pravrajyāṃ niṣkramiṣyati // Mvyā_63 //",
  "S04bsu009_u:131": "tato gṛhapatistatra sudhano nāma viśrutaḥ /",
  "S04bsu009_u:132": "pravrajiṣyati śuddhātmā maitreyasyānuśāsane // Mvyā_64 //",
  "S04bsu009_u:133": "strīratnamatha śaṅkhasya viśākhā nāma viśrutā /",
  "S04bsu009_u:134": "aśītibhiścaturbhiśca sahasraiḥ saṃpuraṣkṛtā //",
  "S04bsu009_u:135": "nārīṇāmabhiniṣkramya pravrajyāṃ rocayiṣyati // Mvyā_65 //",
  "S04bsu009_u:136": "prāṇinaḥ tatra samaye sahasrāṇi śatāni ca /",
  "S04bsu009_u:137": "pravrajyāmupayāsyanti maitreyasyānuśāsane // Mvyā_66 //",
  "S04bsu009_u:138": "supuṣpite 'sminnudyāne sannipāto bhaviṣyati /",
  "S04bsu009_u:139": "samantato yojanaśataṃ parṣat tasya bhaviṣyati // Mvyā_67 //",
  "S04bsu009_u:140": "tataḥ kāruṇikaḥ śāstā maitreyaḥ puruṣottamaḥ /",
  "S04bsu009_u:141": "samitiṃ vyavalokyātha imamarthaṃ pravakṣayati // Mvyā_68 //",
  "S04bsu009_u:142": "sarvete śākyasiṃhena guṇiśreṣṭheṇa trāyinā /",
  "S04bsu009_u:143": "arthato lokanāthena dṛṣṭvā saddharmadhātunā /",
  "S04bsu009_u:144": "ropitā mokṣamārgeṇa vikṣiptā mama śāsane // Mvyā_69 //",
  "S04bsu009_u:145": "chatradhvajapatākābhirgandhamālyavilepanaiḥ /",
  "S04bsu009_u:146": "kṛtvā stūpeṣu satkāraṃ āgatā hi mamāntikam // Mvyā_70 //",
  "S04bsu009_u:147": "saṃghe datvā ca dānāni cīvaraṃ pānabhojanaṃ /",
  "S04bsu009_u:148": "vividhaṃ glānabhaiṣajyaṃ āgatā hi mamāntikam // Mvyā_71 //",
  "S04bsu009_u:149": "kuṃkumodakasekaṃ ca candanenānulepanaṃ /",
  "S04bsu009_u:150": "datvā śākyamuneḥ stūpeṣvāgatā hi mamāntikam // Mvyā_72 //",
  "S04bsu009_u:151": "śikṣāpadāni cādhāya śākyasiṃhasya śāsane /",
  "S04bsu009_u:152": "paripālaya yathābhūtaṃ āgatā hi mamāntikam // Mvyā_73 //",
  "S04bsu009_u:153": "upoṣadhaṃ upoṣyeha āryamaṣṭāṅgikaṃ śubhaṃ /",
  "S04bsu009_u:154": "caturdaśīṃ pañcadaśīṃ pakṣasyehāṣṭamīṃ tathā /",
  "S04bsu009_u:155": "prātihārikapakṣaṃ cāṣyaṣṭāṅgaṃ susamāhitaṃ // Mvyā_74 //",
  "S04bsu009_u:156": "śīlāni ca samādāya saṃprāptāni ca śāsanam /",
  "S04bsu009_u:157": "buddhaṃ dharmeṃ ca saṃghaṃ ca sattvāste śāsanaṃ gatāḥ //",
  "S04bsu009_u:158": "kṛtvā ca kuśalaṃ karma macchāsanamupāgatāḥ // Mvyā_75 //",
  "S04bsu009_u:159": "tenaite preṣitāḥ sattvā pratiṣṭāśca mayāpyamī /",
  "S04bsu009_u:160": "gaṇiśreṣṭheṇa muninā parītā bhūrimedhasā // Mvyā_76 //",
  "S04bsu009_u:161": "prasannāṃ janatāṃ dṛṣṭvā satyāni kathayiṣyati /",
  "S04bsu009_u:162": "śrutvā ca te tato dharmaṃ prāpsyanti padamuttamam // Mvyā_77 //",
  "S04bsu009_u:163": "prātihāryatrayeṇāsau śrāvakānvinayiṣyati /",
  "S04bsu009_u:164": "sarvete āsravāstatra kṣipayiṣyanti suratāḥ // Mvyā_78 //",
  "S04bsu009_u:165": "prathamaḥ sannipātosya śrāvakāṇāṃ bhaviṣyati /",
  "S04bsu009_u:166": "pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ // Mvyā_79 //",
  "S04bsu009_u:167": "dvitīyaḥ sannipātosya śrāvakāṇāṃ bhaviṣyati /",
  "S04bsu009_u:168": "pūrṇāścaturnavati koṭyaḥ śāntānāṃ bhūrimedhasāṃ // Mvyā_80 //",
  "S04bsu009_u:169": "tṛtīyaḥ sannipātosya śrāvakāṇāṃ bhaviṣyati /",
  "S04bsu009_u:170": "pūrṇāḥ dvāviṃśati koṭyaḥ śāntānāṃ śāntacetasāṃ // Mvyā_81 //",
  "S04bsu009_u:171": "dharmacakraṃ pravartyātha vinīya suramānuṣān /",
  "S04bsu009_u:172": "sārdhaṃ śrāvakasaṃgheṇa pure piṇḍaṃ cariṣyati // Mvyā_82 //",
  "S04bsu009_u:173": "tataḥ praviśatastasyāṃ ramyāṃ ketumatīṃ purīṃ /",
  "S04bsu009_u:174": "māndārakāṇi puṣpāṇi patiṣyanti purottame //",
  "S04bsu009_u:175": "devatāḥ prakiriṣyanti tasmin puragate munau // Mvyā_83 //",
  "S04bsu009_u:176": "catvāraśca mahārājā śakraśca tridaśādhipaḥ /",
  "S04bsu009_u:177": "brahmā devagaṇaiḥ sārdhaṃ pūjāṃ tasya kariṣyati // Mvyā_84 //",
  "S04bsu009_u:178": "utpalaṃ kumudaṃ padmaṃ puṇḍarīkaṃ sugandhikaṃ /",
  "S04bsu009_u:179": "aguruṃ candanaṃ cāpi divyaṃ mālyaṃ patiṣyati // Mvyā_85 //",
  "S04bsu009_u:180": "cailakṣepaṃ kariṣyanti devaputrā maharddhikāḥ /",
  "S04bsu009_u:181": "taṃ lokanāthamudvīkṣapa praviśantaṃ purottamam // Mvyā_86 //",
  "S04bsu009_u:182": "divyaśca tūryanirghoṣo divyaṃ mālyaṃ patiṣyati /",
  "S04bsu009_u:183": "devatā prakiriṣyanti tasmin puragate munau // Mvyā_87 //",
  "S04bsu009_u:184": "ye tu ketumatīṃ kecit vāsayaṣyanti mānuṣāḥ /",
  "S04bsu009_u:185": "tepi taṃ pūjayiṣyanti praviśantaṃ purottamam // Mvyā_88 //",
  "S04bsu009_u:186": "pathi bhūmyāstaraṃ tatra mṛdutūlapicopamam /",
  "S04bsu009_u:187": "vicitrañca śubhaṃ mālyaṃ vikiriṣyanti te tadā // Mvyā_89 //",
  "S04bsu009_u:188": "chatradhvajapatākabhirarcayiṣyanti mānuṣāḥ /",
  "S04bsu009_u:189": "śubhaiśca tūryanirghoṣaiḥ prasannamanaso narāḥ // Mvyā_90 //",
  "S04bsu009_u:190": "taṃ ca śakraḥ sahasrākṣo devarājaḥ śacīpatiḥ /",
  "S04bsu009_u:191": "prahṛṣṭaḥ prāñjalirbhūtvā maitreyaṃ stoṣyate jinam // Mvyā_91 //",
  "S04bsu009_u:192": "namaste puruṣājanya namaste puruṣottama /",
  "S04bsu009_u:193": "anukampasva janatāṃ bhagavannagrapugdala // Mvyā_92 //",
  "S04bsu009_u:194": "maharddhiko devaputrastasya māro bhaviṣyati /",
  "S04bsu009_u:195": "sa cāpi prāñjalirbhūtvā stoṣyate lokanāyakam // Mvyā_93 //",
  "S04bsu009_u:196": "śuddhāvāsa sahasraiśca bahubhiḥ parivāritaḥ /",
  "S04bsu009_u:197": "pravekṣyate ca maitreyo lokanātho vināyakaḥ // Mvyā_94 //",
  "S04bsu009_u:198": "brāhmaṇaparivāreṇa brahmā cāpi girāsphuṭam /",
  "S04bsu009_u:199": "kathayiṣyati saddharmaṃ brāhmaṃ ghoṣamudīrayan // Mvyā_95 //",
  "S04bsu009_u:200": "ākīrṇā pṛthivī sarvā arhadbhiśca bhaviṣyati /",
  "S04bsu009_u:201": "kṣīṇāśravairvāntadoṣaiḥ prahīṇabhavabandhanaiḥ // Mvyā_96 //",
  "S04bsu009_u:202": "hṛṣṭā devamanuṣyāśca gandharvā yakṣarākṣasāḥ /",
  "S04bsu009_u:203": "śāstuḥ pūjāṃ kariṣyanti nāgāścāpi maharddhikāḥ // Mvyā_97 //",
  "S04bsu009_u:204": "te vai nūnaṃ bhaviṣyanti cyānaghācchinnasaṃśayāḥ /",
  "S04bsu009_u:205": "utkṣiptaparikhāḥ dhīrā anādānā nirutsakāḥ //",
  "S04bsu009_u:206": "brahmacaryañcariṣyanti maitreyasyānuśāsane // Mvyā_98 //",
  "S04bsu009_u:207": "te 'pi nūnaṃ bhaviṣyanti amamā aparigrahāḥ /",
  "S04bsu009_u:208": "ajātarūparajatā aniketā asaṃstavāḥ /",
  "S04bsu009_u:209": "brahmacaryañcariṣyanti ye maitreyānuśāsane // Mvyā_99 //",
  "S04bsu009_u:210": "te vai pāraṃ gamiṣyanti chitvā jālameva bhujāt /",
  "S04bsu009_u:211": "dhyānāni copasaṃpadya prītisaukhyasamanvitāḥ /",
  "S04bsu009_u:212": "brahmacaryañcariṣyanti maitreyasyānuśāsane // Mvyā_100 //",
  "S04bsu009_u:213": "ṣaṣṭhiṃ varṣa sahasrāṇi maitreyo dvipadottamaḥ /",
  "S04bsu009_u:214": "deśayiṣyati saddharmaṃ śāstā lokānukampayā // Mvyā_101 //",
  "S04bsu009_u:215": "śatāni ca sahasrāṇi prāṇiṇāṃ sa vināyakaḥ /",
  "S04bsu009_u:216": "vinīya dharmakāyena tato nirvāṇameṣyati // Mvyā_102 //",
  "S04bsu009_u:217": "tasmiṃśca nirvṛte dhīre maitreye dvipadottame /",
  "S04bsu009_u:218": "daśavarṣasahasrāṇi saddharmaṃ sthāsyati kṣitau // Mvyā_103 //",
  "S04bsu009_u:219": "prasādayati cittāni tasmācchākyamunau jine /",
  "S04bsu009_u:220": "tatodṛkṣatha maitreyaṃ saṃbuddhaṃ dvipadottamam // Mvyā_104 //",
  "S04bsu009_u:221": "tasmāddharme ca buddhe ca saṃghe cāpi gaṇottame /",
  "S04bsu009_u:222": "prasādayati cittāni bhaviṣyati maharddhikaṃ // Mvyā_105 //",
  "S04bsu009_u:223": "taṃ tādṛśaṃ kāruṇikaṃ maitreyaṃ dvipadottamaṃ /",
  "S04bsu009_u:224": "ārādhayitvā kālena tato nirvāṇameṣyatha // Mvyā_106 //",
  "S04bsu009_u:225": "idamāścaryakaṃ śrutvā dṛṣṭvā ca vibhavānalpikāṃ /",
  "S04bsu009_u:226": "ko vidvānna prasīdeta api kṛṣṇāsu jātiṣu // Mvyā_107 //",
  "S04bsu009_u:227": "tasmādihātmakāmena māhātmayamabhikāṃkṣatāḥ /",
  "S04bsu009_u:228": "saddharmo gurukarttavyaḥ smaratā buddhaśāsanam // Mvyā_108 //",
  "S04bsu009_u:229": "// maitreyavyākaraṇaṃ samāptaṃ //"
}