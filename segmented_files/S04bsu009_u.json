{
  "S04bsu009_u:0_0": "Ārya Maitreyavyākaraṇaṃ",
  "S04bsu009_u:1_0": "namaḥ āryamaitreyāya /",
  "S04bsu009_u:mvya_1_0": "śāriputro mahāprajñaḥ dharmasenāpatibibhuḥ /",
  "S04bsu009_u:mvya_1_1": "lokānāmanukampāya śāstāraṃ paryapṛcchata //",
  "S04bsu009_u:mvya_2_0": "sūtrāntare purā 'khyātaṃ yaṃ lokanāyakasya ca /",
  "S04bsu009_u:mvya_2_1": "buddhasyānāgatasya hi maitreyanāma śāsanaṃ //",
  "S04bsu009_u:mvya_3_0": "vyākhyāhi tadvalaṃ cāpi ṛddhiṃ sarvārthavardhanaṃ /",
  "S04bsu009_u:mvya_3_1": "śrotumicchāma eva ca nāyakasya narottama //",
  "S04bsu009_u:mvya_4_0": "tacchrutvā bhagavānāha śṛṇu naravarasya tvaṃ /",
  "S04bsu009_u:mvya_4_1": "tasya maitreyabuddhasya vibhavaṃ vyākṛtaṃ mayā //",
  "S04bsu009_u:mvya_5_0": "śukṣyanti ca tadārnavāḥ samantāt bahuyojanāḥ /",
  "S04bsu009_u:mvya_5_1": "pratipādyā bhaviṣyanti mārgāśca cakravartinaḥ //",
  "S04bsu009_u:mvya_6_0": "jambudvīpaṃ samantataḥ āyatanaṃ tadāhi ca /",
  "S04bsu009_u:mvya_6_1": "āvāsaṃ sarvabhūtānāṃ daśasahasrayojanam //",
  "S04bsu009_u:mvya_7_0": "narāstaddeśikāśca hi bhaviṣyanti śubhaṅkarāḥ /",
  "S04bsu009_u:mvya_7_1": "ahiṃsakāśca nirdaṇḍyāḥ susamṛddhāśca subhagāḥ //",
  "S04bsu009_u:mvya_8_0": "niṣkaṇṭakaśca bhūsthalaṃ samatalaṃ hi śyāmalaṃ /",
  "S04bsu009_u:mvya_8_1": "unnamāvanamaśritaṃ mṛdutūla 'picopamaṃ //",
  "S04bsu009_u:mvya_9_0": "gandhaśāli janiṣyate kṛṣṭimṛte ca madhuraṃ /",
  "S04bsu009_u:mvya_9_1": "nānāvarṇābhilaṅkṛtā bhaviṣyanti cailadrumāḥ //",
  "S04bsu009_u:mvya_10_0": "drumāśca krośavistṛtā patrapuṣpaphalānatāḥ /",
  "S04bsu009_u:mvya_10_1": "sahasrāśītimātraśca āyustadā bhaviṣyati //",
  "S04bsu009_u:mvya_11_0": "varṇavantaḥ bhaviṣyanti balavanto mahākāyāḥ /",
  "S04bsu009_u:mvya_11_1": "sattvāḥ dakṣāśca niṣkleśā nirdoṣā dirghajīvinaḥ //",
  "S04bsu009_u:mvya_12_0": "rogatrayaṃ bhaviṣyati kāmojarā 'gnimāndyañca /",
  "S04bsu009_u:mvya_12_1": "pañcaśatatame varṣe pariṇītā ca dārikā //",
  "S04bsu009_u:mvya_13_0": "tadā ketumatī nāma purī tatra bhaviṣyati /",
  "S04bsu009_u:mvya_13_1": "sattvānāñca nivāsanaṃ prāṇināṃ hitakāriṇāṃ //",
  "S04bsu009_u:mvya_14_0": "dīrghā dvādaśayaujana sapta vistāraśo hyasau /",
  "S04bsu009_u:mvya_14_1": "nagaraṃ puṇyavacca tat viśuddhañca manoramaṃ //",
  "S04bsu009_u:mvya_15_0": "saptaratnamayāḥ prāṃśuprākārāḥ krośavistṛtāḥ /",
  "S04bsu009_u:mvya_15_1": "nānāratnavibhūṣitagopuratoraṇānyapi //",
  "S04bsu009_u:mvya_16_0": "iṣṭakairnimitāśca te ratnamayairbhaviṣyanti /",
  "S04bsu009_u:mvya_16_1": "padmotpalasamācchanāḥ parikhā haṃsaśobhitā //",
  "S04bsu009_u:mvya_17_0": "mālairhi pariveṣṭitaṃ saptatālaismamantataḥ /",
  "S04bsu009_u:mvya_17_1": "catūratnamayāstālāḥ kiṅkinījālaśobhitāḥ //",
  "S04bsu009_u:mvya_18_0": "tattālebhyonilājjātaḥ śabdaścaiva manoramaḥ /",
  "S04bsu009_u:mvya_18_1": "sumadhuro yathā tūryaṃ tacca pañcāṅgasaṃyutaṃ //",
  "S04bsu009_u:mvya_19_0": "nagare 'smin narāśca ye viśrāmasukhakāminaḥ /",
  "S04bsu009_u:mvya_19_1": "prahṛṣṭābhirabhiṣyante tālaśabdaiśca te tadā //",
  "S04bsu009_u:mvya_20_0": "nagaramapi tatkṛtamutpalakumudākīrṇaṃ /",
  "S04bsu009_u:mvya_20_1": "taḍāgopavanodyānaṃ trayametadbhaviṣyati //",
  "S04bsu009_u:mvya_21_0": "śaṅkhonāma nṛpastatra mahātejā bhaviṣyati /",
  "S04bsu009_u:mvya_21_1": "caturdvīrpādhipeśvaraścakravarttī mahābalaḥ //",
  "S04bsu009_u:mvya_22_0": "saptaratnasamanvitaścaturaṅgabalādhipaḥ /",
  "S04bsu009_u:mvya_22_1": "sahasraṃ hi janiṣyante putrāstadāsya bhūpateḥ //",
  "S04bsu009_u:mvya_23_0": "pṛthivīṃ sāgarāntāñca sa paripālayiṣyati /",
  "S04bsu009_u:mvya_23_1": "yathādharmadaṇḍeṇa narādhipo hi tadyathā //",
  "S04bsu009_u:mvya_24_0": "caturmahānidhistadā śaṅkhākhyasya ca bhūpateḥ /",
  "S04bsu009_u:mvya_24_1": "ratnānāṃ śatakoṭīnāṃ rājñastadā hi lokyate //",
  "S04bsu009_u:mvya_25_0": "piṅgalaśca kaliṅgeṣu mithilāyām ca pāṇḍukaḥ /",
  "S04bsu009_u:mvya_25_1": "elapatraśca gāndhāre śaṃkho vārāṇasīpure //",
  "S04bsu009_u:mvya_26_0": "caturbhirebhinidhibhissa rājā susamanvitaḥ /",
  "S04bsu009_u:mvya_26_1": "bhaviṣyati mahāvīraḥ śatapuṇyabaloditaḥ //",
  "S04bsu009_u:mvya_27_0": "brāhmaṇastasya rājñāśca subrahmaṇaḥ purohitaḥ /",
  "S04bsu009_u:mvya_27_1": "bahuśrutaścaturvedastasyopādhyāyo bhaviṣyati //",
  "S04bsu009_u:mvya_28_0": "adhyāpako mantradharaḥ smṛtimān vedapāragaḥ /",
  "S04bsu009_u:mvya_28_1": "kaiṭabhe sanighaṇṭe ca padavyākaraṇe tathā //",
  "S04bsu009_u:mvya_29_0": "tadā brahmāvatī nāma tasya bhāryā bhaviṣyati /",
  "S04bsu009_u:mvya_29_1": "darśanīyā prāsādikā abhirūpā yaśasvinī //",
  "S04bsu009_u:mvya_30_0": "tuṣitebhyaścayavitvā tu maitreyo hyagrapugdalaḥ /",
  "S04bsu009_u:mvya_30_1": "tasyāḥ kukṣau sa niyataṃ pratisandhiṃ grahīṣyati //",
  "S04bsu009_u:mvya_31_0": "daśamāsāṃśca nikhilāṃ dhārayitvā mahādyūtiṃ /",
  "S04bsu009_u:mvya_31_1": "supuṣpitesminnudyāne maitreyajananī tataḥ //",
  "S04bsu009_u:mvya_32_0": "na niṣaṇṇā nipannā vā sthitā sā dharmacāriṇī /",
  "S04bsu009_u:mvya_32_1": "drumasya śākhāmālamvya maitreyaṃ janayiṣyati //",
  "S04bsu009_u:mvya_32__0": "niṣkramiṣyati pārśvena dakṣiṇena narottamaḥ /",
  "S04bsu009_u:mvya_32__1": "abhrakūṭādyathā sūryo nirgataśca prabhāvyate //",
  "S04bsu009_u:mvya_33_0": "alipto garbhapaṅkena kuśeśayamivāmvunā /",
  "S04bsu009_u:mvya_33_1": "traidhātukamidaṃ sarvaṃ prabhayā pūrayiṣyati //",
  "S04bsu009_u:mvya_34_0": "prīto 'tha taṃ sahasrākṣo devarājā śacīpatiḥ /",
  "S04bsu009_u:mvya_34_1": "jāyamānaṃ grahītā ca maitreyaṃ dvipadottamam //",
  "S04bsu009_u:mvya_35_0": "padāni jātamātraśca saptāsau prakamiṣyati /",
  "S04bsu009_u:mvya_35_1": "pade pade nidhānañca padmaṃ padmaṃ bhaviṣyati //",
  "S04bsu009_u:mvya_36_0": "diśaścatasraścodvīkṣya vācaṃ pravyāhariṣyati /",
  "S04bsu009_u:mvya_36_1": "iyaṃ me paścimā jāti nāsti bhūyaḥ punarbhavaḥ /",
  "S04bsu009_u:mvya_36_2": "na punarabhā gamiṣyāmi nirvāsyāmi nirāsravaḥ //",
  "S04bsu009_u:mvya_37_0": "saṃsārārṇavamagnānāṃ sattvānāṃ duḥkhabhāgināṃ /",
  "S04bsu009_u:mvya_37_1": "tṛṣṇābandhanabaddhānāṃ kariṣyāmi vimocanam //",
  "S04bsu009_u:mvya_38_0": "śvetaṃ cāsya surāśchatraṃ dhārayiṣyanti mūrdhani /",
  "S04bsu009_u:mvya_38_1": "śītoṣṇavāridhārābhyāṃ nāgendrau snāpayiṣyataḥ //",
  "S04bsu009_u:mvya_39_0": "pratigṛhya ca taṃ dhātrī dvātriṃśadvaralakṣaṇam /",
  "S04bsu009_u:mvya_39_1": "śriyā jvalantaṃ maitreyaṃ mātre samupaneṣyati //",
  "S04bsu009_u:mvya_40_0": "manoramāṃ ca śivikāṃ nānāratnavibhūṣitāṃ /",
  "S04bsu009_u:mvya_40_1": "ārūḍhāṃ putrasahitāṃ vahiṣyanti ca devatā //",
  "S04bsu009_u:mvya_41_0": "tatastūrya sahasreṣu vādyamāneṣu tatpuraṃ /",
  "S04bsu009_u:mvya_41_1": "praviṣṭamātre maitreye puṣpavarṣaṃ patiṣyati //",
  "S04bsu009_u:mvya_42_0": "dṛṣṭaivaṃ putraṃ subrahmā dvātriṃśadvaralakṣaṇam /",
  "S04bsu009_u:mvya_42_1": "pratyavīkṣātha mantreṣu tadā prīto bhaviṣyati //",
  "S04bsu009_u:mvya_43_0": "gatidvayaṃ kumārasya yathā mantreṣu dṛśyate /",
  "S04bsu009_u:mvya_43_1": "narādhipaścakravarttī buddho vā dvipadottamaḥ //",
  "S04bsu009_u:mvya_44_0": "sa ca yauvanasaṃprāpto maitreyaḥ puruṣottamaḥ /",
  "S04bsu009_u:mvya_44_1": "cintayiṣyati dharmātmā duḥkhitā khalviyaṃ prajāḥ //",
  "S04bsu009_u:mvya_45_0": "brahmakharo mahāghoṣo hemavarṇo mahādyutiḥ /",
  "S04bsu009_u:mvya_45_1": "viśālavakṣaḥ pīnāṃsaḥ padmapatranibhekṣaṇaḥ //",
  "S04bsu009_u:mvya_46_0": "hastaḥ pañcāśaducchrāya tasya kāyo bhaviṣyati /",
  "S04bsu009_u:mvya_46_1": "visṛtaśca tato 'rddheṇa śubhavarṇasamucchrayaḥ //",
  "S04bsu009_u:mvya_47_0": "aśītibhiścaturbhiśca sahasraiḥ saṃpuraskṛtaḥ /",
  "S04bsu009_u:mvya_47_1": "mānavānāṃ sa maitreyo mantrānadhyāpayiṣyati //",
  "S04bsu009_u:mvya_48_0": "atha śaṃkho narapatiḥ yūpamucchrāpayiṣyati /",
  "S04bsu009_u:mvya_48_1": "tiryañca ṣoḍaśavyāmaṃ ūrddhva vyāmasahasrakam //",
  "S04bsu009_u:mvya_49_0": "sa taṃ yūpaṃ narapatirnānāratnavibhūṣitaṃ /",
  "S04bsu009_u:mvya_49_1": "pradāsyati dvijātibhyo yajñaṃ kṛtvā puraḥsaraṃ //",
  "S04bsu009_u:mvya_50_0": "tañca ratnamayaṃ yūpaṃ dattamātraṃ manoramaṃ /",
  "S04bsu009_u:mvya_50_1": "brāhmaṇāṇāṃ sahasrāṇi vikiriṣyanti tatkṣaṇāt //",
  "S04bsu009_u:mvya_51_0": "yūpasyatasya maitreyo dṛṣṭvā caitāmanityatāṃ /",
  "S04bsu009_u:mvya_51_1": "kṛtasraṃ vicintya saṃsāraṃ pravrajyāṃ rocayiṣyati //",
  "S04bsu009_u:mvya_52_0": "yatvahaṃ pravrajitveha spṛśeyamamṛtaṃ padaṃ /",
  "S04bsu009_u:mvya_52_1": "vimocayeyaṃ janatāṃ vyādhimṛtyujarābhayāt //",
  "S04bsu009_u:mvya_53_0": "aśītibhiḥ sahasraissa caturbhiśca puraskṛtaḥ /",
  "S04bsu009_u:mvya_53_1": "niṣkramiṣyati maitreyaḥ pravrajyāmagrapugdalaḥ //",
  "S04bsu009_u:mvya_54_0": "nāgavṛkṣastadā tasya bodhivṛkṣo bhaviṣyati /",
  "S04bsu009_u:mvya_54_1": "pañcāśadyojanānyasya śākhā ūrddhaṃ samucchritāḥ //",
  "S04bsu009_u:mvya_55_0": "niṣadya tasya cādhastānmaitreyaḥ puruṣottamaḥ /",
  "S04bsu009_u:mvya_55_1": "anuttarāṃ śivāṃ bodhiṃ samavāpsyati nāyakaḥ //",
  "S04bsu009_u:mvya_56_0": "yasyāmeva ca rātrau sa pravrajyāṃ niṣkramiṣyati /",
  "S04bsu009_u:mvya_56_1": "tasyāṃ eva ca rātrau hi parāṃ bodhimavāpsyati //",
  "S04bsu009_u:mvya_57_0": "aṣṭāṅgopetayā vācā tataḥ sa puruṣottamaḥ /",
  "S04bsu009_u:mvya_57_1": "deśayiṣyati saddharmaṃ sarvaduḥkhāpahaṃ śivam //",
  "S04bsu009_u:mvya_58_0": "prasannāṃ janatāṃ dṛṣṭvā satyāni kathayiṣyati /",
  "S04bsu009_u:mvya_58_1": "duḥkhaṃ duḥkhasamutpādaṃ duḥkhasya samatikramaṃ //",
  "S04bsu009_u:mvya_59_0": "āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /",
  "S04bsu009_u:mvya_59_1": "taṃ cāpi dharmaṃ saṃśrutya pratipatsyanti śāsane //",
  "S04bsu009_u:mvya_60_0": "udyāne puṣpasaṃcchanne sannipāto bhaviṣyati /",
  "S04bsu009_u:mvya_60_1": "pūrṇaṃ ca yojanaśataṃ parṣattasya bhaviṣyati //",
  "S04bsu009_u:mvya_61_0": "śrutvā narapati rājā śaṅkho nāma mahāyaśāḥ /",
  "S04bsu009_u:mvya_61_1": "datvā dānamasaṃkhyeyaṃ pravrajyāṃ niṣkramiṣyati //",
  "S04bsu009_u:mvya_62_0": "aśītibhiścaturbhiśca sahasraiḥ parivāritaḥ /",
  "S04bsu009_u:mvya_62_1": "narādhipo viniṣkramya pravrajyāmupayāsyati //",
  "S04bsu009_u:mvya_63_0": "anenaiva pramāṇena mānavānāṃ puraskṛtaḥ /",
  "S04bsu009_u:mvya_63_1": "maitreyasya pitā tatra pravrajyāṃ niṣkramiṣyati //",
  "S04bsu009_u:mvya_64_0": "tato gṛhapatistatra sudhano nāma viśrutaḥ /",
  "S04bsu009_u:mvya_64_1": "pravrajiṣyati śuddhātmā maitreyasyānuśāsane //",
  "S04bsu009_u:mvya_65_0": "strīratnamatha śaṅkhasya viśākhā nāma viśrutā /",
  "S04bsu009_u:mvya_65_1": "aśītibhiścaturbhiśca sahasraiḥ saṃpuraṣkṛtā //",
  "S04bsu009_u:mvya_65_2": "nārīṇāmabhiniṣkramya pravrajyāṃ rocayiṣyati //",
  "S04bsu009_u:mvya_66_0": "prāṇinaḥ tatra samaye sahasrāṇi śatāni ca /",
  "S04bsu009_u:mvya_66_1": "pravrajyāmupayāsyanti maitreyasyānuśāsane //",
  "S04bsu009_u:mvya_67_0": "supuṣpite 'sminnudyāne sannipāto bhaviṣyati /",
  "S04bsu009_u:mvya_67_1": "samantato yojanaśataṃ parṣat tasya bhaviṣyati //",
  "S04bsu009_u:mvya_68_0": "tataḥ kāruṇikaḥ śāstā maitreyaḥ puruṣottamaḥ /",
  "S04bsu009_u:mvya_68_1": "samitiṃ vyavalokyātha imamarthaṃ pravakṣayati //",
  "S04bsu009_u:mvya_69_0": "sarvete śākyasiṃhena guṇiśreṣṭheṇa trāyinā /",
  "S04bsu009_u:mvya_69_1": "arthato lokanāthena dṛṣṭvā saddharmadhātunā /",
  "S04bsu009_u:mvya_69_2": "ropitā mokṣamārgeṇa vikṣiptā mama śāsane //",
  "S04bsu009_u:mvya_70_0": "chatradhvajapatākābhirgandhamālyavilepanaiḥ /",
  "S04bsu009_u:mvya_70_1": "kṛtvā stūpeṣu satkāraṃ āgatā hi mamāntikam //",
  "S04bsu009_u:mvya_71_0": "saṃghe datvā ca dānāni cīvaraṃ pānabhojanaṃ /",
  "S04bsu009_u:mvya_71_1": "vividhaṃ glānabhaiṣajyaṃ āgatā hi mamāntikam //",
  "S04bsu009_u:mvya_72_0": "kuṃkumodakasekaṃ ca candanenānulepanaṃ /",
  "S04bsu009_u:mvya_72_1": "datvā śākyamuneḥ stūpeṣvāgatā hi mamāntikam //",
  "S04bsu009_u:mvya_73_0": "śikṣāpadāni cādhāya śākyasiṃhasya śāsane /",
  "S04bsu009_u:mvya_73_1": "paripālaya yathābhūtaṃ āgatā hi mamāntikam //",
  "S04bsu009_u:mvya_74_0": "upoṣadhaṃ upoṣyeha āryamaṣṭāṅgikaṃ śubhaṃ /",
  "S04bsu009_u:mvya_74_1": "caturdaśīṃ pañcadaśīṃ pakṣasyehāṣṭamīṃ tathā /",
  "S04bsu009_u:mvya_74_2": "prātihārikapakṣaṃ cāṣyaṣṭāṅgaṃ susamāhitaṃ //",
  "S04bsu009_u:mvya_75_0": "śīlāni ca samādāya saṃprāptāni ca śāsanam /",
  "S04bsu009_u:mvya_75_1": "buddhaṃ dharmeṃ ca saṃghaṃ ca sattvāste śāsanaṃ gatāḥ //",
  "S04bsu009_u:mvya_75_2": "kṛtvā ca kuśalaṃ karma macchāsanamupāgatāḥ //",
  "S04bsu009_u:mvya_76_0": "tenaite preṣitāḥ sattvā pratiṣṭāśca mayāpyamī /",
  "S04bsu009_u:mvya_76_1": "gaṇiśreṣṭheṇa muninā parītā bhūrimedhasā //",
  "S04bsu009_u:mvya_77_0": "prasannāṃ janatāṃ dṛṣṭvā satyāni kathayiṣyati /",
  "S04bsu009_u:mvya_77_1": "śrutvā ca te tato dharmaṃ prāpsyanti padamuttamam //",
  "S04bsu009_u:mvya_78_0": "prātihāryatrayeṇāsau śrāvakānvinayiṣyati /",
  "S04bsu009_u:mvya_78_1": "sarvete āsravāstatra kṣipayiṣyanti suratāḥ //",
  "S04bsu009_u:mvya_79_0": "prathamaḥ sannipātosya śrāvakāṇāṃ bhaviṣyati /",
  "S04bsu009_u:mvya_79_1": "pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ //",
  "S04bsu009_u:mvya_80_0": "dvitīyaḥ sannipātosya śrāvakāṇāṃ bhaviṣyati /",
  "S04bsu009_u:mvya_80_1": "pūrṇāścaturnavati koṭyaḥ śāntānāṃ bhūrimedhasāṃ //",
  "S04bsu009_u:mvya_81_0": "tṛtīyaḥ sannipātosya śrāvakāṇāṃ bhaviṣyati /",
  "S04bsu009_u:mvya_81_1": "pūrṇāḥ dvāviṃśati koṭyaḥ śāntānāṃ śāntacetasāṃ //",
  "S04bsu009_u:mvya_82_0": "dharmacakraṃ pravartyātha vinīya suramānuṣān /",
  "S04bsu009_u:mvya_82_1": "sārdhaṃ śrāvakasaṃgheṇa pure piṇḍaṃ cariṣyati //",
  "S04bsu009_u:mvya_83_0": "tataḥ praviśatastasyāṃ ramyāṃ ketumatīṃ purīṃ /",
  "S04bsu009_u:mvya_83_1": "māndārakāṇi puṣpāṇi patiṣyanti purottame //",
  "S04bsu009_u:mvya_83_2": "devatāḥ prakiriṣyanti tasmin puragate munau //",
  "S04bsu009_u:mvya_84_0": "catvāraśca mahārājā śakraśca tridaśādhipaḥ /",
  "S04bsu009_u:mvya_84_1": "brahmā devagaṇaiḥ sārdhaṃ pūjāṃ tasya kariṣyati //",
  "S04bsu009_u:mvya_85_0": "utpalaṃ kumudaṃ padmaṃ puṇḍarīkaṃ sugandhikaṃ /",
  "S04bsu009_u:mvya_85_1": "aguruṃ candanaṃ cāpi divyaṃ mālyaṃ patiṣyati //",
  "S04bsu009_u:mvya_86_0": "cailakṣepaṃ kariṣyanti devaputrā maharddhikāḥ /",
  "S04bsu009_u:mvya_86_1": "taṃ lokanāthamudvīkṣapa praviśantaṃ purottamam //",
  "S04bsu009_u:mvya_87_0": "divyaśca tūryanirghoṣo divyaṃ mālyaṃ patiṣyati /",
  "S04bsu009_u:mvya_87_1": "devatā prakiriṣyanti tasmin puragate munau //",
  "S04bsu009_u:mvya_88_0": "ye tu ketumatīṃ kecit vāsayaṣyanti mānuṣāḥ /",
  "S04bsu009_u:mvya_88_1": "tepi taṃ pūjayiṣyanti praviśantaṃ purottamam //",
  "S04bsu009_u:mvya_89_0": "pathi bhūmyāstaraṃ tatra mṛdutūlapicopamam /",
  "S04bsu009_u:mvya_89_1": "vicitrañca śubhaṃ mālyaṃ vikiriṣyanti te tadā //",
  "S04bsu009_u:mvya_90_0": "chatradhvajapatākabhirarcayiṣyanti mānuṣāḥ /",
  "S04bsu009_u:mvya_90_1": "śubhaiśca tūryanirghoṣaiḥ prasannamanaso narāḥ //",
  "S04bsu009_u:mvya_91_0": "taṃ ca śakraḥ sahasrākṣo devarājaḥ śacīpatiḥ /",
  "S04bsu009_u:mvya_91_1": "prahṛṣṭaḥ prāñjalirbhūtvā maitreyaṃ stoṣyate jinam //",
  "S04bsu009_u:mvya_92_0": "namaste puruṣājanya namaste puruṣottama /",
  "S04bsu009_u:mvya_92_1": "anukampasva janatāṃ bhagavannagrapugdala //",
  "S04bsu009_u:mvya_93_0": "maharddhiko devaputrastasya māro bhaviṣyati /",
  "S04bsu009_u:mvya_93_1": "sa cāpi prāñjalirbhūtvā stoṣyate lokanāyakam //",
  "S04bsu009_u:mvya_94_0": "śuddhāvāsa sahasraiśca bahubhiḥ parivāritaḥ /",
  "S04bsu009_u:mvya_94_1": "pravekṣyate ca maitreyo lokanātho vināyakaḥ //",
  "S04bsu009_u:mvya_95_0": "brāhmaṇaparivāreṇa brahmā cāpi girāsphuṭam /",
  "S04bsu009_u:mvya_95_1": "kathayiṣyati saddharmaṃ brāhmaṃ ghoṣamudīrayan //",
  "S04bsu009_u:mvya_96_0": "ākīrṇā pṛthivī sarvā arhadbhiśca bhaviṣyati /",
  "S04bsu009_u:mvya_96_1": "kṣīṇāśravairvāntadoṣaiḥ prahīṇabhavabandhanaiḥ //",
  "S04bsu009_u:mvya_97_0": "hṛṣṭā devamanuṣyāśca gandharvā yakṣarākṣasāḥ /",
  "S04bsu009_u:mvya_97_1": "śāstuḥ pūjāṃ kariṣyanti nāgāścāpi maharddhikāḥ //",
  "S04bsu009_u:mvya_98_0": "te vai nūnaṃ bhaviṣyanti cyānaghācchinnasaṃśayāḥ /",
  "S04bsu009_u:mvya_98_1": "utkṣiptaparikhāḥ dhīrā anādānā nirutsakāḥ //",
  "S04bsu009_u:mvya_98_2": "brahmacaryañcariṣyanti maitreyasyānuśāsane //",
  "S04bsu009_u:mvya_99_0": "te 'pi nūnaṃ bhaviṣyanti amamā aparigrahāḥ /",
  "S04bsu009_u:mvya_99_1": "ajātarūparajatā aniketā asaṃstavāḥ /",
  "S04bsu009_u:mvya_99_2": "brahmacaryañcariṣyanti ye maitreyānuśāsane //",
  "S04bsu009_u:mvya_100_0": "te vai pāraṃ gamiṣyanti chitvā jālameva bhujāt /",
  "S04bsu009_u:mvya_100_1": "dhyānāni copasaṃpadya prītisaukhyasamanvitāḥ /",
  "S04bsu009_u:mvya_100_2": "brahmacaryañcariṣyanti maitreyasyānuśāsane //",
  "S04bsu009_u:mvya_101_0": "ṣaṣṭhiṃ varṣa sahasrāṇi maitreyo dvipadottamaḥ /",
  "S04bsu009_u:mvya_101_1": "deśayiṣyati saddharmaṃ śāstā lokānukampayā //",
  "S04bsu009_u:mvya_102_0": "śatāni ca sahasrāṇi prāṇiṇāṃ sa vināyakaḥ /",
  "S04bsu009_u:mvya_102_1": "vinīya dharmakāyena tato nirvāṇameṣyati //",
  "S04bsu009_u:mvya_103_0": "tasmiṃśca nirvṛte dhīre maitreye dvipadottame /",
  "S04bsu009_u:mvya_103_1": "daśavarṣasahasrāṇi saddharmaṃ sthāsyati kṣitau //",
  "S04bsu009_u:mvya_104_0": "prasādayati cittāni tasmācchākyamunau jine /",
  "S04bsu009_u:mvya_104_1": "tatodṛkṣatha maitreyaṃ saṃbuddhaṃ dvipadottamam //",
  "S04bsu009_u:mvya_105_0": "tasmāddharme ca buddhe ca saṃghe cāpi gaṇottame /",
  "S04bsu009_u:mvya_105_1": "prasādayati cittāni bhaviṣyati maharddhikaṃ //",
  "S04bsu009_u:mvya_106_0": "taṃ tādṛśaṃ kāruṇikaṃ maitreyaṃ dvipadottamaṃ /",
  "S04bsu009_u:mvya_106_1": "ārādhayitvā kālena tato nirvāṇameṣyatha //",
  "S04bsu009_u:mvya_107_0": "idamāścaryakaṃ śrutvā dṛṣṭvā ca vibhavānalpikāṃ /",
  "S04bsu009_u:mvya_107_1": "ko vidvānna prasīdeta api kṛṣṇāsu jātiṣu //",
  "S04bsu009_u:mvya_108_0": "tasmādihātmakāmena māhātmayamabhikāṃkṣatāḥ /",
  "S04bsu009_u:mvya_108_1": "saddharmo gurukarttavyaḥ smaratā buddhaśāsanam //",
  "S04bsu009_u:2_0": "// maitreyavyākaraṇaṃ samāptaṃ //"
}