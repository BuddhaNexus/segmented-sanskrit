{
  "SA10bsa027_u:0": "Nāgārjuna kṛta madhyamakaśāstram / (Mś)",
  "SA10bsa027_u:1": "1 pratyayaparīkṣā nāma prathamaṃ prakaraṇam",
  "SA10bsa027_u:2": "anirodhamanutpādamanucchedamaśāśvatam /",
  "SA10bsa027_u:3": "anekārthamanānārthamanāgamamanirgamam // Mś_1.1 //",
  "SA10bsa027_u:4": "yaḥ pratītyasamutpādaṃ prapañcopaśamaṃ śivam /",
  "SA10bsa027_u:5": "deśayāmāsa saṃbuddhastaṃ vande vadatāṃ varam // Mś_1.2 //",
  "SA10bsa027_u:6": "na svato nāpi parato na dvābhyāṃ nāpyahetutaḥ /",
  "SA10bsa027_u:7": "utpannā jātu vidyante bhāvāḥ kkacana kecana // Mś_1.3 //",
  "SA10bsa027_u:8": "catvāraḥ pratyayā hetuścālambanamanantaram /",
  "SA10bsa027_u:9": "tathaivādhipateyaṃ ca pratyayo nāsti pañcamaḥ // Mś_1.4 //",
  "SA10bsa027_u:10": "na hi svabhāvo bhāvānāṃ pratyayādiṣu vidyate /",
  "SA10bsa027_u:11": "avidyamāne svabhāve parabhāvo na vidyate // Mś_1.5 //",
  "SA10bsa027_u:12": "kriyā na pratyayavatī nāpratyayavatī kriyā /",
  "SA10bsa027_u:13": "pratyayā nākriyāvantaḥ kriyāvantaśca santyuta // Mś_1.6 //",
  "SA10bsa027_u:14": "utpadyate pratītyemānitīme pratyayāḥ kila /",
  "SA10bsa027_u:15": "yāvannotpadyata ime tāvannāpratyayāḥ katham // Mś_1.7 //",
  "SA10bsa027_u:16": "naivāsato naiva sataḥ pratyayo 'rthasya yujyate /",
  "SA10bsa027_u:17": "asataḥ pratyayaḥ kasya sataśca pratyayena kim // Mś_1.8 //",
  "SA10bsa027_u:18": "na sannāsanna sadasan dharmo nirvartate yadā /",
  "SA10bsa027_u:19": "kathaṃ nirvartako heturevaṃ sati hi yujyate // Mś_1.9 //",
  "SA10bsa027_u:20": "anālambana evāyaṃ san dharma upadiśyate /",
  "SA10bsa027_u:21": "athānālambane dharme kuta ālambanaṃ punaḥ // Mś_1.10 //",
  "SA10bsa027_u:22": "anutpanneṣu dharmeṣu nirodho nopapadyate /",
  "SA10bsa027_u:23": "nānantaramato yuktaṃ niruddhe pratyayaśca kaḥ // Mś_1.11 //",
  "SA10bsa027_u:24": "bhāvānāṃ niḥsvabhāvānāṃ na sattā vidyate yataḥ /",
  "SA10bsa027_u:25": "satīdamasmin bhavatītyetannaivopapadyate // Mś_1.12 //",
  "SA10bsa027_u:26": "na ca vyastasamasteṣu pratyayeṣvasti tatphalam /",
  "SA10bsa027_u:27": "pratyayebhyaḥ kathaṃ tacca bhavenna pratyayeṣu yat // Mś_1.13 //",
  "SA10bsa027_u:28": "athāsadapi tattebhyaḥ pratyayebhyaḥ pravartate /",
  "SA10bsa027_u:29": "apratyayebhyo 'pi kasmātphalaṃ nābhipravartate // Mś_1.14 //",
  "SA10bsa027_u:30": "phalaṃ ca pratyayamayaṃ pratyayāścāsvayaṃmayāḥ /",
  "SA10bsa027_u:31": "phalamasvamayebhyo yattatpratyayamayaṃ katham // Mś_1.15 //",
  "SA10bsa027_u:32": "tasmānna pratyayamayaṃ nāpratyayamayaṃ phalam /",
  "SA10bsa027_u:33": "saṃvidyate phalābhāvātpratyayāpratyayāḥ kutaḥ // Mś_1.16 //",
  "SA10bsa027_u:35": "2 Gatāgataparīkṣā dvitīyaṃ prakaraṇam /",
  "SA10bsa027_u:36": "gataṃ na gamyate tāvadagataṃ naiva gamyate /",
  "SA10bsa027_u:37": "gatāgatavinirmuktaṃ gamyamānaṃ na gamyate // Mś_2.1 //",
  "SA10bsa027_u:38": "ceṣṭā yatra gatistatra gamyamāne ca sā yataḥ /",
  "SA10bsa027_u:39": "na gate nāgate ceṣṭā gamyamāne gatistataḥ // Mś_2.2 //",
  "SA10bsa027_u:40": "gamyamānasya gamanaṃ kathaṃ nāmopapatsyate /",
  "SA10bsa027_u:41": "gamyamāne dvigamanaṃ yadā naivopapadyate // Mś_2.3 //",
  "SA10bsa027_u:42": "gamyamānasya gamanaṃ yasya tasya prasajyate /",
  "SA10bsa027_u:43": "ṛte gatergamyamānaṃ gamyamānaṃ hi gamyate // Mś_2.4 //",
  "SA10bsa027_u:44": "gamyamānasya gamane prasaktaṃ gamanadvayam /",
  "SA10bsa027_u:45": "yena tadgamyamānaṃ ca yaccātra gamanaṃ punaḥ // Mś_2.5 //",
  "SA10bsa027_u:46": "dvau gantārau prasajyete prasakte gamanadvaye /",
  "SA10bsa027_u:47": "gantāraṃ hi tiraskṛtya gamanaṃ nopapadyate // Mś_2.6 //",
  "SA10bsa027_u:48": "gantāraṃ cettiraskṛtya gamanaṃ nopapadyate /",
  "SA10bsa027_u:49": "gamane 'sati gantātha kuta eva bhaviṣyati // Mś_2.7 //",
  "SA10bsa027_u:50": "gantā na gacchati tāvadagantā naiva gacchati /",
  "SA10bsa027_u:51": "anyo ganturagantuśca kastṛtīyo hi gacchati // Mś_2.8 //",
  "SA10bsa027_u:52": "gantā tāvadgacchatīti kathamevopapatsyate /",
  "SA10bsa027_u:53": "gamanena vinā gantā yadā naivopapadyate // Mś_2.9 //",
  "SA10bsa027_u:54": "pakṣo gantā gacchatīti yasya tasya prasajyate /",
  "SA10bsa027_u:55": "gamanena vinā gantā ganturgamanamicchataḥ // Mś_2.10 //",
  "SA10bsa027_u:56": "gamane dve prasajyete gantā yadyuta gacchati /",
  "SA10bsa027_u:57": "ganteti cocyate yena gantā san yacca gacchati // Mś_2.11 //",
  "SA10bsa027_u:58": "gate nārabhyate gantuṃ gataṃ nārabhyate 'gate /",
  "SA10bsa027_u:59": "nārabhyate gamyamāne gantumārabhyate kuha // Mś_2.12 //",
  "SA10bsa027_u:60": "na pūrvaṃ gamanārambhādgamyamānaṃ na vā gatam /",
  "SA10bsa027_u:61": "yatrārabhyeta gamanamagate gamanaṃ kutaḥ // Mś_2.13 //",
  "SA10bsa027_u:62": "gataṃ kiṃ gamyamānaṃ kimagataṃ kiṃ vikalpyate /",
  "SA10bsa027_u:63": "adṛśyamāna ārambhe gamanasyaiva sarvathā // Mś_2.14 //",
  "SA10bsa027_u:64": "gantā na tiṣṭhati tāvadagantā naiva tiṣṭhati /",
  "SA10bsa027_u:65": "anyo ganturagantuśca kastṛtīyo 'tha tiṣṭhati // Mś_2.15 //",
  "SA10bsa027_u:66": "gantā tāvattiṣṭhatīti kathamevopapatsyate /",
  "SA10bsa027_u:67": "gamanena vinā gantā yadā naivopapadyate // Mś_2.16 //",
  "SA10bsa027_u:68": "na tiṣṭhati gamyamānānna gatānnāgatādapi /",
  "SA10bsa027_u:69": "gamanaṃ saṃpravṛttiśca nivṛttiśca gateḥ samā // Mś_2.17 //",
  "SA10bsa027_u:70": "yadeva gamanaṃ gantā sa eveti na yujyate /",
  "SA10bsa027_u:71": "anya eva punargantā gateriti na yujyate // Mś_2.18 //",
  "SA10bsa027_u:72": "yadeva gamanaṃ gantā sa eva hi bhavedyadi /",
  "SA10bsa027_u:73": "ekībhāvaḥ prasajyeta kartuḥ karmaṇa eva ca // Mś_2.19 //",
  "SA10bsa027_u:74": "anya eva punargantā gateryadi vikalpyate /",
  "SA10bsa027_u:75": "gamanaṃ syādṛte ganturgantā syādgamanādṛte // Mś_2.20 //",
  "SA10bsa027_u:76": "ekībhāvena vā siddhirnānābhāvena vā yayoḥ /",
  "SA10bsa027_u:77": "na vidyate, tayoḥ siddhiḥ kathaṃ nu khalu vidyate // Mś_2.21 //",
  "SA10bsa027_u:78": "gatyā yayocyate gantā gatiṃ tāṃ sa na gacchati /",
  "SA10bsa027_u:79": "yasmānna gatipūrvo 'sti kaścitkiṃciddhi gacchati // Mś_2.22 //",
  "SA10bsa027_u:80": "gatyā yayocyate gantā tato 'nyāṃ sa na gacchati /",
  "SA10bsa027_u:81": "gatī dve nopapadyete yasmādeke pragacchati // Mś_2.23 //",
  "SA10bsa027_u:82": "sadbhūto gamanaṃ gantā triprakāraṃ na gacchati /",
  "SA10bsa027_u:83": "nāsadbhūto 'pi gamanaṃ triprakāraṃ sa gacchati // Mś_2.24 //",
  "SA10bsa027_u:84": "gamanaṃ sadasadbhūtastriprakāraṃ na gacchati /",
  "SA10bsa027_u:85": "tasmādgatiśca gantā ca gantavyaṃ ca na vidyate // Mś_2.25 //",
  "SA10bsa027_u:87": "3 cakṣurādīndriyaparīkṣā tṛtīyaṃ prakaraṇam /",
  "SA10bsa027_u:88": "darśanaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10bsa027_u:89": "indriyāṇi ṣaḍeteṣāṃ draṣṭavyādīni gocaraḥ // Mś_3.1 //",
  "SA10bsa027_u:90": "svamātmānaṃ darśanaṃ hi tattameva na paśyati /",
  "SA10bsa027_u:91": "na paśyati yadātmānaṃ kathaṃ drakṣyati tatparān // Mś_3.2 //",
  "SA10bsa027_u:92": "na paryāpto 'gnidṛṣṭānto darśanasya prasiddhaye /",
  "SA10bsa027_u:93": "sadarśanaḥ sa pratyukto gamyamānagatāgataiḥ // Mś_3.3 //",
  "SA10bsa027_u:94": "nāpaśyamānaṃ bhavati yadā kiṃcana darśanam /",
  "SA10bsa027_u:95": "darśanaṃ paśyatītyevaṃ kathametattu yujyate // Mś_3.4 //",
  "SA10bsa027_u:96": "paśyati darśanaṃ naiva naiva paśyatyadarśanam /",
  "SA10bsa027_u:97": "vyākhyāto darśanenaiva draṣṭā cāpyupagamyatām // Mś_3.5 //",
  "SA10bsa027_u:98": "tiraskṛtya draṣṭā nāstyatiraskṛtya ca darśanam /",
  "SA10bsa027_u:99": "draṣṭavyaṃ darśanaṃ caiva draṣṭaryasati te kutaḥ // Mś_3.6 //",
  "SA10bsa027_u:100": "pratītya mātāpitarau yathoktaḥ putrasaṃbhavaḥ /",
  "SA10bsa027_u:101": "cakṣūrūpe pratītyaivamukto vijñānasaṃbhavaḥ // Mś_3.7 //",
  "SA10bsa027_u:102": "draṣṭavyadarśanābhāvādvijñānādicatuṣṭayam /",
  "SA10bsa027_u:103": "nāstīti upādānādīni bhaviṣyanti punaḥ katham // Mś_3.8 //",
  "SA10bsa027_u:104": "vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10bsa027_u:105": "darśanenaiva jānīyācchrotṛśrotavyakādi ca // Mś_3.9 //",
  "SA10bsa027_u:107": "4 Skandhaparīkṣā caturthaṃ prakaraṇam /",
  "SA10bsa027_u:108": "rūpakāraṇanirmuktaṃ na rūpamupalabhyate /",
  "SA10bsa027_u:109": "rūpeṇāpi na nirmuktaṃ dṛśyate rūpakāraṇam // Mś_4.1 //",
  "SA10bsa027_u:110": "rūpakāraṇanirmukte rūpe rūpaṃ prasajyate /",
  "SA10bsa027_u:111": "āhetukaṃ, na cāstyarthaḥ kaścidāhetukaḥ kvacit // Mś_4.2 //",
  "SA10bsa027_u:112": "rūpeṇa tu vinirmuktaṃ yadi syādrūpakāraṇam /",
  "SA10bsa027_u:113": "akāryakaṃ kāraṇaṃ syāt nāstyakāryaṃ ca kāraṇam // Mś_4.3 //",
  "SA10bsa027_u:114": "rūpe satyeva rūpasya kāraṇaṃ nopapadyate /",
  "SA10bsa027_u:115": "rūpe 'satyeva rūpasya kāraṇaṃ nopapadyate // Mś_4.4 //",
  "SA10bsa027_u:116": "niṣkāraṇaṃ punā rūpaṃ naiva naivopapadyate /",
  "SA10bsa027_u:117": "tasmāt rūpagatān kāṃścinna vikalpān vikalpayet // Mś_4.5 //",
  "SA10bsa027_u:118": "na kāraṇasya sadṛśaṃ kāryamityupapadyate /",
  "SA10bsa027_u:119": "na kāraṇasyāsadṛśaṃ kāryamityupapadyate // Mś_4.6 //",
  "SA10bsa027_u:120": "vedanācittasaṃjñānāṃ saṃskārāṇāṃ ca sarvaśaḥ /",
  "SA10bsa027_u:121": "sarveṣāmeva bhāvānāṃ rūpeṇaiva samaḥ kramaḥ // Mś_4.7 //",
  "SA10bsa027_u:122": "vigrahe yaḥ parīhāraṃ kṛte śūnyatayā vadet /",
  "SA10bsa027_u:123": "sarvaṃ tasyāparihṛtaṃ samaṃ sādhyena jāyate // Mś_4.8 //",
  "SA10bsa027_u:124": "vyākhyāne ya upālambhaṃ kṛte śūnyatayā vadet /",
  "SA10bsa027_u:125": "sarvaṃ tasyānupālabdhaṃ samaṃ sādhyena jāyate // Mś_4.9 //",
  "SA10bsa027_u:127": "5 Dhātuparīkṣā pañcamaṃ prakaraṇam /",
  "SA10bsa027_u:128": "nākāśaṃ vidyate kiṃcitpūrvamākāśalakṣaṇāt /",
  "SA10bsa027_u:129": "alakṣaṇaṃ prasajyeta syātpūrvaṃ yadi lakṣaṇāt // Mś_5.1 //",
  "SA10bsa027_u:130": "alakṣaṇo na kaścicca bhāvaḥ saṃvidyate kkacit /",
  "SA10bsa027_u:131": "asatyalakṣaṇe bhāve kramatāṃ kuha lakṣaṇam // Mś_5.2 //",
  "SA10bsa027_u:132": "nālakṣaṇe lakṣaṇasya pravṛttirna salakṣaṇe /",
  "SA10bsa027_u:133": "salakṣaṇālakṣaṇābhyāṃ nāpyanyatra pravartate // Mś_5.3 //",
  "SA10bsa027_u:134": "lakṣaṇāsaṃpravṛttau ca na lakṣyamupapadyate /",
  "SA10bsa027_u:135": "lakṣyasyānupapattau ca lakṣaṇasyāpyasaṃbhavaḥ // Mś_5.4 //",
  "SA10bsa027_u:136": "tasmānna vidyate lakṣyaṃ lakṣaṇaṃ naiva vidyate /",
  "SA10bsa027_u:137": "lakṣyalakṣaṇanirmukto naiva bhāvo 'pi vidyate // Mś_5.5 //",
  "SA10bsa027_u:138": "avidyamāne bhāve ca kasyābhāvo bhaviṣyati /",
  "SA10bsa027_u:139": "bhāvābhāvavidharmā ca bhāvābhāvamavaiti kaḥ // Mś_5.6 //",
  "SA10bsa027_u:140": "tasmānna bhāvo nābhāvo na lakṣyaṃ nāpi lakṣaṇam /",
  "SA10bsa027_u:141": "ākāśam ākāśasamā dhātavaḥ pañca ye pare // Mś_5.7 //",
  "SA10bsa027_u:142": "astitvaṃ ye tu paśyanti nāstitvaṃ cālpabuddhayaḥ /",
  "SA10bsa027_u:143": "bhāvānāṃ te na paśyanti draṣṭavyopaśamaṃ śivam // Mś_5.8 //",
  "SA10bsa027_u:145": "6 Rāgaraktaparīkṣā ṣaṣṭhaṃ prakaraṇam /",
  "SA10bsa027_u:146": "rāgādyadi bhavetpūrvaṃ rakto rāgatiraskṛtaḥ /",
  "SA10bsa027_u:147": "taṃ pratītya bhavedrāgo rakte rāgo bhavetsati // Mś_6.1 //",
  "SA10bsa027_u:148": "rakte 'sati punā rāgaḥ kuta eva bhaviṣyati /",
  "SA10bsa027_u:149": "sati vāsati vā rāge rakte 'pyeṣa samaḥ kramaḥ // Mś_6.2 //",
  "SA10bsa027_u:150": "sahaiva punarudbhūtirna yuktā rāgaraktayoḥ /",
  "SA10bsa027_u:151": "bhavetāṃ rāgaraktau hi nirapekṣau parasparam // Mś_6.3 //",
  "SA10bsa027_u:152": "naikatve sahabhāvo 'sti na tenaiva hi tatsaha /",
  "SA10bsa027_u:153": "pṛthaktve sahabhāvo 'tha kuta eva bhaviṣyati // Mś_6.4 //",
  "SA10bsa027_u:154": "ekatve sahabhāvaścetsyātsahāyaṃ vināpi saḥ /",
  "SA10bsa027_u:155": "pṛthaktve sahabhāvaścetsyātsahāyaṃ vināpi saḥ // Mś_6.5 //",
  "SA10bsa027_u:156": "pṛthaktve sahabhāvaśca yadi kiṃ rāgaraktayoḥ /",
  "SA10bsa027_u:157": "siddhaḥ pṛthakpṛthagbhāvaḥ sahabhāvo yatastayoḥ // Mś_6.6 //",
  "SA10bsa027_u:158": "siddhaḥ pṛthakpṛthagbhāvo yadi vā rāgaraktayoḥ /",
  "SA10bsa027_u:159": "sahabhāvaṃ kimarthaṃ tu parikalpayase tayoḥ // Mś_6.7 //",
  "SA10bsa027_u:160": "pṛthaṅ na sidhyatītyevaṃ sahabhāvaṃ vikāṅkṣasi /",
  "SA10bsa027_u:161": "sahabhāvaprasiddhyarthaṃ pṛthaktvaṃ bhūya icchasi // Mś_6.8 //",
  "SA10bsa027_u:162": "pṛthagbhāvāprasiddheśca sahabhāvo na sidhyati /",
  "SA10bsa027_u:163": "katamasmin pṛthagbhāve sahabhāvaṃ satīcchasi // Mś_6.9 //",
  "SA10bsa027_u:164": "evaṃ raktena rāgasya siddhirna saha nāsaha /",
  "SA10bsa027_u:165": "rāgavatsarvadharmāṇāṃ siddhirna saha nāsaha // Mś_6.10 //",
  "SA10bsa027_u:167": "7 Saṃskṛtaparīkṣā saptamaṃ prakaraṇam /",
  "SA10bsa027_u:168": "yadi saṃskṛta utpādastatra yuktā trilakṣaṇī /",
  "SA10bsa027_u:169": "athāsaṃskṛta utpādaḥ kathaṃ saṃskṛtalakṣaṇam // Mś_7.1 //",
  "SA10bsa027_u:170": "utpādādyāstrayo vyastā nālaṃ lakṣaṇakarmaṇi /",
  "SA10bsa027_u:171": "saṃskṛtasya samastāḥ syurekatra kathamekadā // Mś_7.2 //",
  "SA10bsa027_u:172": "utpādasthitibhaṅgānāmanyatsaṃskṛtalakṣaṇam /",
  "SA10bsa027_u:173": "asti cedanavasthaivaṃ nāsti cette na saṃskṛtāḥ // Mś_7.3 //",
  "SA10bsa027_u:174": "utpādotpāda utpādo mūlotpādasya kevalam /",
  "SA10bsa027_u:175": "utpādotpādamutpādo maulo janayate punaḥ // Mś_7.4 //",
  "SA10bsa027_u:176": "utpādotpāda utpādo mūlotpādasya te yadi /",
  "SA10bsa027_u:177": "maulenājanitastaṃ te sa kathaṃ janayiṣyati // Mś_7.5 //",
  "SA10bsa027_u:178": "sa te maulena janito maulaṃ janayate yadi /",
  "SA10bsa027_u:179": "maulaḥ sa tenājanitastamutpādayate katham // Mś_7.6 //",
  "SA10bsa027_u:180": "ayamutpadyamānaste kāmamutpādayedimam /",
  "SA10bsa027_u:181": "yadīmamutpādayitumajātaḥ śaknuyādayam // Mś_7.7 //",
  "SA10bsa027_u:182": "pradīpaḥ svaparātmānau saṃprakāśayitā yathā /",
  "SA10bsa027_u:183": "utpādaḥ svaparātmānāvubhāvutpādayettathā // Mś_7.8 //",
  "SA10bsa027_u:184": "pradīpe nāndhakāro 'sti yatra cāsau pratiṣṭhitaḥ /",
  "SA10bsa027_u:185": "kiṃ prakāśayati dīpaḥ prakāśo hi tamovadhaḥ // Mś_7.9 //",
  "SA10bsa027_u:186": "kathamutpadyamānena pradīpena tamo hatam /",
  "SA10bsa027_u:187": "notpadyamāno hi tamaḥ pradīpaḥ prāpnute yadā // Mś_7.10 //",
  "SA10bsa027_u:188": "aprāpyaiva pradīpena yadi vā nihataṃ tamaḥ /",
  "SA10bsa027_u:189": "ihasthaḥ sarvalokasthaṃ sa tamo nihaniṣyati // Mś_7.11 //",
  "SA10bsa027_u:190": "pradīpaḥ svaparātmānau saṃprakāśayate yadi /",
  "SA10bsa027_u:191": "tamo 'pi svaparātmānau chādayiṣyatyasaṃśayam // Mś_7.12 //",
  "SA10bsa027_u:192": "anutpanno 'yamutpādaḥ svātmānaṃ janayetkatham /",
  "SA10bsa027_u:193": "athotpanno janayate jāte kiṃ janyate punaḥ // Mś_7.13 //",
  "SA10bsa027_u:194": "notpadyamānaṃ notpannaṃ nānutpannaṃ kathaṃcana /",
  "SA10bsa027_u:195": "utpadyate tathākhyātaṃ gamyamānagatāgataiḥ // Mś_7.14 //",
  "SA10bsa027_u:196": "utpadyamānamutpattāvidaṃ na kramate yadā /",
  "SA10bsa027_u:197": "kathamutpadyamānaṃ tu pratītyotpattimucyate // Mś_7.15 //",
  "SA10bsa027_u:198": "pratītya yadyadbhavati tattacchāntaṃ svabhāvataḥ /",
  "SA10bsa027_u:199": "tasmādutpadyamānaṃ ca śāntamutpattireva ca // Mś_7.16 //",
  "SA10bsa027_u:200": "yadi kaścidanutpanno bhāvaḥ saṃvidyate kvacit /",
  "SA10bsa027_u:201": "utpadyeta sa kiṃ tasmin bhāva utpadyate 'sati // Mś_7.17 //",
  "SA10bsa027_u:202": "utpadyamānamutpādo yadi cotpādayatyayam /",
  "SA10bsa027_u:203": "utpādayettamutpādamutpādaḥ katamaḥ punaḥ // Mś_7.18 //",
  "SA10bsa027_u:204": "anya utpādatyenaṃ yadyutpādo 'navasthitiḥ /",
  "SA10bsa027_u:205": "athānutpāda utpannaḥ sarvamutpadyate tathā // Mś_7.19 //",
  "SA10bsa027_u:206": "sataśca tāvadutpattirasataśca na yujyate /",
  "SA10bsa027_u:207": "na sataścāsataśceti pūrvamevopapāditam // Mś_7.20 //",
  "SA10bsa027_u:208": "nirudhyamānasyotpattirna bhāvasyopapadyate /",
  "SA10bsa027_u:209": "yaścānirudhyamānastu sa bhāvo nopapadyate // Mś_7.21 //",
  "SA10bsa027_u:210": "na sthitabhāvastiṣṭhatyasthitabhāvo na tiṣṭhati /",
  "SA10bsa027_u:211": "na tiṣṭhati tiṣṭhamānaḥ ko 'nutpannaśca tiṣṭhati // Mś_7.22 //",
  "SA10bsa027_u:212": "sthitirnirudhyamānasya na bhāvasyopapadyate /",
  "SA10bsa027_u:213": "yaścānirudhyamānastu sa bhāvo nopapadyate // Mś_7.23 //",
  "SA10bsa027_u:214": "jarāmaraṇadharmeṣu sarvabhāveṣu sarvadā /",
  "SA10bsa027_u:215": "tiṣṭhanti katame bhāvā ye jarāmaraṇaṃ vinā // Mś_7.24 //",
  "SA10bsa027_u:216": "sthityānyayā sthiteḥ sthānaṃ tayaiva ca na yujyate /",
  "SA10bsa027_u:217": "utpādasya yathotpādo nātmanā na parātmanā // Mś_7.25 //",
  "SA10bsa027_u:218": "nirudhyate nāniruddhaṃ na niruddhaṃ nirudhyate /",
  "SA10bsa027_u:219": "tathāpi nirudhyamānaṃ kimajātaṃ nirudhyate // Mś_7.26 //",
  "SA10bsa027_u:220": "sthitasya tāvadbhāvasya nirodho nopapadyate /",
  "SA10bsa027_u:221": "nāsthitasyāpi bhāvasya nirodha upapadyate // Mś_7.27 //",
  "SA10bsa027_u:222": "tayaivāvasthayāvasthā na hi saiva nirudhyate /",
  "SA10bsa027_u:223": "anyayāvasthayāvasthā na cānyaiva nirudhyate // Mś_7.28 //",
  "SA10bsa027_u:224": "yadaivaṃ sarvadharmāṇāmutpādo nopapadyate /",
  "SA10bsa027_u:225": "tadaivaṃ sarvadharmāṇāṃ nirodho nopapadyate // Mś_7.29 //",
  "SA10bsa027_u:226": "sataśca tāvadbhāvasya nirodho nopapadyate /",
  "SA10bsa027_u:227": "ekatve na hi bhāvaśca nābhāvaścopapadyate // Mś_7.30 //",
  "SA10bsa027_u:228": "asato 'pi na bhāvasya nirodha upapadyate /",
  "SA10bsa027_u:229": "na dvitīyasya śirasacchedanaṃ vidyate yathā // Mś_7.31 //",
  "SA10bsa027_u:230": "na svātmanā nirodho 'sti nirodho na parātmanā /",
  "SA10bsa027_u:231": "utpādasya yathotpādo nātmanā na parātmanā // Mś_7.32 //",
  "SA10bsa027_u:232": "utpādasthitibhaṅgānāmasiddhernāsti saṃskṛtam /",
  "SA10bsa027_u:233": "saṃskṛtasyāprasiddhau ca kathaṃ setsyatyasaṃskṛtam // Mś_7.33 //",
  "SA10bsa027_u:234": "yathā māyā yathā svapno gandharvanagaraṃ yathā /",
  "SA10bsa027_u:235": "tathotpādastathā sthānaṃ tathā bhaṅga udāhṛtam // Mś_7.34 //",
  "SA10bsa027_u:237": "8 Karmakārakaparīkṣā aṣṭamaṃ prakaraṇam /",
  "SA10bsa027_u:238": "sadbhūtaḥ kārakaḥ karma sadbhūtaṃ na karotyayam /",
  "SA10bsa027_u:239": "kārako nāpyasadbhūtaḥ karmāsadbhūtamīhate // Mś_8.1 //",
  "SA10bsa027_u:240": "sadbhūtasya kriyā nāsti karma ca syādakartṛkam /",
  "SA10bsa027_u:241": "sadbhūtasya kriyā nāsti kartā ca syādakarmakaḥ // Mś_8.2 //",
  "SA10bsa027_u:242": "karoti yadyasadbhūto 'sadbhūtaṃ karma kārakaḥ /",
  "SA10bsa027_u:243": "ahetukaṃ bhavetkarma kartā cāhetuko bhavet // Mś_8.3 //",
  "SA10bsa027_u:244": "hetāvasati kāryaṃ ca kāraṇaṃ ca na vidyate /",
  "SA10bsa027_u:245": "tadabhāve kriyā kartā karaṇaṃ ca na vidyate // Mś_8.4 //",
  "SA10bsa027_u:246": "dharmādharmau na vidyete kriyādīnāmasaṃbhave /",
  "SA10bsa027_u:247": "dharme cāsatyadharme ca phalaṃ tajjaṃ na vidyate // Mś_8.5 //",
  "SA10bsa027_u:248": "phale 'sati na mokṣāya na svargāyopapadyate /",
  "SA10bsa027_u:249": "mārgaḥ sarvakriyāṇāṃ ca nairarthakyaṃ prasajyate // Mś_8.6 //",
  "SA10bsa027_u:250": "kārakaḥ sadasadbhūtaḥ sadasatkurute na tat /",
  "SA10bsa027_u:251": "parasparaviruddhaṃ hi saccāsaccaikataḥ kutaḥ // Mś_8.7 //",
  "SA10bsa027_u:252": "satā ca kriyate nāsannāsatā kriyate ca sat /",
  "SA10bsa027_u:253": "kartrā sarve prasajyante doṣāstatra ta eva hi // Mś_8.8 //",
  "SA10bsa027_u:254": "nāsadbhūtaṃ na sadbhūtaḥ sadasadbhūtameva vā /",
  "SA10bsa027_u:255": "karoti kārakaḥ karma pūrvoktaireva hetubhiḥ // Mś_8.9 //",
  "SA10bsa027_u:256": "nāsadbhūto 'pi sadbhūtaṃ sadasadbhūtameva vā /",
  "SA10bsa027_u:257": "karoti kārakaḥ karma purvoktaireva hetubhiḥ // Mś_8.10 //",
  "SA10bsa027_u:258": "karoti sadasadbhūto na sannāsacca kārakaḥ /",
  "SA10bsa027_u:259": "karma tattu vijānīyātpūrvoktaireva hetubhiḥ // Mś_8.11 //",
  "SA10bsa027_u:260": "pratītya kārakaḥ karma taṃ pratītya ca kārakam /",
  "SA10bsa027_u:261": "karma pravartate,",
  "SA10bsa027_u:262": "nānyatpaśyāmaḥ siddhikāraṇam // Mś_8.12 //",
  "SA10bsa027_u:263": "evaṃ vidyādupādānaṃ vyutsargāditi karmaṇaḥ /",
  "SA10bsa027_u:264": "kartuśca karmakartṛbhyāṃ śeṣān bhāvān vibhāvayet // Mś_8.13 //",
  "SA10bsa027_u:266": "9 Pūrvaparīkṣā navamaṃ prakaraṇam /",
  "SA10bsa027_u:267": "darśanaśravaṇādīni vedanādīni cāpyatha /",
  "SA10bsa027_u:268": "bhavanti yasya prāgebhyaḥ so 'stītyeke vadantyuta // Mś_9.1 //",
  "SA10bsa027_u:269": "kathaṃ hyavidyamānasya darśanādi bhaviṣyati /",
  "SA10bsa027_u:270": "bhāvasya tasmātprāgebhyaḥ so 'sti bhāvo vyavasthitaḥ // Mś_9.2 //",
  "SA10bsa027_u:271": "darśanaśravaṇādibhyo vedanādibhya eva ca /",
  "SA10bsa027_u:272": "yaḥ prāgvyavasthito bhāvaḥ kena prajñapyate 'tha saḥ // Mś_9.3 //",
  "SA10bsa027_u:273": "vināpi darśanādīni yadi cāsau vyavasthitaḥ /",
  "SA10bsa027_u:274": "amūnyapi bhaviṣyanti vinā tena na saṃśayaḥ // Mś_9.4 //",
  "SA10bsa027_u:275": "ajyate kenacitkaścit kiṃcitkenacidajyate /",
  "SA10bsa027_u:276": "kutaḥ kiṃcidvinā kaścit kiṃcitkaṃcidvinā kutaḥ // Mś_9.5 //",
  "SA10bsa027_u:277": "sarvebhyo darśanādibhyaḥ kaścitpūrvo na vidyate /",
  "SA10bsa027_u:278": "ajyate darśanādīnāmanyena punaranyadā // Mś_9.6 //",
  "SA10bsa027_u:279": "sarvebhyo darśanādibhyo yadi pūrvo na vidyate /",
  "SA10bsa027_u:280": "ekaikasmātkathaṃ pūrvo darśanādeḥ sa vidyate // Mś_9.7 //",
  "SA10bsa027_u:281": "draṣṭā sa eva sa śrotā sa eva yadi vedakaḥ /",
  "SA10bsa027_u:282": "ekaikasmādbhavetpūrvaṃ evaṃ caitanna yujyate // Mś_9.8 //",
  "SA10bsa027_u:283": "draṣṭānya eva śrotānyo vedako 'nyaḥ punaryadi /",
  "SA10bsa027_u:284": "sati syād draṣṭari śrotā bahutvaṃ cātmanāṃ bhavet // Mś_9.9 //",
  "SA10bsa027_u:285": "darśanaśravaṇādīni vedanādīni cāpyatha /",
  "SA10bsa027_u:286": "bhavanti yebhyasteṣveṣa bhūteṣvapi na vidyate // Mś_9.10 //",
  "SA10bsa027_u:287": "darśanaśravaṇādīni vedanādīni cāpyatha /",
  "SA10bsa027_u:288": "na vidyate cedyasya sa na vidyanta imānyapi // Mś_9.11 //",
  "SA10bsa027_u:289": "prāk ca yo darśanādibhyaḥ sāṃprataṃ cordhvameva ca /",
  "SA10bsa027_u:290": "na vidyate 'sti nāstīti nivṛttāstatra kalpanāḥ // Mś_9.12 //",
  "SA10bsa027_u:292": "10 Agnīndhanaparīkṣā daśamaṃ prakaraṇam /",
  "SA10bsa027_u:293": "yadindhanaṃ sa cedagnirekatvaṃ kartṛkarmaṇoḥ /",
  "SA10bsa027_u:294": "anyaścedindhanādagnirindhanādapyṛte bhavet // Mś_10.1 //",
  "SA10bsa027_u:295": "nityapradīpta eva syādapradīpanahetukaḥ /",
  "SA10bsa027_u:296": "punarārambhavaiyarthyamevaṃ cākarmakaḥ sati // Mś_10.2 //",
  "SA10bsa027_u:297": "paratra nirapekṣatvādapradīpanahetukaḥ /",
  "SA10bsa027_u:298": "punarārambhavaiyarthyaṃ nityadīptaḥ prasajyate // Mś_10.3 //",
  "SA10bsa027_u:299": "tatraitasmādidhyamānamindhanaṃ bhavatīti cet /",
  "SA10bsa027_u:300": "kenedhyatāmindhanaṃ tattāvanmātramidaṃ yadā // Mś_10.4 //",
  "SA10bsa027_u:301": "anyo na prāpsyate 'prāpto na dhakṣyatyadahan punaḥ /",
  "SA10bsa027_u:302": "na nirvāsyatyanirvāṇaḥ sthāsyate vā svaliṅgavān // Mś_10.5 //",
  "SA10bsa027_u:303": "anya evendhanādagnirindhanaṃ prāpnuyādyadi /",
  "SA10bsa027_u:304": "strī saṃprāpnoti puruṣaṃ puruṣaśca striyaṃ yathā // Mś_10.6 //",
  "SA10bsa027_u:305": "anya evendhanādagnirindhanaṃ kāmamāpnuyāt /",
  "SA10bsa027_u:306": "agnīndhane yadi syātāmanyonyena tiraskṛte // Mś_10.7 //",
  "SA10bsa027_u:307": "yadīndhanamapekṣyāgnirapekṣyāgniṃ yadīndhanam /",
  "SA10bsa027_u:308": "kataratpūrvaniṣpannaṃ yadapekṣyāgnirindhanam // Mś_10.8 //",
  "SA10bsa027_u:309": "yadīndhanamapekṣyāgniragneḥ siddhasya sādhanam /",
  "SA10bsa027_u:310": "evaṃ satīndhanaṃ cāpi bhaviṣyati niragnikam // Mś_10.9 //",
  "SA10bsa027_u:311": "yo 'pekṣya sidhyate bhāvastamevāpekṣya sidhyati /",
  "SA10bsa027_u:312": "yadi yo 'pekṣitavyaḥ sa sidhyatāṃ kamapekṣya kaḥ // Mś_10.10 //",
  "SA10bsa027_u:313": "yo 'pekṣya sidhyate bhāvaḥ so 'siddho 'pekṣate katham /",
  "SA10bsa027_u:314": "athāpyapekṣate siddhastvapekṣāsya na yujyate // Mś_10.11 //",
  "SA10bsa027_u:315": "apekṣyendhanamagnirna nānapekṣyāgnirindhanam /",
  "SA10bsa027_u:316": "apekṣyendhanamagniṃ na nānapekṣyāgnimindhanam // Mś_10.12 //",
  "SA10bsa027_u:317": "āgacchatyanyato nāgnirindhane 'gnirna vidyate /",
  "SA10bsa027_u:318": "atrendhane śeṣamuktaṃ gamyamānagatāgataiḥ // Mś_10.13 //",
  "SA10bsa027_u:319": "indhanaṃ punaragnirna nāgniranyatra cendhanāt /",
  "SA10bsa027_u:320": "nāgnirindhanavānnāgnāvindhanāni na teṣu saḥ // Mś_10.14 //",
  "SA10bsa027_u:321": "agnīndhanābhyāṃ vyākhyāta ātmopādānayoḥ kramaḥ /",
  "SA10bsa027_u:322": "sarvo niravaśeṣeṇa sārdhaṃ ghaṭapaṭādibhiḥ // Mś_10.15 //",
  "SA10bsa027_u:323": "ātmanaśca satattvaṃ ye bhāvānāṃ ca pṛthakpṛthak /",
  "SA10bsa027_u:324": "nirdiśanti na tānmanye śāsanasyārthakovidān // Mś_10.16 //",
  "SA10bsa027_u:326": "11 Pūrvāparakoṭiparīkṣā ekādaśamaṃ prakaraṇam /",
  "SA10bsa027_u:327": "pūrvā prajñāyate koṭirnetyuvāca mahāmuniḥ /",
  "SA10bsa027_u:328": "saṃsāro 'navarāgro hi nāsyādirnāpi paścimam // Mś_11.1 //",
  "SA10bsa027_u:329": "naivāgraṃ nāvaraṃ yasya tasya madhyaṃ kuto bhavet /",
  "SA10bsa027_u:330": "tasmānnātropapadyante pūrvāparasahakramāḥ // Mś_11.2 //",
  "SA10bsa027_u:331": "pūrvaṃ jātiryadi bhavejjarāmaraṇamuttaram /",
  "SA10bsa027_u:332": "nirjarāmaraṇā jātirbhavejjāyeta cāmṛtaḥ // Mś_11.3 //",
  "SA10bsa027_u:333": "paścājjātiryadi bhavejjarāmaraṇamāditaḥ /",
  "SA10bsa027_u:334": "ahetukamajātasya syājjarāmaraṇaṃ katham // Mś_11.4 //",
  "SA10bsa027_u:335": "na jarāmaraṇenaiva jātiśca saha yujyate /",
  "SA10bsa027_u:336": "mriyeta jāyamānaśca syāccāhetukatobhayoḥ // Mś_11.5 //",
  "SA10bsa027_u:337": "yatra na prabhavantyete pūrvāparasahakramāḥ /",
  "SA10bsa027_u:338": "prapañcayanti tāṃ jātiṃ tajjarāmaraṇaṃ ca kim // Mś_11.6 //",
  "SA10bsa027_u:339": "kāryaṃ ca kāraṇaṃ caiva lakṣyaṃ lakṣaṇameva ca /",
  "SA10bsa027_u:340": "vedanā vedakaścaiva santyarthā ye ca kecana // Mś_11.7 //",
  "SA10bsa027_u:341": "pūrvā na vidyate koṭiḥ saṃsārasya na kevalam /",
  "SA10bsa027_u:342": "sarveṣāmapi bhāvānāṃ pūrvā koṭirna vidyate // Mś_11.8 //",
  "SA10bsa027_u:344": "12 Duḥkhaparīkṣā dvādaśamaṃ prakaraṇam /",
  "SA10bsa027_u:345": "svayaṃ kṛtaṃ parakṛtaṃ dvābhyāṃ kṛtamahetukam /",
  "SA10bsa027_u:346": "duḥkhamityeka icchanti tacca kāryaṃ na yujyate // Mś_12.1 //",
  "SA10bsa027_u:347": "svayaṃ kṛtaṃ yadi bhavetpratītya na tato bhavet /",
  "SA10bsa027_u:348": "skandhānimānamī skandhāḥ saṃbhavanti pratītya hi // Mś_12.2 //",
  "SA10bsa027_u:349": "yadyamībhya ime 'nye syurebhyo vāmī pare yadi /",
  "SA10bsa027_u:350": "bhavetparakṛtaṃ duḥkhaṃ parairebhiramī kṛtāḥ // Mś_12.3 //",
  "SA10bsa027_u:351": "svapudnalakṛtaṃ duḥkhaṃ yadi duḥkhaṃ punarvinā /",
  "SA10bsa027_u:352": "svapudgalaḥ sa katamo yena duḥkhaṃ svayaṃ kṛtam // Mś_12.4 //",
  "SA10bsa027_u:353": "parapudgalajaṃ duḥkhaṃ yadi yasmai pradīyate /",
  "SA10bsa027_u:354": "pareṇa kṛtvā tadduḥkhaṃ sa duḥkhena vinā kutaḥ // Mś_12.5 //",
  "SA10bsa027_u:355": "parapudgalajaṃ duḥkhaṃ yadi kaḥ parapudgalaḥ /",
  "SA10bsa027_u:356": "vinā duḥkhena yaḥ kṛtvā parasmai prahiṇoti tat // Mś_12.6 //",
  "SA10bsa027_u:357": "svayaṃkṛtasyāprasiddherduḥkhaṃ parakṛtaṃ kutaḥ /",
  "SA10bsa027_u:358": "paro hi duḥkhaṃ yatkuryāttattasya syātsvayaṃ kṛtam // Mś_12.7 //",
  "SA10bsa027_u:359": "na tāvatsvakṛtaṃ duḥkhaṃ na hi tenaiva tatkṛtam /",
  "SA10bsa027_u:360": "paro nātmakṛtaścetsyādduḥkhaṃ parakṛtaṃ katham // Mś_12.8 //",
  "SA10bsa027_u:361": "syādubhābhyāṃ kṛtaṃ duḥkhaṃ syādekaikakṛtaṃ yadi /",
  "SA10bsa027_u:362": "parākārāsvayaṃkāraṃ duḥkhamahetukaṃ kutaḥ // Mś_12.9 //",
  "SA10bsa027_u:363": "na kevalaṃ hi duḥkhasya cāturvidhyaṃ na vidyate /",
  "SA10bsa027_u:364": "bāhyānāmapi bhāvānāṃ cāturvidhyaṃ na vidyate // Mś_12.10 //",
  "SA10bsa027_u:366": "13 Saṃskāraparīkṣā trayodaśamaṃ prakaraṇam /",
  "SA10bsa027_u:367": "tanmṛṣā moṣadharma yadbhagavānityabhāṣata /",
  "SA10bsa027_u:368": "sarve ca moṣadharmāṇaḥ saṃskārāstena te mṛṣā // Mś_13.1 //",
  "SA10bsa027_u:369": "tanmṛṣā moṣadharma yadyadi kiṃ tatra muṣyate /",
  "SA10bsa027_u:370": "etattūktaṃ bhagavatā śūnyatāparidīpakam // Mś_13.2 //",
  "SA10bsa027_u:371": "bhāvānāṃ niḥsvabhāvatvamanyathābhāvadarśanāt /",
  "SA10bsa027_u:372": "asvabhāvo bhāvo nāsti bhāvānāṃ śūnyatā yataḥ // Mś_13.3 //",
  "SA10bsa027_u:373": "kasya syādanyathābhāvaḥ svabhāvaścenna vidyate /",
  "SA10bsa027_u:374": "kasya syādanyathābhāvaḥ svabhāvo yadi vidyate // Mś_13.4 //",
  "SA10bsa027_u:375": "tasyaiva nānyathābhāvo nāpyanyasyaiva yujyate /",
  "SA10bsa027_u:376": "yuvā na jīryate yasmādyasmājjīrṇo na jīryate // Mś_13.5 //",
  "SA10bsa027_u:377": "tasya cedanyathābhāvaḥ kṣīrameva bhaveddadhi /",
  "SA10bsa027_u:378": "kṣīrādanyasya kasyātha dadhibhāvo bhaviṣyati // Mś_13.6 //",
  "SA10bsa027_u:379": "yadyaśūnyaṃ bhavetkiṃcitsyācchūnyamiti kiṃcana /",
  "SA10bsa027_u:380": "na kiṃcidastyaśūnyaṃ ca kutaḥ śūnyaṃ bhaviṣyati // Mś_13.7 //",
  "SA10bsa027_u:381": "śūnyatā sarvadṛṣṭīnāṃ proktā niḥsaraṇaṃ jinaiḥ /",
  "SA10bsa027_u:382": "yeṣāṃ tu śūnyatā dṛṣṭistānasādhyān babhāṣire // Mś_13.8 //",
  "SA10bsa027_u:384": "14 Saṃsargaparīkṣā caturdaśamaṃ prakaraṇam /",
  "SA10bsa027_u:385": "draṣṭavyaṃ darśanaṃ draṣṭā trīṇyetāni dviśo dviśaḥ /",
  "SA10bsa027_u:386": "sarvaśaśca na saṃsargamanyonyena vrajantyuta // Mś_14.1 //",
  "SA10bsa027_u:387": "evaṃ rāgaśca raktaśca rañjanīyaṃ ca dṛśyatām /",
  "SA10bsa027_u:388": "traidhena śeṣāḥ kleśāśca śeṣāṇyāyatanāni ca // Mś_14.2 //",
  "SA10bsa027_u:389": "anyenānyasya saṃsargastaccānyatvaṃ na vidyate /",
  "SA10bsa027_u:390": "draṣṭavyaprabhṛtīnāṃ yanna saṃsargaṃ vrajantyataḥ // Mś_14.3 //",
  "SA10bsa027_u:391": "na ca kevalamanyatvaṃ draṣṭavyāderna vidyate /",
  "SA10bsa027_u:392": "kasyacitkenacitsārdhaṃ nānyatvamupapadyate // Mś_14.4 //",
  "SA10bsa027_u:393": "anyadanyatpratītyānyannānyadanyadṛte 'nyataḥ /",
  "SA10bsa027_u:394": "yatpratītya ca yattasmāttadanyannopapadyate // Mś_14.5 //",
  "SA10bsa027_u:395": "yadyanyadanyadanyasmādanyasmādapyṛte bhavet /",
  "SA10bsa027_u:396": "tadanyadanyadanyasmādṛte nāsti ca nāstyataḥ // Mś_14.6 //",
  "SA10bsa027_u:397": "nānyasmin vidyate 'nyatvamananyasminna vidyate /",
  "SA10bsa027_u:398": "avidyamāne cānyatve nāstyanyadvā tadeva vā // Mś_14.7 //",
  "SA10bsa027_u:399": "na tena tasya saṃsargo nānyenānyasya yujyate /",
  "SA10bsa027_u:400": "saṃsṛjyamānaṃ saṃsṛṣṭaṃ saṃsraṣṭā ca na vidyate // Mś_14.8 //",
  "SA10bsa027_u:402": "15 Svabhāvaparīkṣā pañcadaśamaṃ prakaraṇam /",
  "SA10bsa027_u:403": "na saṃbhavaḥ svabhāvasya yuktaḥ pratyayahetubhiḥ /",
  "SA10bsa027_u:404": "hetupratyayasaṃbhūtaḥ svabhāvaḥ kṛtako bhavet // Mś_15.1 //",
  "SA10bsa027_u:405": "svabhāvaḥ kṛtako nāma bhaviṣyati punaḥ katham /",
  "SA10bsa027_u:406": "akṛtrimaḥ svabhāvo hi nirapekṣaḥ paratra ca // Mś_15.2 //",
  "SA10bsa027_u:407": "kutaḥ svabhāvasyābhāve parabhāvo bhaviṣyati /",
  "SA10bsa027_u:408": "svabhāvaḥ parabhāvasya parabhāvo hi kathyate // Mś_15.3 //",
  "SA10bsa027_u:409": "svabhāvaparabhāvābhyāmṛte bhāvaḥ kutaḥ punaḥ /",
  "SA10bsa027_u:410": "svabhāve parabhāve vā sati bhāvo hi sidhyati // Mś_15.4 //",
  "SA10bsa027_u:411": "bhāvasya cedaprasiddhirabhāvo naiva sidhyati /",
  "SA10bsa027_u:412": "bhāvasya hyanyathābhāvamabhāvaṃ bruvate janāḥ // Mś_15.5 //",
  "SA10bsa027_u:413": "svabhāvaṃ parabhāvaṃ ca bhāvaṃ cābhāvameva ca /",
  "SA10bsa027_u:414": "ye paśyanti na paśyanti te tattvaṃ buddhaśāsane // Mś_15.6 //",
  "SA10bsa027_u:415": "kātyāyanāvavāde cāstīti nāstīti cobhayam /",
  "SA10bsa027_u:416": "pratiṣiddhaṃ bhagavatā bhāvābhāvavibhāvinā // Mś_15.7 //",
  "SA10bsa027_u:417": "yadyastitvaṃ prakṛtyā syānna bhavedasya nāstitā /",
  "SA10bsa027_u:418": "prakṛteranyathābhāvo na hi jātūpapadyate // Mś_15.8 //",
  "SA10bsa027_u:419": "prakṛtau kasya cāsatyāmanyathātvaṃ bhaviṣyati /",
  "SA10bsa027_u:420": "prakṛtau kasya ca satyāmanyathātvaṃ bhaviṣyati // Mś_15.9 //",
  "SA10bsa027_u:421": "astīti śāśvatagrāho nāstītyucchedadarśanam /",
  "SA10bsa027_u:422": "tasmādastitvanāstitve nāśrīyeta vicakṣaṇaḥ // Mś_15.10 //",
  "SA10bsa027_u:423": "asti yaddhi svabhāvena na tannāstīti śāśvatam /",
  "SA10bsa027_u:424": "nāstīdānīmabhūtpūrvamityucchedaḥ prasajyate // Mś_15.11 //",
  "SA10bsa027_u:426": "16 Bandhamokṣaparīkṣā ṣoḍaśamaṃ prakaraṇam /",
  "SA10bsa027_u:427": "saṃskārāḥ saṃsaranti cenna nityāḥ saṃsaranti te /",
  "SA10bsa027_u:428": "saṃsaranti ca nānityāḥ sattve 'pyeṣa samaḥ kramaḥ // Mś_16.1 //",
  "SA10bsa027_u:429": "pudgalaḥ saṃsarati cetskandhāyatanadhātuṣu /",
  "SA10bsa027_u:430": "pañcadhā mṛgyamāṇo 'sau nāsti kaḥ saṃsariṣyati // Mś_16.2 //",
  "SA10bsa027_u:431": "upādānādupādānaṃ saṃsaran vibhavo bhavet /",
  "SA10bsa027_u:432": "vibhavaścānupādānaḥ kaḥ sa kiṃ saṃsariṣyati // Mś_16.3 //",
  "SA10bsa027_u:433": "saṃskārāṇāṃ na nirvāṇaṃ kathaṃcidupapadyate /",
  "SA10bsa027_u:434": "sattvasyāpi na nirvāṇaṃ kathaṃcidupapadyate // Mś_16.4 //",
  "SA10bsa027_u:435": "na badhyante na mucyante udayavyayadharmiṇaḥ /",
  "SA10bsa027_u:436": "saṃskārāḥ pūrvavatsattvo badhyate na na mucyate // Mś_16.5 //",
  "SA10bsa027_u:437": "bandhanaṃ cedupādānaṃ sopādāno na badhyate /",
  "SA10bsa027_u:438": "badhyate nānupādānaḥ kimavastho 'tha badhyate // Mś_16.6 //",
  "SA10bsa027_u:439": "badhnīyādbandhanaṃ kāmaṃ bandhyātpūrvaṃ bhavedyadi /",
  "SA10bsa027_u:440": "na cāsti tat śeṣamuktaṃ gamyamānagatāgataiḥ // Mś_16.7 //",
  "SA10bsa027_u:441": "baddho na mucyate tāvadabaddho naiva mucyate /",
  "SA10bsa027_u:442": "syātāṃ baddhe mucyamāne yugapadbandhamokṣaṇe // Mś_16.8 //",
  "SA10bsa027_u:443": "nirvāsyāmyanupādāno nirvāṇaṃ me bhaviṣyati /",
  "SA10bsa027_u:444": "iti yeṣāṃ grahasteṣāmupādānamahāgrahaḥ // Mś_16.9 //",
  "SA10bsa027_u:445": "na nirvāṇasamāropo na saṃsārāpakarṣaṇam /",
  "SA10bsa027_u:446": "yatra kastatra saṃsāro nirvāṇaṃ kiṃ vikalpyate // Mś_16.10 //",
  "SA10bsa027_u:448": "17 Karmaphalaparīkṣā saptadaśamaṃ prakaraṇam /",
  "SA10bsa027_u:449": "ātmasaṃyamakaṃ cetaḥ parānugrāhakaṃ ca yat /",
  "SA10bsa027_u:450": "maitraṃ sa dharmastadbījaṃ phalasya pretya ceha ca // Mś_17.1 //",
  "SA10bsa027_u:451": "cetanā cetayitvā ca karmoktaṃ paramarṣiṇā /",
  "SA10bsa027_u:452": "tasyānekavidho bhedaḥ karmaṇaḥ parikīrtitaḥ // Mś_17.2 //",
  "SA10bsa027_u:453": "tatra yaccetanetyuktaṃ karma tanmānasaṃ smṛtam /",
  "SA10bsa027_u:454": "cetayitvā ca yattūktaṃ tattu kāyikavācikam // Mś_17.3 //",
  "SA10bsa027_u:455": "vāgviṣpando 'viratayo yāścāvijñaptisaṃjñitāḥ /",
  "SA10bsa027_u:456": "avijñaptaya evānyāḥ smṛtā viratayastathā // Mś_17.4 //",
  "SA10bsa027_u:457": "paribhogānvayaṃ puṇyamapuṇyaṃ ca tathāvidham /",
  "SA10bsa027_u:458": "cetanā ceti saptaite dharmāḥ karmāñjanāḥ smṛtāḥ // Mś_17.5 //",
  "SA10bsa027_u:459": "tiṣṭhatyā pākakālāccetkarma tannityatāmiyāt /",
  "SA10bsa027_u:460": "niruddhaṃ cennirūddhaṃ satkiṃ phalaṃ janayiṣyati // Mś_17.6 //",
  "SA10bsa027_u:461": "yo 'ṅkuraprabhṛtirbījātsaṃtāno 'bhipravartate /",
  "SA10bsa027_u:462": "tataḥ phalamṛte bījātsa ca nābhipravartate // Mś_17.7 //",
  "SA10bsa027_u:463": "bījācca yasmātsaṃtānaḥ saṃtānācca phalodbhavaḥ /",
  "SA10bsa027_u:464": "bījapūrvaṃ phalaṃ tasmānnocchinnaṃ nāpi śāśvatam // Mś_17.8 //",
  "SA10bsa027_u:465": "yastasmāccittasaṃtānaścetaso 'bhipravartate /",
  "SA10bsa027_u:466": "tataḥ phalamṛte cittātsa ca nābhipravartate // Mś_17.9 //",
  "SA10bsa027_u:467": "cittācca yasmātsaṃtānaḥ saṃtānācca phalodbhavaḥ /",
  "SA10bsa027_u:468": "karmapūrvaṃ phalaṃ tasmānnocchinnaṃ nāpi śāśvatam // Mś_17.10 //",
  "SA10bsa027_u:469": "dharmasya sādhanopāyāḥ śuklāḥ karmapathā daśa /",
  "SA10bsa027_u:470": "phalaṃ kāmaguṇāḥ pañca dharmasya pretya ceha ca // Mś_17.11 //",
  "SA10bsa027_u:471": "bahavaśca mahāntaśca doṣāḥ syurapi kalpanā /",
  "SA10bsa027_u:472": "yadyeṣā tena naivaiṣā kalpanātropapadyate // Mś_17.12 //",
  "SA10bsa027_u:473": "imāṃ punaḥ pravakṣyāmi kalpanāṃ yātra yojyate /",
  "SA10bsa027_u:474": "buddhaiḥ pratyekabuddhaiśca śrāvakaiścānuvarṇitām // Mś_17.13 //",
  "SA10bsa027_u:475": "patraṃ yathāvipraṇāśastatharṇamiva karma ca /",
  "SA10bsa027_u:476": "caturvidho dhātutaḥ sa prakṛtyāvyākṛtaśca saḥ // Mś_17.14 //",
  "SA10bsa027_u:477": "prahāṇato na praheyo bhāvanāheya eva vā /",
  "SA10bsa027_u:478": "tasmādavipraṇāśena jāyate karmaṇāṃ phalam // Mś_17.15 //",
  "SA10bsa027_u:479": "prahāṇataḥ praheyaḥ syātkarmaṇaḥ saṃkrameṇa vā /",
  "SA10bsa027_u:480": "yadi doṣāḥ prasajyeraṃstatra karmavadhādayaḥ // Mś_17.16 //",
  "SA10bsa027_u:481": "sarveṣāṃ viṣabhāgānāṃ sabhāgānāṃ ca karmaṇām /",
  "SA10bsa027_u:482": "pratisaṃdhau sadhātūnāmeka utpadyate tu saḥ // Mś_17.17 //",
  "SA10bsa027_u:483": "karmaṇaḥ karmaṇo dṛṣṭe dharma utpadyate tu saḥ /",
  "SA10bsa027_u:484": "dviprakārasya sarvasya vipakke 'pi ca tiṣṭhati // Mś_17.18 //",
  "SA10bsa027_u:485": "phalavyatikramādvā sa maraṇādvā nirudhyate /",
  "SA10bsa027_u:486": "anāsravaṃ sāsravaṃ ca vibhāgaṃ tatra lakṣayet // Mś_17.19 //",
  "SA10bsa027_u:487": "śūnyatā ca na cocchedaḥ saṃsāraśca na śāśvatam /",
  "SA10bsa027_u:488": "karmaṇo 'vipraṇāśaśca dharmo buddhena deśitaḥ // Mś_17.20 //",
  "SA10bsa027_u:489": "karma notpadyate kasmāt niḥsvabhāvaṃ yatastataḥ /",
  "SA10bsa027_u:490": "yasmācca tadanutpannaṃ na tasmādvipraṇaśyati // Mś_17.21 //",
  "SA10bsa027_u:491": "karma svabhāvataścetsyācchāśvataṃ syādasaṃśayam /",
  "SA10bsa027_u:492": "akṛtaṃ ca bhavetkarma kriyate na hi śāśvatam // Mś_17.22 //",
  "SA10bsa027_u:493": "akṛtābhyāgamabhayaṃ syātkarmākṛtakaṃ yadi /",
  "SA10bsa027_u:494": "abrahmacaryavāsaśca doṣastatra prasajyate // Mś_17.23 //",
  "SA10bsa027_u:495": "vyavahārā virudhyante sarva eva na saṃśayaḥ /",
  "SA10bsa027_u:496": "puṇyapāpakṛtornaiva pravibhāgaśca yujyate // Mś_17.24 //",
  "SA10bsa027_u:497": "tadvipakvavipākaṃ ca punareva vipakṣyati /",
  "SA10bsa027_u:498": "karma vyavasthitaṃ yasmāttasmātsvābhāvikaṃ yadi // Mś_17.25 //",
  "SA10bsa027_u:499": "karma kleśātmakaṃ cedaṃ te ca kleśā na tattvataḥ /",
  "SA10bsa027_u:500": "na cette tattvataḥ kleśāḥ karma syāttattvataḥ katham // Mś_17.26 //",
  "SA10bsa027_u:501": "karma kleśāśca dehānāṃ pratyayāḥ samudāhṛtāḥ /",
  "SA10bsa027_u:502": "karma kleśāśca te śūnyā yadi deheṣu kā kathā // Mś_17.27 //",
  "SA10bsa027_u:503": "avidyānivṛto jantustṛṣṇāsaṃyojanaśca saḥ /",
  "SA10bsa027_u:504": "sa bhoktā sa ca na karturanyo na ca sa eva saḥ // Mś_17.28 //",
  "SA10bsa027_u:505": "na pratyayasamutpannaṃ nāpratyayasamutthitam /",
  "SA10bsa027_u:506": "asti yasmādidaṃ karma tasmātkartāpi nāstyataḥ // Mś_17.29 //",
  "SA10bsa027_u:507": "karma cennāsti kartā ca kutaḥ syātkarmajaṃ phalam /",
  "SA10bsa027_u:508": "asatyatha phale bhoktā kuta eva bhaviṣyati // Mś_17.30 //",
  "SA10bsa027_u:509": "yathā nirmitakaṃ śāstā nirmimītarddhisaṃpadā /",
  "SA10bsa027_u:510": "nirmito nirmimītānyaṃ sa ca nirmitakaḥ punaḥ // Mś_17.31 //",
  "SA10bsa027_u:511": "tathā nirmitakākāraḥ kartā karma ca tatkṛtam /",
  "SA10bsa027_u:512": "tadyathā nirmitenānyo nirmito nirmitastathā // Mś_17.32 //",
  "SA10bsa027_u:513": "kleśāḥ karmāṇi dehāśca kartāraśca phalāni ca /",
  "SA10bsa027_u:514": "gandharvanagarākārā marīcisvapnasaṃnibhāḥ // Mś_17.33 //",
  "SA10bsa027_u:516": "18 Ātmaparīkṣā aṣṭādaśamaṃ prakaraṇam /",
  "SA10bsa027_u:517": "ātmā skandhā yadi bhavedudayavyayabhāgbhavet /",
  "SA10bsa027_u:518": "skandhebhyo 'nyo yadi bhavedbhavedaskandhalakṣaṇaḥ // Mś_18.1 //",
  "SA10bsa027_u:519": "ātmanyasati cātmīyaṃ kuta eva bhaviṣyati /",
  "SA10bsa027_u:520": "nirmamo nirahaṃkāraḥ śamādātmātmanīnayoḥ // Mś_18.2 //",
  "SA10bsa027_u:521": "nirmamo nirahaṃkāro yaśca so 'pi na vidyate /",
  "SA10bsa027_u:522": "nirmamaṃ nirahaṃkāraṃ yaḥ paśyati na paśyati // Mś_18.3 //",
  "SA10bsa027_u:523": "mametyahamiti kṣīṇe bahirdhādhyātmameva ca /",
  "SA10bsa027_u:524": "nirudhyata upādānaṃ tatkṣayājjanmanaḥ kṣayaḥ // Mś_18.4 //",
  "SA10bsa027_u:525": "karmakleśakṣayānmokṣaḥ karmakleśā vikalpataḥ /",
  "SA10bsa027_u:526": "te prapañcātprapañcastu śūnyatāyāṃ nirudhyate // Mś_18.5 //",
  "SA10bsa027_u:527": "ātmetyapi prajñapitamanātmetyapi deśitam /",
  "SA10bsa027_u:528": "buddhairnātmā na cānātmā kaścidityapi deśitam // Mś_18.6 //",
  "SA10bsa027_u:529": "nivṛttamabhidhātavyaṃ nivṛtte cittagocare /",
  "SA10bsa027_u:530": "anutpannāniruddhā hi nirvāṇamiva dharmatā // Mś_18.7 //",
  "SA10bsa027_u:531": "sarvaṃ tathyaṃ na vā tathyaṃ tathyaṃ cātathyameva ca /",
  "SA10bsa027_u:532": "naivātathyaṃ naiva tathyametadbuddhānuśāsanam // Mś_18.8 //",
  "SA10bsa027_u:533": "aparapratyayaṃ śāntaṃ prapañcairaprapañcitam /",
  "SA10bsa027_u:534": "nirvikalpamanānārthametattattvasya lakṣaṇam // Mś_18.9 //",
  "SA10bsa027_u:535": "pratītya yadyadbhavati na hi tāvattadeva tat /",
  "SA10bsa027_u:536": "na cānyadapi tattasmānnocchinnaṃ nāpi śāśvatam // Mś_18.10 //",
  "SA10bsa027_u:537": "anekārthamanānārthamanucchedamaśāśvatam /",
  "SA10bsa027_u:538": "etattallokanāthānāṃ buddhānāṃ śāsanāmṛtam // Mś_18.11 //",
  "SA10bsa027_u:539": "saṃbuddhānāmanutpāde śrāvakāṇāṃ punaḥ kṣaye /",
  "SA10bsa027_u:540": "jñānaṃ pratyekabuddhānāmasaṃsargātpravartate // Mś_18.12 //",
  "SA10bsa027_u:542": "19 kālaparīkṣā ekonaviṃśatitamaṃ prakaraṇam /",
  "SA10bsa027_u:543": "pratyutpanno 'nāgataśca yadyatītamapekṣya hi /",
  "SA10bsa027_u:544": "pratyutpanno 'nāgataśca kāle 'tīte bhaviṣyataḥ // Mś_19.1 //",
  "SA10bsa027_u:545": "pratyutpanno 'nāgataśca na stastatra punaryadi /",
  "SA10bsa027_u:546": "pratyutpanno 'nāgataśca syātāṃ kathamapekṣya tam // Mś_19.2 //",
  "SA10bsa027_u:547": "anapekṣya punaḥ siddhirnātītaṃ vidyate tayoḥ /",
  "SA10bsa027_u:548": "pratyutpanno 'nāgataśca tasmātkālo na vidyate // Mś_19.3 //",
  "SA10bsa027_u:549": "etenaivāvaśiṣṭau dvau krameṇa parivartakau /",
  "SA10bsa027_u:550": "uttamādhamamadhyādīnekatvādīṃśca lakṣayet // Mś_19.4 //",
  "SA10bsa027_u:551": "nāsthito gṛhyate kālaḥ sthitaḥ kālo na vidyate /",
  "SA10bsa027_u:552": "yo gṛhyetāgṛhītaśca kālaḥ prajñapyate katham // Mś_19.5 //",
  "SA10bsa027_u:553": "bhāvaṃ pratītya kālaścetkālo bhāvādṛte kutaḥ /",
  "SA10bsa027_u:554": "na ca kaścana bhāvo 'sti kutaḥ kālo bhaviṣyati // Mś_19.6 //",
  "SA10bsa027_u:556": "20 Sāmagrīparīkṣā viṃśatitamaṃ prakaraṇam /",
  "SA10bsa027_u:557": "hetośca pratyayānāṃ ca sāmagryā jāyate yadi /",
  "SA10bsa027_u:558": "phalamasti ca sāmagryāṃ sāmagryā jāyate katham // Mś_20.1 //",
  "SA10bsa027_u:559": "hetośca pratyayānāṃ ca sāmagryā jāyate yadi /",
  "SA10bsa027_u:560": "phalaṃ nāsti ca sāmagryāṃ sāmagryā jāyate katham // Mś_20.2 //",
  "SA10bsa027_u:561": "hetośca pratyayānāṃ ca sāmagryāmasti cetphalam /",
  "SA10bsa027_u:562": "gṛhyeta nanu sāmagryāṃ sāmagryāṃ ca na gṛhyate // Mś_20.3 //",
  "SA10bsa027_u:563": "hetośca pratyayānāṃ ca sāmagryāṃ nāsti cetphalam /",
  "SA10bsa027_u:564": "hetavaḥ pratyayāśca syurahetupratyayaiḥ samāḥ // Mś_20.4 //",
  "SA10bsa027_u:565": "hetukaṃ phalasya datvā yadi heturnirudhyate /",
  "SA10bsa027_u:566": "yaddattaṃ yanniruddhaṃ ca hetorātmadvayaṃ bhavet // Mś_20.5 //",
  "SA10bsa027_u:567": "hetuṃ phalasyādatvā ca yadi heturnirudhyate /",
  "SA10bsa027_u:568": "hetau niruddhe jātaṃ tatphalamāhetukaṃ bhavet // Mś_20.6 //",
  "SA10bsa027_u:569": "phalaṃ sahaiva sāmagryā yadi prādurbhavetpunaḥ /",
  "SA10bsa027_u:570": "ekakālau prasajyete janako yaśca janyate // Mś_20.7 //",
  "SA10bsa027_u:571": "pūrvameva ca sāmagryāḥ phalaṃ prādurbhavedyadi /",
  "SA10bsa027_u:572": "hetupratyayanirmuktaṃ phalamāhetukaṃ bhavet // Mś_20.8 //",
  "SA10bsa027_u:573": "niruddhe cetphalaṃ hetau hetoḥ saṃkramaṇaṃ bhavet /",
  "SA10bsa027_u:574": "pūrvajātasya hetośca punarjanma prasajyate // Mś_20.9 //",
  "SA10bsa027_u:575": "janayetphalamutpannaṃ niruddho 'staṃgataḥ katham /",
  "SA10bsa027_u:576": "tiṣṭhannapi kathaṃ hetuḥ phalena janayedvṛtaḥ // Mś_20.10 //",
  "SA10bsa027_u:577": "athāvṛtaḥ phalenāsau katamajjanayetphalam /",
  "SA10bsa027_u:578": "na hyadṛṣṭvā vā dṛṣṭvā vā heturjanayate phalam // Mś_20.11 //",
  "SA10bsa027_u:579": "nātītasya hyatītena phalasya saha hetunā /",
  "SA10bsa027_u:580": "nājātena na jātena saṃgatirjātu vidyate // Mś_20.12 //",
  "SA10bsa027_u:581": "na jātasya hyajātena phalasya saha hetunā /",
  "SA10bsa027_u:582": "nātītena na jātena saṃgatirjātu vidyate // Mś_20.13 //",
  "SA10bsa027_u:583": "nājātasya hi jātena phalasya saha hetunā /",
  "SA10bsa027_u:584": "nājātena na naṣṭena saṃgatirjātu vidyate // Mś_20.14 //",
  "SA10bsa027_u:585": "asatyāṃ saṃgatau hetuḥ kathaṃ janayate phalam /",
  "SA10bsa027_u:586": "satyāṃ vā saṃgatau hetuḥ kathaṃ janayate phalam // Mś_20.15 //",
  "SA10bsa027_u:587": "hetuḥ phalena śūnyaścetkathaṃ janayate phalam /",
  "SA10bsa027_u:588": "hetuḥ phalenāśūnyaścetkathaṃ janayate phalam // Mś_20.16 //",
  "SA10bsa027_u:589": "phalaṃ notpatsyate 'śūnyamaśūnyaṃ na nirotsyate /",
  "SA10bsa027_u:590": "aniruddhamanutpannamaśūnyaṃ tadbhaviṣyati // Mś_20.17 //",
  "SA10bsa027_u:591": "kathamutpatsyate śūnyaṃ kathaṃ śūnyaṃ nirotsyate /",
  "SA10bsa027_u:592": "śūnyamapyaniruddhaṃ tadanutpannaṃ prasajyate // Mś_20.18 //",
  "SA10bsa027_u:593": "hetoḥ phalasya caikatvaṃ na hi jātūpapadyate /",
  "SA10bsa027_u:594": "hetoḥ phalasya cānyatvaṃ na hi jātūpapadyate // Mś_20.19 //",
  "SA10bsa027_u:595": "ekatve phalahetvoḥ syādaikyaṃ janakajanyayoḥ /",
  "SA10bsa027_u:596": "pṛthaktve phalahetvoḥ syāttulyo heturahetunā // Mś_20.20 //",
  "SA10bsa027_u:597": "phalaṃ svabhāvasadbhūtaṃ kiṃ heturjanayiṣyati /",
  "SA10bsa027_u:598": "phalaṃ svabhāvāsadbhūtaṃ kiṃ heturjanayiṣyati // Mś_20.21 //",
  "SA10bsa027_u:599": "na cājanayamānasya hetutvamupapadyate /",
  "SA10bsa027_u:600": "hetutvānupapattau ca phalaṃ kasya bhaviṣyati // Mś_20.22 //",
  "SA10bsa027_u:601": "na ca pratyayahetūnāmiyamātmānamātmanā /",
  "SA10bsa027_u:602": "yā sāmagrī janayate sā kathaṃ janayetphalam // Mś_20.23 //",
  "SA10bsa027_u:603": "na sāmagrīkṛtaṃ phalaṃ nāsāmagrīkṛtaṃ phalam /",
  "SA10bsa027_u:604": "asti pratyayasāmagrī kuta eva phalaṃ vinā // Mś_20.24 //",
  "SA10bsa027_u:606": "21 Saṃbhavavibhavaparīkṣā ekaviṃśatitamaṃ prakaraṇam /",
  "SA10bsa027_u:607": "vinā vā saha vā nāsti vibhavaḥ saṃbhavena vai /",
  "SA10bsa027_u:608": "vinā vā saha vā nāsti saṃbhavo vibhavena vai // Mś_21.1 //",
  "SA10bsa027_u:609": "bhaviṣyati kathaṃ nāma vibhavaḥ saṃbhavaṃ vinā /",
  "SA10bsa027_u:610": "vinaiva janma maraṇaṃ vibhavo nodbhavaṃ vinā // Mś_21.2 //",
  "SA10bsa027_u:611": "saṃbhavenaiva vibhavaḥ kathaṃ saha bhaviṣyati /",
  "SA10bsa027_u:612": "na janmamaraṇaṃ caivaṃ tulyakālaṃ hi vidyate // Mś_21.3 //",
  "SA10bsa027_u:613": "bhaviṣyati kathaṃ nāma saṃbhavo vibhavaṃ vinā /",
  "SA10bsa027_u:614": "anityatā hi bhāveṣu na kadācinna vidyate // Mś_21.4 //",
  "SA10bsa027_u:615": "saṃbhavo vibhavenaiva kathaṃ saha bhaviṣyati /",
  "SA10bsa027_u:616": "na janmamaraṇaṃ caiva tulyakālaṃ hi vidyate // Mś_21.5 //",
  "SA10bsa027_u:617": "sahānyonyena vā siddhirvinānyonyena vā yayoḥ /",
  "SA10bsa027_u:618": "na vidyate, tayoḥ siddhiḥ kathaṃ nu khalu vidyate // Mś_21.6 //",
  "SA10bsa027_u:619": "kṣayasya saṃbhavo nāsti nākṣayasyāpi saṃbhavaḥ /",
  "SA10bsa027_u:620": "kṣayasya vibhavo nāsti vibhavo nākṣayasya ca // Mś_21.7 //",
  "SA10bsa027_u:621": "saṃbhavo vibhavaścaiva vinā bhāvaṃ na vidyate /",
  "SA10bsa027_u:622": "saṃbhavaṃ vibhavaṃ caiva vinā bhāvo na vidyate // Mś_21.8 //",
  "SA10bsa027_u:623": "saṃbhavo vibhavaścaiva na śūnyasyopapadyate /",
  "SA10bsa027_u:624": "saṃbhavo vibhavaścaiva nāśūnyasyopapadyate // Mś_21.9 //",
  "SA10bsa027_u:625": "saṃbhavo vibhavaścaiva naika ityupapadyate /",
  "SA10bsa027_u:626": "saṃbhavo vibhavaścaiva na nānetyupapadyate // Mś_21.10 //",
  "SA10bsa027_u:627": "dṛśyate saṃbhavaścaiva vibhavaścaiva te bhavet /",
  "SA10bsa027_u:628": "dṛśyate saṃbhavaścaiva mohādvibhava eva ca // Mś_21.11 //",
  "SA10bsa027_u:629": "na bhāvājjāyate bhāvo bhāvo 'bhāvānna jāyate /",
  "SA10bsa027_u:630": "nābhāvājjāyate 'bhāvo 'bhāvo bhāvānna jāyate // Mś_21.12 //",
  "SA10bsa027_u:631": "na svato jāyate bhāvaḥ parato naiva jāyate /",
  "SA10bsa027_u:632": "na svataḥ parataścaiva jāyate,",
  "SA10bsa027_u:633": "jāyate kutaḥ // Mś_21.13 //",
  "SA10bsa027_u:634": "bhāvamabhyupapannasya śāśvatocchedadarśanam /",
  "SA10bsa027_u:635": "prasajyate sa bhāvo hi nityo 'nityo 'tha vā bhavet // Mś_21.14 //",
  "SA10bsa027_u:636": "bhāvamabhyupapannasya naivocchedo na śāśvatam /",
  "SA10bsa027_u:637": "udayavyayasaṃtānaḥphalahetvorbhavaḥ sa hi // Mś_21.15 //",
  "SA10bsa027_u:638": "udayavyayasaṃtānaḥ phalahetvorbhavaḥ sa cet /",
  "SA10bsa027_u:639": "vyayasyāpunarutpatterhetūcchedaḥ prasajyate // Mś_21.16 //",
  "SA10bsa027_u:640": "sadbhāvasya svabhāvena nāsadbhāvaśca yujyate /",
  "SA10bsa027_u:641": "nirvāṇakāle cocchedaḥ praśamādbhavasaṃtateḥ // Mś_21.17 //",
  "SA10bsa027_u:642": "carame na niruddhe ca prathamo yujyate bhavaḥ /",
  "SA10bsa027_u:643": "carame nāniruddhe ca prathamo yujyate bhavaḥ // Mś_21.18 //",
  "SA10bsa027_u:644": "nirudhyamāne carame prathamo yadi jāyate /",
  "SA10bsa027_u:645": "nirudhyamāna ekaḥ syājjāyamāno 'paro bhavet // Mś_21.19 //",
  "SA10bsa027_u:646": "na cennirudhyamānaśca jāyamānaśca yujyate /",
  "SA10bsa027_u:647": "sārdhaṃ ca mriyate yeṣu teṣu skandheṣu jāyate // Mś_21.20 //",
  "SA10bsa027_u:648": "evaṃ triṣvapi kāleṣu na yuktā bhavasaṃtatiḥ /",
  "SA10bsa027_u:649": "triṣu kāleṣu yā nāsti sā kathaṃ bhavasaṃtatiḥ // Mś_21.21 //",
  "SA10bsa027_u:651": "22 Tathāgataparīkṣā dvāviṃśatitamaṃ prakaraṇam /",
  "SA10bsa027_u:652": "skandhā na nānyaḥ skandhebhyo nāsmin skandhā na teṣu saḥ /",
  "SA10bsa027_u:653": "tathāgataḥ skandhavānna katamo 'tra tathāgataḥ // Mś_22.1 //",
  "SA10bsa027_u:654": "buddhaḥ skandhānupādāya yadi nāsti svabhāvataḥ /",
  "SA10bsa027_u:655": "svabhāvataśca yo nāsti kutaḥ sa parabhāvataḥ // Mś_22.2 //",
  "SA10bsa027_u:656": "pratītya parabhāvaṃ yaḥ so 'nātmetyupapadyate /",
  "SA10bsa027_u:657": "yaścānātmā sa ca kathaṃ bhaviṣyati tathāgataḥ // Mś_22.3 //",
  "SA10bsa027_u:658": "yadi nāsti svabhāvaśca parabhāvaḥ kathaṃ bhavet /",
  "SA10bsa027_u:659": "svabhāvaparabhāvābhyāmṛte kaḥ sa tathāgataḥ // Mś_22.4 //",
  "SA10bsa027_u:660": "skandhān yadyanupādāya bhavetkaścittathāgataḥ /",
  "SA10bsa027_u:661": "sa idānīmupādadyādupādāya tato bhavet // Mś_22.5 //",
  "SA10bsa027_u:662": "skandhāṃścāpyanupādāya nāsti kaścittathāgataḥ /",
  "SA10bsa027_u:663": "yaśca nāstyanupādāya sa upādāsyate katham // Mś_22.6 //",
  "SA10bsa027_u:664": "na bhavatyanupādattamupādānaṃ ca kiṃcana /",
  "SA10bsa027_u:665": "na cāsti nirupādānaḥ kathaṃcana tathāgataḥ // Mś_22.7 //",
  "SA10bsa027_u:666": "tattvānyatvena yo nāsti mṛgyamāṇaśca pañcadhā /",
  "SA10bsa027_u:667": "upādānena sa kathaṃ prajñapyeta tathāgataḥ // Mś_22.8 //",
  "SA10bsa027_u:668": "yadapīdamupādānaṃ tatsvabhāvatvānna vidyate /",
  "SA10bsa027_u:669": "svabhāvataśca yannāsti kutastatparabhāvataḥ // Mś_22.9 //",
  "SA10bsa027_u:670": "evaṃ śūnyamupādānamupādātā ca sarvaśaḥ /",
  "SA10bsa027_u:671": "prajñapyate ca śūnyena kathaṃ śūnyastathāgataḥ // Mś_22.10 //",
  "SA10bsa027_u:672": "śūnyamiti na vaktavyamaśūnyamiti vā bhavet /",
  "SA10bsa027_u:673": "ubhayaṃ nobhayaṃ ceti prajñaptyarthaṃ tu kathyate // Mś_22.11 //",
  "SA10bsa027_u:674": "śāśvatāśāśvatādyā kutaḥ śānte catuṣṭayam /",
  "SA10bsa027_u:675": "antānantādi cāpyatra kuntaḥ śānte catuṣṭayam // Mś_22.12 //",
  "SA10bsa027_u:676": "yena grāho gṛhītastu ghano 'stīti tathāgataḥ /",
  "SA10bsa027_u:677": "nāstīti sa vikalpayannirvṛtasyāpi kalpayet // Mś_22.13 //",
  "SA10bsa027_u:678": "svabhāvataśca śūnye 'smiṃścintā naivopapadyate /",
  "SA10bsa027_u:679": "paraṃ nirodhādbhavati buddho na bhavatīti vā // Mś_22.14 //",
  "SA10bsa027_u:680": "prapañcayanti ye buddhaṃ prapañcātītamavyayam /",
  "SA10bsa027_u:681": "te prapañcahatāḥ sarve na paśyanti tathāgatam // Mś_22.15 //",
  "SA10bsa027_u:682": "tathāgato yatsvabhāvastatsvabhāvamidaṃ jagat /",
  "SA10bsa027_u:683": "tathāgato niḥsvabhāvo niḥsvabhāvamidaṃ jagat // Mś_22.16 //",
  "SA10bsa027_u:685": "23 Viparyāsaparīkṣā trayoviṃśatitamaṃ prakaraṇam /",
  "SA10bsa027_u:686": "saṃkalpaprabhavo rāgo dveṣo mohaśca kathyate /",
  "SA10bsa027_u:687": "śubhāśubhaviparyāsān saṃbhavanti pratītya hi // Mś_23.1 //",
  "SA10bsa027_u:688": "śubhāśubhaviparyāsān saṃbhavanti pratītya ye /",
  "SA10bsa027_u:689": "te svabhāvānna vidyante tasmāt kleśā na tattvataḥ // Mś_23.2 //",
  "SA10bsa027_u:690": "ātmano 'stitvanāstitve na kathaṃcicca sidhyataḥ /",
  "SA10bsa027_u:691": "taṃ vināstitvanāstitve kleśānāṃ sidhyataḥ katham // Mś_23.3 //",
  "SA10bsa027_u:692": "kasyaciddhi bhavantīme kleśāḥ sa ca na sidhyati /",
  "SA10bsa027_u:693": "kaścidāho vinā kaṃcitsanti kleśā na kasyacit // Mś_23.4 //",
  "SA10bsa027_u:694": "svakāyadṛṣṭivat kleśāḥ kliṣṭe santi na pañcadhā /",
  "SA10bsa027_u:695": "svakāyadṛṣṭivat kliṣṭaṃ kleśeṣvapi na pañcadhā // Mś_23.5 //",
  "SA10bsa027_u:696": "svabhāvato na vidyante śubhāśubhaviparyayāḥ /",
  "SA10bsa027_u:697": "pratītya katamān kleśāḥ śubhāśubhaviparyayān // Mś_23.6 //",
  "SA10bsa027_u:698": "rūpaśabdarasasparśā gandhā dharmāśca ṣaḍvidham /",
  "SA10bsa027_u:699": "vastu rāgasya dveṣasya mohasya ca vikalpyate // Mś_23.7 //",
  "SA10bsa027_u:700": "rūpaśabdarasasparśā gandhā dharmāśca kevalāḥ /",
  "SA10bsa027_u:701": "gandharvanagarākārā marīcisvapnasaṃnibhāḥ // Mś_23.8 //",
  "SA10bsa027_u:702": "aśubhaṃ vā śubhaṃ vāpi kutasteṣu bhaviṣyati /",
  "SA10bsa027_u:703": "māyāpuruṣakalpeṣu pratibimbasameṣu ca // Mś_23.9 //",
  "SA10bsa027_u:704": "anapekṣya śubhaṃ nāstyaśubhaṃ prajñapayemahi /",
  "SA10bsa027_u:705": "yatpratītya śubhaṃ tasmācchubhaṃ naivopapadyate // Mś_23.10 //",
  "SA10bsa027_u:706": "anapekṣyāśubhaṃ nāsti śubhaṃ prajñapayemahi /",
  "SA10bsa027_u:707": "yatpratītyāśubhaṃ tasmādaśubhaṃ naiva vidyate // Mś_23.11 //",
  "SA10bsa027_u:708": "avidyamāne ca śubhe kuto rāgo bhaviṣyati /",
  "SA10bsa027_u:709": "aśubhe 'vidyamāne ca kuto dveṣo bhaviṣyati // Mś_23.12 //",
  "SA10bsa027_u:710": "anitye nityamityevaṃ yadi grāho viparyayaḥ /",
  "SA10bsa027_u:711": "nānityaṃ vidyate śūnye kuto grāho viparyayaḥ // Mś_23.13 //",
  "SA10bsa027_u:712": "anitye nityamityevaṃ yadi grāho viparyayaḥ /",
  "SA10bsa027_u:713": "anityamityapi grāhaḥ śūnye kiṃ na viparyayaḥ // Mś_23.14 //",
  "SA10bsa027_u:714": "yena gṛṇhāti yo grāho grahītā yacca gṛhyate /",
  "SA10bsa027_u:715": "upaśāntāni sarvāṇi tasmādgrāho na vidyate // Mś_23.15 //",
  "SA10bsa027_u:716": "avidyamāne grāhe ca mithyā vā samyageva vā /",
  "SA10bsa027_u:717": "bhavedviparyayaḥ kasya bhavetkasyāviparyayaḥ // Mś_23.16 //",
  "SA10bsa027_u:718": "na cāpi viparītasya saṃbhavanti viparyayāḥ /",
  "SA10bsa027_u:719": "na cāpyaviparītasya saṃbhavanti viparyayāḥ // Mś_23.17 //",
  "SA10bsa027_u:720": "na viparyasyamānasya saṃbhavanti viparyayāḥ /",
  "SA10bsa027_u:721": "vimṛśasva svayaṃ kasya saṃbhavanti viparyayāḥ // Mś_23.18 //",
  "SA10bsa027_u:722": "anutpannāḥ kathaṃ nāma bhaviṣyanti viparyayāḥ /",
  "SA10bsa027_u:723": "viparyayeṣvajāteṣu viparyayagataḥ kutaḥ // Mś_23.19 //",
  "SA10bsa027_u:724": "na svato jāyate bhāvaḥ parato naiva jāyate /",
  "SA10bsa027_u:725": "na svataḥ parataśceti viparyayagataḥ kutaḥ // Mś_23.20 //",
  "SA10bsa027_u:726": "ātmā ca śuci nityaṃ ca sukhaṃ ca yadi vidyate /",
  "SA10bsa027_u:727": "ātmā ca śuci nityaṃ ca sukhaṃ ca na viparyayaḥ // Mś_23.21 //",
  "SA10bsa027_u:728": "nātmā ca śuci nityaṃ ca sukhaṃ ca yadi vidyate /",
  "SA10bsa027_u:729": "anātmāśucyanityaṃ ca naiva duḥkhaṃ ca vidyate // Mś_23.22 //",
  "SA10bsa027_u:730": "evaṃ nirudhyate 'vidyā viparyayanirodhanāt /",
  "SA10bsa027_u:731": "avidyāyāṃ niruddhāyāṃ saṃskārādyaṃ nirudhyate // Mś_23.23 //",
  "SA10bsa027_u:732": "yadi bhūtāḥ svabhāvena kleśāḥ keciddhi kasyacit /",
  "SA10bsa027_u:733": "kathaṃ nāma prahīyeran kaḥ svabhāvaṃ prahāsyati // Mś_23.24 //",
  "SA10bsa027_u:734": "yadyabhūtāḥ svabhāvena kleśāḥ keciddhi kasyacit /",
  "SA10bsa027_u:735": "kathaṃ nāma prahīyeran ko 'sadbhāvaṃ prahāsyati // Mś_23.25 //",
  "SA10bsa027_u:737": "24 Āryasatyaparīkṣā caturviṃśatitamaṃ prakaraṇam /",
  "SA10bsa027_u:738": "yadi śūnyamidaṃ sarvamudayo nāsti na vyayaḥ /",
  "SA10bsa027_u:739": "caturṇāmāryasatyānāmabhāvaste prasajyate // Mś_24.1 //",
  "SA10bsa027_u:740": "parijñā ca prahāṇaṃ ca bhāvanā sākṣikarma ca /",
  "SA10bsa027_u:741": "caturṇāmāryasatyānāmabhāvānnopapadyate // Mś_24.2 //",
  "SA10bsa027_u:742": "tadabhāvānna vidyante catvāryāryaphalāni ca /",
  "SA10bsa027_u:743": "phalābhāve phalasthā no na santi pratipannakāḥ // Mś_24.3 //",
  "SA10bsa027_u:744": "saṃgho nāsti na cetsanti te 'ṣṭau puruṣapudgalāḥ /",
  "SA10bsa027_u:745": "abhāvāccāryasatyānāṃ saddharmo 'pi na vidyate // Mś_24.4 //",
  "SA10bsa027_u:746": "dharme cāsati saṃghe ca kathaṃ buddho bhaviṣyati /",
  "SA10bsa027_u:747": "evaṃ trīṇyapi ratnāni brūvāṇaḥ pratibādhase // Mś_24.5 //",
  "SA10bsa027_u:748": "śūnyatāṃ phalasadbhāvamadharmaṃ dharmameva ca /",
  "SA10bsa027_u:749": "sarvasaṃvyavahārāṃśca laukikān pratibādhase // Mś_24.6 //",
  "SA10bsa027_u:750": "atra brūmaḥ śūnyatāyāṃ na tvaṃ vetsi prayojanam /",
  "SA10bsa027_u:751": "śūnyatāṃ śūnyatārthaṃ ca tata evaṃ vihanyase // Mś_24.7 //",
  "SA10bsa027_u:752": "dve satye samupāśritya buddhānāṃ dharmadeśanā /",
  "SA10bsa027_u:753": "lokasaṃvṛtisatyaṃ ca satyaṃ ca paramārthataḥ // Mś_24.8 //",
  "SA10bsa027_u:754": "ye 'nayorna vijānanti vibhāgaṃ satyayordvayoḥ /",
  "SA10bsa027_u:755": "te tattvaṃ na vijānanti gambhīraṃ buddhaśāsane // Mś_24.9 //",
  "SA10bsa027_u:756": "vyavahāramanāśritya paramārtho na deśyate /",
  "SA10bsa027_u:757": "paramārthamanāgamya nirvāṇaṃ nādhigamyate // Mś_24.10 //",
  "SA10bsa027_u:758": "vināśayati durdṛṣṭā śūnyatā mandamedhasam /",
  "SA10bsa027_u:759": "sarpo yathā durgṛhīto vidyā vā duṣprasādhitā // Mś_24.11 //",
  "SA10bsa027_u:760": "ataśca pratyudāvṛttaṃ cittaṃ deśayituṃ muneḥ /",
  "SA10bsa027_u:761": "dharmaṃ matvāsya dharmasya mandairduravagāhatām // Mś_24.12 //",
  "SA10bsa027_u:762": "śūnyatāyāmadhilayaṃ yaṃ punaḥ kurute bhavān /",
  "SA10bsa027_u:763": "doṣaprasaṅgo nāsmākaṃ sa śūnye nopapadyate // Mś_24.13 //",
  "SA10bsa027_u:764": "sarvaṃ ca yujyate tasya śūnyatā yasya yujyate /",
  "SA10bsa027_u:765": "sarvaṃ na yujyate tasya śūnyaṃ yasya na yujyate // Mś_24.14 //",
  "SA10bsa027_u:766": "sa tvaṃ doṣānātmanīnānasmāsu paripātayan /",
  "SA10bsa027_u:767": "aśvamevābhirūḍhaḥ sannaśvamevāsi vismṛtaḥ // Mś_24.15 //",
  "SA10bsa027_u:768": "svabhāvādyadi bhāvānāṃ sadbhāvamanupaśyasi /",
  "SA10bsa027_u:769": "ahetupratyayān bhāvāṃstvamevaṃ sati paśyasi // Mś_24.16 //",
  "SA10bsa027_u:770": "kāryaṃ ca kāraṇaṃ caiva kartāraṃ karaṇaṃ kriyām /",
  "SA10bsa027_u:771": "utpādaṃ ca nirodhaṃ ca phalaṃ ca pratibādhase // Mś_24.17 //",
  "SA10bsa027_u:772": "yaḥ pratītyasamutpādaḥ śūnyatāṃ tāṃ pracakṣmahe /",
  "SA10bsa027_u:773": "sā prajñaptirupādāya pratipatsaiva madhyamā // Mś_24.18 //",
  "SA10bsa027_u:774": "apratītya samutpanno dharmaḥ kaścinna vidyate /",
  "SA10bsa027_u:775": "yasmāttasmādaśūnyo hi dharmaḥ kaścinna vidyate // Mś_24.19 //",
  "SA10bsa027_u:776": "yadyaśūnyamidaṃ sarvamudayo nāsti na vyayaḥ /",
  "SA10bsa027_u:777": "caturṇāmāryasatyānāmabhāvaste prasajyate // Mś_24.20 //",
  "SA10bsa027_u:778": "apratītya samutpannaṃ kuto duḥkhaṃ bhaviṣyati /",
  "SA10bsa027_u:779": "anityamuktaṃ duḥkhaṃ hi tatsvābhāvye na vidyate // Mś_24.21 //",
  "SA10bsa027_u:780": "svabhāvato vidyamānaṃ kiṃ punaḥ samudeṣyate /",
  "SA10bsa027_u:781": "tasmātsamudayo nāsti śūnyatāṃ pratibādhataḥ // Mś_24.22 //",
  "SA10bsa027_u:782": "na nirodhaḥ svabhāvena sato duḥkhasya vidyate /",
  "SA10bsa027_u:783": "svabhāvaparyavasthānānnirodhaṃ pratibādhase // Mś_24.23 //",
  "SA10bsa027_u:784": "svābhāvye sati mārgasya bhāvanā nopapadyate /",
  "SA10bsa027_u:785": "athāsau bhāvyate mārgaḥ svābhāvyaṃ te na vidyate // Mś_24.24 //",
  "SA10bsa027_u:786": "yadā duḥkhaṃ samudayo nirodhaśca na vidyate /",
  "SA10bsa027_u:787": "mārgo duḥkhanirodhatvāt katamaḥ prāpayiṣyati // Mś_24.25 //",
  "SA10bsa027_u:788": "svabhāvenāparijñānaṃ yadi tasya punaḥ katham /",
  "SA10bsa027_u:789": "parijñānaṃ nanu kila svabhāvaḥ samavasthitaḥ // Mś_24.26 //",
  "SA10bsa027_u:790": "prahāṇasākṣātkaraṇe bhāvanā caivameva te /",
  "SA10bsa027_u:791": "parijñāvanna yujyante catvāryapi phalāni ca // Mś_24.27 //",
  "SA10bsa027_u:792": "svabhāvenānadhigataṃ yatphalaṃ tatpunaḥ katham /",
  "SA10bsa027_u:793": "śakyaṃ samadhigantuṃ syātsvabhāvaṃ parigṛhṇataḥ // Mś_24.28 //",
  "SA10bsa027_u:794": "phalābhāve phalasthā no na santi pratipannakāḥ /",
  "SA10bsa027_u:795": "saṃgho nāsti na cetsanti te 'ṣṭau puruṣapudgalāḥ // Mś_24.29 //",
  "SA10bsa027_u:796": "abhāvāccāryasatyānāṃ saddharmo 'pi na vidyate /",
  "SA10bsa027_u:797": "dharme cāsati saṃghe ca kathaṃ buddho bhaviṣyati // Mś_24.30 //",
  "SA10bsa027_u:798": "apratītyāpi bodhiṃ ca tava buddhaḥ prasajyate /",
  "SA10bsa027_u:799": "apratītyāpi buddhaṃ ca tava bodhiḥ prasajyate // Mś_24.31 //",
  "SA10bsa027_u:800": "yaścābuddhaḥ svabhāvena sa bodhāya ghaṭannapi /",
  "SA10bsa027_u:801": "na bodhisattvacaryāyāṃ bodhiṃ te 'dhigamiṣyati // Mś_24.32 //",
  "SA10bsa027_u:802": "na ca dharmamadharmaṃ vā kaścijjātu kariṣyati /",
  "SA10bsa027_u:803": "kimaśūnyasya kartavyaṃ svabhāvaḥ kriyate na hi // Mś_24.33 //",
  "SA10bsa027_u:804": "vinā dharmamadharmaṃ ca phalaṃ hi tava vidyate /",
  "SA10bsa027_u:805": "dharmādharmanimittaṃ ca phalaṃ tava na vidyate // Mś_24.34 //",
  "SA10bsa027_u:806": "dharmādharmanimittaṃ vā yadi te vidyate phalam /",
  "SA10bsa027_u:807": "dharmādharmasamutpannamaśūnyaṃ te kathaṃ phalam // Mś_24.35 //",
  "SA10bsa027_u:808": "sarvasaṃvyavahārāṃśca laukikān pratibādhase /",
  "SA10bsa027_u:809": "yatpratītyasamutpādaśūnyatāṃ pratibādhase // Mś_24.36 //",
  "SA10bsa027_u:810": "na kartavyaṃ bhavetkiṃcidanārabdhā bhavetkriyā /",
  "SA10bsa027_u:811": "kārakaḥ syādakurvāṇaḥ śūnyatāṃ pratibādhataḥ // Mś_24.37 //",
  "SA10bsa027_u:812": "ajātamaniruddhaṃ ca kūṭasthaṃ ca bhaviṣyati /",
  "SA10bsa027_u:813": "vicitrābhiravasthābhiḥ svabhāve rahitaṃ jagat // Mś_24.38 //",
  "SA10bsa027_u:814": "asaṃprāptasya ca prāptirduḥkhaparyantakarma ca /",
  "SA10bsa027_u:815": "sarvakleśaprahāṇaṃ ca yadyaśūnyaṃ na vidyate // Mś_24.39 //",
  "SA10bsa027_u:816": "yaḥ pratītyasamutpādaṃ paśyatīdaṃ sa paśyati /",
  "SA10bsa027_u:817": "duḥkhaṃ samudayaṃ caiva nirodhaṃ mārgameva ca // Mś_24.40 //",
  "SA10bsa027_u:819": "25 Nirvāṇaparīkṣā pañcaviṃśatitamaṃ prakaraṇam /",
  "SA10bsa027_u:820": "yadi śūnyamidaṃ sarvamudayo nāsti na vyayaḥ /",
  "SA10bsa027_u:821": "prahāṇādvā nirodhādvā kasya nirvāṇamiṣyate // Mś_25.1 //",
  "SA10bsa027_u:822": "yadyaśūnyamidaṃ sarvamudayo nāsti na vyayaḥ /",
  "SA10bsa027_u:823": "prahāṇādvā nirodhādvā kasya nirvāṇamiṣyate // Mś_25.2 //",
  "SA10bsa027_u:824": "aprahīṇamasaṃprāptamanucchinnamaśāśvatam /",
  "SA10bsa027_u:825": "aniruddhamanutpannametannirvāṇamucyate // Mś_25.3 //",
  "SA10bsa027_u:826": "bhāvastāvanna nirvāṇaṃ jarāmaraṇalakṣaṇam /",
  "SA10bsa027_u:827": "prasajyetāsti bhāvo hi na jarāmaraṇaṃ vinā // Mś_25.4 //",
  "SA10bsa027_u:828": "bhāvaśca yadi nirvāṇaṃ nirvāṇaṃ saṃskṛtaṃ bhavet /",
  "SA10bsa027_u:829": "nāsaṃskṛto hi vidyate bhāvaḥ kvacana kaścana // Mś_25.5 //",
  "SA10bsa027_u:830": "bhāvaśca yadi nirvāṇamanupādāya tatkatham /",
  "SA10bsa027_u:831": "nirvāṇaṃ nānupādāya kaścid bhāvo hi vidyate // Mś_25.6 //",
  "SA10bsa027_u:832": "yadi bhāvo na nirvāṇamabhāvaḥ kiṃ bhaviṣyati /",
  "SA10bsa027_u:833": "nirvāṇaṃ yatra bhāvo na nābhāvastatra vidyate // Mś_25.7 //",
  "SA10bsa027_u:834": "yadyabhāvaśca nirvāṇamanupādāya tatkatham /",
  "SA10bsa027_u:835": "nirvāṇaṃ na hyabhāvo 'sti yo 'nupādāya vidyate // Mś_25.8 //",
  "SA10bsa027_u:836": "ya ājavaṃjavībhāva upādāya pratītya va /",
  "SA10bsa027_u:837": "so 'pratītyānupādāya nirvāṇamupadiśyate // Mś_25.9 //",
  "SA10bsa027_u:838": "prahāṇaṃ cābravīcchāstā bhavasya vibhavasya ca /",
  "SA10bsa027_u:839": "tasmānna bhāvo nābhāvo nirvāṇamiti yujyate // Mś_25.10 //",
  "SA10bsa027_u:840": "bhavedabhāvo bhāvaśca nirvāṇamubhayaṃ yadi /",
  "SA10bsa027_u:841": "bhavedabhāvo bhāvaśca mokṣastacca na yujyate // Mś_25.11 //",
  "SA10bsa027_u:842": "bhavedabhāvo bhāvaśca nirvāṇamubhayaṃ yadi /",
  "SA10bsa027_u:843": "nānupādāya nirvāṇamupādāyobhayaṃ hi tat // Mś_25.12 //",
  "SA10bsa027_u:844": "bhavedabhāvo bhāvaśca nirvāṇamubhayaṃ katham /",
  "SA10bsa027_u:845": "asaṃskṛtaṃ ca nirvāṇaṃ bhāvābhāvau ca saṃskṛtau // Mś_25.13 //",
  "SA10bsa027_u:846": "bhavedabhāvo bhāvaśca nirvāṇe ubhayaṃ katham /",
  "SA10bsa027_u:847": "[tayorekatra nāstitvamālokatamasoryathā] // Mś_25.14 //",
  "SA10bsa027_u:848": "naivābhāvo naiva bhāvo nirvāṇamiti yāñjanā /",
  "SA10bsa027_u:849": "abhāve caiva bhāve ca sā siddhe sati sidhyati // Mś_25.15 //",
  "SA10bsa027_u:850": "naivābhāvo naiva bhāvo nirvāṇaṃ yadi vidyate /",
  "SA10bsa027_u:851": "naivābhāvo naiva bhāva iti kena tadajyate // Mś_25.16 //",
  "SA10bsa027_u:852": "paraṃ nirodhādbhagavān bhavatītyeva nohyate /",
  "SA10bsa027_u:853": "na bhavatyubhayaṃ ceti nobhayaṃ ceti nohyate // Mś_25.17 //",
  "SA10bsa027_u:854": "tiṣṭhamāno 'pi bhagavān bhavatītyeva nohyate /",
  "SA10bsa027_u:855": "na bhavatyubhayaṃ ceti nobhayaṃ ceti nohyate // Mś_25.18 //",
  "SA10bsa027_u:856": "na saṃsārasya nirvāṇātkiṃcidasti viśeṣaṇam /",
  "SA10bsa027_u:857": "na nirvāṇasya saṃsārātkiṃcidasti viśeṣaṇam // Mś_25.19 //",
  "SA10bsa027_u:858": "nirvāṇasya ca yā koṭiḥ koṭiḥ saṃsaraṇasya ca /",
  "SA10bsa027_u:859": "na tayorantaraṃ kiṃcitsumūkṣmamapi vidyate // Mś_25.20 //",
  "SA10bsa027_u:860": "paraṃ nirodhādantādyāḥ śāśvatādyāśca dṛṣṭayaḥ /",
  "SA10bsa027_u:861": "nirvāṇamaparāntaṃ ca pūrvāntaṃ ca samāśritāḥ // Mś_25.21 //",
  "SA10bsa027_u:862": "śūnyeṣu sarvadharmeṣu kimanantaṃ kimantavat /",
  "SA10bsa027_u:863": "kimanantamantavacca nānantaṃ nāntavacca kim // Mś_25.22 //",
  "SA10bsa027_u:864": "kiṃ tadeva kimanyatkiṃ śāśvataṃ kimaśāśvatam /",
  "SA10bsa027_u:865": "aśāśvataṃ śāśvataṃ ca kiṃ vā nobhayamapyataḥ // Mś_25.23 //",
  "SA10bsa027_u:866": "sarvopalambhopaśamaḥ prapañcopaśamaḥ śivaḥ /",
  "SA10bsa027_u:867": "na kvacitkasyacitkaściddharmo buddhena deśitaḥ // Mś_25.24 //",
  "SA10bsa027_u:869": "26 Dvādaśāṅgaparīkṣā ṣaḍviṃśatitamaṃ prakaraṇam /",
  "SA10bsa027_u:870": "punarbhavāya saṃskārānavidyānivṛtastridhā /",
  "SA10bsa027_u:871": "abhisaṃskurute yāṃstairgatiṃ gacchati karmabhiḥ // Mś_26.1 //",
  "SA10bsa027_u:872": "vijñānaṃ saṃniviśate saṃskārapratyayaṃ gatau /",
  "SA10bsa027_u:873": "saṃniviṣṭe 'tha vijñāne nāmarūpaṃ niṣicyate // Mś_26.2 //",
  "SA10bsa027_u:874": "niṣikte nāmarūpe tu ṣaḍāyatanasaṃbhavaḥ /",
  "SA10bsa027_u:875": "ṣaḍāyatanamāgamya saṃsparśaḥ saṃpravartate // Mś_26.3 //",
  "SA10bsa027_u:876": "cakṣuḥ pratītya rūpaṃ ca samanvāhārameva ca /",
  "SA10bsa027_u:877": "nāmarūpaṃ pratītyaivaṃ vijñānaṃ saṃpravartate // Mś_26.4 //",
  "SA10bsa027_u:878": "saṃnipātastrayāṇāṃ yo rūpavijñānacakṣuṣām /",
  "SA10bsa027_u:879": "sparśaḥ saḥ tasmātsparśācca vedanā saṃpravartate // Mś_26.5 //",
  "SA10bsa027_u:880": "vedanāpratyayā tṛṣṇā vedanārthaṃ hi tṛṣyate /",
  "SA10bsa027_u:881": "tṛṣyamāṇa upādānamupādatte caturvidham // Mś_26.6 //",
  "SA10bsa027_u:882": "upādāne sati bhava upādātuḥ pravartate /",
  "SA10bsa027_u:883": "syāddhi yadyanupādāno mucyeta na bhavedbhavaḥ // Mś_26.7 //",
  "SA10bsa027_u:884": "pañca skandhāḥ sa ca bhavaḥ bhavājjātiḥ pravartate /",
  "SA10bsa027_u:885": "jarāmaraṇaduḥkhādi śokāḥ saparidevanāḥ // Mś_26.8 //",
  "SA10bsa027_u:886": "daurmanasyamupāyāsā jāteretatpravartate /",
  "SA10bsa027_u:887": "kevalasyaivametasya duḥkhaskandhasya saṃbhavaḥ // Mś_26.9 //",
  "SA10bsa027_u:888": "saṃsāramūlānsaṃskārānavidvān saṃskarotyataḥ /",
  "SA10bsa027_u:889": "avidvān kārakastasmānna vidvāṃstattvadarśanāt // Mś_26.10 //",
  "SA10bsa027_u:890": "avidyāyāṃ niruddhāyāṃ saṃskārāṇāmasaṃbhavaḥ /",
  "SA10bsa027_u:891": "avidyāyā nirodhastu jñānenāsyaiva bhāvanāt // Mś_26.11 //",
  "SA10bsa027_u:892": "tasya tasya nirodhena tattannābhipravartate /",
  "SA10bsa027_u:893": "duḥkhaskandhaḥ kevalo 'yamevaṃ samyaṅ nirudhyate // Mś_26.12 //",
  "SA10bsa027_u:895": "27 Dṛṣṭiparīkṣā saptaviṃśatitamaṃ prakaraṇam /",
  "SA10bsa027_u:896": "abhūmatītamadhvānaṃ nābhūmiti ca dṛṣṭayaḥ /",
  "SA10bsa027_u:897": "yāstāḥ śāśvatalokādyāḥ pūrvāntaṃ samupāśritāḥ // Mś_27.1 //",
  "SA10bsa027_u:898": "dṛṣṭayo na bhaviṣyāmi kimanyo 'nāgate 'dhvani /",
  "SA10bsa027_u:899": "bhaviṣyāmīti cāntādyā aparāntaṃ samāśritāḥ // Mś_27.2 //",
  "SA10bsa027_u:900": "abhūmatītamadhvānamityetannopapadyate /",
  "SA10bsa027_u:901": "yo hi janmasu pūrveṣu sa eva na bhavatyayam // Mś_27.3 //",
  "SA10bsa027_u:902": "sa evātmeti tu bhavedupādānaṃ viśiṣyate /",
  "SA10bsa027_u:903": "upādānavinirmukta ātmā te katamaḥ punaḥ // Mś_27.4 //",
  "SA10bsa027_u:904": "upādānavinirmukto nāstyātmeti kṛte sati /",
  "SA10bsa027_u:905": "syādupādānamevātmā nāsti cātmeti vaḥ punaḥ // Mś_27.5 //",
  "SA10bsa027_u:906": "na copādānamevātmā vyeti tatsamudeti ca /",
  "SA10bsa027_u:907": "kathaṃ hi nāmopādānamupādātā bhaviṣyati // Mś_27.6 //",
  "SA10bsa027_u:908": "anyaḥ punarupādānādātmā naivopapadyate /",
  "SA10bsa027_u:909": "gṛhyate hyanupādāno yadyanyo na ca gṛhyate // Mś_27.7 //",
  "SA10bsa027_u:910": "evaṃ nānya upādānānna copādānameva saḥ /",
  "SA10bsa027_u:911": "ātmā nāstyanupādānaḥ nāpi nāstyeṣa niścayaḥ // Mś_27.8 //",
  "SA10bsa027_u:912": "nābhūmatītamadhvānamityetannopapadyate /",
  "SA10bsa027_u:913": "yo hi janmasu pūrveṣu tato 'nyo na bhavatyayam // Mś_27.9 //",
  "SA10bsa027_u:914": "yadi hyayaṃ bhavedanyaḥ pratyākhyāyāpi taṃ bhavet /",
  "SA10bsa027_u:915": "tathaiva ca sa saṃtiṣṭhettatra jāyeta vāmṛtaḥ // Mś_27.10 //",
  "SA10bsa027_u:916": "ucchedaḥ karmaṇāṃ nāśastathānyakṛtakarmaṇām /",
  "SA10bsa027_u:917": "anyena paribhogaḥ syādevamādi prasajyate // Mś_27.11 //",
  "SA10bsa027_u:918": "nāpyabhūtvā samudbhūto doṣo hyatra prasajyate /",
  "SA10bsa027_u:919": "kṛtako vā bhavedātmā saṃbhūto vāpyahetukaḥ // Mś_27.12 //",
  "SA10bsa027_u:920": "evaṃ dṛṣṭiratīte yā nābhūmahamabhūmaham /",
  "SA10bsa027_u:921": "ubhayaṃ nobhayaṃ ceti naiṣā samupapadyate // Mś_27.13 //",
  "SA10bsa027_u:922": "adhvanyanāgate kiṃ nu bhaviṣyāmīti darśanam /",
  "SA10bsa027_u:923": "na bhaviṣyāmi cetyetadatītenādhvanā samam // Mś_27.14 //",
  "SA10bsa027_u:924": "sa devaḥ sa manuṣyaścedevaṃ bhavati śāśvatam /",
  "SA10bsa027_u:925": "anutpannaśca devaḥ syājjāyate na hi śāśvatam // Mś_27.15 //",
  "SA10bsa027_u:926": "devādanyo manuṣyaścedaśāśvatamato bhavet /",
  "SA10bsa027_u:927": "devādanyo manuṣyaścetsaṃtatirnopapadyate // Mś_27.16 //",
  "SA10bsa027_u:928": "divyo yadyekadeśaḥ syādekadeśaśca mānuṣaḥ /",
  "SA10bsa027_u:929": "aśāśvataṃ śāśvataṃ ca bhavetacca na yujyate // Mś_27.17 //",
  "SA10bsa027_u:930": "aśāśvataṃ śāśvataṃ ca prasiddhamubhayaṃ yadi /",
  "SA10bsa027_u:931": "siddhe na śāśvataṃ kāmaṃ naivāśāśvatamityapi // Mś_27.18 //",
  "SA10bsa027_u:932": "kutaścidāgataḥ kaścitkiṃcidnacchetpunaḥ kvacit /",
  "SA10bsa027_u:933": "yadi tasmādanādistu saṃsāraḥ syānna cāsti saḥ // Mś_27.19 //",
  "SA10bsa027_u:934": "nāsti cecchāśvataḥ kaścit ko bhaviṣyatyaśāśvataḥ /",
  "SA10bsa027_u:935": "śāśvato 'śāśvataścāpi dvābhyāmābhyāṃ tiraskṛtaḥ // Mś_27.20 //",
  "SA10bsa027_u:936": "antavān yadi lokaḥ syātparalokaḥ kathaṃ bhavet /",
  "SA10bsa027_u:937": "athāpyanantavāṃllokaḥ paralokaḥ kathaṃ bhavet // Mś_27.21 //",
  "SA10bsa027_u:938": "skandhānāmeṣa saṃtāno yasmāddīpārciṣāmiva /",
  "SA10bsa027_u:939": "pravartate tasmānnāntānantavattvaṃ ca yujyate // Mś_27.22 //",
  "SA10bsa027_u:940": "pūrve yadi ca bhajyerannutpadyeranna cāpyamī /",
  "SA10bsa027_u:941": "skandhāḥ skandhān pratītyemānatha loko 'ntavān bhavet // Mś_27.23 //",
  "SA10bsa027_u:942": "pūrve yadi na bhajyerannutpadyeranna cāpyamī /",
  "SA10bsa027_u:943": "skandhāḥ skandhān pratītyemāṃlloko 'nanto bhavedatha // Mś_27.24 //",
  "SA10bsa027_u:944": "antavānekadeśaścedekadeśastvanantavān /",
  "SA10bsa027_u:945": "syādantavānanantaśca lokastacca na yujyate // Mś_27.25 //",
  "SA10bsa027_u:946": "kathaṃ tāvadupādāturekadeśo vinaṅkṣyate /",
  "SA10bsa027_u:947": "na naṅkṣyate caikadeśa evaṃ caitanna yujyate // Mś_27.26 //",
  "SA10bsa027_u:948": "upādānaikadeśaśca kathaṃ nāma vinaṅkṣyate /",
  "SA10bsa027_u:949": "na naṅkṣyate caikadeśo naitadapyupapadyate // Mś_27.27 //",
  "SA10bsa027_u:950": "antavaccāpyanantaṃ ca prasiddhamubhayaṃ yadi /",
  "SA10bsa027_u:951": "siddhe naivāntavatkāmaṃ naivānantavadityapi // Mś_27.28 //",
  "SA10bsa027_u:952": "athavā sarvabhāvānāṃ śūnyatvācchāśvatādayaḥ /",
  "SA10bsa027_u:953": "kva kasya katamāḥ kasmātsaṃbhaviṣyanti dṛṣṭayaḥ // Mś_27.29 //",
  "SA10bsa027_u:954": "sarvadṛṣṭiprahāṇāya yaḥ saddharmamadeśayat /",
  "SA10bsa027_u:955": "anukampāmupādāya taṃ namasyāmi gautamam // Mś_27.30 //"
}