{
  "SA10bsa027_u:0": "Nāgārjuna kṛta madhyamakaśāstram / (Mś)",
  "SA10bsa027_u:1": "1 pratyayaparīkṣā nāma prathamaṃ prakaraṇam",
  "SA10bsa027_u:2": "Mś_1.1 anirodhamanutpādamanucchedamaśāśvatam /",
  "SA10bsa027_u:3": "anekārthamanānārthamanāgamamanirgamam //",
  "SA10bsa027_u:4": "Mś_1.2 yaḥ pratītyasamutpādaṃ prapañcopaśamaṃ śivam /",
  "SA10bsa027_u:5": "deśayāmāsa saṃbuddhastaṃ vande vadatāṃ varam //",
  "SA10bsa027_u:6": "Mś_1.3 na svato nāpi parato na dvābhyāṃ nāpyahetutaḥ /",
  "SA10bsa027_u:7": "utpannā jātu vidyante bhāvāḥ kkacana kecana //",
  "SA10bsa027_u:8": "Mś_1.4 catvāraḥ pratyayā hetuścālambanamanantaram /",
  "SA10bsa027_u:9": "tathaivādhipateyaṃ ca pratyayo nāsti pañcamaḥ //",
  "SA10bsa027_u:10": "Mś_1.5 na hi svabhāvo bhāvānāṃ pratyayādiṣu vidyate /",
  "SA10bsa027_u:11": "avidyamāne svabhāve parabhāvo na vidyate //",
  "SA10bsa027_u:12": "Mś_1.6 kriyā na pratyayavatī nāpratyayavatī kriyā /",
  "SA10bsa027_u:13": "pratyayā nākriyāvantaḥ kriyāvantaśca santyuta //",
  "SA10bsa027_u:14": "Mś_1.7 utpadyate pratītyemānitīme pratyayāḥ kila /",
  "SA10bsa027_u:15": "yāvannotpadyata ime tāvannāpratyayāḥ katham //",
  "SA10bsa027_u:16": "Mś_1.8 naivāsato naiva sataḥ pratyayo 'rthasya yujyate /",
  "SA10bsa027_u:17": "asataḥ pratyayaḥ kasya sataśca pratyayena kim //",
  "SA10bsa027_u:18": "Mś_1.9 na sannāsanna sadasan dharmo nirvartate yadā /",
  "SA10bsa027_u:19": "kathaṃ nirvartako heturevaṃ sati hi yujyate //",
  "SA10bsa027_u:20": "Mś_1.10 anālambana evāyaṃ san dharma upadiśyate /",
  "SA10bsa027_u:21": "athānālambane dharme kuta ālambanaṃ punaḥ //",
  "SA10bsa027_u:22": "Mś_1.11 anutpanneṣu dharmeṣu nirodho nopapadyate /",
  "SA10bsa027_u:23": "nānantaramato yuktaṃ niruddhe pratyayaśca kaḥ //",
  "SA10bsa027_u:24": "Mś_1.12 bhāvānāṃ niḥsvabhāvānāṃ na sattā vidyate yataḥ /",
  "SA10bsa027_u:25": "satīdamasmin bhavatītyetannaivopapadyate //",
  "SA10bsa027_u:26": "Mś_1.13 na ca vyastasamasteṣu pratyayeṣvasti tatphalam /",
  "SA10bsa027_u:27": "pratyayebhyaḥ kathaṃ tacca bhavenna pratyayeṣu yat //",
  "SA10bsa027_u:28": "Mś_1.14 athāsadapi tattebhyaḥ pratyayebhyaḥ pravartate /",
  "SA10bsa027_u:29": "apratyayebhyo 'pi kasmātphalaṃ nābhipravartate //",
  "SA10bsa027_u:30": "Mś_1.15 phalaṃ ca pratyayamayaṃ pratyayāścāsvayaṃmayāḥ /",
  "SA10bsa027_u:31": "phalamasvamayebhyo yattatpratyayamayaṃ katham //",
  "SA10bsa027_u:32": "Mś_1.16 tasmānna pratyayamayaṃ nāpratyayamayaṃ phalam /",
  "SA10bsa027_u:33": "saṃvidyate phalābhāvātpratyayāpratyayāḥ kutaḥ //",
  "SA10bsa027_u:34": "_______________________________________________________________________",
  "SA10bsa027_u:35": "2 Gatāgataparīkṣā dvitīyaṃ prakaraṇam /",
  "SA10bsa027_u:36": "Mś_2.1 gataṃ na gamyate tāvadagataṃ naiva gamyate /",
  "SA10bsa027_u:37": "gatāgatavinirmuktaṃ gamyamānaṃ na gamyate //",
  "SA10bsa027_u:38": "Mś_2.2 ceṣṭā yatra gatistatra gamyamāne ca sā yataḥ /",
  "SA10bsa027_u:39": "na gate nāgate ceṣṭā gamyamāne gatistataḥ //",
  "SA10bsa027_u:40": "Mś_2.3 gamyamānasya gamanaṃ kathaṃ nāmopapatsyate /",
  "SA10bsa027_u:41": "gamyamāne dvigamanaṃ yadā naivopapadyate //",
  "SA10bsa027_u:42": "Mś_2.4 gamyamānasya gamanaṃ yasya tasya prasajyate /",
  "SA10bsa027_u:43": "ṛte gatergamyamānaṃ gamyamānaṃ hi gamyate //",
  "SA10bsa027_u:44": "Mś_2.5 gamyamānasya gamane prasaktaṃ gamanadvayam /",
  "SA10bsa027_u:45": "yena tadgamyamānaṃ ca yaccātra gamanaṃ punaḥ //",
  "SA10bsa027_u:46": "Mś_2.6 dvau gantārau prasajyete prasakte gamanadvaye /",
  "SA10bsa027_u:47": "gantāraṃ hi tiraskṛtya gamanaṃ nopapadyate //",
  "SA10bsa027_u:48": "Mś_2.7 gantāraṃ cettiraskṛtya gamanaṃ nopapadyate /",
  "SA10bsa027_u:49": "gamane 'sati gantātha kuta eva bhaviṣyati //",
  "SA10bsa027_u:50": "Mś_2.8 gantā na gacchati tāvadagantā naiva gacchati /",
  "SA10bsa027_u:51": "anyo ganturagantuśca kastṛtīyo hi gacchati //",
  "SA10bsa027_u:52": "Mś_2.9 gantā tāvadgacchatīti kathamevopapatsyate /",
  "SA10bsa027_u:53": "gamanena vinā gantā yadā naivopapadyate //",
  "SA10bsa027_u:54": "Mś_2.10 pakṣo gantā gacchatīti yasya tasya prasajyate /",
  "SA10bsa027_u:55": "gamanena vinā gantā ganturgamanamicchataḥ //",
  "SA10bsa027_u:56": "Mś_2.11 gamane dve prasajyete gantā yadyuta gacchati /",
  "SA10bsa027_u:57": "ganteti cocyate yena gantā san yacca gacchati //",
  "SA10bsa027_u:58": "Mś_2.12 gate nārabhyate gantuṃ gataṃ nārabhyate 'gate /",
  "SA10bsa027_u:59": "nārabhyate gamyamāne gantumārabhyate kuha //",
  "SA10bsa027_u:60": "Mś_2.13 na pūrvaṃ gamanārambhādgamyamānaṃ na vā gatam /",
  "SA10bsa027_u:61": "yatrārabhyeta gamanamagate gamanaṃ kutaḥ //",
  "SA10bsa027_u:62": "Mś_2.14 gataṃ kiṃ gamyamānaṃ kimagataṃ kiṃ vikalpyate /",
  "SA10bsa027_u:63": "adṛśyamāna ārambhe gamanasyaiva sarvathā //",
  "SA10bsa027_u:64": "Mś_2.15 gantā na tiṣṭhati tāvadagantā naiva tiṣṭhati /",
  "SA10bsa027_u:65": "anyo ganturagantuśca kastṛtīyo 'tha tiṣṭhati //",
  "SA10bsa027_u:66": "Mś_2.16 gantā tāvattiṣṭhatīti kathamevopapatsyate /",
  "SA10bsa027_u:67": "gamanena vinā gantā yadā naivopapadyate //",
  "SA10bsa027_u:68": "Mś_2.17 na tiṣṭhati gamyamānānna gatānnāgatādapi /",
  "SA10bsa027_u:69": "gamanaṃ saṃpravṛttiśca nivṛttiśca gateḥ samā //",
  "SA10bsa027_u:70": "Mś_2.18 yadeva gamanaṃ gantā sa eveti na yujyate /",
  "SA10bsa027_u:71": "anya eva punargantā gateriti na yujyate //",
  "SA10bsa027_u:72": "Mś_2.19 yadeva gamanaṃ gantā sa eva hi bhavedyadi /",
  "SA10bsa027_u:73": "ekībhāvaḥ prasajyeta kartuḥ karmaṇa eva ca //",
  "SA10bsa027_u:74": "Mś_2.20 anya eva punargantā gateryadi vikalpyate /",
  "SA10bsa027_u:75": "gamanaṃ syādṛte ganturgantā syādgamanādṛte //",
  "SA10bsa027_u:76": "Mś_2.21 ekībhāvena vā siddhirnānābhāvena vā yayoḥ /",
  "SA10bsa027_u:77": "na vidyate, tayoḥ siddhiḥ kathaṃ nu khalu vidyate //",
  "SA10bsa027_u:78": "Mś_2.22 gatyā yayocyate gantā gatiṃ tāṃ sa na gacchati /",
  "SA10bsa027_u:79": "yasmānna gatipūrvo 'sti kaścitkiṃciddhi gacchati //",
  "SA10bsa027_u:80": "Mś_2.23 gatyā yayocyate gantā tato 'nyāṃ sa na gacchati /",
  "SA10bsa027_u:81": "gatī dve nopapadyete yasmādeke pragacchati //",
  "SA10bsa027_u:82": "Mś_2.24 sadbhūto gamanaṃ gantā triprakāraṃ na gacchati /",
  "SA10bsa027_u:83": "nāsadbhūto 'pi gamanaṃ triprakāraṃ sa gacchati //",
  "SA10bsa027_u:84": "Mś_2.25 gamanaṃ sadasadbhūtastriprakāraṃ na gacchati /",
  "SA10bsa027_u:85": "tasmādgatiśca gantā ca gantavyaṃ ca na vidyate //",
  "SA10bsa027_u:86": "_______________________________________________________________________",
  "SA10bsa027_u:87": "3 cakṣurādīndriyaparīkṣā tṛtīyaṃ prakaraṇam /",
  "SA10bsa027_u:88": "Mś_3.1 darśanaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10bsa027_u:89": "indriyāṇi ṣaḍeteṣāṃ draṣṭavyādīni gocaraḥ //",
  "SA10bsa027_u:90": "Mś_3.2 svamātmānaṃ darśanaṃ hi tattameva na paśyati /",
  "SA10bsa027_u:91": "na paśyati yadātmānaṃ kathaṃ drakṣyati tatparān //",
  "SA10bsa027_u:92": "Mś_3.3 na paryāpto 'gnidṛṣṭānto darśanasya prasiddhaye /",
  "SA10bsa027_u:93": "sadarśanaḥ sa pratyukto gamyamānagatāgataiḥ //",
  "SA10bsa027_u:94": "Mś_3.4 nāpaśyamānaṃ bhavati yadā kiṃcana darśanam /",
  "SA10bsa027_u:95": "darśanaṃ paśyatītyevaṃ kathametattu yujyate //",
  "SA10bsa027_u:96": "Mś_3.5 paśyati darśanaṃ naiva naiva paśyatyadarśanam /",
  "SA10bsa027_u:97": "vyākhyāto darśanenaiva draṣṭā cāpyupagamyatām //",
  "SA10bsa027_u:98": "Mś_3.6 tiraskṛtya draṣṭā nāstyatiraskṛtya ca darśanam /",
  "SA10bsa027_u:99": "draṣṭavyaṃ darśanaṃ caiva draṣṭaryasati te kutaḥ //",
  "SA10bsa027_u:100": "Mś_3.7 pratītya mātāpitarau yathoktaḥ putrasaṃbhavaḥ /",
  "SA10bsa027_u:101": "cakṣūrūpe pratītyaivamukto vijñānasaṃbhavaḥ //",
  "SA10bsa027_u:102": "Mś_3.8 draṣṭavyadarśanābhāvādvijñānādicatuṣṭayam /",
  "SA10bsa027_u:103": "nāstīti upādānādīni bhaviṣyanti punaḥ katham //",
  "SA10bsa027_u:104": "Mś_3.9 vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10bsa027_u:105": "darśanenaiva jānīyācchrotṛśrotavyakādi ca //",
  "SA10bsa027_u:106": "_______________________________________________________________________",
  "SA10bsa027_u:107": "4 Skandhaparīkṣā caturthaṃ prakaraṇam /",
  "SA10bsa027_u:108": "Mś_4.1 rūpakāraṇanirmuktaṃ na rūpamupalabhyate /",
  "SA10bsa027_u:109": "rūpeṇāpi na nirmuktaṃ dṛśyate rūpakāraṇam //",
  "SA10bsa027_u:110": "Mś_4.2 rūpakāraṇanirmukte rūpe rūpaṃ prasajyate /",
  "SA10bsa027_u:111": "āhetukaṃ, na cāstyarthaḥ kaścidāhetukaḥ kvacit //",
  "SA10bsa027_u:112": "Mś_4.3 rūpeṇa tu vinirmuktaṃ yadi syādrūpakāraṇam /",
  "SA10bsa027_u:113": "akāryakaṃ kāraṇaṃ syāt nāstyakāryaṃ ca kāraṇam //",
  "SA10bsa027_u:114": "Mś_4.4 rūpe satyeva rūpasya kāraṇaṃ nopapadyate /",
  "SA10bsa027_u:115": "rūpe 'satyeva rūpasya kāraṇaṃ nopapadyate //",
  "SA10bsa027_u:116": "Mś_4.5 niṣkāraṇaṃ punā rūpaṃ naiva naivopapadyate /",
  "SA10bsa027_u:117": "tasmāt rūpagatān kāṃścinna vikalpān vikalpayet //",
  "SA10bsa027_u:118": "Mś_4.6 na kāraṇasya sadṛśaṃ kāryamityupapadyate /",
  "SA10bsa027_u:119": "na kāraṇasyāsadṛśaṃ kāryamityupapadyate //",
  "SA10bsa027_u:120": "Mś_4.7 vedanācittasaṃjñānāṃ saṃskārāṇāṃ ca sarvaśaḥ /",
  "SA10bsa027_u:121": "sarveṣāmeva bhāvānāṃ rūpeṇaiva samaḥ kramaḥ //",
  "SA10bsa027_u:122": "Mś_4.8 vigrahe yaḥ parīhāraṃ kṛte śūnyatayā vadet /",
  "SA10bsa027_u:123": "sarvaṃ tasyāparihṛtaṃ samaṃ sādhyena jāyate //",
  "SA10bsa027_u:124": "Mś_4.9 vyākhyāne ya upālambhaṃ kṛte śūnyatayā vadet /",
  "SA10bsa027_u:125": "sarvaṃ tasyānupālabdhaṃ samaṃ sādhyena jāyate //",
  "SA10bsa027_u:126": "_______________________________________________________________________",
  "SA10bsa027_u:127": "5 Dhātuparīkṣā pañcamaṃ prakaraṇam /",
  "SA10bsa027_u:128": "Mś_5.1 nākāśaṃ vidyate kiṃcitpūrvamākāśalakṣaṇāt /",
  "SA10bsa027_u:129": "alakṣaṇaṃ prasajyeta syātpūrvaṃ yadi lakṣaṇāt //",
  "SA10bsa027_u:130": "Mś_5.2 alakṣaṇo na kaścicca bhāvaḥ saṃvidyate kkacit /",
  "SA10bsa027_u:131": "asatyalakṣaṇe bhāve kramatāṃ kuha lakṣaṇam //",
  "SA10bsa027_u:132": "Mś_5.3 nālakṣaṇe lakṣaṇasya pravṛttirna salakṣaṇe /",
  "SA10bsa027_u:133": "salakṣaṇālakṣaṇābhyāṃ nāpyanyatra pravartate //",
  "SA10bsa027_u:134": "Mś_5.4 lakṣaṇāsaṃpravṛttau ca na lakṣyamupapadyate /",
  "SA10bsa027_u:135": "lakṣyasyānupapattau ca lakṣaṇasyāpyasaṃbhavaḥ //",
  "SA10bsa027_u:136": "Mś_5.5 tasmānna vidyate lakṣyaṃ lakṣaṇaṃ naiva vidyate /",
  "SA10bsa027_u:137": "lakṣyalakṣaṇanirmukto naiva bhāvo 'pi vidyate //",
  "SA10bsa027_u:138": "Mś_5.6 avidyamāne bhāve ca kasyābhāvo bhaviṣyati /",
  "SA10bsa027_u:139": "bhāvābhāvavidharmā ca bhāvābhāvamavaiti kaḥ //",
  "SA10bsa027_u:140": "Mś_5.7 tasmānna bhāvo nābhāvo na lakṣyaṃ nāpi lakṣaṇam /",
  "SA10bsa027_u:141": "ākāśam ākāśasamā dhātavaḥ pañca ye pare //",
  "SA10bsa027_u:142": "Mś_5.8 astitvaṃ ye tu paśyanti nāstitvaṃ cālpabuddhayaḥ /",
  "SA10bsa027_u:143": "bhāvānāṃ te na paśyanti draṣṭavyopaśamaṃ śivam //",
  "SA10bsa027_u:144": "_______________________________________________________________________",
  "SA10bsa027_u:145": "6 Rāgaraktaparīkṣā ṣaṣṭhaṃ prakaraṇam /",
  "SA10bsa027_u:146": "Mś_6.1 rāgādyadi bhavetpūrvaṃ rakto rāgatiraskṛtaḥ /",
  "SA10bsa027_u:147": "taṃ pratītya bhavedrāgo rakte rāgo bhavetsati //",
  "SA10bsa027_u:148": "Mś_6.2 rakte 'sati punā rāgaḥ kuta eva bhaviṣyati /",
  "SA10bsa027_u:149": "sati vāsati vā rāge rakte 'pyeṣa samaḥ kramaḥ //",
  "SA10bsa027_u:150": "Mś_6.3 sahaiva punarudbhūtirna yuktā rāgaraktayoḥ /",
  "SA10bsa027_u:151": "bhavetāṃ rāgaraktau hi nirapekṣau parasparam //",
  "SA10bsa027_u:152": "Mś_6.4 naikatve sahabhāvo 'sti na tenaiva hi tatsaha /",
  "SA10bsa027_u:153": "pṛthaktve sahabhāvo 'tha kuta eva bhaviṣyati //",
  "SA10bsa027_u:154": "Mś_6.5 ekatve sahabhāvaścetsyātsahāyaṃ vināpi saḥ /",
  "SA10bsa027_u:155": "pṛthaktve sahabhāvaścetsyātsahāyaṃ vināpi saḥ //",
  "SA10bsa027_u:156": "Mś_6.6 pṛthaktve sahabhāvaśca yadi kiṃ rāgaraktayoḥ /",
  "SA10bsa027_u:157": "siddhaḥ pṛthakpṛthagbhāvaḥ sahabhāvo yatastayoḥ //",
  "SA10bsa027_u:158": "Mś_6.7 siddhaḥ pṛthakpṛthagbhāvo yadi vā rāgaraktayoḥ /",
  "SA10bsa027_u:159": "sahabhāvaṃ kimarthaṃ tu parikalpayase tayoḥ //",
  "SA10bsa027_u:160": "Mś_6.8 pṛthaṅ na sidhyatītyevaṃ sahabhāvaṃ vikāṅkṣasi /",
  "SA10bsa027_u:161": "sahabhāvaprasiddhyarthaṃ pṛthaktvaṃ bhūya icchasi //",
  "SA10bsa027_u:162": "Mś_6.9 pṛthagbhāvāprasiddheśca sahabhāvo na sidhyati /",
  "SA10bsa027_u:163": "katamasmin pṛthagbhāve sahabhāvaṃ satīcchasi //",
  "SA10bsa027_u:164": "Mś_6.10 evaṃ raktena rāgasya siddhirna saha nāsaha /",
  "SA10bsa027_u:165": "rāgavatsarvadharmāṇāṃ siddhirna saha nāsaha //",
  "SA10bsa027_u:166": "_______________________________________________________________________",
  "SA10bsa027_u:167": "7 Saṃskṛtaparīkṣā saptamaṃ prakaraṇam /",
  "SA10bsa027_u:168": "Mś_7.1 yadi saṃskṛta utpādastatra yuktā trilakṣaṇī /",
  "SA10bsa027_u:169": "athāsaṃskṛta utpādaḥ kathaṃ saṃskṛtalakṣaṇam //",
  "SA10bsa027_u:170": "Mś_7.2 utpādādyāstrayo vyastā nālaṃ lakṣaṇakarmaṇi /",
  "SA10bsa027_u:171": "saṃskṛtasya samastāḥ syurekatra kathamekadā //",
  "SA10bsa027_u:172": "Mś_7.3 utpādasthitibhaṅgānāmanyatsaṃskṛtalakṣaṇam /",
  "SA10bsa027_u:173": "asti cedanavasthaivaṃ nāsti cette na saṃskṛtāḥ //",
  "SA10bsa027_u:174": "Mś_7.4 utpādotpāda utpādo mūlotpādasya kevalam /",
  "SA10bsa027_u:175": "utpādotpādamutpādo maulo janayate punaḥ //",
  "SA10bsa027_u:176": "Mś_7.5 utpādotpāda utpādo mūlotpādasya te yadi /",
  "SA10bsa027_u:177": "maulenājanitastaṃ te sa kathaṃ janayiṣyati //",
  "SA10bsa027_u:178": "Mś_7.6 sa te maulena janito maulaṃ janayate yadi /",
  "SA10bsa027_u:179": "maulaḥ sa tenājanitastamutpādayate katham //",
  "SA10bsa027_u:180": "Mś_7.7 ayamutpadyamānaste kāmamutpādayedimam /",
  "SA10bsa027_u:181": "yadīmamutpādayitumajātaḥ śaknuyādayam //",
  "SA10bsa027_u:182": "Mś_7.8 pradīpaḥ svaparātmānau saṃprakāśayitā yathā /",
  "SA10bsa027_u:183": "utpādaḥ svaparātmānāvubhāvutpādayettathā //",
  "SA10bsa027_u:184": "Mś_7.9 pradīpe nāndhakāro 'sti yatra cāsau pratiṣṭhitaḥ /",
  "SA10bsa027_u:185": "kiṃ prakāśayati dīpaḥ prakāśo hi tamovadhaḥ //",
  "SA10bsa027_u:186": "Mś_7.10 kathamutpadyamānena pradīpena tamo hatam /",
  "SA10bsa027_u:187": "notpadyamāno hi tamaḥ pradīpaḥ prāpnute yadā //",
  "SA10bsa027_u:188": "Mś_7.11 aprāpyaiva pradīpena yadi vā nihataṃ tamaḥ /",
  "SA10bsa027_u:189": "ihasthaḥ sarvalokasthaṃ sa tamo nihaniṣyati //",
  "SA10bsa027_u:190": "Mś_7.12 pradīpaḥ svaparātmānau saṃprakāśayate yadi /",
  "SA10bsa027_u:191": "tamo 'pi svaparātmānau chādayiṣyatyasaṃśayam //",
  "SA10bsa027_u:192": "Mś_7.13 anutpanno 'yamutpādaḥ svātmānaṃ janayetkatham /",
  "SA10bsa027_u:193": "athotpanno janayate jāte kiṃ janyate punaḥ //",
  "SA10bsa027_u:194": "Mś_7.14 notpadyamānaṃ notpannaṃ nānutpannaṃ kathaṃcana /",
  "SA10bsa027_u:195": "utpadyate tathākhyātaṃ gamyamānagatāgataiḥ //",
  "SA10bsa027_u:196": "Mś_7.15 utpadyamānamutpattāvidaṃ na kramate yadā /",
  "SA10bsa027_u:197": "kathamutpadyamānaṃ tu pratītyotpattimucyate //",
  "SA10bsa027_u:198": "Mś_7.16 pratītya yadyadbhavati tattacchāntaṃ svabhāvataḥ /",
  "SA10bsa027_u:199": "tasmādutpadyamānaṃ ca śāntamutpattireva ca //",
  "SA10bsa027_u:200": "Mś_7.17 yadi kaścidanutpanno bhāvaḥ saṃvidyate kvacit /",
  "SA10bsa027_u:201": "utpadyeta sa kiṃ tasmin bhāva utpadyate 'sati //",
  "SA10bsa027_u:202": "Mś_7.18 utpadyamānamutpādo yadi cotpādayatyayam /",
  "SA10bsa027_u:203": "utpādayettamutpādamutpādaḥ katamaḥ punaḥ //",
  "SA10bsa027_u:204": "Mś_7.19 anya utpādatyenaṃ yadyutpādo 'navasthitiḥ /",
  "SA10bsa027_u:205": "athānutpāda utpannaḥ sarvamutpadyate tathā //",
  "SA10bsa027_u:206": "Mś_7.20 sataśca tāvadutpattirasataśca na yujyate /",
  "SA10bsa027_u:207": "na sataścāsataśceti pūrvamevopapāditam //",
  "SA10bsa027_u:208": "Mś_7.21 nirudhyamānasyotpattirna bhāvasyopapadyate /",
  "SA10bsa027_u:209": "yaścānirudhyamānastu sa bhāvo nopapadyate //",
  "SA10bsa027_u:210": "Mś_7.22 na sthitabhāvastiṣṭhatyasthitabhāvo na tiṣṭhati /",
  "SA10bsa027_u:211": "na tiṣṭhati tiṣṭhamānaḥ ko 'nutpannaśca tiṣṭhati //",
  "SA10bsa027_u:212": "Mś_7.23 sthitirnirudhyamānasya na bhāvasyopapadyate /",
  "SA10bsa027_u:213": "yaścānirudhyamānastu sa bhāvo nopapadyate //",
  "SA10bsa027_u:214": "Mś_7.24 jarāmaraṇadharmeṣu sarvabhāveṣu sarvadā /",
  "SA10bsa027_u:215": "tiṣṭhanti katame bhāvā ye jarāmaraṇaṃ vinā //",
  "SA10bsa027_u:216": "Mś_7.25 sthityānyayā sthiteḥ sthānaṃ tayaiva ca na yujyate /",
  "SA10bsa027_u:217": "utpādasya yathotpādo nātmanā na parātmanā //",
  "SA10bsa027_u:218": "Mś_7.26 nirudhyate nāniruddhaṃ na niruddhaṃ nirudhyate /",
  "SA10bsa027_u:219": "tathāpi nirudhyamānaṃ kimajātaṃ nirudhyate //",
  "SA10bsa027_u:220": "Mś_7.27 sthitasya tāvadbhāvasya nirodho nopapadyate /",
  "SA10bsa027_u:221": "nāsthitasyāpi bhāvasya nirodha upapadyate //",
  "SA10bsa027_u:222": "Mś_7.28 tayaivāvasthayāvasthā na hi saiva nirudhyate /",
  "SA10bsa027_u:223": "anyayāvasthayāvasthā na cānyaiva nirudhyate //",
  "SA10bsa027_u:224": "Mś_7.29 yadaivaṃ sarvadharmāṇāmutpādo nopapadyate /",
  "SA10bsa027_u:225": "tadaivaṃ sarvadharmāṇāṃ nirodho nopapadyate //",
  "SA10bsa027_u:226": "Mś_7.30 sataśca tāvadbhāvasya nirodho nopapadyate /",
  "SA10bsa027_u:227": "ekatve na hi bhāvaśca nābhāvaścopapadyate //",
  "SA10bsa027_u:228": "Mś_7.31 asato 'pi na bhāvasya nirodha upapadyate /",
  "SA10bsa027_u:229": "na dvitīyasya śirasacchedanaṃ vidyate yathā //",
  "SA10bsa027_u:230": "Mś_7.32 na svātmanā nirodho 'sti nirodho na parātmanā /",
  "SA10bsa027_u:231": "utpādasya yathotpādo nātmanā na parātmanā //",
  "SA10bsa027_u:232": "Mś_7.33 utpādasthitibhaṅgānāmasiddhernāsti saṃskṛtam /",
  "SA10bsa027_u:233": "saṃskṛtasyāprasiddhau ca kathaṃ setsyatyasaṃskṛtam //",
  "SA10bsa027_u:234": "Mś_7.34 yathā māyā yathā svapno gandharvanagaraṃ yathā /",
  "SA10bsa027_u:235": "tathotpādastathā sthānaṃ tathā bhaṅga udāhṛtam //",
  "SA10bsa027_u:236": "_______________________________________________________________________",
  "SA10bsa027_u:237": "8 Karmakārakaparīkṣā aṣṭamaṃ prakaraṇam /",
  "SA10bsa027_u:238": "Mś_8.1 sadbhūtaḥ kārakaḥ karma sadbhūtaṃ na karotyayam /",
  "SA10bsa027_u:239": "kārako nāpyasadbhūtaḥ karmāsadbhūtamīhate //",
  "SA10bsa027_u:240": "Mś_8.2 sadbhūtasya kriyā nāsti karma ca syādakartṛkam /",
  "SA10bsa027_u:241": "sadbhūtasya kriyā nāsti kartā ca syādakarmakaḥ //",
  "SA10bsa027_u:242": "Mś_8.3 karoti yadyasadbhūto 'sadbhūtaṃ karma kārakaḥ /",
  "SA10bsa027_u:243": "ahetukaṃ bhavetkarma kartā cāhetuko bhavet //",
  "SA10bsa027_u:244": "Mś_8.4 hetāvasati kāryaṃ ca kāraṇaṃ ca na vidyate /",
  "SA10bsa027_u:245": "tadabhāve kriyā kartā karaṇaṃ ca na vidyate //",
  "SA10bsa027_u:246": "Mś_8.5 dharmādharmau na vidyete kriyādīnāmasaṃbhave /",
  "SA10bsa027_u:247": "dharme cāsatyadharme ca phalaṃ tajjaṃ na vidyate //",
  "SA10bsa027_u:248": "Mś_8.6 phale 'sati na mokṣāya na svargāyopapadyate /",
  "SA10bsa027_u:249": "mārgaḥ sarvakriyāṇāṃ ca nairarthakyaṃ prasajyate //",
  "SA10bsa027_u:250": "Mś_8.7 kārakaḥ sadasadbhūtaḥ sadasatkurute na tat /",
  "SA10bsa027_u:251": "parasparaviruddhaṃ hi saccāsaccaikataḥ kutaḥ //",
  "SA10bsa027_u:252": "Mś_8.8 satā ca kriyate nāsannāsatā kriyate ca sat /",
  "SA10bsa027_u:253": "kartrā sarve prasajyante doṣāstatra ta eva hi //",
  "SA10bsa027_u:254": "Mś_8.9 nāsadbhūtaṃ na sadbhūtaḥ sadasadbhūtameva vā /",
  "SA10bsa027_u:255": "karoti kārakaḥ karma pūrvoktaireva hetubhiḥ //",
  "SA10bsa027_u:256": "Mś_8.10 nāsadbhūto 'pi sadbhūtaṃ sadasadbhūtameva vā /",
  "SA10bsa027_u:257": "karoti kārakaḥ karma purvoktaireva hetubhiḥ //",
  "SA10bsa027_u:258": "Mś_8.11 karoti sadasadbhūto na sannāsacca kārakaḥ /",
  "SA10bsa027_u:259": "karma tattu vijānīyātpūrvoktaireva hetubhiḥ //",
  "SA10bsa027_u:260": "Mś_8.12 pratītya kārakaḥ karma taṃ pratītya ca kārakam /",
  "SA10bsa027_u:261": "karma pravartate,",
  "SA10bsa027_u:262": "nānyatpaśyāmaḥ siddhikāraṇam //",
  "SA10bsa027_u:263": "Mś_8.13 evaṃ vidyādupādānaṃ vyutsargāditi karmaṇaḥ /",
  "SA10bsa027_u:264": "kartuśca karmakartṛbhyāṃ śeṣān bhāvān vibhāvayet //",
  "SA10bsa027_u:265": "_______________________________________________________________________",
  "SA10bsa027_u:266": "9 Pūrvaparīkṣā navamaṃ prakaraṇam /",
  "SA10bsa027_u:267": "Mś_9.1 darśanaśravaṇādīni vedanādīni cāpyatha /",
  "SA10bsa027_u:268": "bhavanti yasya prāgebhyaḥ so 'stītyeke vadantyuta //",
  "SA10bsa027_u:269": "Mś_9.2 kathaṃ hyavidyamānasya darśanādi bhaviṣyati /",
  "SA10bsa027_u:270": "bhāvasya tasmātprāgebhyaḥ so 'sti bhāvo vyavasthitaḥ //",
  "SA10bsa027_u:271": "Mś_9.3 darśanaśravaṇādibhyo vedanādibhya eva ca /",
  "SA10bsa027_u:272": "yaḥ prāgvyavasthito bhāvaḥ kena prajñapyate 'tha saḥ //",
  "SA10bsa027_u:273": "Mś_9.4 vināpi darśanādīni yadi cāsau vyavasthitaḥ /",
  "SA10bsa027_u:274": "amūnyapi bhaviṣyanti vinā tena na saṃśayaḥ //",
  "SA10bsa027_u:275": "Mś_9.5 ajyate kenacitkaścit kiṃcitkenacidajyate /",
  "SA10bsa027_u:276": "kutaḥ kiṃcidvinā kaścit kiṃcitkaṃcidvinā kutaḥ //",
  "SA10bsa027_u:277": "Mś_9.6 sarvebhyo darśanādibhyaḥ kaścitpūrvo na vidyate /",
  "SA10bsa027_u:278": "ajyate darśanādīnāmanyena punaranyadā //",
  "SA10bsa027_u:279": "Mś_9.7 sarvebhyo darśanādibhyo yadi pūrvo na vidyate /",
  "SA10bsa027_u:280": "ekaikasmātkathaṃ pūrvo darśanādeḥ sa vidyate //",
  "SA10bsa027_u:281": "Mś_9.8 draṣṭā sa eva sa śrotā sa eva yadi vedakaḥ /",
  "SA10bsa027_u:282": "ekaikasmādbhavetpūrvaṃ evaṃ caitanna yujyate //",
  "SA10bsa027_u:283": "Mś_9.9 draṣṭānya eva śrotānyo vedako 'nyaḥ punaryadi /",
  "SA10bsa027_u:284": "sati syād draṣṭari śrotā bahutvaṃ cātmanāṃ bhavet //",
  "SA10bsa027_u:285": "Mś_9.10 darśanaśravaṇādīni vedanādīni cāpyatha /",
  "SA10bsa027_u:286": "bhavanti yebhyasteṣveṣa bhūteṣvapi na vidyate //",
  "SA10bsa027_u:287": "Mś_9.11 darśanaśravaṇādīni vedanādīni cāpyatha /",
  "SA10bsa027_u:288": "na vidyate cedyasya sa na vidyanta imānyapi //",
  "SA10bsa027_u:289": "Mś_9.12 prāk ca yo darśanādibhyaḥ sāṃprataṃ cordhvameva ca /",
  "SA10bsa027_u:290": "na vidyate 'sti nāstīti nivṛttāstatra kalpanāḥ //",
  "SA10bsa027_u:291": "_______________________________________________________________________",
  "SA10bsa027_u:292": "10 Agnīndhanaparīkṣā daśamaṃ prakaraṇam /",
  "SA10bsa027_u:293": "Mś_10.1 yadindhanaṃ sa cedagnirekatvaṃ kartṛkarmaṇoḥ /",
  "SA10bsa027_u:294": "anyaścedindhanādagnirindhanādapyṛte bhavet //",
  "SA10bsa027_u:295": "Mś_10.2 nityapradīpta eva syādapradīpanahetukaḥ /",
  "SA10bsa027_u:296": "punarārambhavaiyarthyamevaṃ cākarmakaḥ sati //",
  "SA10bsa027_u:297": "Mś_10.3 paratra nirapekṣatvādapradīpanahetukaḥ /",
  "SA10bsa027_u:298": "punarārambhavaiyarthyaṃ nityadīptaḥ prasajyate //",
  "SA10bsa027_u:299": "Mś_10.4 tatraitasmādidhyamānamindhanaṃ bhavatīti cet /",
  "SA10bsa027_u:300": "kenedhyatāmindhanaṃ tattāvanmātramidaṃ yadā //",
  "SA10bsa027_u:301": "Mś_10.5 anyo na prāpsyate 'prāpto na dhakṣyatyadahan punaḥ /",
  "SA10bsa027_u:302": "na nirvāsyatyanirvāṇaḥ sthāsyate vā svaliṅgavān //",
  "SA10bsa027_u:303": "Mś_10.6 anya evendhanādagnirindhanaṃ prāpnuyādyadi /",
  "SA10bsa027_u:304": "strī saṃprāpnoti puruṣaṃ puruṣaśca striyaṃ yathā //",
  "SA10bsa027_u:305": "Mś_10.7 anya evendhanādagnirindhanaṃ kāmamāpnuyāt /",
  "SA10bsa027_u:306": "agnīndhane yadi syātāmanyonyena tiraskṛte //",
  "SA10bsa027_u:307": "Mś_10.8 yadīndhanamapekṣyāgnirapekṣyāgniṃ yadīndhanam /",
  "SA10bsa027_u:308": "kataratpūrvaniṣpannaṃ yadapekṣyāgnirindhanam //",
  "SA10bsa027_u:309": "Mś_10.9 yadīndhanamapekṣyāgniragneḥ siddhasya sādhanam /",
  "SA10bsa027_u:310": "evaṃ satīndhanaṃ cāpi bhaviṣyati niragnikam //",
  "SA10bsa027_u:311": "Mś_10.10 yo 'pekṣya sidhyate bhāvastamevāpekṣya sidhyati /",
  "SA10bsa027_u:312": "yadi yo 'pekṣitavyaḥ sa sidhyatāṃ kamapekṣya kaḥ //",
  "SA10bsa027_u:313": "Mś_10.11 yo 'pekṣya sidhyate bhāvaḥ so 'siddho 'pekṣate katham /",
  "SA10bsa027_u:314": "athāpyapekṣate siddhastvapekṣāsya na yujyate //",
  "SA10bsa027_u:315": "Mś_10.12 apekṣyendhanamagnirna nānapekṣyāgnirindhanam /",
  "SA10bsa027_u:316": "apekṣyendhanamagniṃ na nānapekṣyāgnimindhanam //",
  "SA10bsa027_u:317": "Mś_10.13 āgacchatyanyato nāgnirindhane 'gnirna vidyate /",
  "SA10bsa027_u:318": "atrendhane śeṣamuktaṃ gamyamānagatāgataiḥ //",
  "SA10bsa027_u:319": "Mś_10.14 indhanaṃ punaragnirna nāgniranyatra cendhanāt /",
  "SA10bsa027_u:320": "nāgnirindhanavānnāgnāvindhanāni na teṣu saḥ //",
  "SA10bsa027_u:321": "Mś_10.15 agnīndhanābhyāṃ vyākhyāta ātmopādānayoḥ kramaḥ /",
  "SA10bsa027_u:322": "sarvo niravaśeṣeṇa sārdhaṃ ghaṭapaṭādibhiḥ //",
  "SA10bsa027_u:323": "Mś_10.16 ātmanaśca satattvaṃ ye bhāvānāṃ ca pṛthakpṛthak /",
  "SA10bsa027_u:324": "nirdiśanti na tānmanye śāsanasyārthakovidān //",
  "SA10bsa027_u:325": "_______________________________________________________________________",
  "SA10bsa027_u:326": "11 Pūrvāparakoṭiparīkṣā ekādaśamaṃ prakaraṇam /",
  "SA10bsa027_u:327": "Mś_11.1 pūrvā prajñāyate koṭirnetyuvāca mahāmuniḥ /",
  "SA10bsa027_u:328": "saṃsāro 'navarāgro hi nāsyādirnāpi paścimam //",
  "SA10bsa027_u:329": "Mś_11.2 naivāgraṃ nāvaraṃ yasya tasya madhyaṃ kuto bhavet /",
  "SA10bsa027_u:330": "tasmānnātropapadyante pūrvāparasahakramāḥ //",
  "SA10bsa027_u:331": "Mś_11.3 pūrvaṃ jātiryadi bhavejjarāmaraṇamuttaram /",
  "SA10bsa027_u:332": "nirjarāmaraṇā jātirbhavejjāyeta cāmṛtaḥ //",
  "SA10bsa027_u:333": "Mś_11.4 paścājjātiryadi bhavejjarāmaraṇamāditaḥ /",
  "SA10bsa027_u:334": "ahetukamajātasya syājjarāmaraṇaṃ katham //",
  "SA10bsa027_u:335": "Mś_11.5 na jarāmaraṇenaiva jātiśca saha yujyate /",
  "SA10bsa027_u:336": "mriyeta jāyamānaśca syāccāhetukatobhayoḥ //",
  "SA10bsa027_u:337": "Mś_11.6 yatra na prabhavantyete pūrvāparasahakramāḥ /",
  "SA10bsa027_u:338": "prapañcayanti tāṃ jātiṃ tajjarāmaraṇaṃ ca kim //",
  "SA10bsa027_u:339": "Mś_11.7 kāryaṃ ca kāraṇaṃ caiva lakṣyaṃ lakṣaṇameva ca /",
  "SA10bsa027_u:340": "vedanā vedakaścaiva santyarthā ye ca kecana //",
  "SA10bsa027_u:341": "Mś_11.8 pūrvā na vidyate koṭiḥ saṃsārasya na kevalam /",
  "SA10bsa027_u:342": "sarveṣāmapi bhāvānāṃ pūrvā koṭirna vidyate //",
  "SA10bsa027_u:343": "_______________________________________________________________________",
  "SA10bsa027_u:344": "12 Duḥkhaparīkṣā dvādaśamaṃ prakaraṇam /",
  "SA10bsa027_u:345": "Mś_12.1 svayaṃ kṛtaṃ parakṛtaṃ dvābhyāṃ kṛtamahetukam /",
  "SA10bsa027_u:346": "duḥkhamityeka icchanti tacca kāryaṃ na yujyate //",
  "SA10bsa027_u:347": "Mś_12.2 svayaṃ kṛtaṃ yadi bhavetpratītya na tato bhavet /",
  "SA10bsa027_u:348": "skandhānimānamī skandhāḥ saṃbhavanti pratītya hi //",
  "SA10bsa027_u:349": "Mś_12.3 yadyamībhya ime 'nye syurebhyo vāmī pare yadi /",
  "SA10bsa027_u:350": "bhavetparakṛtaṃ duḥkhaṃ parairebhiramī kṛtāḥ //",
  "SA10bsa027_u:351": "Mś_12.4 svapudnalakṛtaṃ duḥkhaṃ yadi duḥkhaṃ punarvinā /",
  "SA10bsa027_u:352": "svapudgalaḥ sa katamo yena duḥkhaṃ svayaṃ kṛtam //",
  "SA10bsa027_u:353": "Mś_12.5 parapudgalajaṃ duḥkhaṃ yadi yasmai pradīyate /",
  "SA10bsa027_u:354": "pareṇa kṛtvā tadduḥkhaṃ sa duḥkhena vinā kutaḥ //",
  "SA10bsa027_u:355": "Mś_12.6 parapudgalajaṃ duḥkhaṃ yadi kaḥ parapudgalaḥ /",
  "SA10bsa027_u:356": "vinā duḥkhena yaḥ kṛtvā parasmai prahiṇoti tat //",
  "SA10bsa027_u:357": "Mś_12.7 svayaṃkṛtasyāprasiddherduḥkhaṃ parakṛtaṃ kutaḥ /",
  "SA10bsa027_u:358": "paro hi duḥkhaṃ yatkuryāttattasya syātsvayaṃ kṛtam //",
  "SA10bsa027_u:359": "Mś_12.8 na tāvatsvakṛtaṃ duḥkhaṃ na hi tenaiva tatkṛtam /",
  "SA10bsa027_u:360": "paro nātmakṛtaścetsyādduḥkhaṃ parakṛtaṃ katham //",
  "SA10bsa027_u:361": "Mś_12.9 syādubhābhyāṃ kṛtaṃ duḥkhaṃ syādekaikakṛtaṃ yadi /",
  "SA10bsa027_u:362": "parākārāsvayaṃkāraṃ duḥkhamahetukaṃ kutaḥ //",
  "SA10bsa027_u:363": "Mś_12.10 na kevalaṃ hi duḥkhasya cāturvidhyaṃ na vidyate /",
  "SA10bsa027_u:364": "bāhyānāmapi bhāvānāṃ cāturvidhyaṃ na vidyate //",
  "SA10bsa027_u:365": "_______________________________________________________________________",
  "SA10bsa027_u:366": "13 Saṃskāraparīkṣā trayodaśamaṃ prakaraṇam /",
  "SA10bsa027_u:367": "Mś_13.1 tanmṛṣā moṣadharma yadbhagavānityabhāṣata /",
  "SA10bsa027_u:368": "sarve ca moṣadharmāṇaḥ saṃskārāstena te mṛṣā //",
  "SA10bsa027_u:369": "Mś_13.2 tanmṛṣā moṣadharma yadyadi kiṃ tatra muṣyate /",
  "SA10bsa027_u:370": "etattūktaṃ bhagavatā śūnyatāparidīpakam //",
  "SA10bsa027_u:371": "Mś_13.3 bhāvānāṃ niḥsvabhāvatvamanyathābhāvadarśanāt /",
  "SA10bsa027_u:372": "asvabhāvo bhāvo nāsti bhāvānāṃ śūnyatā yataḥ //",
  "SA10bsa027_u:373": "Mś_13.4 kasya syādanyathābhāvaḥ svabhāvaścenna vidyate /",
  "SA10bsa027_u:374": "kasya syādanyathābhāvaḥ svabhāvo yadi vidyate //",
  "SA10bsa027_u:375": "Mś_13.5 tasyaiva nānyathābhāvo nāpyanyasyaiva yujyate /",
  "SA10bsa027_u:376": "yuvā na jīryate yasmādyasmājjīrṇo na jīryate //",
  "SA10bsa027_u:377": "Mś_13.6 tasya cedanyathābhāvaḥ kṣīrameva bhaveddadhi /",
  "SA10bsa027_u:378": "kṣīrādanyasya kasyātha dadhibhāvo bhaviṣyati //",
  "SA10bsa027_u:379": "Mś_13.7 yadyaśūnyaṃ bhavetkiṃcitsyācchūnyamiti kiṃcana /",
  "SA10bsa027_u:380": "na kiṃcidastyaśūnyaṃ ca kutaḥ śūnyaṃ bhaviṣyati //",
  "SA10bsa027_u:381": "Mś_13.8 śūnyatā sarvadṛṣṭīnāṃ proktā niḥsaraṇaṃ jinaiḥ /",
  "SA10bsa027_u:382": "yeṣāṃ tu śūnyatā dṛṣṭistānasādhyān babhāṣire //",
  "SA10bsa027_u:383": "_______________________________________________________________________",
  "SA10bsa027_u:384": "14 Saṃsargaparīkṣā caturdaśamaṃ prakaraṇam /",
  "SA10bsa027_u:385": "Mś_14.1 draṣṭavyaṃ darśanaṃ draṣṭā trīṇyetāni dviśo dviśaḥ /",
  "SA10bsa027_u:386": "sarvaśaśca na saṃsargamanyonyena vrajantyuta //",
  "SA10bsa027_u:387": "Mś_14.2 evaṃ rāgaśca raktaśca rañjanīyaṃ ca dṛśyatām /",
  "SA10bsa027_u:388": "traidhena śeṣāḥ kleśāśca śeṣāṇyāyatanāni ca //",
  "SA10bsa027_u:389": "Mś_14.3 anyenānyasya saṃsargastaccānyatvaṃ na vidyate /",
  "SA10bsa027_u:390": "draṣṭavyaprabhṛtīnāṃ yanna saṃsargaṃ vrajantyataḥ //",
  "SA10bsa027_u:391": "Mś_14.4 na ca kevalamanyatvaṃ draṣṭavyāderna vidyate /",
  "SA10bsa027_u:392": "kasyacitkenacitsārdhaṃ nānyatvamupapadyate //",
  "SA10bsa027_u:393": "Mś_14.5 anyadanyatpratītyānyannānyadanyadṛte 'nyataḥ /",
  "SA10bsa027_u:394": "yatpratītya ca yattasmāttadanyannopapadyate //",
  "SA10bsa027_u:395": "Mś_14.6 yadyanyadanyadanyasmādanyasmādapyṛte bhavet /",
  "SA10bsa027_u:396": "tadanyadanyadanyasmādṛte nāsti ca nāstyataḥ //",
  "SA10bsa027_u:397": "Mś_14.7 nānyasmin vidyate 'nyatvamananyasminna vidyate /",
  "SA10bsa027_u:398": "avidyamāne cānyatve nāstyanyadvā tadeva vā //",
  "SA10bsa027_u:399": "Mś_14.8 na tena tasya saṃsargo nānyenānyasya yujyate /",
  "SA10bsa027_u:400": "saṃsṛjyamānaṃ saṃsṛṣṭaṃ saṃsraṣṭā ca na vidyate //",
  "SA10bsa027_u:401": "_______________________________________________________________________",
  "SA10bsa027_u:402": "15 Svabhāvaparīkṣā pañcadaśamaṃ prakaraṇam /",
  "SA10bsa027_u:403": "Mś_15.1 na saṃbhavaḥ svabhāvasya yuktaḥ pratyayahetubhiḥ /",
  "SA10bsa027_u:404": "hetupratyayasaṃbhūtaḥ svabhāvaḥ kṛtako bhavet //",
  "SA10bsa027_u:405": "Mś_15.2 svabhāvaḥ kṛtako nāma bhaviṣyati punaḥ katham /",
  "SA10bsa027_u:406": "akṛtrimaḥ svabhāvo hi nirapekṣaḥ paratra ca //",
  "SA10bsa027_u:407": "Mś_15.3 kutaḥ svabhāvasyābhāve parabhāvo bhaviṣyati /",
  "SA10bsa027_u:408": "svabhāvaḥ parabhāvasya parabhāvo hi kathyate //",
  "SA10bsa027_u:409": "Mś_15.4 svabhāvaparabhāvābhyāmṛte bhāvaḥ kutaḥ punaḥ /",
  "SA10bsa027_u:410": "svabhāve parabhāve vā sati bhāvo hi sidhyati //",
  "SA10bsa027_u:411": "Mś_15.5 bhāvasya cedaprasiddhirabhāvo naiva sidhyati /",
  "SA10bsa027_u:412": "bhāvasya hyanyathābhāvamabhāvaṃ bruvate janāḥ //",
  "SA10bsa027_u:413": "Mś_15.6 svabhāvaṃ parabhāvaṃ ca bhāvaṃ cābhāvameva ca /",
  "SA10bsa027_u:414": "ye paśyanti na paśyanti te tattvaṃ buddhaśāsane //",
  "SA10bsa027_u:415": "Mś_15.7 kātyāyanāvavāde cāstīti nāstīti cobhayam /",
  "SA10bsa027_u:416": "pratiṣiddhaṃ bhagavatā bhāvābhāvavibhāvinā //",
  "SA10bsa027_u:417": "Mś_15.8 yadyastitvaṃ prakṛtyā syānna bhavedasya nāstitā /",
  "SA10bsa027_u:418": "prakṛteranyathābhāvo na hi jātūpapadyate //",
  "SA10bsa027_u:419": "Mś_15.9 prakṛtau kasya cāsatyāmanyathātvaṃ bhaviṣyati /",
  "SA10bsa027_u:420": "prakṛtau kasya ca satyāmanyathātvaṃ bhaviṣyati //",
  "SA10bsa027_u:421": "Mś_15.10 astīti śāśvatagrāho nāstītyucchedadarśanam /",
  "SA10bsa027_u:422": "tasmādastitvanāstitve nāśrīyeta vicakṣaṇaḥ //",
  "SA10bsa027_u:423": "Mś_15.11 asti yaddhi svabhāvena na tannāstīti śāśvatam /",
  "SA10bsa027_u:424": "nāstīdānīmabhūtpūrvamityucchedaḥ prasajyate //",
  "SA10bsa027_u:425": "_______________________________________________________________________",
  "SA10bsa027_u:426": "16 Bandhamokṣaparīkṣā ṣoḍaśamaṃ prakaraṇam /",
  "SA10bsa027_u:427": "Mś_16.1 saṃskārāḥ saṃsaranti cenna nityāḥ saṃsaranti te /",
  "SA10bsa027_u:428": "saṃsaranti ca nānityāḥ sattve 'pyeṣa samaḥ kramaḥ //",
  "SA10bsa027_u:429": "Mś_16.2 pudgalaḥ saṃsarati cetskandhāyatanadhātuṣu /",
  "SA10bsa027_u:430": "pañcadhā mṛgyamāṇo 'sau nāsti kaḥ saṃsariṣyati //",
  "SA10bsa027_u:431": "Mś_16.3 upādānādupādānaṃ saṃsaran vibhavo bhavet /",
  "SA10bsa027_u:432": "vibhavaścānupādānaḥ kaḥ sa kiṃ saṃsariṣyati //",
  "SA10bsa027_u:433": "Mś_16.4 saṃskārāṇāṃ na nirvāṇaṃ kathaṃcidupapadyate /",
  "SA10bsa027_u:434": "sattvasyāpi na nirvāṇaṃ kathaṃcidupapadyate //",
  "SA10bsa027_u:435": "Mś_16.5 na badhyante na mucyante udayavyayadharmiṇaḥ /",
  "SA10bsa027_u:436": "saṃskārāḥ pūrvavatsattvo badhyate na na mucyate //",
  "SA10bsa027_u:437": "Mś_16.6 bandhanaṃ cedupādānaṃ sopādāno na badhyate /",
  "SA10bsa027_u:438": "badhyate nānupādānaḥ kimavastho 'tha badhyate //",
  "SA10bsa027_u:439": "Mś_16.7 badhnīyādbandhanaṃ kāmaṃ bandhyātpūrvaṃ bhavedyadi /",
  "SA10bsa027_u:440": "na cāsti tat śeṣamuktaṃ gamyamānagatāgataiḥ //",
  "SA10bsa027_u:441": "Mś_16.8 baddho na mucyate tāvadabaddho naiva mucyate /",
  "SA10bsa027_u:442": "syātāṃ baddhe mucyamāne yugapadbandhamokṣaṇe //",
  "SA10bsa027_u:443": "Mś_16.9 nirvāsyāmyanupādāno nirvāṇaṃ me bhaviṣyati /",
  "SA10bsa027_u:444": "iti yeṣāṃ grahasteṣāmupādānamahāgrahaḥ //",
  "SA10bsa027_u:445": "Mś_16.10 na nirvāṇasamāropo na saṃsārāpakarṣaṇam /",
  "SA10bsa027_u:446": "yatra kastatra saṃsāro nirvāṇaṃ kiṃ vikalpyate //",
  "SA10bsa027_u:447": "_______________________________________________________________________",
  "SA10bsa027_u:448": "17 Karmaphalaparīkṣā saptadaśamaṃ prakaraṇam /",
  "SA10bsa027_u:449": "Mś_17.1 ātmasaṃyamakaṃ cetaḥ parānugrāhakaṃ ca yat /",
  "SA10bsa027_u:450": "maitraṃ sa dharmastadbījaṃ phalasya pretya ceha ca //",
  "SA10bsa027_u:451": "Mś_17.2 cetanā cetayitvā ca karmoktaṃ paramarṣiṇā /",
  "SA10bsa027_u:452": "tasyānekavidho bhedaḥ karmaṇaḥ parikīrtitaḥ //",
  "SA10bsa027_u:453": "Mś_17.3 tatra yaccetanetyuktaṃ karma tanmānasaṃ smṛtam /",
  "SA10bsa027_u:454": "cetayitvā ca yattūktaṃ tattu kāyikavācikam //",
  "SA10bsa027_u:455": "Mś_17.4 vāgviṣpando 'viratayo yāścāvijñaptisaṃjñitāḥ /",
  "SA10bsa027_u:456": "avijñaptaya evānyāḥ smṛtā viratayastathā //",
  "SA10bsa027_u:457": "Mś_17.5 paribhogānvayaṃ puṇyamapuṇyaṃ ca tathāvidham /",
  "SA10bsa027_u:458": "cetanā ceti saptaite dharmāḥ karmāñjanāḥ smṛtāḥ //",
  "SA10bsa027_u:459": "Mś_17.6 tiṣṭhatyā pākakālāccetkarma tannityatāmiyāt /",
  "SA10bsa027_u:460": "niruddhaṃ cennirūddhaṃ satkiṃ phalaṃ janayiṣyati //",
  "SA10bsa027_u:461": "Mś_17.7 yo 'ṅkuraprabhṛtirbījātsaṃtāno 'bhipravartate /",
  "SA10bsa027_u:462": "tataḥ phalamṛte bījātsa ca nābhipravartate //",
  "SA10bsa027_u:463": "Mś_17.8 bījācca yasmātsaṃtānaḥ saṃtānācca phalodbhavaḥ /",
  "SA10bsa027_u:464": "bījapūrvaṃ phalaṃ tasmānnocchinnaṃ nāpi śāśvatam //",
  "SA10bsa027_u:465": "Mś_17.9 yastasmāccittasaṃtānaścetaso 'bhipravartate /",
  "SA10bsa027_u:466": "tataḥ phalamṛte cittātsa ca nābhipravartate //",
  "SA10bsa027_u:467": "Mś_17.10 cittācca yasmātsaṃtānaḥ saṃtānācca phalodbhavaḥ /",
  "SA10bsa027_u:468": "karmapūrvaṃ phalaṃ tasmānnocchinnaṃ nāpi śāśvatam //",
  "SA10bsa027_u:469": "Mś_17.11 dharmasya sādhanopāyāḥ śuklāḥ karmapathā daśa /",
  "SA10bsa027_u:470": "phalaṃ kāmaguṇāḥ pañca dharmasya pretya ceha ca //",
  "SA10bsa027_u:471": "Mś_17.12 bahavaśca mahāntaśca doṣāḥ syurapi kalpanā /",
  "SA10bsa027_u:472": "yadyeṣā tena naivaiṣā kalpanātropapadyate //",
  "SA10bsa027_u:473": "Mś_17.13 imāṃ punaḥ pravakṣyāmi kalpanāṃ yātra yojyate /",
  "SA10bsa027_u:474": "buddhaiḥ pratyekabuddhaiśca śrāvakaiścānuvarṇitām //",
  "SA10bsa027_u:475": "Mś_17.14 patraṃ yathāvipraṇāśastatharṇamiva karma ca /",
  "SA10bsa027_u:476": "caturvidho dhātutaḥ sa prakṛtyāvyākṛtaśca saḥ //",
  "SA10bsa027_u:477": "Mś_17.15 prahāṇato na praheyo bhāvanāheya eva vā /",
  "SA10bsa027_u:478": "tasmādavipraṇāśena jāyate karmaṇāṃ phalam //",
  "SA10bsa027_u:479": "Mś_17.16 prahāṇataḥ praheyaḥ syātkarmaṇaḥ saṃkrameṇa vā /",
  "SA10bsa027_u:480": "yadi doṣāḥ prasajyeraṃstatra karmavadhādayaḥ //",
  "SA10bsa027_u:481": "Mś_17.17 sarveṣāṃ viṣabhāgānāṃ sabhāgānāṃ ca karmaṇām /",
  "SA10bsa027_u:482": "pratisaṃdhau sadhātūnāmeka utpadyate tu saḥ //",
  "SA10bsa027_u:483": "Mś_17.18 karmaṇaḥ karmaṇo dṛṣṭe dharma utpadyate tu saḥ /",
  "SA10bsa027_u:484": "dviprakārasya sarvasya vipakke 'pi ca tiṣṭhati //",
  "SA10bsa027_u:485": "Mś_17.19 phalavyatikramādvā sa maraṇādvā nirudhyate /",
  "SA10bsa027_u:486": "anāsravaṃ sāsravaṃ ca vibhāgaṃ tatra lakṣayet //",
  "SA10bsa027_u:487": "Mś_17.20 śūnyatā ca na cocchedaḥ saṃsāraśca na śāśvatam /",
  "SA10bsa027_u:488": "karmaṇo 'vipraṇāśaśca dharmo buddhena deśitaḥ //",
  "SA10bsa027_u:489": "Mś_17.21 karma notpadyate kasmāt niḥsvabhāvaṃ yatastataḥ /",
  "SA10bsa027_u:490": "yasmācca tadanutpannaṃ na tasmādvipraṇaśyati //",
  "SA10bsa027_u:491": "Mś_17.22 karma svabhāvataścetsyācchāśvataṃ syādasaṃśayam /",
  "SA10bsa027_u:492": "akṛtaṃ ca bhavetkarma kriyate na hi śāśvatam //",
  "SA10bsa027_u:493": "Mś_17.23 akṛtābhyāgamabhayaṃ syātkarmākṛtakaṃ yadi /",
  "SA10bsa027_u:494": "abrahmacaryavāsaśca doṣastatra prasajyate //",
  "SA10bsa027_u:495": "Mś_17.24 vyavahārā virudhyante sarva eva na saṃśayaḥ /",
  "SA10bsa027_u:496": "puṇyapāpakṛtornaiva pravibhāgaśca yujyate //",
  "SA10bsa027_u:497": "Mś_17.25 tadvipakvavipākaṃ ca punareva vipakṣyati /",
  "SA10bsa027_u:498": "karma vyavasthitaṃ yasmāttasmātsvābhāvikaṃ yadi //",
  "SA10bsa027_u:499": "Mś_17.26 karma kleśātmakaṃ cedaṃ te ca kleśā na tattvataḥ /",
  "SA10bsa027_u:500": "na cette tattvataḥ kleśāḥ karma syāttattvataḥ katham //",
  "SA10bsa027_u:501": "Mś_17.27 karma kleśāśca dehānāṃ pratyayāḥ samudāhṛtāḥ /",
  "SA10bsa027_u:502": "karma kleśāśca te śūnyā yadi deheṣu kā kathā //",
  "SA10bsa027_u:503": "Mś_17.28 avidyānivṛto jantustṛṣṇāsaṃyojanaśca saḥ /",
  "SA10bsa027_u:504": "sa bhoktā sa ca na karturanyo na ca sa eva saḥ //",
  "SA10bsa027_u:505": "Mś_17.29 na pratyayasamutpannaṃ nāpratyayasamutthitam /",
  "SA10bsa027_u:506": "asti yasmādidaṃ karma tasmātkartāpi nāstyataḥ //",
  "SA10bsa027_u:507": "Mś_17.30 karma cennāsti kartā ca kutaḥ syātkarmajaṃ phalam /",
  "SA10bsa027_u:508": "asatyatha phale bhoktā kuta eva bhaviṣyati //",
  "SA10bsa027_u:509": "Mś_17.31 yathā nirmitakaṃ śāstā nirmimītarddhisaṃpadā /",
  "SA10bsa027_u:510": "nirmito nirmimītānyaṃ sa ca nirmitakaḥ punaḥ //",
  "SA10bsa027_u:511": "Mś_17.32 tathā nirmitakākāraḥ kartā karma ca tatkṛtam /",
  "SA10bsa027_u:512": "tadyathā nirmitenānyo nirmito nirmitastathā //",
  "SA10bsa027_u:513": "Mś_17.33 kleśāḥ karmāṇi dehāśca kartāraśca phalāni ca /",
  "SA10bsa027_u:514": "gandharvanagarākārā marīcisvapnasaṃnibhāḥ //",
  "SA10bsa027_u:515": "_______________________________________________________________________",
  "SA10bsa027_u:516": "18 Ātmaparīkṣā aṣṭādaśamaṃ prakaraṇam /",
  "SA10bsa027_u:517": "Mś_18.1 ātmā skandhā yadi bhavedudayavyayabhāgbhavet /",
  "SA10bsa027_u:518": "skandhebhyo 'nyo yadi bhavedbhavedaskandhalakṣaṇaḥ //",
  "SA10bsa027_u:519": "Mś_18.2 ātmanyasati cātmīyaṃ kuta eva bhaviṣyati /",
  "SA10bsa027_u:520": "nirmamo nirahaṃkāraḥ śamādātmātmanīnayoḥ //",
  "SA10bsa027_u:521": "Mś_18.3 nirmamo nirahaṃkāro yaśca so 'pi na vidyate /",
  "SA10bsa027_u:522": "nirmamaṃ nirahaṃkāraṃ yaḥ paśyati na paśyati //",
  "SA10bsa027_u:523": "Mś_18.4 mametyahamiti kṣīṇe bahirdhādhyātmameva ca /",
  "SA10bsa027_u:524": "nirudhyata upādānaṃ tatkṣayājjanmanaḥ kṣayaḥ //",
  "SA10bsa027_u:525": "Mś_18.5 karmakleśakṣayānmokṣaḥ karmakleśā vikalpataḥ /",
  "SA10bsa027_u:526": "te prapañcātprapañcastu śūnyatāyāṃ nirudhyate //",
  "SA10bsa027_u:527": "Mś_18.6 ātmetyapi prajñapitamanātmetyapi deśitam /",
  "SA10bsa027_u:528": "buddhairnātmā na cānātmā kaścidityapi deśitam //",
  "SA10bsa027_u:529": "Mś_18.7 nivṛttamabhidhātavyaṃ nivṛtte cittagocare /",
  "SA10bsa027_u:530": "anutpannāniruddhā hi nirvāṇamiva dharmatā //",
  "SA10bsa027_u:531": "Mś_18.8 sarvaṃ tathyaṃ na vā tathyaṃ tathyaṃ cātathyameva ca /",
  "SA10bsa027_u:532": "naivātathyaṃ naiva tathyametadbuddhānuśāsanam //",
  "SA10bsa027_u:533": "Mś_18.9 aparapratyayaṃ śāntaṃ prapañcairaprapañcitam /",
  "SA10bsa027_u:534": "nirvikalpamanānārthametattattvasya lakṣaṇam //",
  "SA10bsa027_u:535": "Mś_18.10 pratītya yadyadbhavati na hi tāvattadeva tat /",
  "SA10bsa027_u:536": "na cānyadapi tattasmānnocchinnaṃ nāpi śāśvatam //",
  "SA10bsa027_u:537": "Mś_18.11 anekārthamanānārthamanucchedamaśāśvatam /",
  "SA10bsa027_u:538": "etattallokanāthānāṃ buddhānāṃ śāsanāmṛtam //",
  "SA10bsa027_u:539": "Mś_18.12 saṃbuddhānāmanutpāde śrāvakāṇāṃ punaḥ kṣaye /",
  "SA10bsa027_u:540": "jñānaṃ pratyekabuddhānāmasaṃsargātpravartate //",
  "SA10bsa027_u:541": "_______________________________________________________________________",
  "SA10bsa027_u:542": "19 kālaparīkṣā ekonaviṃśatitamaṃ prakaraṇam /",
  "SA10bsa027_u:543": "Mś_19.1 pratyutpanno 'nāgataśca yadyatītamapekṣya hi /",
  "SA10bsa027_u:544": "pratyutpanno 'nāgataśca kāle 'tīte bhaviṣyataḥ //",
  "SA10bsa027_u:545": "Mś_19.2 pratyutpanno 'nāgataśca na stastatra punaryadi /",
  "SA10bsa027_u:546": "pratyutpanno 'nāgataśca syātāṃ kathamapekṣya tam //",
  "SA10bsa027_u:547": "Mś_19.3 anapekṣya punaḥ siddhirnātītaṃ vidyate tayoḥ /",
  "SA10bsa027_u:548": "pratyutpanno 'nāgataśca tasmātkālo na vidyate //",
  "SA10bsa027_u:549": "Mś_19.4 etenaivāvaśiṣṭau dvau krameṇa parivartakau /",
  "SA10bsa027_u:550": "uttamādhamamadhyādīnekatvādīṃśca lakṣayet //",
  "SA10bsa027_u:551": "Mś_19.5 nāsthito gṛhyate kālaḥ sthitaḥ kālo na vidyate /",
  "SA10bsa027_u:552": "yo gṛhyetāgṛhītaśca kālaḥ prajñapyate katham //",
  "SA10bsa027_u:553": "Mś_19.6 bhāvaṃ pratītya kālaścetkālo bhāvādṛte kutaḥ /",
  "SA10bsa027_u:554": "na ca kaścana bhāvo 'sti kutaḥ kālo bhaviṣyati //",
  "SA10bsa027_u:555": "_______________________________________________________________________",
  "SA10bsa027_u:556": "20 Sāmagrīparīkṣā viṃśatitamaṃ prakaraṇam /",
  "SA10bsa027_u:557": "Mś_20.1 hetośca pratyayānāṃ ca sāmagryā jāyate yadi /",
  "SA10bsa027_u:558": "phalamasti ca sāmagryāṃ sāmagryā jāyate katham //",
  "SA10bsa027_u:559": "Mś_20.2 hetośca pratyayānāṃ ca sāmagryā jāyate yadi /",
  "SA10bsa027_u:560": "phalaṃ nāsti ca sāmagryāṃ sāmagryā jāyate katham //",
  "SA10bsa027_u:561": "Mś_20.3 hetośca pratyayānāṃ ca sāmagryāmasti cetphalam /",
  "SA10bsa027_u:562": "gṛhyeta nanu sāmagryāṃ sāmagryāṃ ca na gṛhyate //",
  "SA10bsa027_u:563": "Mś_20.4 hetośca pratyayānāṃ ca sāmagryāṃ nāsti cetphalam /",
  "SA10bsa027_u:564": "hetavaḥ pratyayāśca syurahetupratyayaiḥ samāḥ //",
  "SA10bsa027_u:565": "Mś_20.5 hetukaṃ phalasya datvā yadi heturnirudhyate /",
  "SA10bsa027_u:566": "yaddattaṃ yanniruddhaṃ ca hetorātmadvayaṃ bhavet //",
  "SA10bsa027_u:567": "Mś_20.6 hetuṃ phalasyādatvā ca yadi heturnirudhyate /",
  "SA10bsa027_u:568": "hetau niruddhe jātaṃ tatphalamāhetukaṃ bhavet //",
  "SA10bsa027_u:569": "Mś_20.7 phalaṃ sahaiva sāmagryā yadi prādurbhavetpunaḥ /",
  "SA10bsa027_u:570": "ekakālau prasajyete janako yaśca janyate //",
  "SA10bsa027_u:571": "Mś_20.8 pūrvameva ca sāmagryāḥ phalaṃ prādurbhavedyadi /",
  "SA10bsa027_u:572": "hetupratyayanirmuktaṃ phalamāhetukaṃ bhavet //",
  "SA10bsa027_u:573": "Mś_20.9 niruddhe cetphalaṃ hetau hetoḥ saṃkramaṇaṃ bhavet /",
  "SA10bsa027_u:574": "pūrvajātasya hetośca punarjanma prasajyate //",
  "SA10bsa027_u:575": "Mś_20.10 janayetphalamutpannaṃ niruddho 'staṃgataḥ katham /",
  "SA10bsa027_u:576": "tiṣṭhannapi kathaṃ hetuḥ phalena janayedvṛtaḥ //",
  "SA10bsa027_u:577": "Mś_20.11 athāvṛtaḥ phalenāsau katamajjanayetphalam /",
  "SA10bsa027_u:578": "na hyadṛṣṭvā vā dṛṣṭvā vā heturjanayate phalam //",
  "SA10bsa027_u:579": "Mś_20.12 nātītasya hyatītena phalasya saha hetunā /",
  "SA10bsa027_u:580": "nājātena na jātena saṃgatirjātu vidyate //",
  "SA10bsa027_u:581": "Mś_20.13 na jātasya hyajātena phalasya saha hetunā /",
  "SA10bsa027_u:582": "nātītena na jātena saṃgatirjātu vidyate //",
  "SA10bsa027_u:583": "Mś_20.14 nājātasya hi jātena phalasya saha hetunā /",
  "SA10bsa027_u:584": "nājātena na naṣṭena saṃgatirjātu vidyate //",
  "SA10bsa027_u:585": "Mś_20.15 asatyāṃ saṃgatau hetuḥ kathaṃ janayate phalam /",
  "SA10bsa027_u:586": "satyāṃ vā saṃgatau hetuḥ kathaṃ janayate phalam //",
  "SA10bsa027_u:587": "Mś_20.16 hetuḥ phalena śūnyaścetkathaṃ janayate phalam /",
  "SA10bsa027_u:588": "hetuḥ phalenāśūnyaścetkathaṃ janayate phalam //",
  "SA10bsa027_u:589": "Mś_20.17 phalaṃ notpatsyate 'śūnyamaśūnyaṃ na nirotsyate /",
  "SA10bsa027_u:590": "aniruddhamanutpannamaśūnyaṃ tadbhaviṣyati //",
  "SA10bsa027_u:591": "Mś_20.18 kathamutpatsyate śūnyaṃ kathaṃ śūnyaṃ nirotsyate /",
  "SA10bsa027_u:592": "śūnyamapyaniruddhaṃ tadanutpannaṃ prasajyate //",
  "SA10bsa027_u:593": "Mś_20.19 hetoḥ phalasya caikatvaṃ na hi jātūpapadyate /",
  "SA10bsa027_u:594": "hetoḥ phalasya cānyatvaṃ na hi jātūpapadyate //",
  "SA10bsa027_u:595": "Mś_20.20 ekatve phalahetvoḥ syādaikyaṃ janakajanyayoḥ /",
  "SA10bsa027_u:596": "pṛthaktve phalahetvoḥ syāttulyo heturahetunā //",
  "SA10bsa027_u:597": "Mś_20.21 phalaṃ svabhāvasadbhūtaṃ kiṃ heturjanayiṣyati /",
  "SA10bsa027_u:598": "phalaṃ svabhāvāsadbhūtaṃ kiṃ heturjanayiṣyati //",
  "SA10bsa027_u:599": "Mś_20.22 na cājanayamānasya hetutvamupapadyate /",
  "SA10bsa027_u:600": "hetutvānupapattau ca phalaṃ kasya bhaviṣyati //",
  "SA10bsa027_u:601": "Mś_20.23 na ca pratyayahetūnāmiyamātmānamātmanā /",
  "SA10bsa027_u:602": "yā sāmagrī janayate sā kathaṃ janayetphalam //",
  "SA10bsa027_u:603": "Mś_20.24 na sāmagrīkṛtaṃ phalaṃ nāsāmagrīkṛtaṃ phalam /",
  "SA10bsa027_u:604": "asti pratyayasāmagrī kuta eva phalaṃ vinā //",
  "SA10bsa027_u:605": "_______________________________________________________________________",
  "SA10bsa027_u:606": "21 Saṃbhavavibhavaparīkṣā ekaviṃśatitamaṃ prakaraṇam /",
  "SA10bsa027_u:607": "Mś_21.1 vinā vā saha vā nāsti vibhavaḥ saṃbhavena vai /",
  "SA10bsa027_u:608": "vinā vā saha vā nāsti saṃbhavo vibhavena vai //",
  "SA10bsa027_u:609": "Mś_21.2 bhaviṣyati kathaṃ nāma vibhavaḥ saṃbhavaṃ vinā /",
  "SA10bsa027_u:610": "vinaiva janma maraṇaṃ vibhavo nodbhavaṃ vinā //",
  "SA10bsa027_u:611": "Mś_21.3 saṃbhavenaiva vibhavaḥ kathaṃ saha bhaviṣyati /",
  "SA10bsa027_u:612": "na janmamaraṇaṃ caivaṃ tulyakālaṃ hi vidyate //",
  "SA10bsa027_u:613": "Mś_21.4 bhaviṣyati kathaṃ nāma saṃbhavo vibhavaṃ vinā /",
  "SA10bsa027_u:614": "anityatā hi bhāveṣu na kadācinna vidyate //",
  "SA10bsa027_u:615": "Mś_21.5 saṃbhavo vibhavenaiva kathaṃ saha bhaviṣyati /",
  "SA10bsa027_u:616": "na janmamaraṇaṃ caiva tulyakālaṃ hi vidyate //",
  "SA10bsa027_u:617": "Mś_21.6 sahānyonyena vā siddhirvinānyonyena vā yayoḥ /",
  "SA10bsa027_u:618": "na vidyate, tayoḥ siddhiḥ kathaṃ nu khalu vidyate //",
  "SA10bsa027_u:619": "Mś_21.7 kṣayasya saṃbhavo nāsti nākṣayasyāpi saṃbhavaḥ /",
  "SA10bsa027_u:620": "kṣayasya vibhavo nāsti vibhavo nākṣayasya ca //",
  "SA10bsa027_u:621": "Mś_21.8 saṃbhavo vibhavaścaiva vinā bhāvaṃ na vidyate /",
  "SA10bsa027_u:622": "saṃbhavaṃ vibhavaṃ caiva vinā bhāvo na vidyate //",
  "SA10bsa027_u:623": "Mś_21.9 saṃbhavo vibhavaścaiva na śūnyasyopapadyate /",
  "SA10bsa027_u:624": "saṃbhavo vibhavaścaiva nāśūnyasyopapadyate //",
  "SA10bsa027_u:625": "Mś_21.10 saṃbhavo vibhavaścaiva naika ityupapadyate /",
  "SA10bsa027_u:626": "saṃbhavo vibhavaścaiva na nānetyupapadyate //",
  "SA10bsa027_u:627": "Mś_21.11 dṛśyate saṃbhavaścaiva vibhavaścaiva te bhavet /",
  "SA10bsa027_u:628": "dṛśyate saṃbhavaścaiva mohādvibhava eva ca //",
  "SA10bsa027_u:629": "Mś_21.12 na bhāvājjāyate bhāvo bhāvo 'bhāvānna jāyate /",
  "SA10bsa027_u:630": "nābhāvājjāyate 'bhāvo 'bhāvo bhāvānna jāyate //",
  "SA10bsa027_u:631": "Mś_21.13 na svato jāyate bhāvaḥ parato naiva jāyate /",
  "SA10bsa027_u:632": "na svataḥ parataścaiva jāyate,",
  "SA10bsa027_u:633": "jāyate kutaḥ //",
  "SA10bsa027_u:634": "Mś_21.14 bhāvamabhyupapannasya śāśvatocchedadarśanam /",
  "SA10bsa027_u:635": "prasajyate sa bhāvo hi nityo 'nityo 'tha vā bhavet //",
  "SA10bsa027_u:636": "Mś_21.15 bhāvamabhyupapannasya naivocchedo na śāśvatam /",
  "SA10bsa027_u:637": "udayavyayasaṃtānaḥphalahetvorbhavaḥ sa hi //",
  "SA10bsa027_u:638": "Mś_21.16 udayavyayasaṃtānaḥ phalahetvorbhavaḥ sa cet /",
  "SA10bsa027_u:639": "vyayasyāpunarutpatterhetūcchedaḥ prasajyate //",
  "SA10bsa027_u:640": "Mś_21.17 sadbhāvasya svabhāvena nāsadbhāvaśca yujyate /",
  "SA10bsa027_u:641": "nirvāṇakāle cocchedaḥ praśamādbhavasaṃtateḥ //",
  "SA10bsa027_u:642": "Mś_21.18 carame na niruddhe ca prathamo yujyate bhavaḥ /",
  "SA10bsa027_u:643": "carame nāniruddhe ca prathamo yujyate bhavaḥ //",
  "SA10bsa027_u:644": "Mś_21.19 nirudhyamāne carame prathamo yadi jāyate /",
  "SA10bsa027_u:645": "nirudhyamāna ekaḥ syājjāyamāno 'paro bhavet //",
  "SA10bsa027_u:646": "Mś_21.20 na cennirudhyamānaśca jāyamānaśca yujyate /",
  "SA10bsa027_u:647": "sārdhaṃ ca mriyate yeṣu teṣu skandheṣu jāyate //",
  "SA10bsa027_u:648": "Mś_21.21 evaṃ triṣvapi kāleṣu na yuktā bhavasaṃtatiḥ /",
  "SA10bsa027_u:649": "triṣu kāleṣu yā nāsti sā kathaṃ bhavasaṃtatiḥ //",
  "SA10bsa027_u:650": "_______________________________________________________________________",
  "SA10bsa027_u:651": "22 Tathāgataparīkṣā dvāviṃśatitamaṃ prakaraṇam /",
  "SA10bsa027_u:652": "Mś_22.1 skandhā na nānyaḥ skandhebhyo nāsmin skandhā na teṣu saḥ /",
  "SA10bsa027_u:653": "tathāgataḥ skandhavānna katamo 'tra tathāgataḥ //",
  "SA10bsa027_u:654": "Mś_22.2 buddhaḥ skandhānupādāya yadi nāsti svabhāvataḥ /",
  "SA10bsa027_u:655": "svabhāvataśca yo nāsti kutaḥ sa parabhāvataḥ //",
  "SA10bsa027_u:656": "Mś_22.3 pratītya parabhāvaṃ yaḥ so 'nātmetyupapadyate /",
  "SA10bsa027_u:657": "yaścānātmā sa ca kathaṃ bhaviṣyati tathāgataḥ //",
  "SA10bsa027_u:658": "Mś_22.4 yadi nāsti svabhāvaśca parabhāvaḥ kathaṃ bhavet /",
  "SA10bsa027_u:659": "svabhāvaparabhāvābhyāmṛte kaḥ sa tathāgataḥ //",
  "SA10bsa027_u:660": "Mś_22.5 skandhān yadyanupādāya bhavetkaścittathāgataḥ /",
  "SA10bsa027_u:661": "sa idānīmupādadyādupādāya tato bhavet //",
  "SA10bsa027_u:662": "Mś_22.6 skandhāṃścāpyanupādāya nāsti kaścittathāgataḥ /",
  "SA10bsa027_u:663": "yaśca nāstyanupādāya sa upādāsyate katham //",
  "SA10bsa027_u:664": "Mś_22.7 na bhavatyanupādattamupādānaṃ ca kiṃcana /",
  "SA10bsa027_u:665": "na cāsti nirupādānaḥ kathaṃcana tathāgataḥ //",
  "SA10bsa027_u:666": "Mś_22.8 tattvānyatvena yo nāsti mṛgyamāṇaśca pañcadhā /",
  "SA10bsa027_u:667": "upādānena sa kathaṃ prajñapyeta tathāgataḥ //",
  "SA10bsa027_u:668": "Mś_22.9 yadapīdamupādānaṃ tatsvabhāvatvānna vidyate /",
  "SA10bsa027_u:669": "svabhāvataśca yannāsti kutastatparabhāvataḥ //",
  "SA10bsa027_u:670": "Mś_22.10 evaṃ śūnyamupādānamupādātā ca sarvaśaḥ /",
  "SA10bsa027_u:671": "prajñapyate ca śūnyena kathaṃ śūnyastathāgataḥ //",
  "SA10bsa027_u:672": "Mś_22.11 śūnyamiti na vaktavyamaśūnyamiti vā bhavet /",
  "SA10bsa027_u:673": "ubhayaṃ nobhayaṃ ceti prajñaptyarthaṃ tu kathyate //",
  "SA10bsa027_u:674": "Mś_22.12 śāśvatāśāśvatādyā kutaḥ śānte catuṣṭayam /",
  "SA10bsa027_u:675": "antānantādi cāpyatra kuntaḥ śānte catuṣṭayam //",
  "SA10bsa027_u:676": "Mś_22.13 yena grāho gṛhītastu ghano 'stīti tathāgataḥ /",
  "SA10bsa027_u:677": "nāstīti sa vikalpayannirvṛtasyāpi kalpayet //",
  "SA10bsa027_u:678": "Mś_22.14 svabhāvataśca śūnye 'smiṃścintā naivopapadyate /",
  "SA10bsa027_u:679": "paraṃ nirodhādbhavati buddho na bhavatīti vā //",
  "SA10bsa027_u:680": "Mś_22.15 prapañcayanti ye buddhaṃ prapañcātītamavyayam /",
  "SA10bsa027_u:681": "te prapañcahatāḥ sarve na paśyanti tathāgatam //",
  "SA10bsa027_u:682": "Mś_22.16 tathāgato yatsvabhāvastatsvabhāvamidaṃ jagat /",
  "SA10bsa027_u:683": "tathāgato niḥsvabhāvo niḥsvabhāvamidaṃ jagat //",
  "SA10bsa027_u:684": "_______________________________________________________________________",
  "SA10bsa027_u:685": "23 Viparyāsaparīkṣā trayoviṃśatitamaṃ prakaraṇam /",
  "SA10bsa027_u:686": "Mś_23.1 saṃkalpaprabhavo rāgo dveṣo mohaśca kathyate /",
  "SA10bsa027_u:687": "śubhāśubhaviparyāsān saṃbhavanti pratītya hi //",
  "SA10bsa027_u:688": "Mś_23.2 śubhāśubhaviparyāsān saṃbhavanti pratītya ye /",
  "SA10bsa027_u:689": "te svabhāvānna vidyante tasmāt kleśā na tattvataḥ //",
  "SA10bsa027_u:690": "Mś_23.3 ātmano 'stitvanāstitve na kathaṃcicca sidhyataḥ /",
  "SA10bsa027_u:691": "taṃ vināstitvanāstitve kleśānāṃ sidhyataḥ katham //",
  "SA10bsa027_u:692": "Mś_23.4 kasyaciddhi bhavantīme kleśāḥ sa ca na sidhyati /",
  "SA10bsa027_u:693": "kaścidāho vinā kaṃcitsanti kleśā na kasyacit //",
  "SA10bsa027_u:694": "Mś_23.5 svakāyadṛṣṭivat kleśāḥ kliṣṭe santi na pañcadhā /",
  "SA10bsa027_u:695": "svakāyadṛṣṭivat kliṣṭaṃ kleśeṣvapi na pañcadhā //",
  "SA10bsa027_u:696": "Mś_23.6 svabhāvato na vidyante śubhāśubhaviparyayāḥ /",
  "SA10bsa027_u:697": "pratītya katamān kleśāḥ śubhāśubhaviparyayān //",
  "SA10bsa027_u:698": "Mś_23.7 rūpaśabdarasasparśā gandhā dharmāśca ṣaḍvidham /",
  "SA10bsa027_u:699": "vastu rāgasya dveṣasya mohasya ca vikalpyate //",
  "SA10bsa027_u:700": "Mś_23.8 rūpaśabdarasasparśā gandhā dharmāśca kevalāḥ /",
  "SA10bsa027_u:701": "gandharvanagarākārā marīcisvapnasaṃnibhāḥ //",
  "SA10bsa027_u:702": "Mś_23.9 aśubhaṃ vā śubhaṃ vāpi kutasteṣu bhaviṣyati /",
  "SA10bsa027_u:703": "māyāpuruṣakalpeṣu pratibimbasameṣu ca //",
  "SA10bsa027_u:704": "Mś_23.10 anapekṣya śubhaṃ nāstyaśubhaṃ prajñapayemahi /",
  "SA10bsa027_u:705": "yatpratītya śubhaṃ tasmācchubhaṃ naivopapadyate //",
  "SA10bsa027_u:706": "Mś_23.11 anapekṣyāśubhaṃ nāsti śubhaṃ prajñapayemahi /",
  "SA10bsa027_u:707": "yatpratītyāśubhaṃ tasmādaśubhaṃ naiva vidyate //",
  "SA10bsa027_u:708": "Mś_23.12 avidyamāne ca śubhe kuto rāgo bhaviṣyati /",
  "SA10bsa027_u:709": "aśubhe 'vidyamāne ca kuto dveṣo bhaviṣyati //",
  "SA10bsa027_u:710": "Mś_23.13 anitye nityamityevaṃ yadi grāho viparyayaḥ /",
  "SA10bsa027_u:711": "nānityaṃ vidyate śūnye kuto grāho viparyayaḥ //",
  "SA10bsa027_u:712": "Mś_23.14 anitye nityamityevaṃ yadi grāho viparyayaḥ /",
  "SA10bsa027_u:713": "anityamityapi grāhaḥ śūnye kiṃ na viparyayaḥ //",
  "SA10bsa027_u:714": "Mś_23.15 yena gṛṇhāti yo grāho grahītā yacca gṛhyate /",
  "SA10bsa027_u:715": "upaśāntāni sarvāṇi tasmādgrāho na vidyate //",
  "SA10bsa027_u:716": "Mś_23.16 avidyamāne grāhe ca mithyā vā samyageva vā /",
  "SA10bsa027_u:717": "bhavedviparyayaḥ kasya bhavetkasyāviparyayaḥ //",
  "SA10bsa027_u:718": "Mś_23.17 na cāpi viparītasya saṃbhavanti viparyayāḥ /",
  "SA10bsa027_u:719": "na cāpyaviparītasya saṃbhavanti viparyayāḥ //",
  "SA10bsa027_u:720": "Mś_23.18 na viparyasyamānasya saṃbhavanti viparyayāḥ /",
  "SA10bsa027_u:721": "vimṛśasva svayaṃ kasya saṃbhavanti viparyayāḥ //",
  "SA10bsa027_u:722": "Mś_23.19 anutpannāḥ kathaṃ nāma bhaviṣyanti viparyayāḥ /",
  "SA10bsa027_u:723": "viparyayeṣvajāteṣu viparyayagataḥ kutaḥ //",
  "SA10bsa027_u:724": "Mś_23.20 na svato jāyate bhāvaḥ parato naiva jāyate /",
  "SA10bsa027_u:725": "na svataḥ parataśceti viparyayagataḥ kutaḥ //",
  "SA10bsa027_u:726": "Mś_23.21 ātmā ca śuci nityaṃ ca sukhaṃ ca yadi vidyate /",
  "SA10bsa027_u:727": "ātmā ca śuci nityaṃ ca sukhaṃ ca na viparyayaḥ //",
  "SA10bsa027_u:728": "Mś_23.22 nātmā ca śuci nityaṃ ca sukhaṃ ca yadi vidyate /",
  "SA10bsa027_u:729": "anātmāśucyanityaṃ ca naiva duḥkhaṃ ca vidyate //",
  "SA10bsa027_u:730": "Mś_23.23 evaṃ nirudhyate 'vidyā viparyayanirodhanāt /",
  "SA10bsa027_u:731": "avidyāyāṃ niruddhāyāṃ saṃskārādyaṃ nirudhyate //",
  "SA10bsa027_u:732": "Mś_23.24 yadi bhūtāḥ svabhāvena kleśāḥ keciddhi kasyacit /",
  "SA10bsa027_u:733": "kathaṃ nāma prahīyeran kaḥ svabhāvaṃ prahāsyati //",
  "SA10bsa027_u:734": "Mś_23.25 yadyabhūtāḥ svabhāvena kleśāḥ keciddhi kasyacit /",
  "SA10bsa027_u:735": "kathaṃ nāma prahīyeran ko 'sadbhāvaṃ prahāsyati //",
  "SA10bsa027_u:736": "_______________________________________________________________________",
  "SA10bsa027_u:737": "24 Āryasatyaparīkṣā caturviṃśatitamaṃ prakaraṇam /",
  "SA10bsa027_u:738": "Mś_24.1 yadi śūnyamidaṃ sarvamudayo nāsti na vyayaḥ /",
  "SA10bsa027_u:739": "caturṇāmāryasatyānāmabhāvaste prasajyate //",
  "SA10bsa027_u:740": "Mś_24.2 parijñā ca prahāṇaṃ ca bhāvanā sākṣikarma ca /",
  "SA10bsa027_u:741": "caturṇāmāryasatyānāmabhāvānnopapadyate //",
  "SA10bsa027_u:742": "Mś_24.3 tadabhāvānna vidyante catvāryāryaphalāni ca /",
  "SA10bsa027_u:743": "phalābhāve phalasthā no na santi pratipannakāḥ //",
  "SA10bsa027_u:744": "Mś_24.4 saṃgho nāsti na cetsanti te 'ṣṭau puruṣapudgalāḥ /",
  "SA10bsa027_u:745": "abhāvāccāryasatyānāṃ saddharmo 'pi na vidyate //",
  "SA10bsa027_u:746": "Mś_24.5 dharme cāsati saṃghe ca kathaṃ buddho bhaviṣyati /",
  "SA10bsa027_u:747": "evaṃ trīṇyapi ratnāni brūvāṇaḥ pratibādhase //",
  "SA10bsa027_u:748": "Mś_24.6 śūnyatāṃ phalasadbhāvamadharmaṃ dharmameva ca /",
  "SA10bsa027_u:749": "sarvasaṃvyavahārāṃśca laukikān pratibādhase //",
  "SA10bsa027_u:750": "Mś_24.7 atra brūmaḥ śūnyatāyāṃ na tvaṃ vetsi prayojanam /",
  "SA10bsa027_u:751": "śūnyatāṃ śūnyatārthaṃ ca tata evaṃ vihanyase //",
  "SA10bsa027_u:752": "Mś_24.8 dve satye samupāśritya buddhānāṃ dharmadeśanā /",
  "SA10bsa027_u:753": "lokasaṃvṛtisatyaṃ ca satyaṃ ca paramārthataḥ //",
  "SA10bsa027_u:754": "Mś_24.9 ye 'nayorna vijānanti vibhāgaṃ satyayordvayoḥ /",
  "SA10bsa027_u:755": "te tattvaṃ na vijānanti gambhīraṃ buddhaśāsane //",
  "SA10bsa027_u:756": "Mś_24.10 vyavahāramanāśritya paramārtho na deśyate /",
  "SA10bsa027_u:757": "paramārthamanāgamya nirvāṇaṃ nādhigamyate //",
  "SA10bsa027_u:758": "Mś_24.11 vināśayati durdṛṣṭā śūnyatā mandamedhasam /",
  "SA10bsa027_u:759": "sarpo yathā durgṛhīto vidyā vā duṣprasādhitā //",
  "SA10bsa027_u:760": "Mś_24.12 ataśca pratyudāvṛttaṃ cittaṃ deśayituṃ muneḥ /",
  "SA10bsa027_u:761": "dharmaṃ matvāsya dharmasya mandairduravagāhatām //",
  "SA10bsa027_u:762": "Mś_24.13 śūnyatāyāmadhilayaṃ yaṃ punaḥ kurute bhavān /",
  "SA10bsa027_u:763": "doṣaprasaṅgo nāsmākaṃ sa śūnye nopapadyate //",
  "SA10bsa027_u:764": "Mś_24.14 sarvaṃ ca yujyate tasya śūnyatā yasya yujyate /",
  "SA10bsa027_u:765": "sarvaṃ na yujyate tasya śūnyaṃ yasya na yujyate //",
  "SA10bsa027_u:766": "Mś_24.15 sa tvaṃ doṣānātmanīnānasmāsu paripātayan /",
  "SA10bsa027_u:767": "aśvamevābhirūḍhaḥ sannaśvamevāsi vismṛtaḥ //",
  "SA10bsa027_u:768": "Mś_24.16 svabhāvādyadi bhāvānāṃ sadbhāvamanupaśyasi /",
  "SA10bsa027_u:769": "ahetupratyayān bhāvāṃstvamevaṃ sati paśyasi //",
  "SA10bsa027_u:770": "Mś_24.17 kāryaṃ ca kāraṇaṃ caiva kartāraṃ karaṇaṃ kriyām /",
  "SA10bsa027_u:771": "utpādaṃ ca nirodhaṃ ca phalaṃ ca pratibādhase //",
  "SA10bsa027_u:772": "Mś_24.18 yaḥ pratītyasamutpādaḥ śūnyatāṃ tāṃ pracakṣmahe /",
  "SA10bsa027_u:773": "sā prajñaptirupādāya pratipatsaiva madhyamā //",
  "SA10bsa027_u:774": "Mś_24.19 apratītya samutpanno dharmaḥ kaścinna vidyate /",
  "SA10bsa027_u:775": "yasmāttasmādaśūnyo hi dharmaḥ kaścinna vidyate //",
  "SA10bsa027_u:776": "Mś_24.20 yadyaśūnyamidaṃ sarvamudayo nāsti na vyayaḥ /",
  "SA10bsa027_u:777": "caturṇāmāryasatyānāmabhāvaste prasajyate //",
  "SA10bsa027_u:778": "Mś_24.21 apratītya samutpannaṃ kuto duḥkhaṃ bhaviṣyati /",
  "SA10bsa027_u:779": "anityamuktaṃ duḥkhaṃ hi tatsvābhāvye na vidyate //",
  "SA10bsa027_u:780": "Mś_24.22 svabhāvato vidyamānaṃ kiṃ punaḥ samudeṣyate /",
  "SA10bsa027_u:781": "tasmātsamudayo nāsti śūnyatāṃ pratibādhataḥ //",
  "SA10bsa027_u:782": "Mś_24.23 na nirodhaḥ svabhāvena sato duḥkhasya vidyate /",
  "SA10bsa027_u:783": "svabhāvaparyavasthānānnirodhaṃ pratibādhase //",
  "SA10bsa027_u:784": "Mś_24.24 svābhāvye sati mārgasya bhāvanā nopapadyate /",
  "SA10bsa027_u:785": "athāsau bhāvyate mārgaḥ svābhāvyaṃ te na vidyate //",
  "SA10bsa027_u:786": "Mś_24.25 yadā duḥkhaṃ samudayo nirodhaśca na vidyate /",
  "SA10bsa027_u:787": "mārgo duḥkhanirodhatvāt katamaḥ prāpayiṣyati //",
  "SA10bsa027_u:788": "Mś_24.26 svabhāvenāparijñānaṃ yadi tasya punaḥ katham /",
  "SA10bsa027_u:789": "parijñānaṃ nanu kila svabhāvaḥ samavasthitaḥ //",
  "SA10bsa027_u:790": "Mś_24.27 prahāṇasākṣātkaraṇe bhāvanā caivameva te /",
  "SA10bsa027_u:791": "parijñāvanna yujyante catvāryapi phalāni ca //",
  "SA10bsa027_u:792": "Mś_24.28 svabhāvenānadhigataṃ yatphalaṃ tatpunaḥ katham /",
  "SA10bsa027_u:793": "śakyaṃ samadhigantuṃ syātsvabhāvaṃ parigṛhṇataḥ //",
  "SA10bsa027_u:794": "Mś_24.29 phalābhāve phalasthā no na santi pratipannakāḥ /",
  "SA10bsa027_u:795": "saṃgho nāsti na cetsanti te 'ṣṭau puruṣapudgalāḥ //",
  "SA10bsa027_u:796": "Mś_24.30 abhāvāccāryasatyānāṃ saddharmo 'pi na vidyate /",
  "SA10bsa027_u:797": "dharme cāsati saṃghe ca kathaṃ buddho bhaviṣyati //",
  "SA10bsa027_u:798": "Mś_24.31 apratītyāpi bodhiṃ ca tava buddhaḥ prasajyate /",
  "SA10bsa027_u:799": "apratītyāpi buddhaṃ ca tava bodhiḥ prasajyate //",
  "SA10bsa027_u:800": "Mś_24.32 yaścābuddhaḥ svabhāvena sa bodhāya ghaṭannapi /",
  "SA10bsa027_u:801": "na bodhisattvacaryāyāṃ bodhiṃ te 'dhigamiṣyati //",
  "SA10bsa027_u:802": "Mś_24.33 na ca dharmamadharmaṃ vā kaścijjātu kariṣyati /",
  "SA10bsa027_u:803": "kimaśūnyasya kartavyaṃ svabhāvaḥ kriyate na hi //",
  "SA10bsa027_u:804": "Mś_24.34 vinā dharmamadharmaṃ ca phalaṃ hi tava vidyate /",
  "SA10bsa027_u:805": "dharmādharmanimittaṃ ca phalaṃ tava na vidyate //",
  "SA10bsa027_u:806": "Mś_24.35 dharmādharmanimittaṃ vā yadi te vidyate phalam /",
  "SA10bsa027_u:807": "dharmādharmasamutpannamaśūnyaṃ te kathaṃ phalam //",
  "SA10bsa027_u:808": "Mś_24.36 sarvasaṃvyavahārāṃśca laukikān pratibādhase /",
  "SA10bsa027_u:809": "yatpratītyasamutpādaśūnyatāṃ pratibādhase //",
  "SA10bsa027_u:810": "Mś_24.37 na kartavyaṃ bhavetkiṃcidanārabdhā bhavetkriyā /",
  "SA10bsa027_u:811": "kārakaḥ syādakurvāṇaḥ śūnyatāṃ pratibādhataḥ //",
  "SA10bsa027_u:812": "Mś_24.38 ajātamaniruddhaṃ ca kūṭasthaṃ ca bhaviṣyati /",
  "SA10bsa027_u:813": "vicitrābhiravasthābhiḥ svabhāve rahitaṃ jagat //",
  "SA10bsa027_u:814": "Mś_24.39 asaṃprāptasya ca prāptirduḥkhaparyantakarma ca /",
  "SA10bsa027_u:815": "sarvakleśaprahāṇaṃ ca yadyaśūnyaṃ na vidyate //",
  "SA10bsa027_u:816": "Mś_24.40 yaḥ pratītyasamutpādaṃ paśyatīdaṃ sa paśyati /",
  "SA10bsa027_u:817": "duḥkhaṃ samudayaṃ caiva nirodhaṃ mārgameva ca //",
  "SA10bsa027_u:818": "_______________________________________________________________________",
  "SA10bsa027_u:819": "25 Nirvāṇaparīkṣā pañcaviṃśatitamaṃ prakaraṇam /",
  "SA10bsa027_u:820": "Mś_25.1 yadi śūnyamidaṃ sarvamudayo nāsti na vyayaḥ /",
  "SA10bsa027_u:821": "prahāṇādvā nirodhādvā kasya nirvāṇamiṣyate //",
  "SA10bsa027_u:822": "Mś_25.2 yadyaśūnyamidaṃ sarvamudayo nāsti na vyayaḥ /",
  "SA10bsa027_u:823": "prahāṇādvā nirodhādvā kasya nirvāṇamiṣyate //",
  "SA10bsa027_u:824": "Mś_25.3 aprahīṇamasaṃprāptamanucchinnamaśāśvatam /",
  "SA10bsa027_u:825": "aniruddhamanutpannametannirvāṇamucyate //",
  "SA10bsa027_u:826": "Mś_25.4 bhāvastāvanna nirvāṇaṃ jarāmaraṇalakṣaṇam /",
  "SA10bsa027_u:827": "prasajyetāsti bhāvo hi na jarāmaraṇaṃ vinā //",
  "SA10bsa027_u:828": "Mś_25.5 bhāvaśca yadi nirvāṇaṃ nirvāṇaṃ saṃskṛtaṃ bhavet /",
  "SA10bsa027_u:829": "nāsaṃskṛto hi vidyate bhāvaḥ kvacana kaścana //",
  "SA10bsa027_u:830": "Mś_25.6 bhāvaśca yadi nirvāṇamanupādāya tatkatham /",
  "SA10bsa027_u:831": "nirvāṇaṃ nānupādāya kaścid bhāvo hi vidyate //",
  "SA10bsa027_u:832": "Mś_25.7 yadi bhāvo na nirvāṇamabhāvaḥ kiṃ bhaviṣyati /",
  "SA10bsa027_u:833": "nirvāṇaṃ yatra bhāvo na nābhāvastatra vidyate //",
  "SA10bsa027_u:834": "Mś_25.8 yadyabhāvaśca nirvāṇamanupādāya tatkatham /",
  "SA10bsa027_u:835": "nirvāṇaṃ na hyabhāvo 'sti yo 'nupādāya vidyate //",
  "SA10bsa027_u:836": "Mś_25.9 ya ājavaṃjavībhāva upādāya pratītya va /",
  "SA10bsa027_u:837": "so 'pratītyānupādāya nirvāṇamupadiśyate //",
  "SA10bsa027_u:838": "Mś_25.10 prahāṇaṃ cābravīcchāstā bhavasya vibhavasya ca /",
  "SA10bsa027_u:839": "tasmānna bhāvo nābhāvo nirvāṇamiti yujyate //",
  "SA10bsa027_u:840": "Mś_25.11 bhavedabhāvo bhāvaśca nirvāṇamubhayaṃ yadi /",
  "SA10bsa027_u:841": "bhavedabhāvo bhāvaśca mokṣastacca na yujyate //",
  "SA10bsa027_u:842": "Mś_25.12 bhavedabhāvo bhāvaśca nirvāṇamubhayaṃ yadi /",
  "SA10bsa027_u:843": "nānupādāya nirvāṇamupādāyobhayaṃ hi tat //",
  "SA10bsa027_u:844": "Mś_25.13 bhavedabhāvo bhāvaśca nirvāṇamubhayaṃ katham /",
  "SA10bsa027_u:845": "asaṃskṛtaṃ ca nirvāṇaṃ bhāvābhāvau ca saṃskṛtau //",
  "SA10bsa027_u:846": "Mś_25.14 bhavedabhāvo bhāvaśca nirvāṇe ubhayaṃ katham /",
  "SA10bsa027_u:847": "[tayorekatra nāstitvamālokatamasoryathā] //",
  "SA10bsa027_u:848": "Mś_25.15 naivābhāvo naiva bhāvo nirvāṇamiti yāñjanā /",
  "SA10bsa027_u:849": "abhāve caiva bhāve ca sā siddhe sati sidhyati //",
  "SA10bsa027_u:850": "Mś_25.16 naivābhāvo naiva bhāvo nirvāṇaṃ yadi vidyate /",
  "SA10bsa027_u:851": "naivābhāvo naiva bhāva iti kena tadajyate //",
  "SA10bsa027_u:852": "Mś_25.17 paraṃ nirodhādbhagavān bhavatītyeva nohyate /",
  "SA10bsa027_u:853": "na bhavatyubhayaṃ ceti nobhayaṃ ceti nohyate //",
  "SA10bsa027_u:854": "Mś_25.18 tiṣṭhamāno 'pi bhagavān bhavatītyeva nohyate /",
  "SA10bsa027_u:855": "na bhavatyubhayaṃ ceti nobhayaṃ ceti nohyate //",
  "SA10bsa027_u:856": "Mś_25.19 na saṃsārasya nirvāṇātkiṃcidasti viśeṣaṇam /",
  "SA10bsa027_u:857": "na nirvāṇasya saṃsārātkiṃcidasti viśeṣaṇam //",
  "SA10bsa027_u:858": "Mś_25.20 nirvāṇasya ca yā koṭiḥ koṭiḥ saṃsaraṇasya ca /",
  "SA10bsa027_u:859": "na tayorantaraṃ kiṃcitsumūkṣmamapi vidyate //",
  "SA10bsa027_u:860": "Mś_25.21 paraṃ nirodhādantādyāḥ śāśvatādyāśca dṛṣṭayaḥ /",
  "SA10bsa027_u:861": "nirvāṇamaparāntaṃ ca pūrvāntaṃ ca samāśritāḥ //",
  "SA10bsa027_u:862": "Mś_25.22 śūnyeṣu sarvadharmeṣu kimanantaṃ kimantavat /",
  "SA10bsa027_u:863": "kimanantamantavacca nānantaṃ nāntavacca kim //",
  "SA10bsa027_u:864": "Mś_25.23 kiṃ tadeva kimanyatkiṃ śāśvataṃ kimaśāśvatam /",
  "SA10bsa027_u:865": "aśāśvataṃ śāśvataṃ ca kiṃ vā nobhayamapyataḥ //",
  "SA10bsa027_u:866": "Mś_25.24 sarvopalambhopaśamaḥ prapañcopaśamaḥ śivaḥ /",
  "SA10bsa027_u:867": "na kvacitkasyacitkaściddharmo buddhena deśitaḥ //",
  "SA10bsa027_u:868": "_______________________________________________________________________",
  "SA10bsa027_u:869": "26 Dvādaśāṅgaparīkṣā ṣaḍviṃśatitamaṃ prakaraṇam /",
  "SA10bsa027_u:870": "Mś_26.1 punarbhavāya saṃskārānavidyānivṛtastridhā /",
  "SA10bsa027_u:871": "abhisaṃskurute yāṃstairgatiṃ gacchati karmabhiḥ //",
  "SA10bsa027_u:872": "Mś_26.2 vijñānaṃ saṃniviśate saṃskārapratyayaṃ gatau /",
  "SA10bsa027_u:873": "saṃniviṣṭe 'tha vijñāne nāmarūpaṃ niṣicyate //",
  "SA10bsa027_u:874": "Mś_26.3 niṣikte nāmarūpe tu ṣaḍāyatanasaṃbhavaḥ /",
  "SA10bsa027_u:875": "ṣaḍāyatanamāgamya saṃsparśaḥ saṃpravartate //",
  "SA10bsa027_u:876": "Mś_26.4 cakṣuḥ pratītya rūpaṃ ca samanvāhārameva ca /",
  "SA10bsa027_u:877": "nāmarūpaṃ pratītyaivaṃ vijñānaṃ saṃpravartate //",
  "SA10bsa027_u:878": "Mś_26.5 saṃnipātastrayāṇāṃ yo rūpavijñānacakṣuṣām /",
  "SA10bsa027_u:879": "sparśaḥ saḥ tasmātsparśācca vedanā saṃpravartate //",
  "SA10bsa027_u:880": "Mś_26.6 vedanāpratyayā tṛṣṇā vedanārthaṃ hi tṛṣyate /",
  "SA10bsa027_u:881": "tṛṣyamāṇa upādānamupādatte caturvidham //",
  "SA10bsa027_u:882": "Mś_26.7 upādāne sati bhava upādātuḥ pravartate /",
  "SA10bsa027_u:883": "syāddhi yadyanupādāno mucyeta na bhavedbhavaḥ //",
  "SA10bsa027_u:884": "Mś_26.8 pañca skandhāḥ sa ca bhavaḥ bhavājjātiḥ pravartate /",
  "SA10bsa027_u:885": "jarāmaraṇaduḥkhādi śokāḥ saparidevanāḥ //",
  "SA10bsa027_u:886": "Mś_26.9 daurmanasyamupāyāsā jāteretatpravartate /",
  "SA10bsa027_u:887": "kevalasyaivametasya duḥkhaskandhasya saṃbhavaḥ //",
  "SA10bsa027_u:888": "Mś_26.10 saṃsāramūlānsaṃskārānavidvān saṃskarotyataḥ /",
  "SA10bsa027_u:889": "avidvān kārakastasmānna vidvāṃstattvadarśanāt //",
  "SA10bsa027_u:890": "Mś_26.11 avidyāyāṃ niruddhāyāṃ saṃskārāṇāmasaṃbhavaḥ /",
  "SA10bsa027_u:891": "avidyāyā nirodhastu jñānenāsyaiva bhāvanāt //",
  "SA10bsa027_u:892": "Mś_26.12 tasya tasya nirodhena tattannābhipravartate /",
  "SA10bsa027_u:893": "duḥkhaskandhaḥ kevalo 'yamevaṃ samyaṅ nirudhyate //",
  "SA10bsa027_u:894": "_______________________________________________________________________",
  "SA10bsa027_u:895": "27 Dṛṣṭiparīkṣā saptaviṃśatitamaṃ prakaraṇam /",
  "SA10bsa027_u:896": "Mś_27.1 abhūmatītamadhvānaṃ nābhūmiti ca dṛṣṭayaḥ /",
  "SA10bsa027_u:897": "yāstāḥ śāśvatalokādyāḥ pūrvāntaṃ samupāśritāḥ //",
  "SA10bsa027_u:898": "Mś_27.2 dṛṣṭayo na bhaviṣyāmi kimanyo 'nāgate 'dhvani /",
  "SA10bsa027_u:899": "bhaviṣyāmīti cāntādyā aparāntaṃ samāśritāḥ //",
  "SA10bsa027_u:900": "Mś_27.3 abhūmatītamadhvānamityetannopapadyate /",
  "SA10bsa027_u:901": "yo hi janmasu pūrveṣu sa eva na bhavatyayam //",
  "SA10bsa027_u:902": "Mś_27.4 sa evātmeti tu bhavedupādānaṃ viśiṣyate /",
  "SA10bsa027_u:903": "upādānavinirmukta ātmā te katamaḥ punaḥ //",
  "SA10bsa027_u:904": "Mś_27.5 upādānavinirmukto nāstyātmeti kṛte sati /",
  "SA10bsa027_u:905": "syādupādānamevātmā nāsti cātmeti vaḥ punaḥ //",
  "SA10bsa027_u:906": "Mś_27.6 na copādānamevātmā vyeti tatsamudeti ca /",
  "SA10bsa027_u:907": "kathaṃ hi nāmopādānamupādātā bhaviṣyati //",
  "SA10bsa027_u:908": "Mś_27.7 anyaḥ punarupādānādātmā naivopapadyate /",
  "SA10bsa027_u:909": "gṛhyate hyanupādāno yadyanyo na ca gṛhyate //",
  "SA10bsa027_u:910": "Mś_27.8 evaṃ nānya upādānānna copādānameva saḥ /",
  "SA10bsa027_u:911": "ātmā nāstyanupādānaḥ nāpi nāstyeṣa niścayaḥ //",
  "SA10bsa027_u:912": "Mś_27.9 nābhūmatītamadhvānamityetannopapadyate /",
  "SA10bsa027_u:913": "yo hi janmasu pūrveṣu tato 'nyo na bhavatyayam //",
  "SA10bsa027_u:914": "Mś_27.10 yadi hyayaṃ bhavedanyaḥ pratyākhyāyāpi taṃ bhavet /",
  "SA10bsa027_u:915": "tathaiva ca sa saṃtiṣṭhettatra jāyeta vāmṛtaḥ //",
  "SA10bsa027_u:916": "Mś_27.11 ucchedaḥ karmaṇāṃ nāśastathānyakṛtakarmaṇām /",
  "SA10bsa027_u:917": "anyena paribhogaḥ syādevamādi prasajyate //",
  "SA10bsa027_u:918": "Mś_27.12 nāpyabhūtvā samudbhūto doṣo hyatra prasajyate /",
  "SA10bsa027_u:919": "kṛtako vā bhavedātmā saṃbhūto vāpyahetukaḥ //",
  "SA10bsa027_u:920": "Mś_27.13 evaṃ dṛṣṭiratīte yā nābhūmahamabhūmaham /",
  "SA10bsa027_u:921": "ubhayaṃ nobhayaṃ ceti naiṣā samupapadyate //",
  "SA10bsa027_u:922": "Mś_27.14 adhvanyanāgate kiṃ nu bhaviṣyāmīti darśanam /",
  "SA10bsa027_u:923": "na bhaviṣyāmi cetyetadatītenādhvanā samam //",
  "SA10bsa027_u:924": "Mś_27.15 sa devaḥ sa manuṣyaścedevaṃ bhavati śāśvatam /",
  "SA10bsa027_u:925": "anutpannaśca devaḥ syājjāyate na hi śāśvatam //",
  "SA10bsa027_u:926": "Mś_27.16 devādanyo manuṣyaścedaśāśvatamato bhavet /",
  "SA10bsa027_u:927": "devādanyo manuṣyaścetsaṃtatirnopapadyate //",
  "SA10bsa027_u:928": "Mś_27.17 divyo yadyekadeśaḥ syādekadeśaśca mānuṣaḥ /",
  "SA10bsa027_u:929": "aśāśvataṃ śāśvataṃ ca bhavetacca na yujyate //",
  "SA10bsa027_u:930": "Mś_27.18 aśāśvataṃ śāśvataṃ ca prasiddhamubhayaṃ yadi /",
  "SA10bsa027_u:931": "siddhe na śāśvataṃ kāmaṃ naivāśāśvatamityapi //",
  "SA10bsa027_u:932": "Mś_27.19 kutaścidāgataḥ kaścitkiṃcidnacchetpunaḥ kvacit /",
  "SA10bsa027_u:933": "yadi tasmādanādistu saṃsāraḥ syānna cāsti saḥ //",
  "SA10bsa027_u:934": "Mś_27.20 nāsti cecchāśvataḥ kaścit ko bhaviṣyatyaśāśvataḥ /",
  "SA10bsa027_u:935": "śāśvato 'śāśvataścāpi dvābhyāmābhyāṃ tiraskṛtaḥ //",
  "SA10bsa027_u:936": "Mś_27.21 antavān yadi lokaḥ syātparalokaḥ kathaṃ bhavet /",
  "SA10bsa027_u:937": "athāpyanantavāṃllokaḥ paralokaḥ kathaṃ bhavet //",
  "SA10bsa027_u:938": "Mś_27.22 skandhānāmeṣa saṃtāno yasmāddīpārciṣāmiva /",
  "SA10bsa027_u:939": "pravartate tasmānnāntānantavattvaṃ ca yujyate //",
  "SA10bsa027_u:940": "Mś_27.23 pūrve yadi ca bhajyerannutpadyeranna cāpyamī /",
  "SA10bsa027_u:941": "skandhāḥ skandhān pratītyemānatha loko 'ntavān bhavet //",
  "SA10bsa027_u:942": "Mś_27.24 pūrve yadi na bhajyerannutpadyeranna cāpyamī /",
  "SA10bsa027_u:943": "skandhāḥ skandhān pratītyemāṃlloko 'nanto bhavedatha //",
  "SA10bsa027_u:944": "Mś_27.25 antavānekadeśaścedekadeśastvanantavān /",
  "SA10bsa027_u:945": "syādantavānanantaśca lokastacca na yujyate //",
  "SA10bsa027_u:946": "Mś_27.26 kathaṃ tāvadupādāturekadeśo vinaṅkṣyate /",
  "SA10bsa027_u:947": "na naṅkṣyate caikadeśa evaṃ caitanna yujyate //",
  "SA10bsa027_u:948": "Mś_27.27 upādānaikadeśaśca kathaṃ nāma vinaṅkṣyate /",
  "SA10bsa027_u:949": "na naṅkṣyate caikadeśo naitadapyupapadyate //",
  "SA10bsa027_u:950": "Mś_27.28 antavaccāpyanantaṃ ca prasiddhamubhayaṃ yadi /",
  "SA10bsa027_u:951": "siddhe naivāntavatkāmaṃ naivānantavadityapi //",
  "SA10bsa027_u:952": "Mś_27.29 athavā sarvabhāvānāṃ śūnyatvācchāśvatādayaḥ /",
  "SA10bsa027_u:953": "kva kasya katamāḥ kasmātsaṃbhaviṣyanti dṛṣṭayaḥ //",
  "SA10bsa027_u:954": "Mś_27.30 sarvadṛṣṭiprahāṇāya yaḥ saddharmamadeśayat /",
  "SA10bsa027_u:955": "anukampāmupādāya taṃ namasyāmi gautamam //"
}