{
    "GE07bhg4c14u:0": " BhG 14.1",
    "GE07bhg4c14u:1": " śrī-bhagavān uvāca",
    "GE07bhg4c14u:2": " paraṃ bhūyaḥ pravakṣyāmi jñānānāṃ jñānam uttamam /",
    "GE07bhg4c14u:3": " yaj jñātvā munayaḥ sarve parāṃ siddhim ito gatāḥ //1//",
    "GE07bhg4c14u:4": " śrīdharaḥ :",
    "GE07bhg4c14u:5": " puṃ-prakṛtyoḥ svatantratvaṃ vārayan guṇa-saṅgataḥ /",
    "GE07bhg4c14u:6": " prāhuḥ saṃsāra-vaicitryaṃ vistareṇa caturdaśe //",
    "GE07bhg4c14u:7": " yāvat sañjāyate kiñcit sattvaṃ sthāvara-jaṅgamam /",
    "GE07bhg4c14u:8": " kṣetra-kṣetrajña-saṃyogāt tad viddhi bharatarṣabha //",
    "GE07bhg4c14u:9": " ity uktam /",
    "GE07bhg4c14u:10": " sa ca kṣetra-kṣetrajñayoḥ saṃyogo nirīśvara-sāṅkhyānām iva na svātantryeṇa /",
    "GE07bhg4c14u:11": " kintu īśvarecchayiveti kathana-pūrvakaṃ kāraṇaṃ guṇa-saṅgo 'sya sad-asad-yoni-janmasu",
    "GE07bhg4c14u:12": " ity anenoktaṃ sattvādi-guṇīkṛtaṃ saṃsāra-vaicitryaṃ prapañcayiṣyan evambhūtaṃ vakṣyamānam",
    "GE07bhg4c14u:13": " arthaṃ stauti bhagavān paraṃ bhūya iti dvābhyām /",
    "GE07bhg4c14u:14": " paraṃ paramātma-niṣṭham /",
    "GE07bhg4c14u:15": " jñāyate aneneti jñānam upadeśaḥ /",
    "GE07bhg4c14u:16": " taj jñānaṃ bhūyo 'pi tubhyaṃ prakarṣeṇa vakṣyāmi /",
    "GE07bhg4c14u:17": " kathambhūtam /",
    "GE07bhg4c14u:18": " jñānānāṃ tapaḥ-karmādi-viṣayāṇāṃ madhya uttamam /",
    "GE07bhg4c14u:19": " mokṣa-hetutvāt /",
    "GE07bhg4c14u:20": " tad evāha yaj jñātvā munayo manana-śīlāḥ sarve /",
    "GE07bhg4c14u:21": " ito deha-bandhanāt /",
    "GE07bhg4c14u:22": " parāṃ siddhiṃ mokṣam /",
    "GE07bhg4c14u:23": " gatāḥ prāptāḥ //1//",
    "GE07bhg4c14u:24": " madhusūdanaḥ :",
    "GE07bhg4c14u:25": " pūrvādhyāye - yāvat saṃjāyate kiṃcit sattvaṃ sthāvara-jaṅgamam /",
    "GE07bhg4c14u:26": " kṣetra-kṣetrajña-saṃyogāt tad viddhi [Gītā 13.26] ity uktaṃ tatra nirīśvara-sāṅkhyam atinirākaraṇena kṣetra-kṣetrajña-saṃyogasyeśvarādhīnatvaṃ vaktavyam /",
    "GE07bhg4c14u:27": " evaṃ kāraṇaṃ guṇa-saṅgo 'sya sad-asad-yoni-janmasu ity uktaṃ tatra kasmin guṇa kathaṃ saṅgaḥ ke vā guṇāḥ kathaṃ vā te badhnantīti vaktavyam",
    "GE07bhg4c14u:28": " tathā bhūta-prakṛti-mokṣaṃ ca ye vidur yānti te param ity uktaṃ tatra bhūta-prakṛti-śabditebhyo guṇebhyaḥ kathaṃ mokṣaṇaṃ syān muktasya ca kiṃ lakṣaṇam iti vaktavyaṃ,",
    "GE07bhg4c14u:29": " tad etat sarvaṃ vistareṇa vaktuṃ caturdaśo 'dhyāya ārabhyate /",
    "GE07bhg4c14u:30": " tatra vakṣyamāṇam arthaṃ dvābhyāṃ stuvan śrotṝṇāṃ rucy-utpattaye śrī-bhagavān uvāca param iti /",
    "GE07bhg4c14u:31": " jñāyate 'nena jñānaṃ paramātma-jñāna-sādhanaṃ",
    "GE07bhg4c14u:32": " paraṃ śreṣṭhaṃ para-vastu-viṣayatvāt /",
    "GE07bhg4c14u:33": " kīdṛśaṃ tat ?",
    "GE07bhg4c14u:34": " jñānānāṃ jñāna-sādhanānāṃ bahiraṅgāṇāṃ yajñādīnāṃ madhya uttamam uttama-phalatvāt /",
    "GE07bhg4c14u:35": " na tvam ānitvādīnāṃ teṣām antaraṅgatvenottama-phalatvāt /",
    "GE07bhg4c14u:36": " param ity anenotkṛṣṭa-viṣayatvam uktam /",
    "GE07bhg4c14u:37": " uttamam ity anena tūtkṛṣṭa-phalatvam iti bhedaḥ /",
    "GE07bhg4c14u:38": " īdṛśaṃ jñānam ahaṃ pravakṣyāmi bhūyaḥ punaḥ pūrveṣv adhyāyeṣv asakṛd uktam api yaj",
    "GE07bhg4c14u:39": " jñānaṃ jñātvānuṣṭhāya munayo manana-śīlāḥ saṃnyāsinaḥ sarve parāṃ siddhiṃ mokṣākhyām",
    "GE07bhg4c14u:40": " ito deha-bandhanād gatāḥ prāptāḥ //1 //",
    "GE07bhg4c14u:41": " viśvanāthaḥ :",
    "GE07bhg4c14u:42": " guṇāḥ syur bandhakās te tu phalair jñeyāś caturdaśe /",
    "GE07bhg4c14u:43": " guṇātyaye ciha-tatir hetur bhaktiś ca varṇitā //",
    "GE07bhg4c14u:44": " pūrvādhyāye kāraṇaṃ guṇa-saṅgo 'sya sad-asad-yoni-janmasu ity uktam /",
    "GE07bhg4c14u:45": " tatra ke guṇāḥ,",
    "GE07bhg4c14u:46": " kīdṛśo guṇa-saṅgaḥ,",
    "GE07bhg4c14u:47": " kasya guṇasya saṅgāt kiṃ phalaṃ syāt,",
    "GE07bhg4c14u:48": " guṇa-yuktasya kiṃvā lakṣaṇam /",
    "GE07bhg4c14u:49": " kathaṃ vā guṇebhyo mocanam ity apekṣāyāṃ vakṣyamānam arthaṃ stuvāno vaktuṃ pratijānīte param iti /",
    "GE07bhg4c14u:50": " jñāyate æneneti jñānam upadeśaḥ param atyuttamam //1//",
    "GE07bhg4c14u:51": " baladevaḥ :",
    "GE07bhg4c14u:52": " guṇāḥ syur bandhakās te tu pariceyāḥ phalais trayaḥ /",
    "GE07bhg4c14u:53": " mad-bhaktyā tan-nivṛttiḥ syād iti proktaṃ caturdaśe //",
    "GE07bhg4c14u:54": " pūrvādhyāye mithaḥ-sampṛktānāṃ prakṛti-jīveśvarāṇāṃ svarūpāṇi vivicya jānann amānitvādi-dharmair viśiṣṭaḥB prakṛti-bandhād vimucyate bandha-hetuś ca guṇa-saṅga ity uktam /",
    "GE07bhg4c14u:55": " tatra ke guṇāḥ,",
    "GE07bhg4c14u:56": " kasmin guṇe kathaṃ saṅgaḥ,",
    "GE07bhg4c14u:57": " kasya guṇasya saṅgāt kiṃ phalaṃ,",
    "GE07bhg4c14u:58": " guṇa-saṅginaḥ kiṃvā lakṣaṇaṃ kathaṃ vā guṇebhyo muktiḥ ity apekṣāyāṃ vakṣyamāṇam artham ātma-rucy-utpattaye bhagavān stauti param iti dvābhyām",
    "GE07bhg4c14u:59": " paraṃ pūrvoktād anyaṃ prakṛti-jīvāntargatam eva guṇa-viṣayakaṃ jñānaṃ bhūyo vakṣyāmi yaj-jñānānāṃ prakṛti-jīva-viṣayakāṇām uttamaṃ śreṣṭhaṃ navanītavad uddhṛtatvāt /",
    "GE07bhg4c14u:60": " yaj jñātvopalabhya sarve munayas tan-manana-śīlā ito loke param ātma-yāthātmyopalabdhi-lakṣaṇāṃ siddhiṃ gatāḥ /",
    "GE07bhg4c14u:61": " yad vā jñāyate 'neneti jñānam upadeśam,",
    "GE07bhg4c14u:62": " tac ca prāg uktam api bhūyaḥ punar vidhāntareṇa vakṣyāmi /",
    "GE07bhg4c14u:63": " tac ca jñānānāṃ tapaḥ-prabhṛtīnāṃ jñāna-sādhanānāṃ madhye param uttamam atyuttamaṃ tad-antaraṅga-sādhanatvāt /",
    "GE07bhg4c14u:64": " yaj jñātvā sarve munaya ito lokāt parāṃ mokṣa-lakṣaṇāṃ siddhiṃ gatāḥ //1//",
    "GE07bhg4c14u:65": " BhG 14.2",
    "GE07bhg4c14u:66": " idaṃ jñānam upāśritya mama sādharmyam āgatāḥ /",
    "GE07bhg4c14u:67": " sarge 'pi nopajāyante pralaye na vyathanti ca //2//",
    "GE07bhg4c14u:68": " śrīdharaḥ : kiṃ ca idam iti /",
    "GE07bhg4c14u:69": " idaṃ vakṣyamāṇaṃ jñānam upāśrityedaṃ jñāna-sādhanam anuṣṭhāya mama sādharmyaṃ mad-rūpatvaṃ prāptāḥ santaḥ sarge 'pi brahmādiṣu utpādyamāneṣv api notpadyante /",
    "GE07bhg4c14u:70": " tathā pralaye 'pi na vyathanti /",
    "GE07bhg4c14u:71": " pralaye duḥkhaṃ nānubhavanti /",
    "GE07bhg4c14u:72": " punar nāvartanta ity arthaḥ //2//",
    "GE07bhg4c14u:73": " madhusūdanaḥ :",
    "GE07bhg4c14u:74": " tasyāḥ siddhair aikāntikatvaṃ darśayati idaṃ iti /",
    "GE07bhg4c14u:75": " idaṃ yathoktam jñānaṃ jñāna-sādhanam upāśrityānuṣṭhāya mama parameśvarasya sādharmyaṃ",
    "GE07bhg4c14u:76": " mad-rūpatām atyantābhedenāgatāḥ prāptāḥ santaḥ sarge 'pi hiraṇyagarbhādiṣūtpadyamāneṣv api nopajāyante /",
    "GE07bhg4c14u:77": " pralaye brahmaṇo 'pi vināśa-kāle na vyathanti ca vyathante na ca līyanta ity arthaḥ //14.2//",
    "GE07bhg4c14u:78": " viśvanāthaḥ :",
    "GE07bhg4c14u:79": " sādharmyaṃ sārūpya-lakṣaṇāṃ muktiṃ /",
    "GE07bhg4c14u:80": " na vyathanti na vyathante //2//",
    "GE07bhg4c14u:81": " baladevaḥ : idam iti /",
    "GE07bhg4c14u:82": " gurūpāsanayedaṃ vakṣyamāṇaṃ jñānam upāśritya prāpya janāḥ sarveśasya mama nityāvirbhūta-guṇāṣṭakasya",
    "GE07bhg4c14u:83": " sādharmyaṃ sādhanāvirbhāvitena tad-aṣṭakena sāmyam āgatāḥ santaḥ sarge nopajāyante",
    "GE07bhg4c14u:84": " sṛji-karmatāṃ nāpnuvanti pralaye na vyathante mṛti-karmatāṃ ca na yāntīti janma-mṛtyubhyāṃ",
    "GE07bhg4c14u:85": " rahitā muktā bhavantīti mokṣe jīva-bahutvam uktam /",
    "GE07bhg4c14u:86": " tad viṣṇoḥ paramaṃ padaṃ sadā paśyanti sūrayaḥ ity ādi-śrutibhyaś caitad avagatam //2//",
    "GE07bhg4c14u:87": " BhG 14.3",
    "GE07bhg4c14u:88": " mama yonir mahad brahma tasmin garbhaṃ dadhāmy aham /",
    "GE07bhg4c14u:89": " saṃbhavaḥ sarva-bhūtānāṃ tato bhavati bhārata //3//",
    "GE07bhg4c14u:90": " śrīdharaḥ : tad evaṃ praśaṃsayā śrotāram abhimukhīkṛtyedaṃ parameśvarādhīnayoḥ prakṛti-puruṣayoḥ",
    "GE07bhg4c14u:91": " sarva-bhūtotpattiṃ prati hetutvaṃ na tu svatantrayor itīmaṃ vivakṣitam arthaṃ kathayati mameti /",
    "GE07bhg4c14u:92": " deśataḥ kālataś cāparicchinnatvān mahat /",
    "GE07bhg4c14u:93": " bṛṃhitatvāt svakāryāṇāṃ vṛddhi-hetutvād vā brahma /",
    "GE07bhg4c14u:94": " prakṛtir ity arthaḥ /",
    "GE07bhg4c14u:95": " tan mahad brahma mama parameśvarasya yonir garbhādhāna-sthānam /",
    "GE07bhg4c14u:96": " tasminn ahaṃ garbhaṃ jagad-vistāra-hetuṃ cid-ābhāsaṃ dadhāmi nikṣipāmi /",
    "GE07bhg4c14u:97": " pralaye mayi līnaṃ santam avidyā-kāma-karmānuśaya-vantaṃ kṣetrajñaṃ sṛṣṭi-samaye bhoga-yogyena kṣetreṇa saṃyojayāmīty arthaḥ /",
    "GE07bhg4c14u:98": " tato garbhādhānāt sarva-bhūtānāṃ brahmādīnāṃ sambhava utpattir bhavati //3//",
    "GE07bhg4c14u:99": " madhusūdanaḥ :",
    "GE07bhg4c14u:100": " tad evaṃ praśaṃśayā śrotāram abhimukhīkṛtya parameśvarādhīnayoḥ prakṛti-puruṣayoḥ",
    "GE07bhg4c14u:101": " sarva-bhūtotpattiṃ prati hetutvaṃ na tu sāṅkhya-siddhāntavat svatantrayor itīmaṃ",
    "GE07bhg4c14u:102": " vivakṣitam artham āha mama yonir iti dvābhyām /",
    "GE07bhg4c14u:103": " sarva-kāryāpekṣayādhikatvāt kāraṇaṃ mahat /",
    "GE07bhg4c14u:104": " sarva-kāryāṇāṃ vṛddhi-hetutva-rūpād bṛṃhaṇatvād brahma /",
    "GE07bhg4c14u:105": " avyākṛtaṃ prakṛtis triguṇātmkikā māyā mahad brahma /",
    "GE07bhg4c14u:106": " tac ca mameśvarasya yonir garbhādhāna-sthānaṃ tasmin mahati brahmaṇi yonau garbhaṃ",
    "GE07bhg4c14u:107": " sarva-bhūta-janma-kāraṇam ahaṃ bahu syāṃ prajāyeya itīkṣaṇa-rūpaṃ saṃkalpaṃ dadhāmi",
    "GE07bhg4c14u:108": " dhārayāmi tat-saṅkalpa-viṣayīkaromīty arthaḥ /",
    "GE07bhg4c14u:109": " yathā hi /",
    "GE07bhg4c14u:110": " kaścit pitā putram anuśayinaṃ vrīhy-ādy-āhāra-rūpeṇa svasmin līnaṃ śarīreṇa yojayituṃ yonau retaḥ-seka-pūrvakaṃ garbham ādhatte /",
    "GE07bhg4c14u:111": " tasmāc ca garbhādhānāt sa putraḥ śarīreṇa yujyate /",
    "GE07bhg4c14u:112": " tad arthaṃ ca madhye kalalādy-avasthā bhavanti /",
    "GE07bhg4c14u:113": " tathā pralaye mayi līnam avidiyā-kāma-karmānuśayavantaṃ kṣetrajñaṃ sṛṣṭi-samaye bhogyena kṣetreṇa kārya-kāraī̀ea-saṃghātena",
    "GE07bhg4c14u:114": " yojayituṃ cid-ābhāsaākhya-retaḥ-seka-pūrvakaṃ māyā-vṛtti-rūpaṃ garbham aham ādadhāmi /",
    "GE07bhg4c14u:115": " tad-arthaṃ hiraṇyagarbhādīnāṃ bhavati he bhārata na tv īśvara-kṛta-garbhādhānaṃ vinety arthaḥ //14.3//",
    "GE07bhg4c14u:116": " viśvanāthaḥ :",
    "GE07bhg4c14u:117": " atha anādy-avidyā-kṛtasya guṇa-saṅgasya bandha-hetutā-prakāraṃ vaktuṃ kṣetra-kṣetrajñayoḥ",
    "GE07bhg4c14u:118": " sambhava-prakāram āha mama parameśvarasya yonir garbhādhāna-sthānaṃ mahad brahma",
    "GE07bhg4c14u:119": " deśa-kālānavacchinnatvāt mahat,",
    "GE07bhg4c14u:120": " bṛṃhaṇāt kārya-rūpeṇa vṛddher hetor brahma prakṛtir ity arthaḥ /",
    "GE07bhg4c14u:121": " śrutāv api kvacit prakṛtir brahmeti nirdiśyate /",
    "GE07bhg4c14u:122": " tasminn ahaṃ garbhaṃ dadhāmy ādadhāmi /",
    "GE07bhg4c14u:123": " itas tv anyāṃ prakṛtiṃ viddhi me parāṃ jīva-bhūtām ity anena cetana-puñja-rūpā yā jīva-prakṛtis taṭastha-śakti-rūpā nirdiṣṭā sā sakala-prāṇi-jīvatayā garbha-śabdenocyate /",
    "GE07bhg4c14u:124": " tato mat-kṛtāt garbhādhānāt sarva-bhūtānāṃ brahmādīnāṃ sambhava utpattiḥ //3//",
    "GE07bhg4c14u:125": " baladevaḥ : tad evaṃ vaktavyārtha-stutyā tasmin ruciṃ śrotur utpādya bhūmir āpaḥ",
    "GE07bhg4c14u:126": " ity ādi-dvayārthānusārāt yāvat sañjāyate kiñcit ity ādau prakṛti-jīva-saṃyogaṃ pareśa-hetukam",
    "GE07bhg4c14u:127": " abhimatam iha sphuṭayati mameti /",
    "GE07bhg4c14u:128": " mahat sarvasya prapañcasya kāraṇaṃ brahmābhivyakta-sattvādi-guṇakaṃ pradhānaṃ mama sarveśvarsyāṇḍa-koṭi-sraṣṭur yonir garbha-dhāraṇa-sthānaṃ bhavati /",
    "GE07bhg4c14u:129": " pradhāne brahma-śabdaś ca tasmād etad brahma nāma-rūpam annaṃ ca jāyate /",
    "GE07bhg4c14u:130": " iti śruteḥ /",
    "GE07bhg4c14u:131": " tasmin mahati brahmaṇi yoni-bhūte garbhaṃ paramāṇu-caitanya-rāśim ahaṃ dadhāmy arpayāmi bhūmir āpaḥ ity ādinā yā jaḍā prakṛtir uktā /",
    "GE07bhg4c14u:132": " seha mahad brahmety ucyate /",
    "GE07bhg4c14u:133": " itas tv anyām ity ādinā yā cetanā prakṛtir uktā seha sarva-prāṇi-bījatvād garbha-śabdeneti bhoga-kṣetra-bhūtayā jaḍayā prakṛtyā saha cetana-bhoktṛ-vargaṃ",
    "GE07bhg4c14u:134": " saṃyojayāmīty arthaḥ /",
    "GE07bhg4c14u:135": " tato mahad-dhetukāt prakṛti-dvaya-saṃyogād garbhādhānād vā sarva-bhūtānāṃ brahmādi-stambāntānāṃ sambhavo janir bhavati //3//",
    "GE07bhg4c14u:136": " BhG 14.4",
    "GE07bhg4c14u:137": " sarva-yoniṣu kaunteya mūrtayaḥ saṃbhavanti yāḥ /",
    "GE07bhg4c14u:138": " tāsāṃ brahma mahad yonir ahaṃ bīja-pradaḥ pitā //4//",
    "GE07bhg4c14u:139": " śrīdharaḥ : na kevalaṃ sṛṣṭy-upakrama eva mad-adhiṣṭhānenābhyāṃ prakṛti-puruṣābhyām ayaṃ bhūtotpatti-prakāraḥ /",
    "GE07bhg4c14u:140": " api tu sarvadaivety āha sarveti /",
    "GE07bhg4c14u:141": " sarvāsu yoniṣu manuṣyādyāsu yā mūrtayaḥ sthāvara-jaṅgamātmikā utpadyante tāsāṃ mūrtīnāṃ mahad brahma prakṛtir yonir mātṛ-sthānīyā /",
    "GE07bhg4c14u:142": " ahaṃ ca bīja-pradaḥ pitā garbhādhāna-kartā pitā //4//",
    "GE07bhg4c14u:143": " madhusūdanaḥ :",
    "GE07bhg4c14u:144": " nanu kathaṃ sarva-bhūtānāṃ tataḥ sambhavo devādi-deha-viśeṣāṇāṃ kāraṇāntara-sambhavād ity āśaṅkyāha sarva-yoniṣv iti /",
    "GE07bhg4c14u:145": " deva-pitṛ-manuṣya-paśu-mṛgādi-sarva-yoniṣu yā mūrtayo jarāyujāṇḍodbhijjādi-bhedena vilakṣaṇā vividha-saṃsthānās tanavaḥ saṃbhavanti he kaunteya/",
    "GE07bhg4c14u:146": " tāsāṃ mūrtīnāṃ tat-tat-kāraṇa-bhāvāpannaṃ mahad brahmaiva yonir mātṛ-sthānīyā /",
    "GE07bhg4c14u:147": " ahaṃ parameśvaro bīja-prado garbhādhānasya kartā pitā /",
    "GE07bhg4c14u:148": " tena mahato brahmaṇa evāvasthā-viśeṣāḥ kāraṇāntarāṇīti yuktam uktaṃ sambhavaḥ sarva-bhūtānāṃ tato bhavati [Gītā 14.3] iti //4//",
    "GE07bhg4c14u:149": " viśvanāthaḥ :",
    "GE07bhg4c14u:150": " na kevalaṃ sṛṣṭy-utpatti-samaya eva sarva-bhūtānāṃ prakṛtir mātā ahaṃ pitā api tu",
    "GE07bhg4c14u:151": " sarvadaivety āha sarvāsu yoniṣu devādyāsu stamba-paryantāsu yā mūrtayo jaṅgama-sthāvarātmikā",
    "GE07bhg4c14u:152": " utpadyante tāsāṃ mūrtīnāṃ mahad brahma prakṛtiḥ /",
    "GE07bhg4c14u:153": " yonir utpatti-sthānaṃ mātā /",
    "GE07bhg4c14u:154": " ahaṃ bīja-pradaḥ garbhādhāna-kartā pitā //4//",
    "GE07bhg4c14u:155": " baladevaḥ : sarveti /",
    "GE07bhg4c14u:156": " he kaunteya sarva-yoniṣu devādi-sthāvarāntāsu yoniṣu yā mūrtayas tanavaḥ sambhavanti tāsāṃ mahad brahma pradhānaṃ yonir utpatti-hetur mātety arthaḥ /",
    "GE07bhg4c14u:157": " jīva-pradas tat-karmānuguṇyena paramāṇu-caitanya-rāśi-saṃyojakaḥ pareśo 'haṃ pitā bhavāmi //4//",
    "GE07bhg4c14u:158": " BhG 14.5",
    "GE07bhg4c14u:159": " sattvaṃ rajas tama iti guṇāḥ prakṛti-saṃbhavāḥ /",
    "GE07bhg4c14u:160": " nibadhnanti mahā-bāho dehe dehinam avyayam //5//",
    "GE07bhg4c14u:161": " śrīdharaḥ : tad evaṃ parameśvarādhīnābhyāṃ prakṛti-puruṣābhyāṃ sarva-bhūtotpattiṃ nirūpyedānīṃ prakṛti-saṃyogena puruṣasya saṃsāraṃ prapañcayati",
    "GE07bhg4c14u:162": " sattvam ity ādi caturdaśabhiḥ /",
    "GE07bhg4c14u:163": " sattvaṃ rajas tama ity evaṃ saṃjñakās trayo guṇāḥ prakṛti-sambhavāḥ /",
    "GE07bhg4c14u:164": " prakṛteḥ sambhava udbhavo yeṣāṃ te tathoktāḥ /",
    "GE07bhg4c14u:165": " gūna-sāmyaṃ prakṛtiḥ /",
    "GE07bhg4c14u:166": " tasyāḥ sakāśāt pṛthaktveābhivyaktāḥ santaḥ prakṛti-kārye dehe tādātmyena sthitaṃ",
    "GE07bhg4c14u:167": " dehinaṃ cid-aṃśaṃ vastuto 'vyayaṃ nirvikāram eva santaṃ nibadhnanti sva-kāryaiḥ sukha-duḥkha-mohādibhiḥ",
    "GE07bhg4c14u:168": " saṃyojayantīty arthaḥ //5 //",
    "GE07bhg4c14u:169": " madhusūdanaḥ :",
    "GE07bhg4c14u:170": " tad evaṃ nirīśvara-sāṅkhya-nirākaraṇena kṣetra-kṣetrajña-saṃyogasyeśvarādhīnatvam uktam /",
    "GE07bhg4c14u:171": " idānīṃ kasmin guṇe saṅgaḥ ?",
    "GE07bhg4c14u:172": " ke vā guṇāḥ ?",
    "GE07bhg4c14u:173": " kathaṃ vā te badhnanti ?",
    "GE07bhg4c14u:174": " ity ucyate sattvam ity ādinānyam ity ataḥ prāk caturdaśabhiḥ /",
    "GE07bhg4c14u:175": " sattvaṃ rajas tama ity evaṃ-nāmāno guṇā nitya-paratantrāḥ puruṣaṃ prati sarveṣām acetanānāṃ cetanārthatvāt /",
    "GE07bhg4c14u:176": " na tu vaiśeṣikāṇāṃ rūpādivad dravyāśritāḥ /",
    "GE07bhg4c14u:177": " na ca guṇa-guṇinor anyatvam atra vivakṣitam guṇa-trayātmakatvāt prakṛteḥ /",
    "GE07bhg4c14u:178": " tarhi kathaṃ prakṛti-sambhavāḥ ?",
    "GE07bhg4c14u:179": " ity ucyate - trayāṇāṃ guṇānāṃ sāmyāvasthā prakṛtir māyā bhagavats tasyāḥ sakāśāt parasparāṅgāṅgi-bhāvena vaiṣamyeṇa pariṇatāḥ prakṛti-sambhavā ity ucyante /",
    "GE07bhg4c14u:180": " te ca dehe prakṛti-kārye śarīrendriya-saṃghāte dehinaṃ deha-tādātmyādhyāsāpannaṃ",
    "GE07bhg4c14u:181": " jīvaṃ paramārthataḥ sarva-vikāra-śūnyatvenāvyayaṃ nibadhnanti nirvikāram eva santaṃ",
    "GE07bhg4c14u:182": " sva-vikāravattayopadarśayantīva bhrāntyā jala-pātrāṇīva divi sthitam ādityaṃ pratibimbādhyāsena",
    "GE07bhg4c14u:183": " sva-kampādimattayā /",
    "GE07bhg4c14u:184": " yathā ca pāramarthiko bandho nāsti tathā vyākhyātaṃ prāk - śarīrastho 'pi kaunteya na karoti na lipyate [Gītā 13.32] iti //5//",
    "GE07bhg4c14u:185": " viśvanāthaḥ :",
    "GE07bhg4c14u:186": " tad eva prakṛti-puruṣābhyāṃ sarva-bhūtotpattiṃ nirūpeydānīṃ ke guṇā ucyante /",
    "GE07bhg4c14u:187": " teṣu saṅgāt jīvasya kīdṛśo bandha ity apekṣāyām āha sattvam iti /",
    "GE07bhg4c14u:188": " dehe prakṛti-kārye tādātmyena sthitaṃ dehinaṃ jīvaṃ vastuto 'vyayaṃ nirvikāram asaṅginam apy anādy-avidyayā kṛtād guṇa-saṅgād eva hetor guṇā nibadhnanti //5//",
    "GE07bhg4c14u:189": " baladevaḥ : atha ke guṇāḥ kathaṃ teṣu puruṣasya saṅgaḥ kathaṃ vā te taṃ nibadhnanti ity āha sattvam iti caturbhiḥ /",
    "GE07bhg4c14u:190": " sattvādi-saṃjñakās trayo guṇāḥ prakṛti-sambhavāḥ prakṛter abhivyaktās te sva-kārye",
    "GE07bhg4c14u:191": " dehe sthitaṃ puruṣam avyayaṃ vastuto nirvikāram api nibadhnanty aviveka-gṛhītaiḥ",
    "GE07bhg4c14u:192": " sukha-duḥkha-mohaiḥ svadharmais taṃ yojayantīti //5 //",
    "GE07bhg4c14u:193": " BhG 14.6",
    "GE07bhg4c14u:194": " tatra sattvaṃ nirmalatvāt prakāśakam anāmayam /",
    "GE07bhg4c14u:195": " sukha-saṅgena badhnāti jñāna-saṅgena cānagha //6//",
    "GE07bhg4c14u:196": " śrīdharaḥ : tatra sattvasya bandhakatva-prakāraṃ cāha tatreti /",
    "GE07bhg4c14u:197": " tatra teṣāṃ guṇānāṃ madhye sattvaṃ nirmalatvāt svacchatvāt sphaṭika-maṇir iva prakāśakaṃ bhāsvaram anāmayaṃ ca nirupadravam /",
    "GE07bhg4c14u:198": " śāntam ity arthaḥ /",
    "GE07bhg4c14u:199": " ataḥ śāntatvāt sva-kāryeṇa sukhena yaḥ saṅgas tena badhnāti /",
    "GE07bhg4c14u:200": " prakāśakatvāc ca svakāryeṇa jñānena yaḥ saṅgas tena ca badhnāti /",
    "GE07bhg4c14u:201": " he anagha niṣpāpa,",
    "GE07bhg4c14u:202": " ahaṃ sukhī jñānī ceti manodharmāṃs tad-abhimānini kṣetrajñe saṃyojayatīty arthaḥ //6//",
    "GE07bhg4c14u:203": " madhusūdanaḥ :",
    "GE07bhg4c14u:204": " tatra ko guṇaḥ kena saṅgena badhnāti ?",
    "GE07bhg4c14u:205": " ity ucyate tatreti /",
    "GE07bhg4c14u:206": " tatra teṣu guṇeṣu madhye sattvaṃ prakāśakam caitanyasya tamo-guṇa-kṛtāvaraṇa-tirodhāyakaṃ",
    "GE07bhg4c14u:207": " nirmalatvāt svacchatvāc cid-bimba-grahaṇa-yogyatvād iti yāvat /",
    "GE07bhg4c14u:208": " na kevalaṃ caitanyābhivyañjakaṃ kintu anāmayaṃ /",
    "GE07bhg4c14u:209": " āmayo duḥkhaṃ tad-virodhi sukhasyāpi vyañjakam ity arthaḥ /",
    "GE07bhg4c14u:210": " tad badhnāti sukha-saṅgena ca dehinaṃ /",
    "GE07bhg4c14u:211": " he anagha avyasana /",
    "GE07bhg4c14u:212": " sarvatra sambodhanānām abhiprāyaḥ prāg uktaḥ smartavyaḥ /",
    "GE07bhg4c14u:213": " atra sukha-jñāna-śabdābhyām antaḥ-karaṇa-pariṇāmau tad-vyañjakāv ucyete /",
    "GE07bhg4c14u:214": " icchā dveṣaḥ sukhaṃ duḥkhaṃ saṃghātaś cetanā dhṛtiḥ [Gītā 13.7] iti sukha-cetanayor apīcchādivat kṣetra-dharmatvena pāṭhāt /",
    "GE07bhg4c14u:215": " tatrāntaḥ-karaṇa-dharmasya sukhasya jñānasya cātmany adhyāsaḥ saṅgo 'haṃ jāna iti ca /",
    "GE07bhg4c14u:216": " na hi viṣaya-dharmo viṣayiṇo bhavati /",
    "GE07bhg4c14u:217": " tasmād avidyā-mātram etad iti śataśa uktaṃ prāk //6//",
    "GE07bhg4c14u:218": " viśvanāthaḥ :",
    "GE07bhg4c14u:219": " tatra sattvasya lakṣaṇaṃ bandhakatva-prakāraṃ cāha tatreti /",
    "GE07bhg4c14u:220": " anāmayaṃ nirupadravaṃ śāntam ity arthaḥ / /",
    "GE07bhg4c14u:221": " śāntatvāt svakāryeṇa sukhena yaḥ saṅgaḥ prakāśakatvāt svakāryeṇa jñānena ca yaḥ saṅgaḥ ahaṃ sukhī jñānī cety upādhi-dharmayor avidyayaiva jīvasyābhimānas tena taṃ badhnāti /",
    "GE07bhg4c14u:222": " he anagheti tvaṃ tu ahaṃ sukhī ahaṃ jñānīty abhimāna-lakṣaṇam aghaṃ mā svīkur iti bhāvaḥ //6//",
    "GE07bhg4c14u:223": " baladevaḥ : atha sattvādīnāṃ trayāṇāṃ lakṣaṇāni bandhakatva-prakārāṃś cāha tatreti tribhiḥ /",
    "GE07bhg4c14u:224": " tatra teṣu triṣu madhye prakāśakaṃ jñāna-vyañjakam anāmayam arogaṃ duḥkha-virodhi-sukha-vyañjakam iti yāvat /",
    "GE07bhg4c14u:225": " kutaḥ /",
    "GE07bhg4c14u:226": " nirmalatvāt svacchatvāt /",
    "GE07bhg4c14u:227": " tathā ca prakāśa-sukha-kāraṇaṃ sattvam iti /",
    "GE07bhg4c14u:228": " tac ca sattvaṃ sva-kārye jñāne sukhe ca yaḥ saṃyogo jñāny ahaṃ sukhy aham ity abhimānas tena puruṣaṃ nibadhnāti /",
    "GE07bhg4c14u:229": " jñānaṃ cedaṃ laukika-vastu -yāthātmya-viṣayaṃ sukhaṃ ca dehendriya-prasada-rūpaṃ bodhyam /",
    "GE07bhg4c14u:230": " tatra tatra saṅge sati tad-upāyeṣu karmasu pravṛttis tat-phalānubhavopāyeṣu deheṣūtpattiḥ /",
    "GE07bhg4c14u:231": " punaś ca tatra tatra saṅga iti na sattvād vimuktiḥ //6//",
    "GE07bhg4c14u:232": " BhG 14.7",
    "GE07bhg4c14u:233": " rajo rāgātmakaṃ viddhi tṛṣṇāsaṅga-samudbhavam /",
    "GE07bhg4c14u:234": " tan nibadhnāti kaunteya karma-saṅgena dehinam //7//",
    "GE07bhg4c14u:235": " śrīdharaḥ : rajaso lakṣaṇaṃ bandhakatvaṃ cāha raja iti /",
    "GE07bhg4c14u:236": " rajaḥ-saṃjñakaṃ guṇaṃ rāgātmakam anurañjana-rūpaṃ viddhi /",
    "GE07bhg4c14u:237": " ataeva tṛṣṇāsaṅga-samudbhavam /",
    "GE07bhg4c14u:238": " tṛṣṇāprāpter 'rthe 'bhilāṣaḥ /",
    "GE07bhg4c14u:239": " sagagaḥ prāPte 'rthe prītir viśeṣeṇāsaktiḥ /",
    "GE07bhg4c14u:240": " tayos tṛṣṇāsaṅgayoḥ samudbhavo yasmāt tad-rajo dehinaṃ dṛṣṭādṛṣṭārtheṣu karmasu saṅgenāsaktyā nitarāṃ badhnāti /",
    "GE07bhg4c14u:241": " tṛṣṇāsaṅgābhyāṃ hi karmasu āsaktir bhavatīty arthaḥ //7//",
    "GE07bhg4c14u:242": " madhusūdanaḥ :",
    "GE07bhg4c14u:243": " rajyate viṣayeṣu puruṣo 'neneti rāgaḥ kāmo gardhaḥ sa evātmā svarūpaṃ yasya dharma-dharmitṇos tādātmyāt tad rāgātmakaṃ rajo viddhi /",
    "GE07bhg4c14u:244": " ata evāprāptābhilāṣas tṛṣṇā /",
    "GE07bhg4c14u:245": " prāptasyopasthite 'pi vināśe saṃrakṣaṇābhilāṣa āsaṅgas tayos tṛṣṇāsaṅgayoḥ sambhavo yasmāt tad rajo nibadhnāti /",
    "GE07bhg4c14u:246": " he kaunteya /",
    "GE07bhg4c14u:247": " karma-saṅgena karmasu dṛṣṭādṛṣṭārtheṣu aham ikdaṃ karomy etat phalaṃ bhokṣya ity",
    "GE07bhg4c14u:248": " abhiniveśa-viśeṣeṇa dehinaṃ vastuto 'kartāram eva kartṛtvābhimāninaṃ rajasaḥ pravṛtti-hetutvāt //7 //",
    "GE07bhg4c14u:249": " viśvanāthaḥ :",
    "GE07bhg4c14u:250": " rajo-guṇaṃ rāgātmakam anurañjana-rūpaṃ viddhi /",
    "GE07bhg4c14u:251": " tṛṣṇā aprāpte 'rthe abhilāṣaḥ /",
    "GE07bhg4c14u:252": " saṅgaḥ prāpte 'rthe āsaktiḥ /",
    "GE07bhg4c14u:253": " tayoḥ samudbhavo yasmāt tad rajaḥ dehinaṃ dṛṣṭādṛṣṭārtheṣu karmasu saṅgenāsaktyā badhnāti tṛṣṇā-saṅgābhyāṃ karmasv āsaktir bhavati //7//",
    "GE07bhg4c14u:254": " baladevaḥ : raja iti rāgaḥ strī-puruṣayor mitho 'bhilāsas tad-ātmakaṃ rajo-vṛddhi-hetu-kāryayos tādātmyāt /",
    "GE07bhg4c14u:255": " tac ca tṛṣṇādi-samudbhavaṃ śabdādi-viṣayābhilāṣas tṛṣṇā /",
    "GE07bhg4c14u:256": " putra-mitrādi-saṃyogo 'bhilāṣaḥ saṅgas tayoḥ sambhavo yasmāt tat /",
    "GE07bhg4c14u:257": " tathā ca rāga-tṛṣṇāsaṅga-kāraṇaṃ rajaḥ iti /",
    "GE07bhg4c14u:258": " tad rajaḥ strī-viṣaya-putrādi-prāpakeṣu karmasu saṅgenābhilāṣeṇa dehinaṃ puruṣaṃ nibadhnāti /",
    "GE07bhg4c14u:259": " stry-ādi-spṛhayā karmāṇi karoti /",
    "GE07bhg4c14u:260": " tāni tat-phalānubhavopāya-bhūtān stry-ādīn prāpayanti /",
    "GE07bhg4c14u:261": " punar apy evam iti rajaso na vimuktiḥ //7//",
    "GE07bhg4c14u:262": " BhG 14.8",
    "GE07bhg4c14u:263": " tamas tv ajñāna-jaṃ viddhi mohanaṃ sarva-dehinām /",
    "GE07bhg4c14u:264": " pramādālasya-nidrābhis tan nibadhnāti bhārata //8//",
    "GE07bhg4c14u:265": " śrīdharaḥ : tamaso lakṣaṇaṃ bandhakatvaṃ cāha tama iti /",
    "GE07bhg4c14u:266": " tamas tv ajñānāj jātam āvaraṇa-śakti-pradhānāt prakṛty-aṃśād udbhutaṃ viddhīty arthaḥ /",
    "GE07bhg4c14u:267": " ataḥ sarveṣāṃ dehināṃ mohanaṃ bhrānti-janakam /",
    "GE07bhg4c14u:268": " ataeva pramādenālasyena nidrayā ca tat tamo dehinaṃ nibadhnāti /",
    "GE07bhg4c14u:269": " tatra pramādo 'navadhānam /",
    "GE07bhg4c14u:270": " ālasyam anudyamaḥ /",
    "GE07bhg4c14u:271": " nidrā cittasyāvasādāl layaḥ //8//",
    "GE07bhg4c14u:272": " madhusūdanaḥ :",
    "GE07bhg4c14u:273": " tu-śabdaḥ sattva-rajopekṣayā viśeṣa-dyotanārthaḥ /",
    "GE07bhg4c14u:274": " ajñānād āvaraṇa-śakti-rūpād udbhūtam ajñāna-jaṃ tamo viddhi /",
    "GE07bhg4c14u:275": " ataḥ sarveṣāṃ dehināṃ mohanam aviveka-rūpatvena bhrānti-janakam /",
    "GE07bhg4c14u:276": " pramādenālasyena nidrayā ca tat tamo nibadhnāti /",
    "GE07bhg4c14u:277": " dehinam ity anuṣajyate /",
    "GE07bhg4c14u:278": " he bhārata /",
    "GE07bhg4c14u:279": " pramādo vastu-vivekāsāmarthyaṃ sattva-kārya-prakāśa-virodhī /",
    "GE07bhg4c14u:280": " ālasyaṃ pravṛtty-asāmarthyaṃ rajaḥ-kārya-pravṛtti-virodhi /",
    "GE07bhg4c14u:281": " ubhaya-virodhinī tamo-guṇālambanā vṛttir nidreti vivekaḥ //8//",
    "GE07bhg4c14u:282": " viśvanāthaḥ :",
    "GE07bhg4c14u:283": " ajñānam ajñānāt svīya-phalāt jātaṃ pratītam anumitaṃ bhavatīty ajñānajam ajñāna-janakam ity arthaḥ /",
    "GE07bhg4c14u:284": " mohanaṃ bhrānti-janakam /",
    "GE07bhg4c14u:285": " pramādo 'navadhānam /",
    "GE07bhg4c14u:286": " ālasyam anudyamaḥ /",
    "GE07bhg4c14u:287": " nidrā cittasyāvasādāl layaḥ //8//",
    "GE07bhg4c14u:288": " baladevaḥ : tamas tv iti /",
    "GE07bhg4c14u:289": " tu-śabdaḥ pūrva-dvitīyād viśeṣa-dyotakaḥ /",
    "GE07bhg4c14u:290": " vastu-yāthātmyāvagamo jñānaṃ tad-virodhy-āvarakatā-pradhānaṃ prakṛty-aṃśo 'jñānam /",
    "GE07bhg4c14u:291": " tasmāj jātaṃ tamo ætaḥ sarva-dehināṃ mohanaṃ viparyaya-jñāna-janakam /",
    "GE07bhg4c14u:292": " tathā ca vastu-yāthātmya-jñānāvarakaṃ viparyaya-jñāna-janakaṃ tamaḥ iti /",
    "GE07bhg4c14u:293": " tat tamaḥ pramādādibhiḥ svakāryaiḥ puruṣaṃ nibadhnāti /",
    "GE07bhg4c14u:294": " tatra pramādo 'navadhānam akārye karmaṇi pravṛtti-rūpaṃ sattva-kārya-prakāśa-virodhī /",
    "GE07bhg4c14u:295": " ālasyam anudyamaḥ,",
    "GE07bhg4c14u:296": " rajaḥ-kārya-pravṛtti-virodhi /",
    "GE07bhg4c14u:297": " tad-ubhaya-virodhinī tu nidrā cittasyāvasādātmeti //8//",
    "GE07bhg4c14u:298": " BhG 14.9",
    "GE07bhg4c14u:299": " sattvaṃ sukhe saṃjayati rajaḥ karmaṇi bhārata /",
    "GE07bhg4c14u:300": " jñānam āvṛtya tu tamaḥ pramāde saṃjayaty uta //9//",
    "GE07bhg4c14u:301": " śrīdharaḥ : sattvādīnām evaṃ sva-sva-kārya-karaṇe sāmarthyātiśayam āha sattvam iti /",
    "GE07bhg4c14u:302": " sattvaṃ sukhe sañjayati saṃśleṣayati /",
    "GE07bhg4c14u:303": " duḥkha-śokādi-kāraṇe sabhāpi sukhābhimukham eva dehinaṃ karotiīty arthaḥ /",
    "GE07bhg4c14u:304": " evaṃ sukhādi-kāraṇe saty api rajaḥ karmaṇy eva sañjayati /",
    "GE07bhg4c14u:305": " tamas tu mahat-saṅgena utpādyamānam api jñānam āvṛtyaācchādya pramāde sañjayati /",
    "GE07bhg4c14u:306": " mahadbhir upadiśyamānasyārthasyānavadhāne yojayati utāpi /",
    "GE07bhg4c14u:307": " ālasyādāv api saṃyojayatīty arthaḥ //9//",
    "GE07bhg4c14u:308": " madhusūdanaḥ :",
    "GE07bhg4c14u:309": " viśvanāthaḥ :",
    "GE07bhg4c14u:310": " uktam evārthaṃ saṅkṣepeṇa punar darśayati /",
    "GE07bhg4c14u:311": " sattvaṃ kartṛ sukhe svīya-phale āsaktaṃ jīvaṃ sañjayati vaśīkaroti nibadhnātīty arthaḥ /",
    "GE07bhg4c14u:312": " rajaḥ kartṛ karmāṇi āsaktaṃ jīvaṃ badhnāti /",
    "GE07bhg4c14u:313": " tamaḥ kartṛ pramāde 'bhirataṃ taṃ jñānam āvṛtya ajñānam utpādyety arthaḥ //9//",
    "GE07bhg4c14u:314": " baladevaḥ : guṇāḥ svāny advayotkṛṣṭāḥ santaḥ svakārye tanvantīty āha sattvam iti dvābhyām /",
    "GE07bhg4c14u:315": " sattvam utkṛṣṭaṃ sat sva-kārye sukhe puruṣaṃ sañjayaty āsaktaṃ karoti /",
    "GE07bhg4c14u:316": " rajo utkṛṣṭaṃ sat karmāṇi taṃ sañjayati /",
    "GE07bhg4c14u:317": " tama utkṛṣṭaṃ sat pramāde taṃ sañjayati jñānam āvṛtyācchādyājñānam utpādyety arthaḥ //9//",
    "GE07bhg4c14u:318": " BhG 14.10",
    "GE07bhg4c14u:319": " rajas tamaś cābhibhūya sattvaṃ bhavati bhārata /",
    "GE07bhg4c14u:320": " rajaḥ sattvaṃ tamaś caiva tamaḥ sattvaṃ rajas tathā //10//",
    "GE07bhg4c14u:321": " śrīdharaḥ : tatra hetum āha raja iti /",
    "GE07bhg4c14u:322": " rajas-tamaś ceti guṇa-dvayam abhibhūya tiraskṛtya sattvaṃ bhavati /",
    "GE07bhg4c14u:323": " adṛṣṭa-vaśād udbhavati /",
    "GE07bhg4c14u:324": " tataḥ svakārye sukha-jñānādau sañjayatīty arthaḥ /",
    "GE07bhg4c14u:325": " evaṃ rajo 'pi sattvaṃ tamaś ceti guṇa-dvayam abhibhūyodbhavati /",
    "GE07bhg4c14u:326": " tataḥ svakārye tṛṣṇākarmādau sañjayati /",
    "GE07bhg4c14u:327": " evaṃ tamo 'pi sattvaṃ rajaś cobhāv api guṇāv abhibhūyodbhavati /",
    "GE07bhg4c14u:328": " tataś ca sva-kārye pramādālasyādau sañjayatīty arthaḥ //10//",
    "GE07bhg4c14u:329": " madhusūdanaḥ :",
    "GE07bhg4c14u:330": " uktaṃ kāryaṃ kadā kurvanti guṇāḥ ?",
    "GE07bhg4c14u:331": " ity ucyate raja iti /",
    "GE07bhg4c14u:332": " rajas tamaś ca yugapad ubhāv api guṇāv abhibhūya sattvaṃ bhavati udbhavati vardhate yadā,",
    "GE07bhg4c14u:333": " tadā sva-kāryaṃ prāg-uktam asādhāraṇyena karotīti śeṣaḥ /",
    "GE07bhg4c14u:334": " evaṃ rajo 'pi sattvaṃ tamaś ceti guṇa-dvayam abhibhūyodbhavati yadā,",
    "GE07bhg4c14u:335": " tadā sva-kāryam prāg-uktaṃ karoti /",
    "GE07bhg4c14u:336": " tathā tadvad eva tamo 'pi sattvaṃ rajaś cety ubhāv api guṇāv abhibhūyodbhavati yadā,",
    "GE07bhg4c14u:337": " tadā sva-kāryam prāg-uktaṃ karotīty arthaḥ //10//",
    "GE07bhg4c14u:338": " viśvanāthaḥ :",
    "GE07bhg4c14u:339": " uktaṃ sva-sva-kāryaṃ sukhādikaṃ prati guṇāḥ kathaṃ prabhavantīty apekṣāyām āha rajas tamaś ceti guṇa-dvayam abhibhūya tiraskṛtya sattvaṃ bhavati adṛṣṭa-vaśād udbhavati /",
    "GE07bhg4c14u:340": " evaṃ rajo 'pi sattvaṃ tamaś ceti guṇa-dvayābhibhūya tādṛśādṛṣṭa-vaśād udbhavati /",
    "GE07bhg4c14u:341": " tamo 'pi sattvaṃ rajaś cobhāv api guṇāv abhibhūyodbhavati //10//",
    "GE07bhg4c14u:342": " baladevaḥ : sameṣu triṣu katham akasmād ekasyotkarṣa iti cet prācīna-tādṛśa-karmodayāt tādṛśāhārāc ca svabhavatīti bhavavān āha raja iti /",
    "GE07bhg4c14u:343": " sattvaṃ kartṛ rajas tamaś cābhibhūyo tiraskṛtyotkṛṣṭaṃ bhavati /",
    "GE07bhg4c14u:344": " rajaḥ kartṛ sattvaṃ tamaś cābhibhūyotkṛṣṭaṃ bhavati /",
    "GE07bhg4c14u:345": " tamaḥ kartṛ sattvaṃ rajaś cābhibhūyotkṛṣṭaṃ bhavati /",
    "GE07bhg4c14u:346": " yadotkṛṣṭaṃ bhavati,",
    "GE07bhg4c14u:347": " tadā pūrvoktam asādhāraṇaṃ kāryaṃ karotīti śeṣaḥ //10//",
    "GE07bhg4c14u:348": " BhG 14.11",
    "GE07bhg4c14u:349": " sarva-dvāreṣu dehe 'smin prakāśa upajāyate /",
    "GE07bhg4c14u:350": " jñānaṃ yadā tadā vidyād vivṛddhaṃ sattvam ity uta //11//",
    "GE07bhg4c14u:351": " śrīdharaḥ : idānīṃ sattvādīnāṃ vivṛddhānāṃ liṅgāny āha sarva-dvāreṣv iti tribhiḥ /",
    "GE07bhg4c14u:352": " asminn ātmano bhogāyatane dehe sarveṣv api dvāreṣu śrotrādiṣu yadā śabdādi-jñānātmakaḥ prakāśa upajāyate utpadyate tadānena prakāśaliṅgena sattvaṃ vivṛddhaṃ vidyāj jānīyāt /",
    "GE07bhg4c14u:353": " uta śabdāt sukhādi-liṅgenāpi jānīyād ity uktam //11//",
    "GE07bhg4c14u:354": " madhusūdanaḥ :",
    "GE07bhg4c14u:355": " idānīm udbhūtānāṃ teṣāṃ liṅgāny āha tribhiḥ sarva-dvāreṣv iti /",
    "GE07bhg4c14u:356": " asminn ātmano bhogāyatane dehe sarveṣv api dvāreṣūpalabdhi-sādhaneṣu śrotrādi-karaṇeṣu yadā prakāśo buddhi-pariṇāma-viśeṣo viṣayākāraḥ sva-viṣayāvaraṇa-virodhī",
    "GE07bhg4c14u:357": " tad eva jñānaṃ śabdādi-viṣaya upajāyate tadānena śabdādi-viṣaya-jñānākhya-prakāśena liṅgena prakāśātmakaṃ sattvaṃ vivṛddham udbhūtam iti vidyāj jānīyāt /",
    "GE07bhg4c14u:358": " utāpi sukhādi-liṅgenāpi jānīyād ity arthaḥ //11//",
    "GE07bhg4c14u:359": " viśvanāthaḥ :",
    "GE07bhg4c14u:360": " vardhamāno guṇa eva svāpekṣayā kṣīṇāv itarau guṇāv abhivaatīty uktam /",
    "GE07bhg4c14u:361": " atas teṣāṃ vṛddhi-liṅgāny āha sarveti tribhiḥ /",
    "GE07bhg4c14u:362": " sarva-dvāreṣu śrotrādiṣu yadā prakāśaḥ syāt /",
    "GE07bhg4c14u:363": " kīdṛśaḥ /",
    "GE07bhg4c14u:364": " jñānaṃ vaidika-śabdādi-yathārtha-jñānātmakaṃ tadā tādṛśa-jñāna-liṅgenaiva sattvaṃ vivṛddham iti jānīyāt /",
    "GE07bhg4c14u:365": " ut-śabdād ātmottha-sukhāṭtmakaḥ prakāśaś ca yadeti //11//",
    "GE07bhg4c14u:366": " baladevaḥ : utkṛṣṭānāṃ sattvādīnāṃ liṅgāny āha sarveti tribhiḥ /",
    "GE07bhg4c14u:367": " yadā sarveṣu jñāna-dvāreṣu śrotrādiṣu śabdādi-yāthātmya-prakāśa-rūpṃ jñānam upajāyate /",
    "GE07bhg4c14u:368": " tadā tādṛśa-jñāna-liṅgenāsmin dehe sattvaṃ vivṛddhaṃ vidyāt /",
    "GE07bhg4c14u:369": " utety apy arthe /",
    "GE07bhg4c14u:370": " sukha-liṅgenāpi tad vidyād ity arthaḥ //11//",
    "GE07bhg4c14u:371": " BhG 14.12",
    "GE07bhg4c14u:372": " lobhaḥ pravṛttir ārambhaḥ karmaṇām aśamaḥ spṛhā /",
    "GE07bhg4c14u:373": " rajasy etāni jāyante vivṛddhe bharatarṣabha //12//",
    "GE07bhg4c14u:374": " śrīdharaḥ : kiṃ ca lobha iti /",
    "GE07bhg4c14u:375": " lobho dhanādy-āgame jāyamāne 'pi punaḥ punar vardhamāno 'bhilāṣaḥ /",
    "GE07bhg4c14u:376": " pravṛttir nityaṃ kurvad-rūpatā /",
    "GE07bhg4c14u:377": " karmaṇām ārambho mahā-gṛhādi-nirmāṇodyamaḥ /",
    "GE07bhg4c14u:378": " aśama idaṃ kṛtvā idaṃ kariṣyāmi ity ādi saṅkalpa-vikalpānuparamaḥ /",
    "GE07bhg4c14u:379": " spṛhā uccāvaceṣu dṛṣṭa-mātreṣu vastuṣu itas tato jighṛkṣā /",
    "GE07bhg4c14u:380": " rajasi vivṛddhe saty etāni liṅgāni jāyante /",
    "GE07bhg4c14u:381": " etais tamaso vivṛddhir jāānīyād ity arthaḥ //12//",
    "GE07bhg4c14u:382": " madhusūdanaḥ :",
    "GE07bhg4c14u:383": " mahati dhanāgame jāyamāne 'py anukṣaṇaṃ vardhamānas tad-abhilāṣo lobhaḥ sva-viṣaya-prāpsya-nivartya icchā-viśeṣa iti yāvat /",
    "GE07bhg4c14u:384": " pravṛttir nirantaraṃ prayata-mānasā /",
    "GE07bhg4c14u:385": " ārambhaḥ karmaṇāṃ bahu-vitta-vyayāyāsa-karāṇāṃ kāmya-niṣiddha-laukika-mahā-gṛhādi-viṣayāṇāṃ vyāpārāṇām udyamaḥ /",
    "GE07bhg4c14u:386": " aśama idaṃ kṛtvedaṃ kariṣyāmīti saṅkalpa-pravāhānuparamaḥ /",
    "GE07bhg4c14u:387": " spṛhoccāvaceṣu para-dhaneṣu dṛṣṭa-mātreṣu yena kenāpy upāyenopāditsā /",
    "GE07bhg4c14u:388": " rajasi rāgātmake vivṛddha etāni rāgātmakāni liṅgāni jāyante /",
    "GE07bhg4c14u:389": " he bharatarṣabha /",
    "GE07bhg4c14u:390": " etair liṅgair vivṛddhaṃ rajo jānīyād ity arthaḥ //12//",
    "GE07bhg4c14u:391": " viśvanāthaḥ :",
    "GE07bhg4c14u:392": " pravṛttir nānā prayatna-paratā karmaṇām ārambho gṛhādi-nirmāṇodyamaḥ /",
    "GE07bhg4c14u:393": " aśamo viṣaya-bhogānuparatiḥ //12//",
    "GE07bhg4c14u:394": " baladevaḥ : lobhaḥ sva-dravyātyāga-paratā /",
    "GE07bhg4c14u:395": " pravṛttis tad-vṛddhi-yatnaa-paratā /",
    "GE07bhg4c14u:396": " karmaṇāṃ gṛha-nirmāṇādīnām ārambhaḥ /",
    "GE07bhg4c14u:397": " aśamo viṣaya-bhogād indriyāṇām anuparatiḥ /",
    "GE07bhg4c14u:398": " spṛhā viṣaya-lipsā /",
    "GE07bhg4c14u:399": " etair liṅgai rajo vivṛddhaṃ vidyāt //12//",
    "GE07bhg4c14u:400": " BhG 14.13",
    "GE07bhg4c14u:401": " aprakāśo 'pravṛttiś ca pramādo moha eva ca /",
    "GE07bhg4c14u:402": " tamasy etāni jāyante vivṛddhe kuru-nandana //13//",
    "GE07bhg4c14u:403": " śrīdharaḥ : kiṃ ca aprakāśa iti /",
    "GE07bhg4c14u:404": " aprakāśo viveka-bhraṃśaḥ /",
    "GE07bhg4c14u:405": " apravṛttir anudyamaḥ /",
    "GE07bhg4c14u:406": " pramādaḥ kartavyārthānusandhāna-rāhityam /",
    "GE07bhg4c14u:407": " moho mithyābhiniveśaḥ /",
    "GE07bhg4c14u:408": " tamasi vivṛddhe saty etāni liṅgāni jāyante /",
    "GE07bhg4c14u:409": " etais tamaso vivṛddhiṃ jānīyād ity arthaḥ //13//",
    "GE07bhg4c14u:410": " madhusūdanaḥ :",
    "GE07bhg4c14u:411": " aprakāśaḥ saty apy upadeśādau bodha-kāraṇe sarvathā bodhāyogyatvam /",
    "GE07bhg4c14u:412": " apravṛttiś ca saty apy agnihotraṃ juhuyād ity ādau pravṛtti-kāraṇaṃ janita-bodhe 'pi śāstre sarvathā tat-pravṛtty-ayogyatvam /",
    "GE07bhg4c14u:413": " pramādas tat-kāla-kartavyatvena prāptasya arthasyānusandhānābhāvaḥ /",
    "GE07bhg4c14u:414": " moha eva ca moho nidrā viparyayo vā /",
    "GE07bhg4c14u:415": " cau samuccaye /",
    "GE07bhg4c14u:416": " eva-kāro vyabhicāra-vāraṇārthaḥ /",
    "GE07bhg4c14u:417": " tamasy eva vivṛddha etāni liṅgāni jāyante he kuru-nandana /",
    "GE07bhg4c14u:418": " ata etair liṅgair avayabhicāribhir vivṛddhaṃ tamo jānīyād ity arthaḥ //13//",
    "GE07bhg4c14u:419": " viśvanāthaḥ :",
    "GE07bhg4c14u:420": " aprakāśo vivekābhāvaḥ /",
    "GE07bhg4c14u:421": " śāstrāvihita-śabdādi-grahaṇam /",
    "GE07bhg4c14u:422": " apravṛttiḥ prayatna-mātra-rāhityam /",
    "GE07bhg4c14u:423": " pramādaḥ kaṇṭhādi-dhṛte 'pi vastuni nāstīti pratyayaḥ /",
    "GE07bhg4c14u:424": " moho mithyābhiniveśaḥ //13//",
    "GE07bhg4c14u:425": " baladevaḥ : aprakāśo jñānābhāvaḥ /",
    "GE07bhg4c14u:426": " śāstrāvihita-viṣaya-graha-rūpo 'pravṛttiḥ kriyā-vimukhatā /",
    "GE07bhg4c14u:427": " pramādaḥ karādisthe 'py arthe nāstīti pratyayo moho mithyābhiniveśaḥ /",
    "GE07bhg4c14u:428": " etair liṅgais tamo vivṛdhaṃ vidyāt //13//",
    "GE07bhg4c14u:429": " BhG 14.14",
    "GE07bhg4c14u:430": " yadā sattve pravṛddhe tu pralayaṃ yāti deha-bhṛt /",
    "GE07bhg4c14u:431": " tadottama-vidāṃ lokān amalān pratipadyate //14//",
    "GE07bhg4c14u:432": " śrīdharaḥ : maraṇa-samaya eva vivṛddhānāṃ sattvādīnāṃ phala-viśeṣam āha yadeti dvābhyām /",
    "GE07bhg4c14u:433": " sattva pravṛddhe sati yadā jīvo mṛtyuṃ prāpnoti tadā uttamān hiraṇyagarbhādīn vidanti",
    "GE07bhg4c14u:434": " upāsata ity uttama-vidaḥ teṣāṃ ye amalāḥ prakāśamayā lokāḥ sukhopabhoga-sthāna-viśeṣās",
    "GE07bhg4c14u:435": " tān pratipadyate prāpnoti //14 //",
    "GE07bhg4c14u:436": " madhusūdanaḥ :",
    "GE07bhg4c14u:437": " idānīṃ maraṇa-samaye vivṛddhānāṃ sattvādīnāṃ phala-viśeṣam āha yadeti dvābhyām /",
    "GE07bhg4c14u:438": " sattve pravṛddhe sati yadā pralayaṃ mṛtyuṃ yāti prāpnoti deha-bhṛd dehābhimānī jīvaḥ,",
    "GE07bhg4c14u:439": " tadottamā ye hiraṇyagarbhādayas tad-vidāṃ tad-upāsakānāṃ lokān deva-sukhopabhoga-sthāna-viśeṣān amalān rajas-tamo-mala-rahitān pratipadyate prāpnoti //14//",
    "GE07bhg4c14u:440": " viśvanāthaḥ :",
    "GE07bhg4c14u:441": " pralayaṃ yāti mṛtyuṃ prāpnoti /",
    "GE07bhg4c14u:442": " tadā uttamaṃ vindanti labhanta ity uttama-vido hiraṇya-garbhādy-upāsakās teṣāṃ lokān amalān sukha-pradān //14//",
    "GE07bhg4c14u:443": " baladevaḥ : mṛti-kāle vivṛddhānāṃ guṇānāṃ phala-viśeṣān āha yad eti dvābhyām /",
    "GE07bhg4c14u:444": " sattve pravṛddhe sati yadā deha-bhṛj jīvaḥ pralayaṃ yāti mriyate,",
    "GE07bhg4c14u:445": " tadottama-vidāṃ hiraṇya-garbhādy-upāsakānāṃ lokān divya-bhogopetān pratipadyate labhate /",
    "GE07bhg4c14u:446": " amalān rajas-tamo-mala-hīnān //14//",
    "GE07bhg4c14u:447": " BhG 14.15",
    "GE07bhg4c14u:448": " rajasi pralayaṃ gatvā karmasaṅgiṣu jāyate /",
    "GE07bhg4c14u:449": " tathā pralīnastam asi mūḍha-yoniṣu jāyata //15//",
    "GE07bhg4c14u:450": " śrīdharaḥ : kiṃ ca rajasīti /",
    "GE07bhg4c14u:451": " rajasi pravṛddhe sati mṛtyuṃ prāpya karmāsakteṣu manuṣyeṣu jāyate /",
    "GE07bhg4c14u:452": " tathā tamasi pravṛddhe sati pralīno mṛto mūḍha-yoniṣu jāyate //15//",
    "GE07bhg4c14u:453": " madhusūdanaḥ :",
    "GE07bhg4c14u:454": " rajasi pravṛddhe sati pralayaṃ mṛtyuṃ gatvā prāpya karma-saṅgiṣu śruti-smṛti-vihita-pratiṣiddha-karma-phalādhikāriṣu manuṣyeṣu jāyate /",
    "GE07bhg4c14u:455": " tathā tadvad eva tamasi pravṛddhe pralīno mṛto mūḍha-yoniṣu paśv-ādiṣu jāyate //15//",
    "GE07bhg4c14u:456": " viśvanāthaḥ :",
    "GE07bhg4c14u:457": " karma-saṅgiṣu karmāsakta-manuṣyeṣu //15//",
    "GE07bhg4c14u:458": " baladevaḥ : rajasi pravṛddhe pralayṃ maraṇaṃ gatvā janaḥ karma-saṅgiṣu kāmya-karmāsakteṣu nṛṣu madhye jāyate /",
    "GE07bhg4c14u:459": " tathā tamasi pravṛddhe pralīno mṛto jano mūḍha-yoniṣu paśv-ādiṣu //15//",
    "GE07bhg4c14u:460": " BhG 14.16",
    "GE07bhg4c14u:461": " karmaṇaḥ sukṛtasyāhuḥ sāttvikaṃ nirmalaṃ phalam /",
    "GE07bhg4c14u:462": " rajasas tu phalaṃ duḥkham ajñānaṃ tamasaḥ phalam //16//",
    "GE07bhg4c14u:463": " śrīdharaḥ : idānīṃ sattvādīnāṃ svānurūpa karma-dvāreṇa vicitra-phala-hetutvam āha karmaṇa iti /",
    "GE07bhg4c14u:464": " sukṛtasya sāttvikasya karmaṇaḥ sāttvikaṃ sattva-pradhānaṃ nirmalaṃ prakāśa-bahulaṃ sukhaṃ phalam āhuḥ kapilādayaḥ /",
    "GE07bhg4c14u:465": " rajasa iti rājasasya karmaṇa ity arthaḥ /",
    "GE07bhg4c14u:466": " karma-phala-kathanasya prakṛtatvāt /",
    "GE07bhg4c14u:467": " tasya duḥkhaṃ phalam āhuḥ /",
    "GE07bhg4c14u:468": " tamasa iti tāmasasya karmaṇa ity arthaḥ /",
    "GE07bhg4c14u:469": " tasyājñānaṃ mūḍhatvaṃ phalam āhuḥ /",
    "GE07bhg4c14u:470": " sāttvikādi-karma-lakṣaṇaṃ ca niyataṃ saṅga-rahitam ity ādinā aṣṭādaśe 'dhyāye vakṣyati //16//",
    "GE07bhg4c14u:471": " madhusūdanaḥ :",
    "GE07bhg4c14u:472": " idānīṃ svānurūpa-karma-dvārā sattvādīnāṃ vicitra-phalatāṃ saṃkṣipyāha karmaṇa iti /",
    "GE07bhg4c14u:473": " sukṛtasya sāttvikasya karmaṇo dharmasya sāttvikaṃ sattvena nirvṛttaṃ nirmalaṃ rajas-tamo-malāmiśritaṃ sukhaṃ phalam āhuḥ paramarṣayau /",
    "GE07bhg4c14u:474": " rajaso rājasasya tu karmaṇaḥ pāpa-miśrasya puṇyasya phalaṃ rājasaṃ duḥkhaṃ duḥkha-bahulam alpaṃ sukhaṃ kāraṇānurūpyāt kāryasya /",
    "GE07bhg4c14u:475": " ajñānam aviveka-prāyaṃ duḥkhaṃ tāmasaṃ tamasas tāmasasya karmaṇo 'dharmasya phalam /",
    "GE07bhg4c14u:476": " āhur ity anuṣajyate /",
    "GE07bhg4c14u:477": " sāttvikādi-karma-lakṣaṇaṃ ca niyataṃ saṅga-rahitam ity ādināṣṭādaśe vakṣyati /",
    "GE07bhg4c14u:478": " atra rajas-tamaḥ-śabdau tat-kārye prayuktau kārya-kāraṇayor abhedopacārāt gobhiḥ śrīṇīta matsaram ity atra yathā go-śabdas tat-prabhave payasi,",
    "GE07bhg4c14u:479": " yathā vā dhānyam asi dhinuhi devān ity atra dhānya-śabdas",
    "GE07bhg4c14u:480": " tat-prabhave taṇḍule /",
    "GE07bhg4c14u:481": " tatra payas taṇḍulayor ivātrāpi karmaṇaḥ prakṛtatvāt //16//",
    "GE07bhg4c14u:482": " viśvanāthaḥ :",
    "GE07bhg4c14u:483": " sukṛtasya sāttvikasya karmaṇaḥ sāttvikam eva nirmalaṃ nirupadravam /",
    "GE07bhg4c14u:484": " ajñānam acetanatā //16//",
    "GE07bhg4c14u:485": " baladevaḥ : atha guṇānāṃ svānurūpakarmadvārā vicitra-phala-hjetutvam āha karmaṇa iti /",
    "GE07bhg4c14u:486": " sukṛtasya sāttvikasya karmaṇo nirmalaṃ phalam āhur guṇa-svabhāva-vido munayo mala-duḥkha-moha-rūpa-rajas-tamaḥ-phala-lakṣaṇān nirgataṃ sukham ity arthaḥ /",
    "GE07bhg4c14u:487": " tac ca sāttvikaṃ sattvena nirvṛttam /",
    "GE07bhg4c14u:488": " rajaso rājasasya karmaṇaḥ phalaṃ duḥkhaṃ kāryasya kāraṇānurūpyād duḥkha-pracuraṃ kiñcit sukham ity arthaḥ /",
    "GE07bhg4c14u:489": " tamas tāmasasya karmaṇo hiṃsādeḥ phalam ajñāna-caitanya-prāyaṃ duḥkham evety arthaḥ /",
    "GE07bhg4c14u:490": " tatra rajas-tamah-śabdābhyāṃ rājasa-tāmasa-karmaṇī lakṣye gobhiḥ prīṇita-matsaram ity atra yathā go-śabdena go-payo lakṣyate /",
    "GE07bhg4c14u:491": " sāttvikādi-karmaṇāṃ lakṣaṇāny aṣṭādaśe vakṣyante niyataṃ saṅga-rahitam ity ādibhiḥ //16//",
    "GE07bhg4c14u:492": " BhG 14.17",
    "GE07bhg4c14u:493": " sattvāt saṃjāyate jñānaṃ rajaso lobha eva ca /",
    "GE07bhg4c14u:494": " pramāda-mohau tamaso bhavato 'jñānam eva ca //17//",
    "GE07bhg4c14u:495": " śrīdharaḥ : tatraiva hetum āha sattvād iti /",
    "GE07bhg4c14u:496": " sattvāj jñānaṃ sañjāyate /",
    "GE07bhg4c14u:497": " ataḥ sāttvikasya karmaṇaḥ prakāśa-bahulaṃ sukhaṃ phalaṃ bhavati /",
    "GE07bhg4c14u:498": " rajaso lobho jāyate /",
    "GE07bhg4c14u:499": " tasya ca duḥkha-hetutvāt tat-pūrvakasya karmaṇo duḥkhaṃ phalaṃ bhavati /",
    "GE07bhg4c14u:500": " tamasas tu pramāda-mohājñānāni bhavanti /",
    "GE07bhg4c14u:501": " tatas tāmasasya karmaṇo 'jñāna-prāpakaṃ phalaṃ bhavatīti yuktam evety arthaḥ //17//",
    "GE07bhg4c14u:502": " madhusūdanaḥ :",
    "GE07bhg4c14u:503": " etādṛśa-phala-vaicitrye pūrvoktam eva hetum āha sattvād iti /",
    "GE07bhg4c14u:504": " sarva-karaṇa-dvārakaṃ prakāśa-rūpaṃ jñānaṃ sattvāt saṃjāyate /",
    "GE07bhg4c14u:505": " atas tad-anurūpaṃ sāttvikasya karmaṇaḥ prakāśa-bahulaṃ sukhaṃ phalaṃ bhavati /",
    "GE07bhg4c14u:506": " rajaso lobho viṣaya-koṭi-prāptyāpi nivartayitum aśakyo 'bhilāṣa-viśeṣo jāyate /",
    "GE07bhg4c14u:507": " tasya ca nirantaram upacīyamānasya pūrayitum aśakyasya sarvadā duḥkha-hetutvāt tat-pūrvakasya rājasasya karmaṇo duḥkhaṃ phalaṃ bhavati /",
    "GE07bhg4c14u:508": " evaṃ pramāda-mohau tamasaḥ sakāśād bhavato jāyete /",
    "GE07bhg4c14u:509": " ajñānam eva ca bhavati /",
    "GE07bhg4c14u:510": " eva-kāraḥ prakāśa-pravṛtti-vyāvṛtty-arthaḥ /",
    "GE07bhg4c14u:511": " atas tāmasasya karmaṇas tāmasam ajñānādi-prāyam eva phalaṃ bhavatīti yuktam evety arthaḥ /",
    "GE07bhg4c14u:512": " atra cājñānam aprakāśaḥ /",
    "GE07bhg4c14u:513": " pramādo mohaś cāprakāśo 'pravṛttiś cety atra vyākhyātau //17//",
    "GE07bhg4c14u:514": " viśvanāthaḥ : Nothing.",
    "GE07bhg4c14u:515": " baladevaḥ : īdṛk-phala-vaicitrye prāg uktam eva hetum āha sattvād iti /",
    "GE07bhg4c14u:516": " sattvāt prakāśa-lakṣaṇaṃ jñānaṃ jāyate /",
    "GE07bhg4c14u:517": " ataḥ sāttvikasya karmaṇaḥ prakāśa-pracuraṃ sukhaṃ phalam /",
    "GE07bhg4c14u:518": " rajaso lobhas tṛṣṇā-viśeṣo yo viṣayakoṭibhir apy abhisevitair duṣpūras tasya ca duḥkha-hetutvāt tat-pūrvakasya karmaṇo duḥkha-pracuraṃ kiñcit sukhaṃ phalam /",
    "GE07bhg4c14u:519": " tamasas tu pramādādīni bhavanty atas tat-pūrvakasya karmaṇo 'caitanya-pracuraṃ duḥkham eva phalam //17//",
    "GE07bhg4c14u:520": " BhG 14.18",
    "GE07bhg4c14u:521": " ūrdhvaṃ gacchanti sattvasthā madhye tiṣṭhanti rājasāḥ /",
    "GE07bhg4c14u:522": " jaghanya-guṇa-vṛttasthā adho gacchanti tāmasāḥ //18//",
    "GE07bhg4c14u:523": " śrīdharaḥ : idānīṃ sattvādi-vṛtti-śīlānāṃ phala-bhedam āha ūrdhvam iti /",
    "GE07bhg4c14u:524": " sattva-sthāḥ sattva-vṛtti-pradhānāḥ /",
    "GE07bhg4c14u:525": " ūrdhvaṃ gacchanti sattvotkarṣa-tāratamyād uttarottaraṇataguṇānandān manuṣya-gandharva-pitṛdevādi-lokān satya-loka-paryantān prāpnuvantīty arthaḥ",
    "GE07bhg4c14u:526": " rājasās tu tṛṣṇādy-ākulā madhye tiṣṭhanti /",
    "GE07bhg4c14u:527": " manuṣya-loka eva utpadyante /",
    "GE07bhg4c14u:528": " jaghanyo nikṛṣṭas tamo-guṇaḥ /",
    "GE07bhg4c14u:529": " tasya vṛttiḥ pramāda-mohādiḥ /",
    "GE07bhg4c14u:530": " atra sthitā adhogacchanti /",
    "GE07bhg4c14u:531": " tamaso vṛtti-tāratamyāt tāmisrādiṣu nirayeṣu utpadyante //18//",
    "GE07bhg4c14u:532": " madhusūdanaḥ :",
    "GE07bhg4c14u:533": " idānīṃ sattvādi-vṛtta-sthānāṃ prāg-uktam eva phalam ūrdhva-madhyādho-bhāvenāha ūrdhvam iti /",
    "GE07bhg4c14u:534": " atra tṛtīye guṇe vṛtta-śabda-yogād ādyayor api vṛttam eva vivakṣitam /",
    "GE07bhg4c14u:535": " tena sattvasthāḥ sattva-vṛtte śāstrīye jñāne karmaṇi ca niratā ūrdhvaṃ satya-loka-paryantaṃ deva-lokaṃ gacchanti te deveṣūtpadyante jñāna-karma-tāratamyena",
    "GE07bhg4c14u:536": " tathā madhye manuṣya-loke puṇya-pāpa-miśre tiṣṭhanti na tūrdhvaṃ gacchanty adho vā manuṣyeṣūtpadyante rājasā rajo-guṇa-vṛtte lobhādi-pūrvake rājase karmaṇi niratāḥ /",
    "GE07bhg4c14u:537": " jaghanya-guṇa-vṛttasthā jaghanyasya guṇa-dvayāpekṣayā paścād-bhāvino nikṛṣṭasya tamaso guṇasya vṛtte nidrālasyādau sthitā adho gacchanti paścādiṣūtpadyante",
    "GE07bhg4c14u:538": " kadācij jaghanya-guṇa-vṛtta-sthāḥ sāttvikā rājasāś ca bhavanty ata āha tāmasāḥ sarvadā",
    "GE07bhg4c14u:539": " tamaḥ-pradhānāḥ /",
    "GE07bhg4c14u:540": " itareṣāṃ kadācit tad-vṛtta-sthatve 'pi na tat-pradhānateti bhāvaḥ //18//",
    "GE07bhg4c14u:541": " viśvanāthaḥ :",
    "GE07bhg4c14u:542": " sattva-sthāḥ sattv-tāratamyenordhvaṃ satya-loka-paryantam /",
    "GE07bhg4c14u:543": " madhye manusya-loka eva /",
    "GE07bhg4c14u:544": " jaghanyaś cāsau guṇaś ceti tasya vṛttiḥ pramādālasyādis tatra sthitā adho gacchanti narakaṃ yānti //18//",
    "GE07bhg4c14u:545": " baladevaḥ : atha sattvādi-vṛtti-niṣṭhānāṃ tāny eva phalāny ūrdhva-madhyādho-bhāvenāha ūrdhvam iti /",
    "GE07bhg4c14u:546": " tamasi vṛtti-śabdād itarayoś ca vṛttir vivakṣitā /",
    "GE07bhg4c14u:547": " sattvasthāḥ sattva-vṛtti-niṣṭhāḥ sattva-tāratamyenordhvaṃ satyaloka-paryantaṃ gacchanti /",
    "GE07bhg4c14u:548": " rājasā rajo-vṛtti-niṣṭhā madhye puṇya-pāpa-miśrite manuṣya-loke tiṣṭhanti /",
    "GE07bhg4c14u:549": " manuṣyā eva bhavanti rajas-tāratamyena /",
    "GE07bhg4c14u:550": " jaghanyaḥ sattva-rajo 'pekṣayā nikṛṣṭo yo guṇas tamaḥ-saṃjñas tad-vṛttau pramādādau sthitās tv adho gacchanti tamas-tāratamyena paśu-pakṣi-sthāvarādi-yoniṃ labhante /",
    "GE07bhg4c14u:551": " tāmasā ity uktis teṣāṃ sarvadā tamasi sthitiṃ vyanakti //18//",
    "GE07bhg4c14u:552": " BhG 14.19",
    "GE07bhg4c14u:553": " nānyaṃ guṇebhyaḥ kartāraṃ yadā drṣṭānupaśyati /",
    "GE07bhg4c14u:554": " guṇebhyaś ca paraṃ vetti mad-bhāvaṃ so 'dhigacchati //19//",
    "GE07bhg4c14u:555": " śrīdharaḥ : tad evaṃ prakṛti-guṇa-saṅga-kṛtaṃ saṃsāra-prapañcam uktvā idānīṃ tad-vivekato mokṣaṃ darśayati nānyam iti /",
    "GE07bhg4c14u:556": " yadā tu draṣṭā vivekī bhūtvā buddhyādyākāra-pariṇatebhyo guṇebhyo 'nyaṃ kartāraṃ nānupaśyati /",
    "GE07bhg4c14u:557": " api tu guṇa eva karmāṇi kurvantīti paśyati /",
    "GE07bhg4c14u:558": " guṇebhyaś ca paraṃ vyatiriktaṃ tat-sākṣiṇam ātmānaṃ vetti /",
    "GE07bhg4c14u:559": " sa tu mad-bhāvaṃ brahmatvam adhigacchati prāpnoti //19//",
    "GE07bhg4c14u:560": " madhusūdanaḥ :",
    "GE07bhg4c14u:561": " asminn adhyāye vaktavyatvena prastutam artha-trayam /",
    "GE07bhg4c14u:562": " tatra kṣetra-kṣetrajña-saṃyogasyeśvarādhīnatvaṃ ke vā guṇāḥ kathaṃ vā te badhnantīty artha-dvayam uktam /",
    "GE07bhg4c14u:563": " adhunā tu guṇebhyaḥ kathaṃ mokṣaṇaṃ muktasya ca kiṃ lakṣaṇam iti vaktavyam avaśiṣyate /",
    "GE07bhg4c14u:564": " tatra mithyā-jñānātmakatvād guṇānāṃ samyag-jñānāt tebhyo mokṣaṇam ity āha nānyam iti /",
    "GE07bhg4c14u:565": " guṇebhyaḥ kārya-kāraṇa-viṣayākāra-pariṇatebhyo 'nyaṃ kartāraṃ yadā draṣṭā vicāra-kuśalaḥ",
    "GE07bhg4c14u:566": " sann anupaśyati vicāram anu na paśyati guṇā evāntaḥ-karaṇa-bahiṣkaraṇa-śarīra-viṣaya-bhāvāpannāḥ",
    "GE07bhg4c14u:567": " sarva-karmaṇāṃ kartāra iti paśyati /",
    "GE07bhg4c14u:568": " guṇebhyaś ca tat-tad-avasthā-viśeṣeṇa pariṇatebhyaḥ paraṃ guṇa-tat-kāryāsaṃspṛṣṭaṃ tad-bhāsakam ādityam iva jala-tat-kampādy-asaṃspṛṣṭaṃ",
    "GE07bhg4c14u:569": " nirvikāraṃ sarva-sākṣiṇaṃ sarvatra samaṃ kṣetrajñam ekaṃ vetti /",
    "GE07bhg4c14u:570": " mad-bhāvaṃ mad-rūpatāṃ sa draṣṭādhigacchati //19//",
    "GE07bhg4c14u:571": " vīśvāṇaṭḥaḥ :",
    "GE07bhg4c14u:572": " guṇa-kṛtaṃ saṃsāraṃ darśayitvā guṇātītaṃ mokṣaṃ darśayati nānyam iti dvābhyām /",
    "GE07bhg4c14u:573": " guṇebhyaḥ kartṛ-karaṇ-viṣayākāreṇa pariṇatebhyo 'nyaṃ kartāraṃ draṣṭā jīvo yadā nānupaśyati,",
    "GE07bhg4c14u:574": " kintu guṇā eva sadaiva kartāra ity evam anupaśyati anubhavatīty arthaḥ /",
    "GE07bhg4c14u:575": " guṇebhyaḥ paraṃ vyatirikam evātmānaṃ vetti tadā sa draṣṭā mad-bhāvaṃ mayi sāyujyam adhigacchati prāpnoti /",
    "GE07bhg4c14u:576": " tatra tādṛśa-jñānānantaram api mayi parāṃ bhaktiṃ kṛtvaiva ity upānta-ślokārtha-dṛṣṭyā jñeyam //19//",
    "GE07bhg4c14u:577": " baladevaḥ : evaṃ guṇa-vivekāt saṃsāram uktvā tad-vivekān mokṣam āha nānyam iti dvābhyām /",
    "GE07bhg4c14u:578": " draṣṭā tattva-yāthātmya-darśī jīvo yadā dehendriyātmanā pariṇatebhyo guṇebhyo 'nyaṃ kartāraṃ nānupaśyati guṇān kartĪn paśyaty ātmānaṃ guṇebhyaḥ parama-kartāraṃ vetti /",
    "GE07bhg4c14u:579": " tadā sa mad-bhāvam adhigacchati /",
    "GE07bhg4c14u:580": " ayam āśayaḥ -- na khalu vijñānānando viśuddho jīvo yuddha-yajñādi-duḥkhamaya-karmaṇāṃ kartā,",
    "GE07bhg4c14u:581": " kintu guṇamaya-dehendriyavān eva saṃstatheti guṇa-hetukatvād guṇa-niṣṭhaṃ tat-karma-kartṛtvaṃ na tu viśuddhātma-niṣṭham iti yadānupaśyati,",
    "GE07bhg4c14u:582": " tadā mad-bhāvam asaṃsāritvaṃ mat-para-bhaktiṃ vā /",
    "GE07bhg4c14u:583": " labhata iti purāpy etad abhāṣi /",
    "GE07bhg4c14u:584": " iha guṇa-hetukaṃ kartṛtvaṃ śuddhasya niṣiddhaṃ,",
    "GE07bhg4c14u:585": " na tu śuddha-niṣṭham iti /",
    "GE07bhg4c14u:586": " tasya draṣṭā ity ādinoktam //19//",
    "GE07bhg4c14u:587": " BhG 14.20",
    "GE07bhg4c14u:588": " guṇān etān atītya trīn dehī deha-samudbhavān /",
    "GE07bhg4c14u:589": " janma-mṛtyu-jarā-duḥkhair vimukto 'mṛtam aśnute //20//",
    "GE07bhg4c14u:590": " śrīdharaḥ : tataś ca guṇa-kṛta-sarvānartha-nivṛttyā kṛtārtho bhavatīty āha guṇān iti /",
    "GE07bhg4c14u:591": " dehādyākāraḥ samudbhavaḥ pariṇāmo yeṣāṃ te deha-samudbhavāḥ /",
    "GE07bhg4c14u:592": " tān etāṃ trīn api guṇān atītyātikramya tat-kṛtair janmādibhir vimuktaḥ sann amṛtam aśnute paramānandaṃ prāpnoti //20//",
    "GE07bhg4c14u:593": " madhusūdanaḥ :",
    "GE07bhg4c14u:594": " katham adhigacchatīty ucyate - guṇān iti /",
    "GE07bhg4c14u:595": " guṇān etān māyātmakās trīn sattva-rajas-tamo-nāmno deha-samudbhavān dehotpatti-bīja-bhūtān",
    "GE07bhg4c14u:596": " atītya jīvann eva tattva-jñānena bādhitvā janma-mṛtyu-jarā-duḥkhair janmanā mṛtyunā",
    "GE07bhg4c14u:597": " jarayā duḥkhaiś cādhyātmikādibhir māyā-mayair vimukto jīvann eva tat-sambandha-śūnyaḥ",
    "GE07bhg4c14u:598": " san vidvān amṛtaṃ mokṣam aśnute prāpnoti //20 //",
    "GE07bhg4c14u:599": " viśvanāthaḥ :",
    "GE07bhg4c14u:600": " tataś ca so 'pi guṇātīta evocyata ity āha guṇān iti //20//",
    "GE07bhg4c14u:601": " baladevaḥ : mad-bhāva-padenoktam arthaṃ sphuṭayati guṇān iti /",
    "GE07bhg4c14u:602": " dehī deha-madhya-stho 'pi jīvo guṇa-puruṣa-viveka-balenaitān deha-samudbhavān dehotpādaāṃs trīn guṇān atītyollaṅghya janmādibhir vimukto 'mṛtam ātmānam aśnute 'nubhavati /",
    "GE07bhg4c14u:603": " so 'yam asaṃsāritva-lakṣaṇo mad-bhāvo mat-para-bhakti-pātratā-lakṣaṇo vā /",
    "GE07bhg4c14u:604": " evaṃ vakṣyati brahma-bhūtaḥ prasannātmā ity ādi //20//",
    "GE07bhg4c14u:605": " BhG 14.21",
    "GE07bhg4c14u:606": " kair liṅgais trīn guṇān etān atīto bhavati prabho /",
    "GE07bhg4c14u:607": " kim-ācāraḥ kathaṃ caitāṃs trīn guṇān ativartate //21//",
    "GE07bhg4c14u:608": " śrīdharaḥ : guṇān etān atītyāmṛtam aśnuta ity etat śrutvā guṇātītasya lakṣaṇam ācāraṃ guṇātyayopāyaṃ ca samyag bubhutsur arjuna uvāca kair iti",
    "GE07bhg4c14u:609": " he prabho kair liṅgaiḥ kīdṛśair ātma-vyutpannaiś cihnair guṇātīto dehī bhavatīti lakṣaṇa-praśnaḥ /",
    "GE07bhg4c14u:610": " ka ācāro 'syeti kim-ācāraḥ /",
    "GE07bhg4c14u:611": " kathaṃ vartata ity arthaḥ /",
    "GE07bhg4c14u:612": " kathaṃ ca kenopāyena etāṃs trīn api guṇān atītya vartate /",
    "GE07bhg4c14u:613": " tat kathayety arthaḥ //21//",
    "GE07bhg4c14u:614": " madhusūdanaḥ :",
    "GE07bhg4c14u:615": " guṇān etān atītya jīvann evāmṛtam aśnuta ity etac chrutvā guṇātītasya lakṣaṇam cācāraṃ ca guṇātyayopāyaṃ ca samyag bubhutsur arjuna uvāca kair iti /",
    "GE07bhg4c14u:616": " etān guṇān atīto yaḥ sa kair liṅgair viśiṣṭo bhavati /",
    "GE07bhg4c14u:617": " yair liṅgaiḥ sa jñātuṃ śakyas tāni me brūhīty ekaḥ praśnaḥ /",
    "GE07bhg4c14u:618": " prabhutvād bhṛtya-duḥkhaṃ bhagavataiva nivāraṇīyam iti sūcayan sambodhayati prabho iti /",
    "GE07bhg4c14u:619": " ka ācāro 'syeti kim-ācāraḥ /",
    "GE07bhg4c14u:620": " kiṃ yatheṣṭa-ceṣṭaḥ kiṃ vā niyantrita iti dvitīyaḥ praśnaḥ /",
    "GE07bhg4c14u:621": " kathaṃ vā kena ca prakāreṇaitāṃs trīn guṇān ativartate 'tikrāmatīti guṇātītatvopāyaḥ ka iti tṛtīyaḥ praśnaḥ //21//",
    "GE07bhg4c14u:622": " viśvanāthaḥ :",
    "GE07bhg4c14u:623": " sthita-prajñasya kā bhāṣā ity ādinā dvitīyādhyāye pṛṣṭam apy arthaṃ punas tato 'pi viśeṣa-bubhūtsayā pṛcchati kair liṅgaiḥ ity ekaḥ praśnaḥ",
    "GE07bhg4c14u:624": " kaiś cihnais triguṇātītaḥ sa jñeya ity arthaḥ /",
    "GE07bhg4c14u:625": " kim ācāra iti dvitīyaḥ /",
    "GE07bhg4c14u:626": " kathaṃ caitān iti tṛtīyaḥ /",
    "GE07bhg4c14u:627": " guṇātītatva-prāpteḥ kiṃ sādhanam ity arthaḥ /",
    "GE07bhg4c14u:628": " sthita-prajñasya kā bhāṣā ity ādau sthita-prajño guṇātītaḥ kathaṃ syād iti tadānīṃ na pṛṣṭam idānīṃ tu pṛṣṭam iti viśeṣaḥ //21//",
    "GE07bhg4c14u:629": " baladevaḥ : guṇātītasya lakṣaṇam ācāraṃ ca guṇātyaya-sādhanaṃ cārjunaḥ pṛcchati kair ity ardhakena /",
    "GE07bhg4c14u:630": " prathamaḥ praśnaḥ kaiś cihnair guṇātīto jñātuṃ śakya ity arthaḥ /",
    "GE07bhg4c14u:631": " kim ācāra iti dvitīyaḥ sa kiṃ yatheṣṭācāro niyatācāro vety arthaḥ /",
    "GE07bhg4c14u:632": " kathaṃ caitān iti tṛtīyaḥ kena sādhanena guṇān atyetīty arthaḥ //21//",
    "GE07bhg4c14u:633": " BhG 14.22",
    "GE07bhg4c14u:634": " prakāśaṃ ca pravṛttiṃ ca moham eva ca pāṇḍava /",
    "GE07bhg4c14u:635": " na dveṣṭi saṃpravṛttāni na nivṛttāni kāṅkṣati //22//",
    "GE07bhg4c14u:636": " śrīdharaḥ : sthita-prajñasya kā bhāṣā [Gītā 2.54] ity ādinā dvitīye 'dhyāye pṛṣṭam",
    "GE07bhg4c14u:637": " api dattottaram api punar viśeṣa-bubhūtsayā pṛcchatīti jñātvā prakārāntareṇa tasya",
    "GE07bhg4c14u:638": " lakṣaṇādikaṃ śrī-bhagavān uvāca prakāśaṃ cety ādi ṣaḍbhiḥ /",
    "GE07bhg4c14u:639": " tatraikena lakṣaṇam āha prakāśam iti /",
    "GE07bhg4c14u:640": " prakāśaṃ ca sarva-dvāreṣu dehe 'sminn iti pūrvoktaṃ sattva-kāryam /",
    "GE07bhg4c14u:641": " pravṛttiṃ ca rajaḥ-kāryam /",
    "GE07bhg4c14u:642": " mohaṃ ca tamaḥ-kāryam /",
    "GE07bhg4c14u:643": " upalakṣaṇam etat sattvādīnām /",
    "GE07bhg4c14u:644": " sarvāṇy api yathāyathaṃ sampravṛttāni svataḥ-prāptāni santi duḥkha-buddhyā yo na dveṣṭi /",
    "GE07bhg4c14u:645": " nivṛttāni ca santi sukha-buddhyā yo na kāṅkṣati,",
    "GE07bhg4c14u:646": " guṇātītaḥ sa ucyate iti caturthenānvayaḥ //22//",
    "GE07bhg4c14u:647": " madhusūdanaḥ :",
    "GE07bhg4c14u:648": " sthita-prajñasya kā bhāṣā [Gītā 2.54] ity ādinā pṛṣṭam api prajahāti yadā kāmān [Gītā",
    "GE07bhg4c14u:649": " 2.55] ity ādinā dattottaram api punaḥ prakārāntareṇa bubhūtsamānaḥ pṛcchatīty avadhāya",
    "GE07bhg4c14u:650": " prakārāntareṇa tasya lakṣaṇādikaṃ śrī-bhagavān uvāca prakāśaṃ cety ādi pañcabhiḥ ślokaiḥ /",
    "GE07bhg4c14u:651": " yas tāvat kair liṅgair yukto guṇātīto bhavatīti praśnas tasyottaraṃ śṛṇu /",
    "GE07bhg4c14u:652": " prakāśaṃ ca sarva-kāryaṃ /",
    "GE07bhg4c14u:653": " pravṛttiṃ ca rajaḥ-kāryam /",
    "GE07bhg4c14u:654": " mohaṃ ca tamaḥ-kāryam /",
    "GE07bhg4c14u:655": " upalakṣaṇam etat /",
    "GE07bhg4c14u:656": " sarvāṇy api guṇa-kāryāṇi yathāyathaṃ sampravṛttāni sva-sāmagrī-vaśād udbhūtāni santi duḥkha-rūpāṇy api duḥkha-buddhyā yo na dveṣṭi /",
    "GE07bhg4c14u:657": " tathā vināśa-sāmagrī-vaśān nivṛttāni tāni sukha-rūpāṇy api santi sukha-buddhyā yo na kāṅkṣati na kāmayate svapnavan mithyātva-niścayāt",
    "GE07bhg4c14u:658": " / etādṛśa-dveṣa-rāga-śūnyo yaḥ sa guṇātīta ucyata iti caturtha-śloka-gatenānvayaḥ /",
    "GE07bhg4c14u:659": " idaṃ ca svātma-pratyakṣaṃ lakṣaṇaṃ svārtham eva na parārtham /",
    "GE07bhg4c14u:660": " na hi svāśritau dveṣa-tad-abhāvau rāga-tad-abhāvau ca paraḥ pratyetum arhati //22//",
    "GE07bhg4c14u:661": " viśvanāthaḥ :",
    "GE07bhg4c14u:662": " tatra kair liṅgair guṇātīto bhavatīti prathama-praśnasyottaram āha prakāśaṃ ca sarva-dvāreṣu dehe 'smin prakāśa upajāyate iti sattva-kāryam",
    "GE07bhg4c14u:663": " pravṛttiṃ ca rajaḥ-kāryam /",
    "GE07bhg4c14u:664": " mohaṃ ca tamaḥ-kāryam /",
    "GE07bhg4c14u:665": " upalakṣaṇam etat sattvādīnām /",
    "GE07bhg4c14u:666": " sarvāṇy api yathāyathaṃ sampravṛttāni svataḥ-prāptāni duḥkha-buddhyā yo na dveṣṭi /",
    "GE07bhg4c14u:667": " guṇa-kāryāṇy etāni nivṛttāni ca sukha-buddhyā yo na kāṅkṣati,",
    "GE07bhg4c14u:668": " sa guṇātīta ucyate iti caturthenānvayaḥ /",
    "GE07bhg4c14u:669": " sampravṛttānīti klīb-antam ārṣam //22//",
    "GE07bhg4c14u:670": " baladevaḥ : yadyapi sthita-prajñasya kā bhāṣā ity ādinā pṛṣṭam idaṃ prajahāti yadā kāmān ity ādinottaritaṃ ca,",
    "GE07bhg4c14u:671": " tathāpi viśeṣa-jijñāsayā pṛcchatīti vidhāntareṇa tasya lakṣāṇādīny āha bhagavān prakāśaṃ cety ādi pañcabhiḥ /",
    "GE07bhg4c14u:672": " tatraikena lakṣaṇaṃ sva-saṃvedyam āha prakāśaṃ sattva-kāryaṃ pravṛttiṃ rajaḥ-kāryaṃ",
    "GE07bhg4c14u:673": " mohaṃ tamaḥ-kāryaṃ etāni trīṇi sampravṛttāny utpādaka-sāmagrī-vaśāt prāptāni duḥkha-rūpāṇy",
    "GE07bhg4c14u:674": " api duḥkha-buddhyā yo na dveṣṭi,",
    "GE07bhg4c14u:675": " vināśaka-sāmagrī-vaśān nivṛttāni vinaṣṭāni tāni sukha-rūpāny api sukha-buddhyā yo nākāṅkṣati,",
    "GE07bhg4c14u:676": " etādṛśa-dveṣa-rāga-śūnyo guṇātītaḥ sa ucyate iti caturthenānvayaḥ /",
    "GE07bhg4c14u:677": " svagatau dveṣa-tad-abhāvau rāga-tad-abhāvau ca paro na veditum arhatīti sva-saṃvedyam idaṃ lakṣaṇam //22//",
    "GE07bhg4c14u:678": " BhG 14.23",
    "GE07bhg4c14u:679": " udāsīnavad āsīno guṇair yo na vicālyate /",
    "GE07bhg4c14u:680": " guṇā vartanta ity eva yo 'vatiṣṭhati neṅgate //23//",
    "GE07bhg4c14u:681": " śrīdharaḥ : tad evaṃ sva-saṃvedyaṃ guṇātītasya lakṣaṇam uktvā para-saṃvedyaṃ tasya lakṣaṇaṃ vaktuṃ dvitīya-praśnasya kim ācāra ity asyottaram āha udāsīnavad iti tribhiḥ /",
    "GE07bhg4c14u:682": " udāsīnavat sākṣitayāsīnaḥ sthitaḥ san guṇair guṇa-kāryaiḥ sukha-duḥkhādibhir na yo vicālyate svarūpān na pracyavate api tu guṇā eva svakāryeṣu vartante /",
    "GE07bhg4c14u:683": " etair mama sambandha eva nāstīti viveka-jñānena yas tuṣṇīm avatiṣṭhati /",
    "GE07bhg4c14u:684": " parasmaipadam ārṣam /",
    "GE07bhg4c14u:685": " neṅgate na calati //23//",
    "GE07bhg4c14u:686": " madhusūdanaḥ : evaṃ lakṣ HERE",
    "GE07bhg4c14u:687": " viśvanāthaḥ :",
    "GE07bhg4c14u:688": " kim ācāraḥ iti dvitīya-praśnasyottaram āha udāsīnavad iti tribhiḥ /",
    "GE07bhg4c14u:689": " guṇa-kāryaiḥ sukha-duḥkhādibhir yo na vicālyate svarūpāvasthān na cyavate,",
    "GE07bhg4c14u:690": " api tu guṇa eva sva-sva-kāryeṣu vartanta ity eveti ebhir mama sambandha eva nāstīti viveka-jñānena yas tūṣṇīm avatiṣṭhati parasmaipadam ārṣam",
    "GE07bhg4c14u:691": " neṅgate na kvāpi daihika-kṛtye yatate /",
    "GE07bhg4c14u:692": " guṇātītaḥ sa ucyate iti guṇātītasya etāni cihnāni etān ācārāṃś ca dṛṣṭvaiva guṇātīto vaktavyo na tu guṇātītatvopapatti-vāvadūko guṇātīto vaktavya iti bhāvaḥ //23-25//",
    "GE07bhg4c14u:693": " baladevaḥ : atha para-saṃvedya-lakṣaṇaṃ vaktuṃ kim ācāraḥ iti dvitīya-praśnasyottaram āha udāsīneti tribhiḥ /",
    "GE07bhg4c14u:694": " udāsīno madhyastho yathā vivādinoḥ pakṣagrahaiḥ sva-mādhyasthyān na vicālyate,",
    "GE07bhg4c14u:695": " tayā sukha-duḥkhādi-bhāvena parṇatair guṇair yo nātmāvasthitair vicālyate,",
    "GE07bhg4c14u:696": " kintu guṇāḥ sva-kāryeṣu prakāśādiṣu vartante /",
    "GE07bhg4c14u:697": " mama tair na sambandha iti niścitya tūṣṇīm avatiṣṭhate /",
    "GE07bhg4c14u:698": " neṅgate guṇa-kāryānurūpeṇa na ceṣṭate /",
    "GE07bhg4c14u:699": " guṇātītaḥ sa ucyate iti tṛtīyenānvayaḥ //23//",
    "GE07bhg4c14u:700": " BhG 14.24",
    "GE07bhg4c14u:701": " sama-duḥkha-sukhaḥ svasthaḥ sama-loṣṭāśma-kāñcanaḥ /",
    "GE07bhg4c14u:702": " tulya-priyāpriyo dhīras tulya-nindātma-saṃstutiḥ //24//",
    "GE07bhg4c14u:703": " śrīdharaḥ : api ca sameti /",
    "GE07bhg4c14u:704": " same sukha-duḥkhe yasya /",
    "GE07bhg4c14u:705": " yataḥ svasthaḥ svarūpa eva sthitaḥ /",
    "GE07bhg4c14u:706": " ataeva samāni loṣṭāśma-kājcanāni yasya /",
    "GE07bhg4c14u:707": " tulye piryāpriye sukha-duḥkha-hetu-bhūte yasya /",
    "GE07bhg4c14u:708": " dhīro dhīmān /",
    "GE07bhg4c14u:709": " tulyo nindā cātmanaḥ saṃstutiś ca yasya //24//",
    "GE07bhg4c14u:710": " madhusūdanaḥ :",
    "GE07bhg4c14u:711": " same duḥkha-sukhe dveṣa-rāga-śūnyatayānātma-dharmatayānṛtatayā ca yasya sa sama-duḥkha-sukhaḥ /",
    "GE07bhg4c14u:712": " kasmād evaṃ yasmāt svasthaḥ svasminn ātmany eva sthito dvaita-darśana-śūnyatvāt /",
    "GE07bhg4c14u:713": " ata eva samāni heyopādeya-bhāva-rahitāni loṣṭāśma-kāñcanāni yasya sa tathā /",
    "GE07bhg4c14u:714": " loṣṭaḥ pāṃsu-piṇḍaḥ /",
    "GE07bhg4c14u:715": " ata eva tulye priyāpriye sukha-duḥkha-sādhane yasya hita-sādhanatva-buddhi-viṣayatvābhāvenopekṣaṇīyatvāt /",
    "GE07bhg4c14u:716": " dhīro dhīmān dhṛtimān vā /",
    "GE07bhg4c14u:717": " ata eva tulye /",
    "GE07bhg4c14u:718": " nindātma-saṃstutī doṣa-kīrtana-guṇa-kīrtane yasya sa guṇātīta ucyata iti dvitīya-gatenānvayaḥ //24//",
    "GE07bhg4c14u:719": " viśvanāthaḥ : Nothing.",
    "GE07bhg4c14u:720": " baladevaḥ : kiṃ ca sameti /",
    "GE07bhg4c14u:721": " yato 'yaṃ svasthaḥ svarūpa-niṣṭho 'taeva sama-duḥkha-sukhaḥṅ same anātma-dharmatvāt tulye sukha-duḥkhe yasya saḥ /",
    "GE07bhg4c14u:722": " samāny anupādeyatayā tulyāni losṭrādīni yasya saḥ /",
    "GE07bhg4c14u:723": " loṣṭra-mṛt-piṇḍa-tulye priyāpriye sukha-duḥkha-sādhane vastunī yasya saḥ /",
    "GE07bhg4c14u:724": " dhīraḥ prakṛti-puruṣa-viveka-kuśalaḥ /",
    "GE07bhg4c14u:725": " tulye nindātma-saṃstutī yasya saḥ /",
    "GE07bhg4c14u:726": " tat-prayojakayor doṣa-guṇayor ātma-gatatvābhāvād ity arthaḥ /",
    "GE07bhg4c14u:727": " ya īdṛśo guṇatītaḥ sa ucyata iti dvitīyenānvayaḥ //24//",
    "GE07bhg4c14u:728": " BhG 14.25",
    "GE07bhg4c14u:729": " mānāpamānayos tulyas tulyo mitrāri-pakṣayoḥ /",
    "GE07bhg4c14u:730": " sarvārambha-parityāgī guṇātītaḥ sa ucyate //25//",
    "GE07bhg4c14u:731": " śrīdharaḥ : api ca māneti /",
    "GE07bhg4c14u:732": " māne 'pamāne ca tulyaḥ /",
    "GE07bhg4c14u:733": " mitra-pakṣe 'ripakṣe ca tulyaḥ /",
    "GE07bhg4c14u:734": " sarvān dṛṣṭādṛṣṭārthān ārambhān udyamān parityaktuṃ śīlaṃ yasya saḥ /",
    "GE07bhg4c14u:735": " evambhūtācāra-yukto guṇātīta ucyate //25//",
    "GE07bhg4c14u:736": " madhusūdanaḥ :",
    "GE07bhg4c14u:737": " mānaḥ sat-kāra ādarāpara-paryāyaḥ /",
    "GE07bhg4c14u:738": " apamānas tiraskāro 'nādarāpara-paryāyaḥ /",
    "GE07bhg4c14u:739": " tayos tulyo harṣa-viṣāda-śūnyaḥ /",
    "GE07bhg4c14u:740": " nindā-stutī śabda-rūpe mānāpamānau tu śabdam antareṇāpi kāya-mano-vyāpāra-viśeṣāv iti bhedaḥ /",
    "GE07bhg4c14u:741": " atra pa-kāra-va-kārayoḥ pāṭha-vikalpe 'py arthaḥ sa eva /",
    "GE07bhg4c14u:742": " tulyo mitrāri-pakṣayoḥ /",
    "GE07bhg4c14u:743": " mitra-pakṣasyevāri-pakṣasyāpi dveṣāviṣayaḥ svayaṃ tayor anugraha-nigraha-śūnya iti vā /",
    "GE07bhg4c14u:744": " sarvārambha-parityāgī /",
    "GE07bhg4c14u:745": " ārabhyanta ity ārambhāḥ karmāṇi tān sarvān parityaktuṃ śīlaṃ yasya sa tathā /",
    "GE07bhg4c14u:746": " deha-yātrā-mātra-vyatirekeṇa sarva-karma-parityāgīty arthaḥ /",
    "GE07bhg4c14u:747": " udāsīnavad āsīna ity ādy-ukta-prakārācāro guṇātītaḥ sa ucyate /",
    "GE07bhg4c14u:748": " yad uktam upekṣakatvādi tad-vidyodayāt pūrvaṃ yatna-sādhyaṃ vidyādhikāriṇā sādhanatvenānuṣṭheyam utpannāyāṃ tu",
    "GE07bhg4c14u:749": " vidyāyāṃ jīvan-muktasya guṇātītasyoktaṃ dharma-jātam ayatna-siddhaṃ lakṣaṇatvena tiṣṭhaty arthaḥ //25//",
    "GE07bhg4c14u:750": " viśvanāthaḥ : Nothing.",
    "GE07bhg4c14u:751": " baladevaḥ : māneti sphuṭārthaḥ /",
    "GE07bhg4c14u:752": " nindāstutī vāg-vyāpāreṇa sādhye /",
    "GE07bhg4c14u:753": " mānāpamānau tu kāyamanovyāpāreṇāpi syātām iti bhedaḥ /",
    "GE07bhg4c14u:754": " sarveti deha-yātrā-mātrād anyat sarva-karma grāhyam /",
    "GE07bhg4c14u:755": " ya īdṛśo guṇātītaḥ undāsīnavat ity ādy uktā yasyācārḥ parair api saṃvedyāḥ sa guṇātīto bodhyo na tu tad-upapatti-vāvadūka iti bhāvaḥ //25//",
    "GE07bhg4c14u:756": " BhG 14.26",
    "GE07bhg4c14u:757": " māṃ ca yo 'vyabhicāreṇa bhakti-yogena sevate /",
    "GE07bhg4c14u:758": " sa guṇān samatītyaitān brahma-bhūyāya kalpate //26//",
    "GE07bhg4c14u:759": " śrīdharaḥ : kathaṃ caitān trīn guṇān ativartate iti /",
    "GE07bhg4c14u:760": " asya praśnasyottaram āha māṃ ceti /",
    "GE07bhg4c14u:761": " ca-śabdo 'vadhāraṇārthaḥ /",
    "GE07bhg4c14u:762": " mām eva parameśvaram avyabhicāreṇa ekāntena bhakti-yogena yaḥ sevate sa etān guṇān samatītya samyag atikramya brahma-bhūyāya brahma-bhāvāya mokṣāya kalpate samartho bhavati //26//",
    "GE07bhg4c14u:763": " madhusūdanaḥ :",
    "GE07bhg4c14u:764": " adhunā katham etān guṇān ativartata iti tṛtīya-praśnasya prativacanam āha māṃ ceti /",
    "GE07bhg4c14u:765": " cas tv-arthaḥ /",
    "GE07bhg4c14u:766": " mām eveśvaraṃ nārāyaṇaṃ sarva-bhūtāntaryāmiṇaṃ māyayā kṣetrajñatām āgataṃ paramānanda-ghanaṃ",
    "GE07bhg4c14u:767": " bhagavantaṃ vāsudevam avyabhicāreṇa parama-prema-lakṣaṇena bhakti-yogena dvādaśādhyāyoktena",
    "GE07bhg4c14u:768": " yaḥ sevate sadā cintayati sa mad-bhakta etān prāg-uktān guṇān samatītya samyag-atikramyādvaita-darśanena",
    "GE07bhg4c14u:769": " bādhitvā brahma-bhūyāya brahma-bhavanāya mokṣāya kalpate samartho bhavati /",
    "GE07bhg4c14u:770": " sarvadā bhagavac-cintanam eva guṇātītatvopāya ity arthaḥ //26//",
    "GE07bhg4c14u:771": " viśvanāthaḥ :",
    "GE07bhg4c14u:772": " kathaṃ caitān trīn guṇān ativartate iti tṛtīyapraśnasyottaram āha māṃ ceti /",
    "GE07bhg4c14u:773": " ca evārthe /",
    "GE07bhg4c14u:774": " mām eva śyāmasundarākāraṃ parameśvaraṃ bhakti-yogena yaḥ sevate sa eva brahma-bhūyāya",
    "GE07bhg4c14u:775": " brahmatvāya brahmānubhavāya yāvat bhaktyāham ekayā grāhyaḥ iti mad-vākye ekayeti",
    "GE07bhg4c14u:776": " viśeṣaṇopanyāsāt mām eva ye prapadyante māyām etāṃ taranti te ity atrāpi eva-kāra-prayogāt",
    "GE07bhg4c14u:777": " bhaktyā vinā prakārāntareṇa brahmānubhavo na bhavatīti niścayāt /",
    "GE07bhg4c14u:778": " bhakti-yogena kīdṛśena /",
    "GE07bhg4c14u:779": " avyabhicāreṇa karma-jñānādy-amiśreṇa niṣkāma-karmaṇo nyāsa-śravaṇāt /",
    "GE07bhg4c14u:780": " jñānaṃ ca mayi sannyaset iti jñānināṃ carama-daśāyāṃ jñānasyāpi nyāsa-śravaṇāt /",
    "GE07bhg4c14u:781": " bhakti-yogasya tu kvāpi nyāsāśravaṇāt bhakti-yoga eva so 'vyabhicāraḥ /",
    "GE07bhg4c14u:782": " tena karma-yogam iva jñāna-yogam api parityājya yady avyabhicāreṇa kevalenaiva",
    "GE07bhg4c14u:783": " bhaktiyogena sevate,",
    "GE07bhg4c14u:784": " tarhi jñānī api guṇātīto bhavati, nānyathā /",
    "GE07bhg4c14u:785": " ananya-bhaktas tu nirguṇo mad-apāśrayaḥ ity ekādaśokter guṇātīto bhavaty eva /",
    "GE07bhg4c14u:786": " atra idaṃ tattvaṃ VEṛṣE ity atrāsaṅginaḥ karmiṇo jñānino vā sāttvikatvenaiva sādhakatvāvagates tat-sāhacaryāt nirguṇo mad-apāśrayaḥ iti bhaktaḥ sādhaka evāvagamyate /",
    "GE07bhg4c14u:787": " tataś ca jñānī jñāna-siddhaḥ sann eva sāttvikatvaṃ parityajya guṇātīto bhavati /",
    "GE07bhg4c14u:788": " bhaktas tu sādhaka-daśām ārabhyaiva guṇātīto bhavatīty artho labhyate /",
    "GE07bhg4c14u:789": " atra ca-kāro 'vadhāraṇārthaḥ iti svāmi-caraṇāḥ /",
    "GE07bhg4c14u:790": " mām eveśvaraṃ nārāyaṇam avyabhicāreṇa bhakti-yogena dvādaśādyāyoktena yaḥ sevata iti madhusūdana-sarasvatī-pādāś ca vyācakṣate //26//",
    "GE07bhg4c14u:791": " baladevaḥ : kathaṃ caitāṃs trīn guṇān ativartata iti tṛtīya-praśnasyottaram āha māṃ ceti /",
    "GE07bhg4c14u:792": " co 'vadhāraṇe /",
    "GE07bhg4c14u:793": " nānyaṃ guṇebhyaḥ karāram ity ādy-uktyā yo guṇa-puruṣa-viveka-khyātim avāpa tayaiva tasyā guṇātyayo na saṃsidhyati,",
    "GE07bhg4c14u:794": " kintu tadvān api yo māṃ kṛṣṇam eva māyā-guṇāspṛṣṭaṃ māyā-niyantāraṃ nāyāyaṇādi-rūpeṇa",
    "GE07bhg4c14u:795": " bahudhāvirbhūtaṃ cid-ānanda-ghanaṃ sārvajñy-ādi-guṇa-ratnālayam avyabhicāreṇaikāntikena",
    "GE07bhg4c14u:796": " bhakti-yogena sevate śrayati sa etān duratyayān api guṇān atītyākramya brahma-bhūyāya",
    "GE07bhg4c14u:797": " kalpate guṇāṣṭa-viśiṣṭatvāya[*ENDNOTE] nija-dharmāya yogyo bhavati /",
    "GE07bhg4c14u:798": " taṃ dharmaṃ labhata ity arthaḥ /",
    "GE07bhg4c14u:799": " jīve brahma-śabdas tūkta eva prk,",
    "GE07bhg4c14u:800": " tathā ca bhakti-śiraskayaiva tad-viveka-khyātyā jīvasya svarūpa-lābho,",
    "GE07bhg4c14u:801": " na tu kevalayā tayety uktam /",
    "GE07bhg4c14u:802": " yat tu brahma-bhūyāya ity anena mad-rūpatāṃ",
    "GE07bhg4c14u:803": " sa yātīti pārtha-sārathinopadiṣṭam iti vyācaṣṭe /",
    "GE07bhg4c14u:804": " tan-niravadhānam eva tenaivedaṃ jñānam ity ādinā mokṣe 'pi /",
    "GE07bhg4c14u:805": " svarūpa-bhedasyābhihitatvāt nirañjanaḥ paramaṃ sāmyam upaiti ity ādi śrutiṣv api",
    "GE07bhg4c14u:806": " tatra tasya dṛṣṭatvād aṇutva-vibhutvādi-nitya-dharma-kṛtatvena nityatvāc ca tad-bhedasya",
    "GE07bhg4c14u:807": " tasmād guṇāṣṭaka-viśiṣṭatvam eva brahaiva san brahmāpy eti iti śrutyau tu brahma-sadṛśaḥ",
    "GE07bhg4c14u:808": " san bramāpy eti prāpnotīty arthaḥ /",
    "GE07bhg4c14u:809": " evaupamye 'vadhāraṇe iti viśva-prakāśāt /",
    "GE07bhg4c14u:810": " vavā yathā tathaivevaṃ sāmye ity amara-koṣāc ca /",
    "GE07bhg4c14u:811": " anyathā brahma-bhāvottaro brahmāpyayo na saṅgaccheta / //26//",
    "GE07bhg4c14u:812": " BhG 14.27",
    "GE07bhg4c14u:813": " brahmaṇo hi pratiṣṭhāham amṛtasyāvyayasya ca /",
    "GE07bhg4c14u:814": " śāśvatasya ca dharmasya sukhasyaikāntikasya ca //27//",
    "GE07bhg4c14u:815": " śrīdharaḥ : tatra hetum āha brahmaṇo hīti /",
    "GE07bhg4c14u:816": " hi yasmād brahmaṇo 'haṃ pratiṣṭhā pratimā /",
    "GE07bhg4c14u:817": " ghanībhūtaṃ brahmaivāham /",
    "GE07bhg4c14u:818": " yathā ghanībhūtaḥ prakāśa eva sūrya-maṇḍalaṃ tadvad ity arthaḥ /",
    "GE07bhg4c14u:819": " tathāvyayasya nityasya /",
    "GE07bhg4c14u:820": " amṛtasya mokṣasya ca nitya-muktatvāt /",
    "GE07bhg4c14u:821": " tathā tat-sādhanasya śāśvatasya dharmasya ca śiddja-sattvātmakatvāt /",
    "GE07bhg4c14u:822": " tathaikāntikasya akhaṇḍitasya sukhasya ca pratiṣṭhāham /",
    "GE07bhg4c14u:823": " paramānandaik-rūpatvāt /",
    "GE07bhg4c14u:824": " ato mat-sevino mad-bhāvasyāvaśyambhāvitvād yuktam evoktaṃ brahma-bhūyāya kalpata iti //",
    "GE07bhg4c14u:825": " kṛṣṇādhīna-guṇāsaṅga-prasañjita-bhavāmbudhim /",
    "GE07bhg4c14u:826": " sukhaṃ tarati mad-bhakta ity abhāṣi caturdaśe //",
    "GE07bhg4c14u:827": " iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c14u:828": " guṇa-traya-vibhāga-yogo nāma",
    "GE07bhg4c14u:829": " caturdaśo 'dhyāyaḥ //14//",
    "GE07bhg4c14u:830": " madhusūdanaḥ :",
    "GE07bhg4c14u:831": " atra hetum āha brahmaṇa iti /",
    "GE07bhg4c14u:832": " brahmaṇas tat-pada-vācyasya sopādhikasya jagad-utpatti-sthiti-laya-hetoḥ pratiṣṭhā",
    "GE07bhg4c14u:833": " pāramārthikaṃ nirvikalpalpakaṃ sac-cid-ānandātmakaṃ nirupādhikaṃ tat-pada-lakṣyam",
    "GE07bhg4c14u:834": " ahaṃ nivikalpako vāsudevaḥ pratitiṣṭhaty atreti pratiṣṭhā kalpita-rūpa-rahitam akalpitaṃ rūpam /",
    "GE07bhg4c14u:835": " ato yo mām upādhikaṃ brahma sevate sa brahma-bhūyāya kalpata iti yuktam eva /",
    "GE07bhg4c14u:836": " kīdṛśasya brahmaṇaḥ pratiṣṭhāham ity ākāṅkṣāyāṃ viśeṣaṇāni amṛtasya vināśa-rahitasya,",
    "GE07bhg4c14u:837": " avyayasya vipariṇāma-rahitasya ca,",
    "GE07bhg4c14u:838": " śāśvatasyāpakṣaya-rahitasya ca,",
    "GE07bhg4c14u:839": " dharmasya jñāna-niṣṭhā-lakṣaṇa-dharma-prāpyasya,",
    "GE07bhg4c14u:840": " sukhasya paramānanda-rūpasya /",
    "GE07bhg4c14u:841": " sukhasya viṣayendriya-saṃyogajatvaṃ vārayati aikāntikasyāvyabhicāriṇaḥ sarvasmin deśe kāle ca vidyamānasyaikāntika-sukha-rūpasyety arthaḥ /",
    "GE07bhg4c14u:842": " etādṛśasya brahmaṇo yasmād ahaṃ vāstavaṃ svarūpaṃ tasmān mad-bhaktaḥ saṃsārān mucyata iti bhāvaḥ /",
    "GE07bhg4c14u:843": " tathā coktaṃ brahmaṇā bhagavantaṃ śrī-kṛṣṇaṃ prati -",
    "GE07bhg4c14u:844": " ekas tvam ātmā puruṣaḥ purāṇaḥ",
    "GE07bhg4c14u:845": " satyaḥ svayaṃ jyotir ananta ādyaḥ /",
    "GE07bhg4c14u:846": " nityo 'kṣaro 'jasra-sukho nirañjanaḥ",
    "GE07bhg4c14u:847": " pūrṇo 'dvayo mukta upādhito 'mṛtaḥ // [10.14.23] iti /",
    "GE07bhg4c14u:848": " atra sarvopādhi-śūnya ātmā brahma tvam ity arthaḥ /",
    "GE07bhg4c14u:849": " śukenāpi stutim antareṇaivoktam -",
    "GE07bhg4c14u:850": " sarveṣām api vastūnāṃ bhāvārtho bhavati sthitaḥ /",
    "GE07bhg4c14u:851": " tasyāpi bhagavān kṛṣṇaḥ kim atad vastu rūpyatām // [BhP 10.14.57] iti /",
    "GE07bhg4c14u:852": " sarveṣām eva kārya-vastūnāṃ bhāvārthaḥ sattā-rūpaḥ paramārtho bhavati kāryākāreṇa jāyamāne sopādhike brahmaṇi sthitaḥ kāraṇa-sattātiriktāyāḥ kārya-sattāyā anabhyupagamāt /",
    "GE07bhg4c14u:853": " tasyāpi bhavataḥ kāraṇasya sopādhikasya brahmaṇo bhāvārthaḥ sattā-rūpo 'rtho bhagavān kṛṣṇaḥ sopādhikasya nirupādhike kalpitatvāt kalpitasya cādhiṣṭhānān atirekāt,",
    "GE07bhg4c14u:854": " bhagavataḥ kṛṣṇasya ca sarva-kalpanādhiṣṭhānatvena paramārtha-satya-nirupādhi-brahma-rūpatvāt /",
    "GE07bhg4c14u:855": " ataḥ kim atad-vastu tasmāc chrī-kṛṣṇād anyad vastu paramārthikaṃ kiṃ nirūpyatāṃ tad evaikaṃ paramārthikaṃ nānyat kim apīty arthaḥ /",
    "GE07bhg4c14u:856": " tad etad ihāpy uktaṃ brahmaṇo hi pratiṣṭhāham iti /",
    "GE07bhg4c14u:857": " athavā tvad-bhaktas tvad-bhāvam āpnotu nāma kathaṃ nu brahma-bhāvāya kalpyate brahmaṇaḥ sakāśāt tavānyatvād ity āśaṅkyāha brahmaṇo hīti /",
    "GE07bhg4c14u:858": " brahmaṇaḥ paramātmanaḥ pratiṣṭhā paryāptir aham eva na tu mad-bhinnaṃ brahmety arthaḥ /",
    "GE07bhg4c14u:859": " tathāmṛtasya amṛtatvasya mokṣasya cāvyayasya sarvathānucchedyasya ca ca pratiṣṭhāham eva /",
    "GE07bhg4c14u:860": " mayy eva mokṣaḥ paryavastio mat-prāptir eva mokṣa ity arthaḥ /",
    "GE07bhg4c14u:861": " tathā śāśvatasya nitya-mokṣa-phalasya dharmasya jñāna-niṣṭhā-lakṣaṇasya ca paryāptir aham eva /",
    "GE07bhg4c14u:862": " jñāna-niṣṭhā-lakṣaṇo dharmo mayy eva paryavasito na tena mad-bhinnaṃ kiṃcit prāpyam ity arthaḥ /",
    "GE07bhg4c14u:863": " tathaikāntikasya sukhasya ca paryāptir aham eva parmānanda-rūpatvān na mad-bhinnaṃ kiṃcit sukhaṃ prāpyam astīty arthaḥ /",
    "GE07bhg4c14u:864": " tasmād yuktam evoktaṃ mad-bhakto brahma-bhūyāya kalpata iti //27//",
    "GE07bhg4c14u:865": " parākṛtana-mad-bandhaṃ paraṃ brahma narākṛti /",
    "GE07bhg4c14u:866": " saundarya-sāra-sarvasvaṃ vande nandātmajaṃ mahaḥ //",
    "GE07bhg4c14u:867": " iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ",
    "GE07bhg4c14u:868": " śrīmad-bhagavad-gītā-gūḍhārtha-dīpikāyām guṇa-traya-vibhāga-yogo nāma caturdaśo 'dhyāyaḥ //14//",
    "GE07bhg4c14u:869": " viśvanāthaḥ :",
    "GE07bhg4c14u:870": " nanu mad-bhaktānāṃ kathaṃ nirguṇa-brahmatva-prāptiḥ ?",
    "GE07bhg4c14u:871": " sā tu advitīya-tad-ekānubhavenaiva sambhavet /",
    "GE07bhg4c14u:872": " tatrāha brahmaṇo hīti /",
    "GE07bhg4c14u:873": " hi yasmāt parama-pratiṣṭhātvena prasiddhaṃ yad brahma tasyāpy ahaṃ pratiṣṭhā pratiṣṭhīyate",
    "GE07bhg4c14u:874": " 'sminn iti pratiṣṭhā āśrayo 'nna-mayādiṣu śrutiṣu sarvatraiva pratiṣṭhā-padasya tathārthatvāt /",
    "GE07bhg4c14u:875": " tathāmṛtasya pratiṣṭhā kiṃ svargīya-sudhāyāḥ ? na /",
    "GE07bhg4c14u:876": " avyayasya nāśa-rahitasya mokṣasyety arthaḥ /",
    "GE07bhg4c14u:877": " tathā śāśvatasya dharmasya sādhana-phala-daśayor api nitya-sthitasya bhakty-ākhyasya parama-dharmasyāhaṃ pratiṣṭhā,",
    "GE07bhg4c14u:878": " tathā tat-prāpyasyaikāntika-bhakta-sambandhinaḥ sukhasya premṇaś cāhaṃ pratiṣṭhā /",
    "GE07bhg4c14u:879": " ataḥ sarvasyāpi mad-adhīnatvāt kaivalya-kāmanayā kṛtena mad-bhajanena brahmaṇi līyamāno brahmatvam api prāpnoti /",
    "GE07bhg4c14u:880": " atra brahmaṇo 'haṃ pratiṣṭhā ghanībhūtaṃ brahmaivāhaṃ yathā ghanībhūta-prakāśa eva sūrya-maṇḍalaṃ tadvad ity arthaḥ iti svāmi-caraṇāḥ /",
    "GE07bhg4c14u:881": " sūryasya tejo-rūpatve 'pi yathā tejasa āśrayatvam apy ucyate /",
    "GE07bhg4c14u:882": " evaṃ me kṛṣṇasya brahma-rūpatve 'pi brahmaṇaḥ pratiṣṭhātvam api /",
    "GE07bhg4c14u:883": " atra śrī-viṣṇu-purāṇam api pramāṇam -- śubhāśrayaḥ sa cittasya sarvagasya tathātmanaḥ [ViP 6.7.76] iti vyākhyātaṃ ca tatrāpi svāmi-caraṇaiḥ",
    "GE07bhg4c14u:884": " sarvagasyātmanaḥ para-brahmaṇo 'pi āśrayaḥ pratiṣṭhā /",
    "GE07bhg4c14u:885": " tad uktaṃ bhagavatā brahmaṇo hi pratiṣṭhāham iti /",
    "GE07bhg4c14u:886": " tathā viṣṇu-dharme 'pi naraka-dvādaśī-prasaṅge -",
    "GE07bhg4c14u:887": " prakṛtau puruṣe caiva brahmaṇy api sa prabhuḥ /",
    "GE07bhg4c14u:888": " yathaika eva puruṣo vāsudevo vyavasthitaḥ // iti /",
    "GE07bhg4c14u:889": " tatraiva māsarkṣa-pūjā-prasaṅe --",
    "GE07bhg4c14u:890": " yathācyutas tvaṃ parataḥ parasmāt",
    "GE07bhg4c14u:891": " sa brahma-bhūtāt parataḥ parātmā / iti /",
    "GE07bhg4c14u:892": " tathā hari-vaṃśe 'pi vipra-kumārānayana-prasaṅge arjunaṃ prati śrī-bhagavad-vākyaṃ --",
    "GE07bhg4c14u:893": " tat-paraṃ paramaṃ brahma sarvaṃ vibhajate jagat /",
    "GE07bhg4c14u:894": " mamaiva tad ghanaṃ tejo jñātum arhasi bhārata // (HV 2.114.11-12)",
    "GE07bhg4c14u:895": " brahma-saṃhitāyām api (5.40) --",
    "GE07bhg4c14u:896": " yasya prabhā prabhavato jagad-aṇḍa-koṭi-",
    "GE07bhg4c14u:897": " koṭīṣv aśeṣa-vasudhādi-vibhūti-bhinnam /",
    "GE07bhg4c14u:898": " tad brahma niṣkalam anantam aśeṣa-bhūtaṃ",
    "GE07bhg4c14u:899": " govindam ādi-puruṣaṃ tam ahaṃ bhajāmi // iti /",
    "GE07bhg4c14u:900": " aṣṭama-skandhe ca (8.24.38) --",
    "GE07bhg4c14u:901": " madīyaṃ mahimānaṃc ca para-brahmeti śabditam /",
    "GE07bhg4c14u:902": " vetsyasy anugṛhītaṃ me sampraśnair vivṛtaṃ hṛdi //",
    "GE07bhg4c14u:903": " iti bhagavad-uktiś ca /",
    "GE07bhg4c14u:904": " madhusūdana-sarasvatī-pādāś ca vyācakṣate sma yathā -- nanu tvad-bhaktas tvad-bhāvam",
    "GE07bhg4c14u:905": " āpnotu nāma kathaṃ brahma-bhūyāya kalpate brahmaṇaḥ sakāśāt tavānyatvād ity āśaṅkyāha brahmaṇo hīti /",
    "GE07bhg4c14u:906": " pratiṣṭhā paryāptir aham eveti /",
    "GE07bhg4c14u:907": " paryāptiḥ paripūrṇatā ity amaraḥ /",
    "GE07bhg4c14u:908": " parākṛta-mano-dvandvaṃ",
    "GE07bhg4c14u:909": " paraṃ brahma narākṛti /",
    "GE07bhg4c14u:910": " saundarya-sāra-sarvasvaṃ",
    "GE07bhg4c14u:911": " vande nandātmajaṃ mahaḥ //",
    "GE07bhg4c14u:912": " ity upaślokayāmāsuś ca //27//",
    "GE07bhg4c14u:913": " anartha eva traiguṇyaṃ nistraiguṇyaṃ kṛtārthatā /",
    "GE07bhg4c14u:914": " tac ca bhaktyaiva bhavatīty adhyāyārtho nirūpitaḥ //",
    "GE07bhg4c14u:915": " iti sārārtha-varṣiṇyāṃ harṣiṇyāṃ bhakta-cetasām /",
    "GE07bhg4c14u:916": " caturdaśo 'yaṃ gītāsu saṅgataḥ saṅgataḥ satām //14//",
    "GE07bhg4c14u:917": " baladevaḥ : nanu tad-viveka-khyātyā tvad-eka-bhaktyā ca guṇātīto labdha-svarūpo brahma-śabdito muktaḥ kathaṃ tiṣṭhed iti cet tatrāha brahmaṇo hīti /",
    "GE07bhg4c14u:918": " hir niścaye /",
    "GE07bhg4c14u:919": " brahmaṇas tat-pūrvakayā tayā sattvādyāvaraṇātyayād āvirbhāvita-svaguṇāṣṭakasyāmṛtasya",
    "GE07bhg4c14u:920": " mṛitir nirgatasyāvyayasya tādrūpyaṇaikarasasya muktasya mad-atipriyasyāham eva vijñānānanda-mūrtir",
    "GE07bhg4c14u:921": " ananta-guṇo niravadyaḥ suhṛtatamaḥ sarveśvaraḥ /",
    "GE07bhg4c14u:922": " pratiṣṭhā pratiṣṭhīyate 'tra iti nirukteḥ paramāśrayo 'tipriyo bhavāmīti tādṛśaṃ māṃ parayā bhaktyānubhavaṃs tiṣṭhatīti /",
    "GE07bhg4c14u:923": " na matto viśleṣa-leśo na ca punar āvartate,",
    "GE07bhg4c14u:924": " yad gatvā na nivartante muktānāṃ paramā gatiḥ iti smṛtibhyaḥ /",
    "GE07bhg4c14u:925": " nanu muktas tvāṃ kathaṃ śrayeta śravaṇa-phalasya mukter lābhād iti ced asty atiśayitaṃ",
    "GE07bhg4c14u:926": " phalam iti bhāvenāha śāśvatasya sādhāraṇasya sukhasya ca vicitra-līlā-rasasyāham eva pratiṣṭheti /",
    "GE07bhg4c14u:927": " tīvrānanda-rūpa-tad-vibhūti-mal-līlānubhavāya mām eva samāśrayatīty evam āha śrutiḥ raso vai saḥ,",
    "GE07bhg4c14u:928": " rasaṃ hy evāyaṃ labdhvānandī bhavati [TaittU 2.7.1] iti //27//",
    "GE07bhg4c14u:929": " saṃsāro guṇa-yogaḥ syād vimokṣas tu guṇātyayaḥ /",
    "GE07bhg4c14u:930": " tat-siddhir hari-bhaktyaivety etad buddhaṃ caturdaśāt //",
    "GE07bhg4c14u:931": " iti śrīmad-bhagavad-gītopaniṣad-bhāṣye caturdaśo 'dhyāyaḥ //14//",
    "GE07bhg4c14u:932": " [*ENDNOTE] The eight qualities are listed in the ChAndogya UpaniSad:",
    "GE07bhg4c14u:933": " AtmApahata-pApmA vijaro vimRtyur vizoko vijighatso 'pipAsaH satya-kAmaH satya-saGkalpaH so 'nveSTavyaH /",
    "GE07bhg4c14u:934": " Bhagavad-gītā - caturdaśo 'dhyāyaḥ"
}