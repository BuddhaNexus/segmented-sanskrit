{
    "XXmrtvutsu:0_0": "Mṛtyuvañcanopadeśatārāsādhana",
    "XXmrtvutsu:mvupts_1_0": "utthāya pūrvasaṃdhyāyāṃ bhūpradeśe manohare /",
    "XXmrtvutsu:mvupts_1_1": "mṛdvāsanopaviṣṭaḥ san svahṛdi candramaṇḍale //",
    "XXmrtvutsu:mvupts_2_0": "pañcamasya prathamaṃ tu dvitīyasvarayojitam /",
    "XXmrtvutsu:mvupts_2_1": "ardhendubindusaṃyuktaṃ sitaraśmivibhūṣitam //",
    "XXmrtvutsu:mvupts_3_0": "tasya śuklamayūkhais tu tārām ākṛṣya vyomani /",
    "XXmrtvutsu:mvupts_3_1": "dvibhujāṃ sitadehāṃ tu varadotpaladhāriṇīm //",
    "XXmrtvutsu:mvupts_4_0": "pañcopacārapūjābhiḥ pūjayitvā tu bhaktitaḥ /",
    "XXmrtvutsu:mvupts_4_1": "pāpānāṃ deśanāṃ paścāt tataḥ puṇyānumodanam //",
    "XXmrtvutsu:mvupts_5_0": "tatpariṇāmanāṃ caiva triśaraṇagamanaṃ tathā /",
    "XXmrtvutsu:mvupts_5_1": "oṃ śūnyatājñānavajrasvabhāvātmako 'ham iti paṭhet //",
    "XXmrtvutsu:mvupts_6_0": "iti svaparaśūnyaṃ vai dhyātvā yogī vidhānavit /",
    "XXmrtvutsu:mvupts_6_1": "sitāravindamadhyasthacandrabimbāsanopari //",
    "XXmrtvutsu:mvupts_7_0": "pūrvoktabījaniṣpannāṃ tārādevīṃ manoramām /",
    "XXmrtvutsu:mvupts_7_1": "ābaddhavajraparyaṅkāṃ varadotpaladhāriṇīm //",
    "XXmrtvutsu:mvupts_8_0": "śaraccandrakarākārāṃ pṛṣṭhacandrasamāśritām /",
    "XXmrtvutsu:mvupts_8_1": "sarvālaṅkārasampūrṇāṃ ṣoḍaśābdavapuṣmatīm //",
    "XXmrtvutsu:mvupts_9_0": "sarvasaṃbuddhatatputramātaraṃ kāmarūpadhām /",
    "XXmrtvutsu:mvupts_9_1": "dhyātvāryatārāṃ hṛdaye tasyāś cakraṃ sitadyuti //",
    "XXmrtvutsu:mvupts_10_0": "aṣṭakoṣṭhakam aṣṭābhir akṣaraiḥ paripūritam /",
    "XXmrtvutsu:mvupts_10_1": "oṃhāvyañjanamadhyasthasādhyanāmādyanābhikam //",
    "XXmrtvutsu:mvupts_11_0": "dhyāyād ekāgracittaḥ san ṣaṇ māsān dṛḍhaniścayaḥ /",
    "XXmrtvutsu:mvupts_11_1": "japed akhinnacittaḥ san mantram enaṃ daśākṣaram //",
    "XXmrtvutsu:mvupts_12_0": "oṅkāram ādito dattvā paścāt tāre prayojayet /",
    "XXmrtvutsu:mvupts_12_1": "tuttāre syāt ture paścāt svāhāntaṃ sārvakarmikaḥ //",
    "XXmrtvutsu:mvupts_13_0": "brahmendraviṣṇucandrārkarudradikpālamanmathaiḥ /",
    "XXmrtvutsu:mvupts_13_1": "apy akhaṇḍitaromāgro mṛtyuṃ jayati muktavat //",
    "XXmrtvutsu:mvupts_14_0": "valīpalitadaurbhāgyavyādhidāridryasaṃkṣayaḥ /",
    "XXmrtvutsu:mvupts_14_1": "siṃhādyaṣṭamahābhītiduḥkhasaṃdohanāśanam //",
    "XXmrtvutsu:mvupts_15_0": "ayācitānnapānādiharmyavastrādisaṃgamaḥ /",
    "XXmrtvutsu:mvupts_15_1": "khaḍgāñjanapādalepabhadrakumbhādisiddhayaḥ //",
    "XXmrtvutsu:mvupts_16_0": "kavitā vaktṛtā medhā prajñā caikāntanirmalā /",
    "XXmrtvutsu:mvupts_16_1": "anyā ca vāñchitā siddhiś cakrād asmāt prajāyate //",
    "XXmrtvutsu:1_0": "// mṛtyuvañcanopadeśatārāsādhanaṃ samāptam //"
}