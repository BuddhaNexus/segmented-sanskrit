{
  "XXmrtvutsu:0": "Mṛtyuvañcanopadeśatārāsādhana",
  "XXmrtvutsu:1": "utthāya pūrvasaṃdhyāyāṃ bhūpradeśe manohare /",
  "XXmrtvutsu:2": "mṛdvāsanopaviṣṭaḥ san svahṛdi candramaṇḍale // Mvupts_1 //",
  "XXmrtvutsu:3": "pañcamasya prathamaṃ tu dvitīyasvarayojitam /",
  "XXmrtvutsu:4": "ardhendubindusaṃyuktaṃ sitaraśmivibhūṣitam // Mvupts_2 //",
  "XXmrtvutsu:5": "tasya śuklamayūkhais tu tārām ākṛṣya vyomani /",
  "XXmrtvutsu:6": "dvibhujāṃ sitadehāṃ tu varadotpaladhāriṇīm // Mvupts_3 //",
  "XXmrtvutsu:7": "pañcopacārapūjābhiḥ pūjayitvā tu bhaktitaḥ /",
  "XXmrtvutsu:8": "pāpānāṃ deśanāṃ paścāt tataḥ puṇyānumodanam // Mvupts_4 //",
  "XXmrtvutsu:9": "tatpariṇāmanāṃ caiva triśaraṇagamanaṃ tathā /",
  "XXmrtvutsu:10": "oṃ śūnyatājñānavajrasvabhāvātmako 'ham iti paṭhet // Mvupts_5 //",
  "XXmrtvutsu:11": "iti svaparaśūnyaṃ vai dhyātvā yogī vidhānavit /",
  "XXmrtvutsu:12": "sitāravindamadhyasthacandrabimbāsanopari // Mvupts_6 //",
  "XXmrtvutsu:13": "pūrvoktabījaniṣpannāṃ tārādevīṃ manoramām /",
  "XXmrtvutsu:14": "ābaddhavajraparyaṅkāṃ varadotpaladhāriṇīm // Mvupts_7 //",
  "XXmrtvutsu:15": "śaraccandrakarākārāṃ pṛṣṭhacandrasamāśritām /",
  "XXmrtvutsu:16": "sarvālaṅkārasampūrṇāṃ ṣoḍaśābdavapuṣmatīm // Mvupts_8 //",
  "XXmrtvutsu:17": "sarvasaṃbuddhatatputramātaraṃ kāmarūpadhām /",
  "XXmrtvutsu:18": "dhyātvāryatārāṃ hṛdaye tasyāś cakraṃ sitadyuti // Mvupts_9 //",
  "XXmrtvutsu:19": "aṣṭakoṣṭhakam aṣṭābhir akṣaraiḥ paripūritam /",
  "XXmrtvutsu:20": "oṃhāvyañjanamadhyasthasādhyanāmādyanābhikam // Mvupts_10 //",
  "XXmrtvutsu:21": "dhyāyād ekāgracittaḥ san ṣaṇ māsān dṛḍhaniścayaḥ /",
  "XXmrtvutsu:22": "japed akhinnacittaḥ san mantram enaṃ daśākṣaram // Mvupts_11 //",
  "XXmrtvutsu:23": "oṅkāram ādito dattvā paścāt tāre prayojayet /",
  "XXmrtvutsu:24": "tuttāre syāt ture paścāt svāhāntaṃ sārvakarmikaḥ // Mvupts_12 //",
  "XXmrtvutsu:25": "brahmendraviṣṇucandrārkarudradikpālamanmathaiḥ /",
  "XXmrtvutsu:26": "apy akhaṇḍitaromāgro mṛtyuṃ jayati muktavat // Mvupts_13 //",
  "XXmrtvutsu:27": "valīpalitadaurbhāgyavyādhidāridryasaṃkṣayaḥ /",
  "XXmrtvutsu:28": "siṃhādyaṣṭamahābhītiduḥkhasaṃdohanāśanam // Mvupts_14 //",
  "XXmrtvutsu:29": "ayācitānnapānādiharmyavastrādisaṃgamaḥ /",
  "XXmrtvutsu:30": "khaḍgāñjanapādalepabhadrakumbhādisiddhayaḥ // Mvupts_15 //",
  "XXmrtvutsu:31": "kavitā vaktṛtā medhā prajñā caikāntanirmalā /",
  "XXmrtvutsu:32": "anyā ca vāñchitā siddhiś cakrād asmāt prajāyate // Mvupts_16 //",
  "XXmrtvutsu:33": "// mṛtyuvañcanopadeśatārāsādhanaṃ samāptam //"
}