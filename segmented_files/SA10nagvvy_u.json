{
  "SA10nagvvy_u:0_0": "Vigrahavyāvartanī-kārikā //",
  "SA10nagvvy_u:1_0": "sarveṣāṃ bhāvānāṃ sarvatra na vidyate svabhāvaś cet /",
  "SA10nagvvy_u:1_1": "tvadvacanam asvabhāvaṃ na nivartayituṃ svabhāvam alam // NagVvy_01",
  "SA10nagvvy_u:2_0": "atha savabhāvam etad vākyaṃ pūrvā hatā pratijñā te /",
  "SA10nagvvy_u:2_1": "vaiṣamikatvaṃ tasmin viśeṣahetuś ca vaktavyaḥ // NagVvy_02",
  "SA10nagvvy_u:3_0": "mā śabdavad ity etat syāt te buddhir na caitad upapannam /",
  "SA10nagvvy_u:3_1": "śabdena hy atra satā bhaviṣyato vāraṇaṃ tasya // NagVvy_03",
  "SA10nagvvy_u:4_0": "pratiṣedhapratiṣedho 'py evam iti mataṃ bhavet tad asad eva /",
  "SA10nagvvy_u:4_1": "evaṃ tava pratijñā lakṣaṅato dūṣyate na mama // NagVvy_04",
  "SA10nagvvy_u:5_0": "pratyakṣeṇa hi tāvad yady upalabhya vinivartayasi bhāvān /",
  "SA10nagvvy_u:5_1": "tan nāsti pratyakṣaṃ bhāvā yenopalabhyante // NagVvy_05",
  "SA10nagvvy_u:6_0": "anumānaṃ pratyuktaṃ pratyakṣeṇāgamopamāne ca /",
  "SA10nagvvy_u:6_1": "anumānāgamasādhyā ye 'rthā dṛṣṭāntasādhyāś ca // NagVvy_06",
  "SA10nagvvy_u:7_0": "kuśalānāṃ dharmāvasthāvidaś ca manyante /",
  "SA10nagvvy_u:7_1": "kuśalaṃ janāḥ svabhāvaṃ śeṣeṣv apy eṣa viniyogaḥ // NagVvy_07",
  "SA10nagvvy_u:8_0": "nairyāṇikasvabhāvo dharmā nairyāṇikāś ca ye teṣām /",
  "SA10nagvvy_u:8_1": "dharmāvasthoktānām evaṃ anairyāṇikādīnām // NagVvy_08",
  "SA10nagvvy_u:9_0": "yadi ca na bhavet svabhāvo dharmāṇāṃ niḥsvabhāva ity evam /",
  "SA10nagvvy_u:9_1": "nāmāpi bhaven naivaṃ nāma hi nirvastukaṃ nāsti // NagVvy_09",
  "SA10nagvvy_u:10_0": "atha vidyate svabhāvaḥ sa ca dharmāṇāṃ na vidyate tasmāt /",
  "SA10nagvvy_u:10_1": "dharmair vinā svabhāvaḥ sa yasya tad yuktam upadeṣṭum // NagVvy_10",
  "SA10nagvvy_u:11_0": "sata eva pratiṣedho nāsti ghaṭo geha ity ayaṃ yasmāt /",
  "SA10nagvvy_u:11_1": "dṛṣṭaḥ pratiṣedho 'yaṃ sataḥ svabhāvasya te tasmāt // NagVvy_11",
  "SA10nagvvy_u:12_0": "atha nāsti sa svabhāvaḥ kiṃ nu pratiṣidhyate tvayānena /",
  "SA10nagvvy_u:12_1": "vacanenarte vacanāt pratiṣedhaḥ sidhyate hy asataḥ // NagVvy_12",
  "SA10nagvvy_u:13_0": "bālānāṃ iva mithyā mṛgatṛṣnāyāṃ yathājalagrāhaḥ /",
  "SA10nagvvy_u:13_1": "evaṃ mithyāgrāhaḥ syāt te pratiṣedhyato hy asataḥ // NagVvy_13",
  "SA10nagvvy_u:14_0": "nanv evaṃ saty asti grāho grāhyaṃ ca tadgrahītā ca /",
  "SA10nagvvy_u:14_1": "pratiṣedhaḥ pratiṣedhyaṃ pratiṣeddhā ceti ṣaṭkaṃ tat // NagVvy_14",
  "SA10nagvvy_u:15_0": "atha naivāsti grāho naiva grāhyaṃ na ca grahītāraḥ /",
  "SA10nagvvy_u:15_1": "pratiṣedhaḥ pratiṣedhyaṃ pratiṣeddhāro nanu sa santi // NagVvy_15",
  "SA10nagvvy_u:15_2": "pratiṣedhaḥ pratiṣedhyaṃ pratiṣeddhāraś ca yadyuta na santi /",
  "SA10nagvvy_u:16_0": "siddhā hi sarvabhāvās teṣam eva svabhāvaś ca // NagVvy_16",
  "SA10nagvvy_u:17_0": "hetoś ca te na siddhir naiḥsvābhāvyāt kuto hi te hetuḥ /",
  "SA10nagvvy_u:17_1": "nirhetukasya siddhir na copapannāsya te 'rthasya // NagVvy_17",
  "SA10nagvvy_u:18_0": "yadi cāhetoḥ siddhiḥ svabhāvavinivartanasya te bhavati /",
  "SA10nagvvy_u:18_1": "svābhāvyasyāstitvaṃ mamāpi nirhetukaṃ siddham // NagVvy_18",
  "SA10nagvvy_u:19_0": "atha hetor astitvaṃ bhāvāsvābhāvyam ity anupapannam /",
  "SA10nagvvy_u:19_1": "lokeṣu niḥsvabhāvo na hi kaś cana vidyate bhāvaḥ // NagVvy_19",
  "SA10nagvvy_u:20_0": "pūrvaṃ cet pratiṣedhaḥ paścāt pratiṣedhyam ity anupapannam /",
  "SA10nagvvy_u:20_1": "paścāc cānupapanno yugapac ca yataḥ svabhāvaḥ san // NagVvy_20",
  "SA10nagvvy_u:21_0": "hetupratyayasāmagryāṃ ca pṛthak cāpi madvaco na yadi /",
  "SA10nagvvy_u:21_1": "manu śūnyatvaṃ siddhaṃ bhāvānām asvabhāvatvāt // NagVvy_21",
  "SA10nagvvy_u:22_0": "yaś ca pratītyabhāvo bhāvānāṃ śūnyateti sā proktā /",
  "SA10nagvvy_u:22_1": "yaś pratītyabhāvo bhavati hi tasyāsvabhāvatvam // NagVvy_22",
  "SA10nagvvy_u:23_0": "nirmitako nirmitakaṃ māyāpuruṣaḥ svamāyayā sṛṣṭam /",
  "SA10nagvvy_u:23_1": "pratiṣedhayeta yadvat pratiṣedho 'yaṃ tathaiva syāt // NagVvy_23",
  "SA10nagvvy_u:24_0": "na svābhāvikam etad vākyaṃ tasmān na vādahānir me /",
  "SA10nagvvy_u:24_1": "nāsti ca vaiṣamikatvaṃ viśeṣahetuś ca na nigadyaḥ // NagVvy_24",
  "SA10nagvvy_u:25_0": "mā śabdavad iti nāyaṃ dṛṣṭānto yas tvayā samārabdhaḥ /",
  "SA10nagvvy_u:25_1": "śabdena hi tac chabdasya vāraṇaṃ naivam etac ca // NagVvy_25",
  "SA10nagvvy_u:26_0": "naiḥsvābhāvyānāṃ cen naiḥsvābhāvyena vāraṇaṃ yadi hi /",
  "SA10nagvvy_u:26_1": "naiḥsvābhāvyanivṛttau svābhāvyaṃ hi prasiddhaṃ syāt // NagVvy_26",
  "SA10nagvvy_u:27_0": "atha vā nirmitakāyāṃ yathā striyāṃ strīyam ity asadgrāham /",
  "SA10nagvvy_u:27_1": "nirmitakaḥ pratihanyāt kasya cid evaṃ bhaved etat // NagVvy_27",
  "SA10nagvvy_u:28_0": "atha vā sādhyasamo 'yaṃ hetur na hi vidyate dhvaneḥ sattā /",
  "SA10nagvvy_u:28_1": "saṃvyavahāraṃ ca vayaṃ nānabhyupagamya kathayāmaḥ // NagVvy_28",
  "SA10nagvvy_u:29_0": "yadi kā cana pratijñā syān me tata eṣa me bhaved doṣaḥ /",
  "SA10nagvvy_u:29_1": "nāsti ca mama pratijñā tasmān naivāsti me doṣaḥ // NagVvy_29",
  "SA10nagvvy_u:30_0": "yadi kiṃ cid upalabheyaṃ pravartayeyaṃ nivartayeyaṃ vā /",
  "SA10nagvvy_u:30_1": "pratyakṣādibhir arthais tadabhāvān me 'nupālambhaḥ // NagVvy_30",
  "SA10nagvvy_u:31_0": "yadi ca pramāṇatas te teṣāṃ teṣāṃ prasiddhir arthānām /",
  "SA10nagvvy_u:31_1": "teṣāṃ punaḥ prasiddhiṃ brūhi kathaṃ te pramāṇānām // NagVvy_31",
  "SA10nagvvy_u:32_0": "anyair yadi pramāṇaiḥ pramāṇasiddhir bhavet tad anavasthā /",
  "SA10nagvvy_u:32_1": "nādeḥ siddhis tatrāsti naiva madhyasya nāntasya // NagVvy_32",
  "SA10nagvvy_u:33_0": "teṣām atha pramāṇair vinā prasiddhir vihīyate vādaḥ /",
  "SA10nagvvy_u:33_1": "vaiṣamikatvaṃ tasmin viśeṣahetuś ca vaktavyaḥ // NagVvy_33",
  "SA10nagvvy_u:34_0": "viṣamopanyāso 'yaṃ na hy ātmānaṃ prakāśayaty agniḥ /",
  "SA10nagvvy_u:34_1": "na hi tasyānupalabdhir dṛṣṭā tamasīva kumbhasya // NagVvy_34",
  "SA10nagvvy_u:35_0": "yadi ca svātmānam ayaṃ tvadvacanena prakāśayaty agniḥ /",
  "SA10nagvvy_u:35_1": "param iva nanv ātmānaṃ svaṃ paridhakṣyaty api hutāśaḥ // NagVvy_35",
  "SA10nagvvy_u:36_0": "yadi ca svaparātmānau tvadvacanena prakāśayaty agniḥ /",
  "SA10nagvvy_u:36_1": "pracchādayiṣyati tamaḥ svaparātmānau hutāśa iva // NagVvy_36",
  "SA10nagvvy_u:37_0": "nāsti tamaś ca jvalane yatra ca tiṣṭhati parātmani jvalanaḥ /",
  "SA10nagvvy_u:37_1": "kurute kathaṃ prakāśaṃ sa hi prakāśo 'ndhakāravadhaḥ // NagVvy_37",
  "SA10nagvvy_u:38_0": "utpadyamāna eva prakāśayaty agnir ity asadvādaḥ /",
  "SA10nagvvy_u:38_1": "utpadyamāna eva prāpnoti tamo na hi hutāśaḥ // NagVvy_38",
  "SA10nagvvy_u:39_0": "aprāpto 'pi jvalano yadi vā punar andhakāram upahanyāt /",
  "SA10nagvvy_u:39_1": "sarveṣu lokadhātuṣu tamo 'yam iha saṃsthito hanyāt // NagVvy_39",
  "SA10nagvvy_u:40_0": "yadi svataś ca pramāṇasiddhir anapekṣya tava prameyāṇi /",
  "SA10nagvvy_u:40_1": "bhavati pramāṇasiddhir na parāpekṣā svataḥsiddhiḥ // NagVvy_40",
  "SA10nagvvy_u:41_0": "anapekṣya hi prameyān arthān yadi te pramāṇasiddhir iti /",
  "SA10nagvvy_u:41_1": "na bhavanti kasya cid evam imāni tāni pramāṇāni // NagVvy_41",
  "SA10nagvvy_u:42_0": "atha matam apekṣya siddhis teṣām ity atra bhavati ko doṣaḥ /",
  "SA10nagvvy_u:42_1": "siddhasya sādhanaṃ syān nāsiddho 'pekṣate hy anyat // NagVvy_42",
  "SA10nagvvy_u:43_0": "sidhyanti hi prameyāṇy apekṣya yadi sarvathā pramāṇāni /",
  "SA10nagvvy_u:43_1": "bhavati prameyasiddhir nāpekṣyaiva pramāṇāni // NagVvy_43",
  "SA10nagvvy_u:44_0": "yadi ca prameyasiddhir nāpekṣyaiva bhavati pramāṇāni /",
  "SA10nagvvy_u:44_1": "kiṃ te pramāṇasiddhyā tāni yadarthaṃ prasiddhaṃ tat // NagVvy_44",
  "SA10nagvvy_u:45_0": "atha tu pramāṇasiddhir bhavaty apekṣyaiva te prameyāṇi /",
  "SA10nagvvy_u:45_1": "vyatyaya evaṃ sati te dhruvaṃ pramāṇaprameyāṇām // NagVvy_45",
  "SA10nagvvy_u:46_0": "atha te pramāṇasiddhyā prameyasiddhiḥ prameyasiddhyā ca /",
  "SA10nagvvy_u:46_1": "bhavati pramāṇasiddhir nāsty ubhayasyāpi te siddhiḥ // NagVvy_46",
  "SA10nagvvy_u:47_0": "sidhyanti hi pramāṇair yadi prameyāṇi tāni tair eva /",
  "SA10nagvvy_u:47_1": "sādhyāni ca prameyais tāni kathaṃ sādhayiṣyanti // NagVvy_47",
  "SA10nagvvy_u:48_0": "sidhyanti ca prameyair yadi pramāṇāni tāni tair eva /",
  "SA10nagvvy_u:48_1": "sādhyāni ca pramāṇais tāni kathaṃ sādhayiṣyanti // NagVvy_48",
  "SA10nagvvy_u:49_0": "pitrā yady utpādyaḥ putro yadi tena caiva putreṇa /",
  "SA10nagvvy_u:49_1": "utpādyaḥ sa yadi pitā vada tatrotpādayati kaḥ kam // NagVvy_49",
  "SA10nagvvy_u:50_0": "kaś ca pitā kaḥ putras tatra tvaṃ brūhi tāv ubhāv api ca /",
  "SA10nagvvy_u:50_1": "pitṛputralakṣaṇadharau yato bhavati no 'tra saṃdehaḥ // NagVvy_50",
  "SA10nagvvy_u:51_0": "naiva svataḥ prasiddhir na parasparataḥ parapramāṇair vā /",
  "SA10nagvvy_u:51_1": "na bhavati na ca prameyair na cāpy akasmāt pramāṇānāṃ // NagVvy_51",
  "SA10nagvvy_u:52_0": "kuśalānāṃ dharmāṇāṃ dharmāvasthāvido bruvīran yat /",
  "SA10nagvvy_u:52_1": "kuśalaṃ svabhāvam evaṃ pravibhāgenābhidheyaḥ syāt // NagVvy_52",
  "SA10nagvvy_u:53_0": "yadi ca pratīya kuśalaḥ svabhāva utpadyate sa kuśalānām /",
  "SA10nagvvy_u:53_1": "dharmāṇāṃ parabhāvaḥ svabhāva evaṃ kathaṃ bhavati // NagVvy_53",
  "SA10nagvvy_u:54_0": "atha na pratītya kiṃ cit svabhāva utpadyate sa kuśalānām /",
  "SA10nagvvy_u:54_1": "dharmāṇam evaṃ syād vāso na brahmacaryasya // NagVvy_54",
  "SA10nagvvy_u:55_0": "nādharmo dharmo vā saṃvyavahārāś ca laukikā na syuḥ /",
  "SA10nagvvy_u:55_1": "nityāś ca sasvabhāvāḥ syur nityatvād ahetumataḥ // NagVvy_55",
  "SA10nagvvy_u:56_0": "evam akuśaleṣv avyākṛteṣu nairyāṇikādiṣu ca doṣaḥ /",
  "SA10nagvvy_u:56_1": "tasmāt sarvaṃ saṃskṛtam asaṃskṛtaṃ te bhavaty eva // NagVvy_56",
  "SA10nagvvy_u:57_0": "yaḥ sadbhūtaṃ nāmātra brūyāt sasvabhāva ity evam /",
  "SA10nagvvy_u:57_1": "bhavatā prativaktavyo nāma brūmaś ca na vayaṃ sat // NagVvy_57",
  "SA10nagvvy_u:58_0": "nāmāsad iti ca yad idaṃ tat kiṃ nu sato bhavaty utāpy asataḥ /",
  "SA10nagvvy_u:58_1": "yadi hi sato yady asato dvidhāpi te hīyate vādaḥ // NagVvy_58",
  "SA10nagvvy_u:59_0": "sarveṣāṃ bhāvānāṃ śūnyatvaṃ copapāditaṃ pūrvam /",
  "SA10nagvvy_u:59_1": "sa upālambhas tasmād bhavaty ayaṃ cāpratijñāyāḥ // NagVvy_59",
  "SA10nagvvy_u:60_0": "atha vidyate svabhāvaḥ sa ca dharmāṇāṃ na vidyata itīdam /",
  "SA10nagvvy_u:60_1": "āśaṅkitaṃ yad uktaṃ bhavaty anāśaṅkitaṃ tac ca // NagVvy_60",
  "SA10nagvvy_u:61_0": "sata eva pratiṣedho yadi śūnyatvaṃ nanu prasiddham idam /",
  "SA10nagvvy_u:61_1": "pratiṣedhayate hi bhavān bhāvānāṃ niḥsvabhāvatvam // NagVvy_61",
  "SA10nagvvy_u:62_0": "pratiṣedhayase 'tha tvaṃ śūnyatvaṃ tac ca nāsti śūnyatvam /",
  "SA10nagvvy_u:62_1": "pratiṣedhaḥ sata iti te nanv eṣa vihīyate vādaḥ // NagVvy_62",
  "SA10nagvvy_u:63_0": "pratiṣedhayāmi nāhaṃ kiṃ cit pratiṣedhyam asti na ca kiṃ cit /",
  "SA10nagvvy_u:63_1": "tasmāt pratiṣedhayasīty adhilaya eṣa tvayā kriyate // NagVvy_63",
  "SA10nagvvy_u:64_0": "yac cāharte vacanād asataḥ pratiṣedhavacanasiddhir iti /",
  "SA10nagvvy_u:64_1": "atra jñāpayate vāg asad iti tan na pratinihanti // NagVvy_64",
  "SA10nagvvy_u:65_0": "mṛgatṛṣṇādṛṣṭānte yaḥ punar uktas tvayā mahāṃś carcaḥ /",
  "SA10nagvvy_u:65_1": "tatrāpi nirṇayaṃ śṛṇu yathā sa dṛṣṭānta upapannaḥ // NagVvy_65",
  "SA10nagvvy_u:66_0": "sa yadi svabhāvataḥ syād grāho na syāt pratītya saṃbhūtaḥ /",
  "SA10nagvvy_u:66_1": "yaś ca pratītya bhavati grāho nanu śūnyatā saiva // NagVvy_66",
  "SA10nagvvy_u:67_0": "yadi ca svabhāvataḥ syād grāhaḥ kas taṃ nivartayed grāham /",
  "SA10nagvvy_u:67_1": "śeṣeṣv apy eṣa viddhis tasmād eṣo 'nupālambhaḥ // NagVvy_67",
  "SA10nagvvy_u:68_0": "etena hetvabhāvaḥ pratyuktaḥ pūrvam eva sa samatvāt /",
  "SA10nagvvy_u:68_1": "mṛgatṛṣṇādṛṣṭāntavyāvṛttividhau ya uktaḥ prāk // NagVvy_68",
  "SA10nagvvy_u:69_0": "yas traikālye hetuḥ pratyuktaḥ pūrvam eva sa samatvāt /",
  "SA10nagvvy_u:69_1": "traikālyapratihetuś ca śūnyatāvādināṃ prāptaḥ // NagVvy_69",
  "SA10nagvvy_u:70_0": "prabhavati ca śūnyateyaṃ yasya prabhavanti tasya sarvārthāḥ /",
  "SA10nagvvy_u:70_1": "prabhavati na tasya kiṃ cin na prabhavati śūnyatā yasya // NagVvy_70",
  "SA10nagvvy_u:71_0": "yaḥ śūnyatāṃ pratītyasamutpādaṃ madhyamāṃ pratipadaṃ ca /",
  "SA10nagvvy_u:71_1": "ekārthāṃ nijagāda praṇamāmi tam apratimabuddham // NagVvy_71",
  "SA10nagvvy_u:72_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%",
  "SA10nagvvy_u:73_0": "Copyright (C) 2003 by Chr. Lindtner - Denmark",
  "SA10nagvvy_u:74_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%"
}