{
  "GK22bharst_u:0": "Bhatṛhari: Śatakatraya (1. Nītiśataka, 2. Śṛṅgāraśataka, 3. Vairāgyaśataka)",
  "GK22bharst_u:1": "nīti-śatakam",
  "GK22bharst_u:2": "bhartṛhareḥ",
  "GK22bharst_u:3": "dik-kālādyanavacchinnānanta-cin-mātra-mūrtaye |",
  "GK22bharst_u:4": "svānubhūty-eka-mānāya namaḥ śāntāya tejase || BharSt_1.1 ||",
  "GK22bharst_u:5": "boddhāro matsara-grastāḥ",
  "GK22bharst_u:6": "prabhavaḥ smaya-dūṣitāḥ |",
  "GK22bharst_u:7": "abodhopahatāḥ cānye",
  "GK22bharst_u:8": "jīrṇam aṅge subhāṣitam || BharSt_1.2 ||",
  "GK22bharst_u:9": "ajñaḥ sukham ārādhyaḥ",
  "GK22bharst_u:10": "sukhataram ārādhyate viśeṣajñaḥ |",
  "GK22bharst_u:11": "jñāna-lava-durvidagdhaṃ",
  "GK22bharst_u:12": "brahmāpi taṃ naraṃ na rañjayati || BharSt_1.3 ||",
  "GK22bharst_u:13": "prasahya maṇim uddharen makara-vaktra-daṃṣṭrāntarāt",
  "GK22bharst_u:14": "samudram api santaret pracalad ūrmi-mālākulam |",
  "GK22bharst_u:15": "bhujaṅgam api kopitaṃ śirasi puṣpavad dhārayet",
  "GK22bharst_u:16": "na tu pratiniviṣṭa-mūṛkha-jana-cittam ārādhayet || BharSt_1.4 ||",
  "GK22bharst_u:17": "labheta sikatāsu tailam api yatnataḥ pīḍayan",
  "GK22bharst_u:18": "pibec ca mṛga-tṛṣṇikāsu salilaṃ pipāsārditaḥ |",
  "GK22bharst_u:19": "kvacid api paryaṭan śaśa-viṣāṇam āsādayet",
  "GK22bharst_u:20": "na tu pratiniviṣṭa-mūrkha-cittam ārādhayet || BharSt_1.5 ||",
  "GK22bharst_u:21": "vyālaṃ bāla-mṛṇāla-tantubhir asau roddhuṃ samujjṛmbhate",
  "GK22bharst_u:22": "chettuṃ vajra-maṇiṃ śirīṣa-kusuma-prāntena sannahyati |",
  "GK22bharst_u:23": "mādhuryaṃ madhu-bindunā racayituṃ kṣārāmudher īhate",
  "GK22bharst_u:24": "netuṃ vāñchanti yaḥ khalān pathi satāṃ sūktaiḥ sudhā-syandibhiḥ || BharSt_1.6 ||",
  "GK22bharst_u:25": "svāyattam ekānta-guṇaṃ vidhātrā",
  "GK22bharst_u:26": "vinirmitaṃ chādanam ajñatāyāḥ |",
  "GK22bharst_u:27": "viśeṣāataḥ sarva-vidāṃ samāje",
  "GK22bharst_u:28": "vibhūṣaṇaṃ maunam apaṇḍitānām || BharSt_1.7 ||",
  "GK22bharst_u:29": "yadā kiñcij-jño 'haṃ dvipa iva madāndhaḥ samabhavaṃ",
  "GK22bharst_u:30": "tadā sarvajño 'smīty abhavad avaliptaṃ mama manaḥ",
  "GK22bharst_u:31": "yadā kiñcit kiñcid budhajana-sakāśād avagataṃ",
  "GK22bharst_u:32": "tadā mūrkho 'smīti jvara iva mado me vyapagataḥ || BharSt_1.8 ||",
  "GK22bharst_u:33": "kṛmi-kula-cittaṃ lālā-klinnaṃ vigandhi-jugupsitaṃ",
  "GK22bharst_u:34": "nirupama-rasaṃ prītyā khādan narāsthi nirāmiṣam |",
  "GK22bharst_u:35": "surapatim api śvā pārśvasthaṃ vilokya na śaṅkate",
  "GK22bharst_u:36": "na hi gaṇayati kṣudro jantuḥ parigraha-phalgutām || BharSt_1.9 ||",
  "GK22bharst_u:37": "śiraḥ śārvaṃ svargāt paśupati-śirastaḥ kṣitidharaṃ",
  "GK22bharst_u:38": "mhīdhrād uttuṅgād avanim avaneś cāpi jaladhim |",
  "GK22bharst_u:39": "adho 'dho gaṅgeyaṃ padam upagatā stokam",
  "GK22bharst_u:40": "athavāviveka-bhraṣṭānāṃ bhavati vinipātaḥ śatamukhaḥ || BharSt_1.10 ||",
  "GK22bharst_u:41": "śakyo vārayituṃ jalena hutabhuk cchatreṇa sūryātapo",
  "GK22bharst_u:42": "nāgendro niśitāgkuśena samado daṇḍena go-gardabhau |",
  "GK22bharst_u:43": "vyādhir bheṣaja-saṅgrahaiś ca vividhair mantra-prayogair viṣaṃ",
  "GK22bharst_u:44": "sarvasyauṣadham asti śāstra-vihitaṃ mūrkhasya nasty auṣadhim || BharSt_1.11 ||",
  "GK22bharst_u:45": "sāhitya-saṅgīta-kalā-vihīnaḥ",
  "GK22bharst_u:46": "sākṣāt paśuḥ puccha-viṣāṇa-hīnaḥ |",
  "GK22bharst_u:47": "tṛṇaṃ na khādann api jīvamānas",
  "GK22bharst_u:48": "tad bhāga-dheyaṃ paramaṃ paśūnām || BharSt_1.12 ||",
  "GK22bharst_u:49": "yeṣāṃ na vidyā na tapo na dānaṃ",
  "GK22bharst_u:50": "jñānaṃ na śīlaṃ na guṇo na dharmaḥ |",
  "GK22bharst_u:51": "te martya-loke bhuvi bhāra-bhūtā",
  "GK22bharst_u:52": "manuṣya-rūpeṇa mṛgāś caranti || BharSt_1.13 ||",
  "GK22bharst_u:53": "varaṃ parvata-durgeṣu",
  "GK22bharst_u:54": "bhrāntaṃ vanacaraiḥ saha",
  "GK22bharst_u:55": "na mūrkha-jana-samparkaḥ",
  "GK22bharst_u:56": "surendra-bhavaneṣv api || BharSt_1.14 ||",
  "GK22bharst_u:57": "śāstropaskṛta-śabda-sundara-giraḥ śiṣya-pradeyāgamā",
  "GK22bharst_u:58": "vikhyātāḥ kavayo vasanti viṣaye yasya prabhor nirdhanāḥ |",
  "GK22bharst_u:59": "taj-jāḍyaṃ vasudhādipasya kavayas tv arthaṃ vināpīśvarāḥ",
  "GK22bharst_u:60": "kutsyāḥ syuḥ kuparīkṣakā hi maṇayo yair arghataḥ pātitāḥ || BharSt_1.15 ||",
  "GK22bharst_u:61": "hartur yāti na gocaraṃ kim api śaṃ puṣṇāti yat sarvadā 'py",
  "GK22bharst_u:62": "arthibhyaḥ pratipādyamānam aniśaṃ prāpnoti vṛddhiṃ parām |",
  "GK22bharst_u:63": "kalpānteṣv api na prayāti nidhanaṃ vidyākhyam antardhanaṃ",
  "GK22bharst_u:64": "yeṣāṃ tān prati mānam ujjhata nṛpāḥ kas taiḥ saha spardhate || BharSt_1.16 ||",
  "GK22bharst_u:65": "adhigata-paramārthān paṇḍitān māvamaṃsthās",
  "GK22bharst_u:66": "tṛṇam iva laghu lakṣmīr naiva tān saṃruṇaddhi |",
  "GK22bharst_u:67": "abhinava-mada-lekhā-śyāma-gaṇḍa-sthalānāṃ",
  "GK22bharst_u:68": "na bhavati bisatantur vāraṇaṃ vāraṇānām || BharSt_1.17 ||",
  "GK22bharst_u:69": "ambhojinī-vana-vihāra-vilāsam eva",
  "GK22bharst_u:70": "haṃsasya hanti nitarāṃ kupito vidhātā |",
  "GK22bharst_u:71": "na tv asya dugdha-jala-bheda-vidhau prasiddhāṃ",
  "GK22bharst_u:72": "vaidagdhī-kīrtim apahartum asau samarthaḥ || BharSt_1.18 ||",
  "GK22bharst_u:73": "keyūrāṇi na bhūṣayanti puruṣaṃ hārā na candrojjvalā",
  "GK22bharst_u:74": "na snānaṃ na vilepanaṃ na kusumaṃ nālaṅkṛtā mūrdhajāḥ |",
  "GK22bharst_u:75": "vāṇy ekā samalaṅkaroti puruṣaṃ yā saṃskṛtā dhāryate",
  "GK22bharst_u:76": "kṣīyante khalu bhūṣaṇāni satataṃ vāg-bhūṣaṇaṃ bhūṣaṇam || BharSt_1.19 ||",
  "GK22bharst_u:77": "vidyā nāma narasya rūpam adhikaṃ pracchanna-guptaṃ dhanaṃ",
  "GK22bharst_u:78": "vidyā bhogakarī yaśaḥ-sukhakarī vidyā gurūṇāṃ guruḥ |",
  "GK22bharst_u:79": "vidyā bandhujano videśa-gamane vidyā parā devatā",
  "GK22bharst_u:80": "vidyā rājasu pūjyate na tu dhanaṃ vidyā-vihīnaḥ paśuḥ || BharSt_1.20 ||",
  "GK22bharst_u:81": "kṣāntiś cet kavacena kiṃ kim aribhiḥ krodho 'sti ced dehināṃ",
  "GK22bharst_u:82": "jñātiś ced analena kiṃ yadi suhṛd divyauṣadhaṃ kiṃ phalam |",
  "GK22bharst_u:83": "kiṃ sarpair yadi durjanāḥ kim u dhanair vidyā 'navadyā yadi",
  "GK22bharst_u:84": "vrīḍā cet kim u bhūṣaṇaiḥ sukavitā yady asti rājyena kim || BharSt_1.21 ||",
  "GK22bharst_u:85": "dākṣiṇyaṃ svajane dayā parijane śāṭhyaṃ sadā durjane",
  "GK22bharst_u:86": "prītiḥ sādhujane nayo nṛpa-jane vidvaj-jane cārjavam |",
  "GK22bharst_u:87": "śauryaṃ śatru-jane kṣamā guru-jane kāntā-jane dhṛṣṭatā",
  "GK22bharst_u:88": "ye caivaṃ puruṣāḥ kalāsu kuśalās teṣv eva loka-sthitiḥ || BharSt_1.22 ||",
  "GK22bharst_u:89": "jāḍyaṃ dhiyo harati siñcati vāci satyaṃ",
  "GK22bharst_u:90": "mānonnatiṃ diśati pāpam apākaroti |",
  "GK22bharst_u:91": "cetaḥ prasādayati dikṣu tanoti kīrtiṃ",
  "GK22bharst_u:92": "sat-saṅgatiḥ kathaya kiṃ na karoti puṃsām || BharSt_1.23 ||",
  "GK22bharst_u:93": "jayanti te sukṛtino",
  "GK22bharst_u:94": "rasa-siddhāḥ kavīśvarāḥ |",
  "GK22bharst_u:95": "nāsti yeṣāṃ yaśaḥkāye",
  "GK22bharst_u:96": "jarā-maraṇa-jaṃ bhayam || BharSt_1.24 ||",
  "GK22bharst_u:97": "sūnuḥ sac-caritaḥ satī priyatamā svāmī prasādonmukhaḥ",
  "GK22bharst_u:98": "snigdhaṃ mitram avañcakaḥ parijano niḥkleśa-leśaṃ manaḥ |",
  "GK22bharst_u:99": "ākāro ruciraḥ sthiraś ca vibhavo vidyāvadātaṃ mukhaṃ",
  "GK22bharst_u:100": "tuṣṭe viṣṭapa-kaṣṭa-hāriṇi harau samprāpyate dehinā || BharSt_1.25 ||",
  "GK22bharst_u:101": "prāṇāghātān nivṛttiḥ para-dhana-haraṇe saṃyamaḥ satya-vākyaṃ",
  "GK22bharst_u:102": "kāle śaktyā pradānaṃ yuvati-jana-kathā-mūka-bhāvaḥ pareṣām |",
  "GK22bharst_u:103": "tṛṣṇā-sroto vibhaṅgo guruṣu ca vinayaḥ sarva-bhūtānukampā",
  "GK22bharst_u:104": "sāmānyaḥ sarva-śāstreṣv anupahata-vidhiḥ śreyasām eṣa panthāḥ || BharSt_1.26 ||",
  "GK22bharst_u:105": "prārabhyate na khalu vighna-bhayena nīcaiḥ",
  "GK22bharst_u:106": "prārabhya vighna-vihatā viramanti madhyāḥ |",
  "GK22bharst_u:107": "vighnaiḥ punaḥ punar api pratihanyamānāḥ",
  "GK22bharst_u:108": "prārabdham uttama-janā na parityajanti || BharSt_1.27 ||",
  "GK22bharst_u:109": "asanto nābhyarthyāḥ suhṛd api na yācyaḥ kṛśa-dhanaḥ",
  "GK22bharst_u:110": "priyā nyāyyā vṛttir malinam asubhaṅge 'py asukaram |",
  "GK22bharst_u:111": "vipady uccaiḥ stheyaṃ padam anuvidheyaṃ ca mahatāṃ",
  "GK22bharst_u:112": "satāṃ kenoddiṣṭaṃ viṣamam asidhārā-vratam idam || BharSt_1.28 ||",
  "GK22bharst_u:113": "kṣut-kṣāmo 'pi jarā-kṛśo 'pi śithila-prāṇo 'pi kaṣṭāṃ daśām",
  "GK22bharst_u:114": "āpanno 'pi vipanna-dīdhitir iti prāṇeṣu naśyatsv api |",
  "GK22bharst_u:115": "mattebhendra-vibhinna-kumbha-piśita-grāsaika-baddha-spṛhaḥ",
  "GK22bharst_u:116": "kiṃ jīrṇaṃ tṛṇam atti māna-mahatām agresaraḥ kesarī || BharSt_1.29 ||",
  "GK22bharst_u:117": "svalpa-snāyu-vasāvaśeṣa-malinaṃ nirmāṃsam apy asthi goḥ",
  "GK22bharst_u:118": "śvā labdhvā paritoṣam eti na tu tat tasya kṣudhā-śāntaye |",
  "GK22bharst_u:119": "siṃho jambukam aṅkam āgatam api tyaktvā nihanti dvipaṃ",
  "GK22bharst_u:120": "sarvaḥ kṛcchra-gato 'pi vāñchanti janaḥ sattvānurūpaṃ phalam || BharSt_1.30 ||",
  "GK22bharst_u:121": "lāṅgūla-cālanam adhaś-caraṇāvapātaṃ",
  "GK22bharst_u:122": "bhūmau nipatya vadanodara-darśanaṃ ca |",
  "GK22bharst_u:123": "śvā piṇḍadasya kurute gaja-puṅgavas tu",
  "GK22bharst_u:124": "dhīraṃ vilokayati cāṭu-śataiś ca bhuṅkte || BharSt_1.31 ||",
  "GK22bharst_u:125": "parivartini saṃsāre",
  "GK22bharst_u:126": "mṛtaḥ ko vā na jāyate |",
  "GK22bharst_u:127": "sa jāto yena jātena",
  "GK22bharst_u:128": "yāti vaṃśaḥ samunnatim || BharSt_1.32 ||",
  "GK22bharst_u:129": "kusuma-stavakasyeva",
  "GK22bharst_u:130": "dvayī vṛttir manasvinaḥ |",
  "GK22bharst_u:131": "mūrdhni vā sarva-lokasya",
  "GK22bharst_u:132": "śīryate vana eva vā || BharSt_1.33 ||",
  "GK22bharst_u:133": "santy anye 'pi bṛhaspati-prabhṛtayaḥ sambhāvitāḥ pañcaṣās",
  "GK22bharst_u:134": "tān praty eṣa viśeṣa-vikrama-rucī rāhur na vairāyate |",
  "GK22bharst_u:135": "dvāv eva grasate divākara-niśā-prāṇeśvarau bhāskarau",
  "GK22bharst_u:136": "bhrātaḥ parvaṇi paśya dānava-patiḥ śīrṣāvaśeṣākṛtiḥ || BharSt_1.34 ||",
  "GK22bharst_u:137": "vahati bhuvana-śreṇiṃ śeṣaḥ phaṇāphalaka-sthitāṃ",
  "GK22bharst_u:138": "kamaṭha-patinā madhye-pṛṣṭhaṃ sadā sa ca dhāryate |",
  "GK22bharst_u:139": "tam api kurute kroḍādhīnaṃ payodhir anādarād",
  "GK22bharst_u:140": "ahaha mahatāṃ niḥsīmānaś caritra-vibhūtayaḥ || BharSt_1.35 ||",
  "GK22bharst_u:141": "varaṃ pakṣa-cchedaḥ samadamaghavan-mukta-kuliśaprahārair",
  "GK22bharst_u:142": "udgacchad-bahula-dahanodgāra-gurubhiḥ |",
  "GK22bharst_u:143": "tuṣārādreḥ sūnor ahaha pitari kleśa-vivaśe",
  "GK22bharst_u:144": "na cāsau sampātaḥ payasi payasāṃ patyur ucitaḥ || BharSt_1.36 ||",
  "GK22bharst_u:145": "siṃhaḥ śiśur api nipatati",
  "GK22bharst_u:146": "mada-malina-kapola-bhittiṣu gajeṣu |",
  "GK22bharst_u:147": "prakṛtir iyaṃ sattvavatāṃ",
  "GK22bharst_u:148": "na khalu vayas tejaso hetuḥ || BharSt_1.37 ||",
  "GK22bharst_u:149": "jātir yātu rasātalaṃ guṇa-gaṇais tatrāpy adho gamyatāṃ",
  "GK22bharst_u:150": "śīlaṃ śaila-taṭāt patatv abhijanaḥ sandahyatāṃ vahninā |",
  "GK22bharst_u:151": "śaurye vairiṇi vajram āśu nipatatv artho 'stu naḥ kevalaṃ",
  "GK22bharst_u:152": "yenaikena vinā guṇas tṛṇa-lava-prāyāḥ samastā ime || BharSt_1.38 ||",
  "GK22bharst_u:153": "dhanam arjaya kākutstha",
  "GK22bharst_u:154": "dhana-mūlam idaṃ jagat |",
  "GK22bharst_u:155": "antaraṃ nābhijānāmi",
  "GK22bharst_u:156": "nirdhanasya mṛtasya ca || BharSt_1.39 ||",
  "GK22bharst_u:157": "tānīndriyāṇy avikalāni tad eva nāma",
  "GK22bharst_u:158": "sā buddhir apratihatā vacanaṃ tad eva |",
  "GK22bharst_u:159": "arthoṣmaṇā virahitaḥ puruṣaḥ kṣaṇena",
  "GK22bharst_u:160": "so 'py anya eva bhavatīti vicitram etat || BharSt_1.40 ||",
  "GK22bharst_u:161": "yasyāsti vittaṃ sa naraḥ kulīnaḥ",
  "GK22bharst_u:162": "sa paṇḍitaḥ sa śrutavān guṇajñaḥ |",
  "GK22bharst_u:163": "sa eva vaktā sa ca darśanīyaḥ",
  "GK22bharst_u:164": "sarve guṇāḥ kāñcanam āśrayanti || BharSt_1.41 ||",
  "GK22bharst_u:165": "daurmantryān nṛpatir vinaśyati yatiḥ saṅgāt suto lālanāt",
  "GK22bharst_u:166": "vipro 'nadhyayanāt kulaṃ kutanayāc chīlaṃ khalopāsanāt |",
  "GK22bharst_u:167": "hrīr madyād anavekṣaṇād api kṛṣiḥ snehaḥ pravāsāśrayān",
  "GK22bharst_u:168": "maitrī cāpraṇayāt samṛddhir anayāt tyāga-pramādād dhanam || BharSt_1.42 ||",
  "GK22bharst_u:169": "dānaṃ bhogo nāśas tisro",
  "GK22bharst_u:170": "gatayo bhavanti vittasya |",
  "GK22bharst_u:171": "yo na dadāti na bhuṅkte",
  "GK22bharst_u:172": "tasya tṛtīyā gatir bhavati || BharSt_1.43 ||",
  "GK22bharst_u:173": "maṇiḥ śāṇollīḍhaḥ samara-vijayī heti-dalito",
  "GK22bharst_u:174": "mada-kṣīṇo nāgaḥ śaradi saritaḥ śyāna-pulināḥ |",
  "GK22bharst_u:175": "kalā-śeṣaś candraḥ surata-mṛditā bāla-vanitā",
  "GK22bharst_u:176": "tan-nimnā śobhante galita-vibhavāś cārthiṣu narāḥ || BharSt_1.44 ||",
  "GK22bharst_u:177": "parikṣīṇaḥ kaścit spṛhayati yavānāṃ prasṛtaye",
  "GK22bharst_u:178": "sa paścāt sampūrṇaḥ kalayati dharitrīṃ tṛṇa-samām |",
  "GK22bharst_u:179": "ataś cānaikāntyād guru-laghutayā 'rtheṣu dhaninām",
  "GK22bharst_u:180": "avasthā vastūni prathayati ca saṅkocayati ca || BharSt_1.45 ||",
  "GK22bharst_u:181": "rājan dudhukṣasi yadi kṣiti-dhenum etāṃ",
  "GK22bharst_u:182": "tenādya vatsam iva lokam amuṃ puṣāṇa",
  "GK22bharst_u:183": "tasmiṃś ca samyag aniśaṃ paripoṣyamāṇe",
  "GK22bharst_u:184": "nānā-phalaiḥ phalati kalpalateva bhūmiḥ || BharSt_1.46 ||",
  "GK22bharst_u:185": "satyānṛtā ca paruṣā priya-vādinī ca",
  "GK22bharst_u:186": "hiṃsrā dayālur api cārthaparā vadānyā |",
  "GK22bharst_u:187": "nitya-vyayā pracura-nitya-dhanāgamā ca",
  "GK22bharst_u:188": "vārāṅganeva nṛpa-nītir aneka-rūpā || BharSt_1.47 ||",
  "GK22bharst_u:189": "ājñā kīrtiḥ pālanaṃ brāhmaṇānāṃ",
  "GK22bharst_u:190": "dānaṃ bhogo mitra-saṃrakṣaṇaṃ ca",
  "GK22bharst_u:191": "yeṣām ete ṣaḍguṇā na pravṛttāḥ",
  "GK22bharst_u:192": "ko 'rthas teṣāṃ pārthivopāśrayeṇa || BharSt_1.48 ||",
  "GK22bharst_u:193": "yad dhātrā nija-bhāla-paṭṭa-likhitaṃ stokaṃ mahad vā dhanaṃ",
  "GK22bharst_u:194": "tat prāpnoti marusthale 'pi nitarāṃ merau tato nādhikam |",
  "GK22bharst_u:195": "tad dhīro bhava vittavatsu kṛpaṇāṃ vṛttiṃ vṛthā sā kṛthāḥ",
  "GK22bharst_u:196": "kūpe paśya payonidhāv api ghaṭo gṛhṇāti tulyaṃ jalam || BharSt_1.49 ||",
  "GK22bharst_u:197": "tvam eva cātakādhāro '",
  "GK22bharst_u:198": "sīti keṣāṃ na gocaraḥ |",
  "GK22bharst_u:199": "kim ambhoda-varāsmākaṃ",
  "GK22bharst_u:200": "kārpaṇyoktaṃ pratīkṣase || BharSt_1.50 ||",
  "GK22bharst_u:201": "re re cātaka sāvadhāna-manasā mitra kṣaṇaṃ śrūyatām",
  "GK22bharst_u:202": "ambhodā bahavo vasanti gagane sarve 'pi naitādṛśāḥ |",
  "GK22bharst_u:203": "kecid vṛṣṭibhir ārdrayanti vasudhāṃ garjanti kecid vṛthā",
  "GK22bharst_u:204": "yaṃ yaṃ paśyasi tasya tasya purato mā brūhi dīnaṃ vacaḥ || BharSt_1.51 ||",
  "GK22bharst_u:205": "akaruṇatvam akāraṇa-vigrahaḥ",
  "GK22bharst_u:206": "paradhane parayoṣiti ca spṛhā |",
  "GK22bharst_u:207": "sujana-bandhujaneṣv asahiṣṇutā",
  "GK22bharst_u:208": "prakṛti-siddham idaṃ hi durātmanām || BharSt_1.52 ||",
  "GK22bharst_u:209": "durjanaḥ parihartavyo",
  "GK22bharst_u:210": "vidyayā 'lakṛto 'pi san |",
  "GK22bharst_u:211": "maṇinā bhūṣitaḥ sarpaḥ",
  "GK22bharst_u:212": "kim asau na bhayaṅkaraḥ || BharSt_1.53 ||",
  "GK22bharst_u:213": "jāḍyaṃ hrīmati gaṇyate vrata-rucau dambhaḥ śucau kaitavaṃ",
  "GK22bharst_u:214": "śūre nirghṛṇatā munau vimatitā dainyaṃ priyālāpini |",
  "GK22bharst_u:215": "tejasviny avaliptatā mukharatā vaktary aśaktiḥ sthire",
  "GK22bharst_u:216": "tat ko nāma guṇo bhavet sa guṇināṃ yo durjanair nāṅkitaḥ || BharSt_1.54 ||",
  "GK22bharst_u:217": "lobhaś ced aguṇena kiṃ piśunatā yady asti kiṃ pātakaiḥ",
  "GK22bharst_u:218": "satyaṃ cet tapasā ca kiṃ śuci mano yady asti tīrthena kim |",
  "GK22bharst_u:219": "saujanyaṃ yadi kiṃ guṇaiḥ sumahimā yady asti kiṃ maṇḍanaiḥ",
  "GK22bharst_u:220": "sad-vidyā yadi kiṃ dhanair apayaśo yady asti kiṃ mṛtyunā || BharSt_1.55 ||",
  "GK22bharst_u:221": "śaśī divasa-dhūsaro galita-yauvanā kāminī",
  "GK22bharst_u:222": "saro vigata-vārijaṃ mukham anakṣaraṃ svākṛteḥ |",
  "GK22bharst_u:223": "prabhur dhana-parāyaṇaḥ satata-durgataḥ sajjano",
  "GK22bharst_u:224": "nṛpāṅgaṇa-gataḥ khalo manasi sapta śalyāni me || BharSt_1.56 ||",
  "GK22bharst_u:225": "na kaścic caṇḍa-kopānām",
  "GK22bharst_u:226": "ātmīyo nāma bhūbhujām |",
  "GK22bharst_u:227": "hotāram api juhvānaṃ",
  "GK22bharst_u:228": "spṛṣṭo vahati pāvakaḥ || BharSt_1.57 ||",
  "GK22bharst_u:229": "maunomūkaḥ pravacana-paṭur bāṭulo jalpako vā",
  "GK22bharst_u:230": "dhṛṣṭaḥ pārśve vasati ca sadā dūrataś cāpragalbhaḥ |",
  "GK22bharst_u:231": "kṣāntyā bhīrur yadi na sahate prāyaśo nābhijātaḥ",
  "GK22bharst_u:232": "sevādharmaḥ parama-gahano yoginām apy agamyaḥ || BharSt_1.58 ||",
  "GK22bharst_u:233": "udbhāsitākhila-khalasya viśṛṅkhalasya",
  "GK22bharst_u:234": "prāg-jāta-vistṛta-nijādhama-karma-vṛtteḥ |",
  "GK22bharst_u:235": "daivād avāpta-vibhavasya guṇa-dviṣo 'sya",
  "GK22bharst_u:236": "nīcasya gocara-gataiḥ sukham āpyate || BharSt_1.59 ||",
  "GK22bharst_u:237": "ārambha-gurvī kṣayiṇī krameṇa",
  "GK22bharst_u:238": "laghvī purā vṛddhimatī ca paścāt |",
  "GK22bharst_u:239": "dinasya pūrvārdha-parārdha-bhinnā",
  "GK22bharst_u:240": "chāyeva maitrī khala-saj-janānām || BharSt_1.60 ||",
  "GK22bharst_u:241": "mṛga-mīna-sajjanānāṃ tṛṇa-jala-santoṣa-vihita-vṛttīnām |",
  "GK22bharst_u:242": "lubdhaka-dhīvara-piśunā niṣkāraṇa-vairiṇo jagati || BharSt_1.61 ||",
  "GK22bharst_u:243": "vāñchā sajjana-saṅgame para-guṇe prītir gurau namratā",
  "GK22bharst_u:244": "vidyāyāṃ vyasanaṃ sva-yoṣiti ratir lokāpavādād bhayam |",
  "GK22bharst_u:245": "bhaktiḥ śūlini śaktir ātma-damane saṃsarga-muktiḥ khale",
  "GK22bharst_u:246": "yeṣv ete nivasanti nirmala-guṇās tebhyo narebhyo namaḥ || BharSt_1.62 ||",
  "GK22bharst_u:247": "vipadi dhairyam athābhyudaye kṣamā",
  "GK22bharst_u:248": "sadasi vākya-paṭutā yudhi vikramaḥ |",
  "GK22bharst_u:249": "yaśasi cābhirucir vyasanaṃ śrutau",
  "GK22bharst_u:250": "prakṛti-siddham idaṃ hi mahātmanām || BharSt_1.63 ||",
  "GK22bharst_u:251": "pradānaṃ pracchannaṃ gṛham upagate sambhrama-vidhiḥ",
  "GK22bharst_u:252": "priyaṃ kṛtvā maunaṃ sadasi kathanaṃ cāpy upakṛteḥ |",
  "GK22bharst_u:253": "anutseko lakṣmyām anabhibhava-gandhāḥ para-kathāḥ",
  "GK22bharst_u:254": "satāṃ kenoddiṣṭaṃ viṣamam asidhārā-vratam idam || BharSt_1.64 ||",
  "GK22bharst_u:255": "kare ślāghyas tyāgaḥ śirasi guru-pāda-praṇayitā",
  "GK22bharst_u:256": "mukhe satyā vāṇī vijayi bhujayor vīryam atulam |",
  "GK22bharst_u:257": "hṛdi svacchā vṛttiḥ śrutim adhigataṃ ca śravaṇayor",
  "GK22bharst_u:258": "vināpy aiśvaryeṇa prakṛti-mahatāṃ maṇḍanam idam || BharSt_1.65 ||",
  "GK22bharst_u:259": "sampatsu mahatāṃ cittaṃ",
  "GK22bharst_u:260": "bhavaty utpala-komalam |āpatsu ca mahāśailaśilā-",
  "GK22bharst_u:261": "saṅghāta-karkaśam || BharSt_1.66 ||",
  "GK22bharst_u:262": "santaptāyasi saṃsthitasya payaso nāmāpi na jñāyate",
  "GK22bharst_u:263": "muktākāratayā tad eva nalinī-patra-sthitaṃ rājate |",
  "GK22bharst_u:264": "svātyāṃ sāgara-śukti-madhya-patitaṃ tan-mauktikaṃ jāyate",
  "GK22bharst_u:265": "prāyeṇādhama-madhyamottama-guṇaḥ saṃsargato jāyate || BharSt_1.67 ||",
  "GK22bharst_u:266": "prīṇāti yaḥ sucaritaiḥ pitaraṃ sa putro",
  "GK22bharst_u:267": "yad bhartur eva hitam icchati tat kalatram |",
  "GK22bharst_u:268": "tan mitram āpadi sukhe ca sama-kriyaṃ yad",
  "GK22bharst_u:269": "etat trayaṃ jagati puṇya-kṛto labhante || BharSt_1.68 ||",
  "GK22bharst_u:270": "eko devaḥ keśavo vā śivo vā",
  "GK22bharst_u:271": "hy ekaṃ mitraṃ bhūpatir vā yatir vā |",
  "GK22bharst_u:272": "eko vāsaḥ pattane vā vane vā",
  "GK22bharst_u:273": "hy ekā bhāryā sundarī vā darī vā || BharSt_1.69 ||",
  "GK22bharst_u:274": "namratvenonnamantaḥ para-guṇa-kathanaiḥ svān guṇān khyāpayantaḥ",
  "GK22bharst_u:275": "svārthān sampādayanto vitata-pṛthutarārambha-yatnāḥ parārthe |",
  "GK22bharst_u:276": "kṣāntyaivākṣepa-rukṣākṣara-mukhara-mukhān durjanān dūṣayantaḥ",
  "GK22bharst_u:277": "santaḥ sāścarya-caryā jagati bahu-matāḥ kasya nābhyarcanīyāḥ || BharSt_1.70 ||",
  "GK22bharst_u:278": "bhavanti namrās taravaḥ phalodgamair",
  "GK22bharst_u:279": "navāmbubhir dūrāvalambino ghanāḥ |",
  "GK22bharst_u:280": "anuddhatāḥ sat-puruṣāḥ samṛddhibhiḥ",
  "GK22bharst_u:281": "svabhāva eṣa paropakāriṇām || BharSt_1.71 ||",
  "GK22bharst_u:282": "śrotraṃ śrutenaiva na kuṇḍalena",
  "GK22bharst_u:283": "dānena pāṇir na tu kaṅkaṇena |",
  "GK22bharst_u:284": "vibhāti kāyaḥ karuṇa-parāṇāṃ",
  "GK22bharst_u:285": "paropakārair na tu candanena || BharSt_1.72 ||",
  "GK22bharst_u:286": "pāpān nivārayati yojayate hitāya",
  "GK22bharst_u:287": "guhyaṃ nigūhati guṇān prakaṭīkaroti |",
  "GK22bharst_u:288": "āpad-gataṃ ca na jahāti dadāti kāle",
  "GK22bharst_u:289": "san-mitra-lakṣaṇam idaṃ pravadanti santaḥ || BharSt_1.73 ||",
  "GK22bharst_u:290": "padmākaraṃ dinakaro vikacīkaroti",
  "GK22bharst_u:291": "camdrp volāsayati kairava-cakravālam |",
  "GK22bharst_u:292": "nābhyarthito jaladharo 'pi jalaṃ dadāti",
  "GK22bharst_u:293": "santaḥ svayaṃ parahite vihitābhiyogāḥ || BharSt_1.74 ||",
  "GK22bharst_u:294": "eke sat-puruṣāḥ parārtha-ghaṭakāḥ svārthaṃ parityajanti ye",
  "GK22bharst_u:295": "sāmānyās tu parārtham udyama-bhṛtaḥ svārthāvirodhena ye |",
  "GK22bharst_u:296": "te 'mī mānuṣa-rākṣasāḥ parahitaṃ svārthāya nighnanti ye",
  "GK22bharst_u:297": "ye tu ghnanti nirarthakaṃ parahitaṃ te ke na jānīmahe || BharSt_1.75 ||",
  "GK22bharst_u:298": "kṣīreṇātmagatodakāya hi guṇā dattā purā te 'khilā",
  "GK22bharst_u:299": "kṣīrottāpam avekṣya tena payasā svātmā kṛśānau hutaḥ |",
  "GK22bharst_u:300": "gantuṃ pāvakam unmanas tad abhavad dṛṣṭvā tu mitrāpadaṃ",
  "GK22bharst_u:301": "yuktaṃ tena jalena śāmyati satāṃ maitrī punas tv īdṛśī || BharSt_1.76 ||",
  "GK22bharst_u:302": "itaḥ svapiti keśavaḥ kulam itas tadīya-dviṣām",
  "GK22bharst_u:303": "itaś ca śaraṇārthināṃ śikhariṇāṃ gaṇāḥ śerate |",
  "GK22bharst_u:304": "ito 'pi baḍavānalaḥ saha samasta-saṃvartakaiṛ",
  "GK22bharst_u:305": "aho vitatam ūrjitaṃ bhara-sahaṃ sindhor vapuḥ || BharSt_1.77 ||",
  "GK22bharst_u:306": "tṛṣṇāṃ chindhi bhaja kṣamāṃ jahi madaṃ pāpe ratiṃ mā kṛthāḥ",
  "GK22bharst_u:307": "satyaṃ brūhy anuyāhi sādhu-padavīṃ sevasva vidvaj-janam |",
  "GK22bharst_u:308": "mānyān mānaya vidviṣo 'py anunaya prakhyāpaya praśrayaṃ",
  "GK22bharst_u:309": "kīrtiṃ pālaya duḥkhite kuru dayām etat satāṃ ceṣṭitam || BharSt_1.78 ||",
  "GK22bharst_u:310": "manasi vacasi kāye puṇya-pīyūṣa-pūrṇās",
  "GK22bharst_u:311": "tribhuvanam upakāra-śreṇibhiḥ prīṇayantaḥ |",
  "GK22bharst_u:312": "para-guṇa-paramāṇūn parvatīkṛtya nityaṃ",
  "GK22bharst_u:313": "nija-hṛdi vikasantaḥ santa santaḥ kiyantaḥ || BharSt_1.79 ||",
  "GK22bharst_u:314": "kiṃ tena hema-giriṇā rajatādriṇā vā",
  "GK22bharst_u:315": "yatrāśritāś ca taravas taravas ta eva |",
  "GK22bharst_u:316": "manyāmahe malayam eva yad-āśrayeṇa",
  "GK22bharst_u:317": "kaṅkola-nimba-kaṭujā api candanāḥ syuḥ || BharSt_1.80 ||",
  "GK22bharst_u:318": "ratnair mahārhais tutuṣur na devā",
  "GK22bharst_u:319": "na bhejire bhīma-viṣeṇa bhītim |",
  "GK22bharst_u:320": "sudhāṃ vinā na parayur virāmaṃ",
  "GK22bharst_u:321": "na niścitārthād viramanti dhīrāḥ || BharSt_1.81 ||",
  "GK22bharst_u:322": "kvacit pṛthvīśayyaḥ kvacid api ca paraṅka-śayanaḥ",
  "GK22bharst_u:323": "kvacic chākāhāraḥ kvacid api ca śālyodana-ruciḥ |",
  "GK22bharst_u:324": "kvacit kanthādhārī kvacid api ca divyāmbaradharo",
  "GK22bharst_u:325": "manasvī kāryārthī na gaṇayati duḥkhaṃ na ca sukham || BharSt_1.82 ||",
  "GK22bharst_u:326": "aiśvaryasya vibhūṣaṇaṃ sujanatā śauryasya vāk-saṃyamo",
  "GK22bharst_u:327": "jñānasyopaśamaḥ śrutasya vinayo vittasya pātre vyayaḥ |",
  "GK22bharst_u:328": "akrodhas tapasaḥ kṣamā prabhavitur dharmasya nirvājatā",
  "GK22bharst_u:329": "sarveṣām api sarva-kāraṇam idaṃ śīlaṃ paraṃ bhūṣaṇam || BharSt_1.83 ||",
  "GK22bharst_u:330": "nindantu nīti-nipuṇā yadi vā stuvantu",
  "GK22bharst_u:331": "lakṣmīḥ samāviśatu gacchatu vā yatheṣṭham |",
  "GK22bharst_u:332": "adyaiva vā maraṇam astu yugāntare vā",
  "GK22bharst_u:333": "nyāyyāt pathaḥ pravicalanti padaṃ na dhīrāḥ || BharSt_1.84 ||",
  "GK22bharst_u:334": "bhagnāśasya karaṇḍa-piṇḍita-tanor mlānendriyasya kṣudhā",
  "GK22bharst_u:335": "kṛtvākhur vivaraṃ svayaṃ nipatito naktaṃ mukhe bhoginaḥ |",
  "GK22bharst_u:336": "tṛptas tat-piśitena satvaram asau tenaiva yātaḥ yathā",
  "GK22bharst_u:337": "lokāḥ paśyata daivam eva hi nṛṇāṃ vṛddhau kṣaye kāraṇam || BharSt_1.85 ||",
  "GK22bharst_u:338": "ālasyaṃ hi manuṣyāṇāṃ",
  "GK22bharst_u:339": "śarīrastho mahān ripuḥ |",
  "GK22bharst_u:340": "nāsty udyama-samo bandhuḥ",
  "GK22bharst_u:341": "kurvāṇo nāvasīdati || BharSt_1.86 ||",
  "GK22bharst_u:342": "chinno 'pi rohati tar kṣīṇo 'py upacīyate punaś candraḥ |",
  "GK22bharst_u:343": "iti vimṛśantaḥ santaḥ santapyante na duḥkheṣu || BharSt_1.87 ||",
  "GK22bharst_u:344": "netā yasya bṛhaspatiḥ praharaṇaṃ vajraṃ surāḥ sainikāḥ",
  "GK22bharst_u:345": "svargo durgam anugrahaḥ kila harer airāvato vāraṇaḥ |",
  "GK22bharst_u:346": "ity aiśvarya-balānvito 'pi balabhid bhagnaḥ paraiḥ saṅgare",
  "GK22bharst_u:347": "tad vyaktaṃ nanu daivam eva śaraṇaṃ dhig dhig vṛthā pauruṣam || BharSt_1.88 ||",
  "GK22bharst_u:348": "karmāyattaṃ phalaṃ puṃsāṃ",
  "GK22bharst_u:349": "buddhiḥ karmānusāriṇī |",
  "GK22bharst_u:350": "tathāpi sudhiyā bhāvyaṃ",
  "GK22bharst_u:351": "suvicāryaiva kurvatā || BharSt_1.89 ||",
  "GK22bharst_u:352": "khalv āto divaseśvarasya kiraṇaiḥ santāḍito mastake",
  "GK22bharst_u:353": "vāñchan deśam anātapaṃ vidhi-vaśāt tālasya mūlaṃ gataḥ |",
  "GK22bharst_u:354": "tatrāpy asya mahāphalena patatā bhagnaṃ saśabdaṃ śiraḥ",
  "GK22bharst_u:355": "prāyo gacchati yatra bhāgya-rahitas tatraiva yānty āpadaḥ || BharSt_1.90 ||",
  "GK22bharst_u:356": "ravi-niśākarayor graha-pīḍanaṃ",
  "GK22bharst_u:357": "gaja-bhujaṅgamayor api bandhanam |",
  "GK22bharst_u:358": "matimatāṃ ca vilokya daridratāṃ",
  "GK22bharst_u:359": "vidhir aho balavān iti me matiḥ || BharSt_1.91 ||",
  "GK22bharst_u:360": "sṛjati tāvad aśeṣa-guṇakaraṃ",
  "GK22bharst_u:361": "puruṣa-ratnam alaṅkaraṇaṃ bhuvaḥ |",
  "GK22bharst_u:362": "tad api tat-kṣaṇa-bhaṅgi karoti",
  "GK22bharst_u:363": "ced ahaha kaṣṭam apaṇḍitatā vidheḥ || BharSt_1.92 ||",
  "GK22bharst_u:364": "patraṃ naiva yadā karīra-viṭape doṣo vasantasya kim",
  "GK22bharst_u:365": "nolūko 'py avaokate yadi divā sūryasya kiṃ dūṣaṇam |",
  "GK22bharst_u:366": "dhārā naiva patanti cātaka-mukhe meghasya kiṃ dūṣaṇam",
  "GK22bharst_u:367": "yat pūrvaṃ vidhinā lalāṭa-likhitaṃ tan mārjituṃ kaḥ kṣamaḥ || BharSt_1.93 ||",
  "GK22bharst_u:368": "namasyāmo devān nanu hatavidhes te 'pi vaśagā",
  "GK22bharst_u:369": "vidhir vandyaḥ so 'pi pratiniyata-karmaika-phaladaḥ |",
  "GK22bharst_u:370": "phalaṃ karmāyattaṃ yadi kim amaraiḥ kiṃ ca vidhinā",
  "GK22bharst_u:371": "namas tat-karmabhyo vidhir api na yebhyaḥ prabhavati || BharSt_1.94 ||",
  "GK22bharst_u:372": "brahmā yena kulālavan niyamito brahmāḍa-bhāṇḍodare",
  "GK22bharst_u:373": "viṣṇur yena daśāvatāra-gahane kṣipto mahā-saṅkaṭe |",
  "GK22bharst_u:374": "rudro yena kapāla-pāṇi-puṭake bhikṣāṭanaṃ kāritaḥ",
  "GK22bharst_u:375": "sūryo bhrāmyati nityam eva gagane tasmai namaḥ karmaṇe || BharSt_1.95 ||",
  "GK22bharst_u:376": "naivākṛtiḥ phalati naivaa kulaṃ na śīlaṃ",
  "GK22bharst_u:377": "vidyāpi naiva na ca yatna-kṛtāpi sevā |",
  "GK22bharst_u:378": "bhāgyāni pūrva-tapasā khalu sañcitāni",
  "GK22bharst_u:379": "kāle phalanti puruṣasya yathaiva vṛkṣāḥ || BharSt_1.96 ||",
  "GK22bharst_u:380": "vane raṇe śatru-jalāgni-madhye",
  "GK22bharst_u:381": "mahārṇave parvata-mastake vā |",
  "GK22bharst_u:382": "suptaṃ pramattaṃ viṣama-sthitaṃ vā",
  "GK22bharst_u:383": "rakṣanti puṇyāni purākṛtāni || BharSt_1.97 ||",
  "GK22bharst_u:384": "yā sādhūṃś ca khalān karoti viduṣo mūrkhān hitān dveṣiṇaḥ",
  "GK22bharst_u:385": "pratyakṣaṃ kurute parīkṣam amṛtaṃ hālāhalaṃ tat-kṣaṇāt |",
  "GK22bharst_u:386": "tām ārādhaya sat-kriyāṃ bhagavatīṃ bhoktuṃ phalaṃ vāñchitaṃ",
  "GK22bharst_u:387": "he sādho vyasanair guṇeṣu vipuleṣv āsthāṃ vṛthā mā kṛthāḥ || BharSt_1.98 ||",
  "GK22bharst_u:388": "guṇavad aguṇavad vā kurvatā kārya-jātaṃ",
  "GK22bharst_u:389": "pariṇatir avadhāryā yatnataḥ paṇḍitena |",
  "GK22bharst_u:390": "atirabhasa-kṛtānāṃ karmaṇām āvipatter",
  "GK22bharst_u:391": "bhavati hṛdaya-dāhī śalya-tulyo vipākaḥ || BharSt_1.99 ||",
  "GK22bharst_u:392": "sthālyāṃ vaidūryamayyāṃ pacati tilakaṇāṃś candanair indhanaughaiḥ",
  "GK22bharst_u:393": "sauvarṇair lāṅgalāgrair vilikhati vasudhām arka-mūlasya hetoḥ |",
  "GK22bharst_u:394": "kṛtvā karpūra-khaṇḍān vṛttim iha kurute kodravāṇāṃ samantāt",
  "GK22bharst_u:395": "prāpyemāṃ karm-bhūmiṃ na carati manujo yas topa manda-bhāgyaḥ || BharSt_1.100 ||",
  "GK22bharst_u:396": "majjatv ambhasi yātu meru-śikharaṃ śatruṃ jayatv āhave",
  "GK22bharst_u:397": "vāṇijyaṃ kṛṣi-sevane ca sakalā vidyāḥ kalāḥ śikṣatām |",
  "GK22bharst_u:398": "ākāśaṃ vipulaṃ prayātu khagavat kṛtvā prayatnaṃ paraṃ",
  "GK22bharst_u:399": "nābhāvyaṃ bhavatīha karma-vaśato bhāvyasya nāśaḥ kutaḥ || BharSt_1.101 ||",
  "GK22bharst_u:400": "bhīmaṃ vanaṃ bhavati tasya puraṃ pradhānaṃ",
  "GK22bharst_u:401": "sarvo janaḥ svajanatām upayāti tasya |",
  "GK22bharst_u:402": "kṛtsnā ca bhūr bhavati sannidhi-ratna-pūrṇā",
  "GK22bharst_u:403": "yasyāsti pūrva-sukṛtaṃ vipulaṃ narasya || BharSt_1.102 ||",
  "GK22bharst_u:404": "ko lābho guṇisaṅgamaḥ kim asukhaṃ prājñetaraiḥ saṅgatiḥ",
  "GK22bharst_u:405": "kā hāniḥ samaya-cyutir nipuṇatā kā dharma-tattve ratiḥ |",
  "GK22bharst_u:406": "kaḥ śūro vijitendriyaḥ priyatamā kā 'nuvratā kiṃ dhanaṃ",
  "GK22bharst_u:407": "vidyā kiṃ sukham apravāsa-gamanaṃ rājyaṃ kim ājñā-phalam || BharSt_1.103 ||",
  "GK22bharst_u:408": "apriya-vacana-daridraiḥ priya-vacana-dhanāḍhyaiḥ sva-dāra-parituṣṭaiḥ |",
  "GK22bharst_u:409": "para-parivāda-nivṛttaiḥ kvacit kvacin maṇḍitā vasudhā || BharSt_1.104 ||",
  "GK22bharst_u:410": "kadarthitasyāpi hi dhairya-vṛtter",
  "GK22bharst_u:411": "na śakyate dhairya-guṇaḥ pramārṣṭum |",
  "GK22bharst_u:412": "adhomukhasyāpi kṛtasya vahner",
  "GK22bharst_u:413": "nādhaḥ śikhā yāti kadācid eva || BharSt_1.105 ||",
  "GK22bharst_u:414": "kāntākaṭākṣa-viśikhā na lunanti yasya",
  "GK22bharst_u:415": "cittaṃ na nirdahati kipa-kṛśānutāpaḥ |",
  "GK22bharst_u:416": "karṣanti bhūri-viṣayāś ca na lobha-pāśair",
  "GK22bharst_u:417": "loka-trayaṃ jayati kṛtsnam idaṃ sa dhīraḥ || BharSt_1.106 ||",
  "GK22bharst_u:418": "ekenāpi hi śūreṇa",
  "GK22bharst_u:419": "pādākrāntaṃ mahītalam |",
  "GK22bharst_u:420": "kriyate bhāskareṇaiva",
  "GK22bharst_u:421": "sphāra-sphurita-tejasā || BharSt_1.107 ||",
  "GK22bharst_u:422": "vahnis tasya jalāyate jala-nidhiḥ kulyāyate tat-kṣaṇān",
  "GK22bharst_u:423": "meruḥ svalpa-śilāyate mṛgapatiḥ sadyaḥ kuraṅgāyate |",
  "GK22bharst_u:424": "vyālo mālya-guṇāyate viṣa-rasaḥ pīyūṣa-varṣāyate",
  "GK22bharst_u:425": "yasyāṅge 'khila-loka-vallabhatamaṃ śīlaṃ samunmīlati || BharSt_1.108 ||",
  "GK22bharst_u:426": "lajjā-guṇaugha-jananīṃ jananīm iva svām",
  "GK22bharst_u:427": "atyanta-śuddha-hṛdayām anuvartamānām |",
  "GK22bharst_u:428": "tejasvinaḥ sukham asūn api santyajanati",
  "GK22bharst_u:429": "satya-vrata-vyasanino na punaḥ pratijñām || BharSt_1.109 ||",
  "GK22bharst_u:430": "______________________________________________________________________________",
  "GK22bharst_u:431": "śṛṅgāra-śatakam",
  "GK22bharst_u:432": "bhartṛhareḥ",
  "GK22bharst_u:433": "śambhu-svayambhu-harayo hariṇekṣaṇānāṃ",
  "GK22bharst_u:434": "yenākriyanta satataṃ gṛha-kumbha-dāsāḥ |",
  "GK22bharst_u:435": "vācām agocara-caritra-vicitritāya",
  "GK22bharst_u:436": "tasmai namo bhagavate makara-dhvajāya || BharSt_2.1 ||",
  "GK22bharst_u:437": "smitena bhāvena ca lajjayā bhiyā",
  "GK22bharst_u:438": "parāṇmukhair ardha-kaṭākṣa-vīkṣaṇaiḥ |",
  "GK22bharst_u:439": "vacobhir īrṣyā-kalahena līlayā",
  "GK22bharst_u:440": "samasta-bhāvaiḥ khalu bandhanaṃ striyaḥ || BharSt_2.2 ||",
  "GK22bharst_u:441": "bhrū-cāturyāt kuṣcitākṣāḥ kaṭākṣāḥ",
  "GK22bharst_u:442": "snigdhā vāco lajjitāntāś ca hāsāḥ |",
  "GK22bharst_u:443": "līlā-mandaṃ prasthitaṃ ca sthitaṃ ca",
  "GK22bharst_u:444": "strīṇām etad bhūṣaṇaṃ cāyudhaṃ ca || BharSt_2.3 ||",
  "GK22bharst_u:445": "kvacit sa-bhrū-bhaṅgaiḥ kvacid api ca lajjā-parigataiḥ",
  "GK22bharst_u:446": "kvacid bhūri-trastaiḥ kvacid api ca līlā-vilalitaiḥ |",
  "GK22bharst_u:447": "kumārīṇām etair madana-subhagair netra-valitaiḥ",
  "GK22bharst_u:448": "sphuran-nīlābjānāṃ prakara-parikīrṇā iva diśaḥ || BharSt_2.4 ||",
  "GK22bharst_u:449": "vaktraṃ candra-vikāsi paṅkaja-parīhāsa-kṣame locane",
  "GK22bharst_u:450": "varṇaḥ svarṇam apākariṣṇur alinī-jiṣṇuḥ kacānāṃ cayaḥ |",
  "GK22bharst_u:451": "bakṣojāv ibha-kumbha-vibhrama-harau gurvī nitamba-sthalī",
  "GK22bharst_u:452": "vācāṃ hāri ca mārdavaṃ yuvatīṣu svābhāvikaṃ maṇḍanam || BharSt_2.5 ||",
  "GK22bharst_u:453": "smita-kiñcin-mugdhaṃ sarala-taralo dṛṣṭi-vibhavaḥ",
  "GK22bharst_u:454": "parispando vācām abhinava-vilāsokti-sarasaḥ |",
  "GK22bharst_u:455": "gatānām ārambhaḥ kisalayita-līlā-parikaraḥ",
  "GK22bharst_u:456": "spṛśantyās tāruṇyaṃ kim iva na hi ramyaṃ mṛgadṛśaḥ || BharSt_2.6 ||",
  "GK22bharst_u:457": "draṣṭavyeṣu kim uttamaṃ mṛgadṛśaḥ prema-prasannaṃ mukhaṃ",
  "GK22bharst_u:458": "ghrātaveṣv api kiṃ tad-āsya-pavanaḥ śravyeṣu kiṃ tad-vacaḥ |",
  "GK22bharst_u:459": "kiṃ svādyeṣu tad-oṣṭha-pallava-rasaḥ spṛśyeṣu kiṃ tad-vapurdhyeyaṃ",
  "GK22bharst_u:460": "kiṃ nava-yauvane sahṛdayaiḥ sarvatra tad-vibhramāḥ || BharSt_2.7 ||",
  "GK22bharst_u:461": "etāś calad-valaya-saṃhati-mekhalotthajhaṅkāra-",
  "GK22bharst_u:462": "nūpura-parājita-rāja-haṃsyaḥ |",
  "GK22bharst_u:463": "kurvanti kasya na mano vivaśaṃ taruṇyo",
  "GK22bharst_u:464": "vitrasta-mugdha-hariṇī-sadṛśaiḥ kaṭākṣaiḥ || BharSt_2.8 ||",
  "GK22bharst_u:465": "kuṅkuma-paṅka-kalaṅkita-dehā",
  "GK22bharst_u:466": "gaura-payodhara-kampita-hārā |",
  "GK22bharst_u:467": "nūpura-haṃsa-raṇat-padmā",
  "GK22bharst_u:468": "kaṃ na vaśīkurute bhuvi rāmā || BharSt_2.9 ||",
  "GK22bharst_u:469": "nūnaṃ hi te kavi-varā viparīta-vāco",
  "GK22bharst_u:470": "ye nityam āhur abalā iti kāminīs tāḥ |",
  "GK22bharst_u:471": "yābhir vilolitara-tāraka-dṛṣṭi-pātaiḥ",
  "GK22bharst_u:472": "śakrādayo 'pi vijitās tv abalāḥ kathaṃ tāḥ || BharSt_2.10 ||",
  "GK22bharst_u:473": "nūnam ājñā-karas tasyāḥ subhruvo makara-dhvajaḥ |",
  "GK22bharst_u:474": "yatas tan-netra-sañcāra-sūciteṣu pravartate || BharSt_2.11 ||",
  "GK22bharst_u:475": "keśāḥ saṃyaminaḥ śruter api paraṃ pāraṃ gate locane",
  "GK22bharst_u:476": "antar-vaktram api svabhāva-śuci-bhīḥ kīrṇaṃ dvijānāṃ gaṇaiḥ |",
  "GK22bharst_u:477": "muktānāṃ satatādhivāsa-rucirau vakṣoja-kumbhāv imāvitthaṃ",
  "GK22bharst_u:478": "tanvi vapuḥ praśāntam api terāgaṃ karoty eva naḥ || BharSt_2.12 ||",
  "GK22bharst_u:479": "mugdhe dhānuṣkatā keyam apūrvā tvayi dṛśyate |",
  "GK22bharst_u:480": "yayā vidhyasi cetāṃsi guṇair eva na sāyakaiḥ || BharSt_2.13 ||",
  "GK22bharst_u:481": "sati pradīpe saty agnau satsu tārāravīnduṣu |",
  "GK22bharst_u:482": "vinā me mṛga-śāvākṣyā tamo-bhūtam idaṃ jagat || BharSt_2.14 ||",
  "GK22bharst_u:483": "udvṛttaḥ stana-bhāra eṣa tarale netre cale bhrū-late",
  "GK22bharst_u:484": "rāgādhiṣṭhitam oṣṭha-pallavam idaṃ kurvantu nāma vyathām |",
  "GK22bharst_u:485": "saubhāgyākṣara-mālikeva likhitā puṣpāyudhena svayaṃ",
  "GK22bharst_u:486": "madhyasthāpi karoti tāpam adhikaṃ romāvaliḥ kena sā || BharSt_2.15 ||",
  "GK22bharst_u:487": "mukhena candra-kāntena mahānīlaiḥ śiroruhaiḥ |",
  "GK22bharst_u:488": "karābhyāṃ padmarāgābhyāṃ reje ratnamayīva sā || BharSt_2.16 ||",
  "GK22bharst_u:489": "guruṇā stana-bhāreṇa mukha-candreṇa bhāsvatā |",
  "GK22bharst_u:490": "śanaiś-carābhyāṃ pādābhyāṃ reje grahamayīva sā || BharSt_2.17 ||",
  "GK22bharst_u:491": "tasyāḥ stanau yadi ghanau jaghanaṃ ca hāri",
  "GK22bharst_u:492": "vaktraṃ ca cāru tava citta kim ākulatvam |",
  "GK22bharst_u:493": "puṇyaṃ kuruṣva yadi teṣu tavāsti vāñchā",
  "GK22bharst_u:494": "puṇyair vinā na hi bhavanti samīhitārthāḥ || BharSt_2.18 ||",
  "GK22bharst_u:495": "ime tāruṇya-śrī-nava-parimalāḥ prauḍha-suratapratāpa-",
  "GK22bharst_u:496": "prārambhāḥ smara-vijaya-dāna-pratibhuvaḥ |",
  "GK22bharst_u:497": "ciraṃ cetaś corā abhinava-vikāraika-guravo",
  "GK22bharst_u:498": "vilāsa-vyāpārāḥ kim api vijayante mṛga-dṛśām || BharSt_2.19 ||",
  "GK22bharst_u:499": "praṇaya-madhurāḥ premodgārā rasāśrayatāṃ gatāḥ",
  "GK22bharst_u:500": "phaṇiti-madhurā mugdha-prāyāḥ prakāśita-sammadāḥ |",
  "GK22bharst_u:501": "prakṛti-subhagā visrambhārdrāḥ smarodaya-dāyinī",
  "GK22bharst_u:502": "rahasi kim api svairālāpā haranti mṛgīdṛśām || BharSt_2.20 ||",
  "GK22bharst_u:503": "viśramya viśramya vana-drumāṇāṃ",
  "GK22bharst_u:504": "chāyāsu tanvī vicacāra kācit |",
  "GK22bharst_u:505": "stanottarīyeṇa karoddhṛtena",
  "GK22bharst_u:506": "nivārayantī śaśino mayūkhān || BharSt_2.21 ||",
  "GK22bharst_u:507": "adarśane darśana-mātra-kāmā",
  "GK22bharst_u:508": "dṛṣṭvā pariṣvaṅga-sukhaika-lolā |",
  "GK22bharst_u:509": "āliṅgitāyāṃ punar āyatākṣyāmāśāsmahe",
  "GK22bharst_u:510": "vigrahayor abhedam || BharSt_2.22 ||",
  "GK22bharst_u:511": "mālatī śirasi jṛmbhaṇaṃ mukhe",
  "GK22bharst_u:512": "candanaṃ vapuṣi kuṅkumāvilam |",
  "GK22bharst_u:513": "vakṣasi priyatamā madālasā",
  "GK22bharst_u:514": "svarga eṣa pariśiṣṭa āgamaḥ || BharSt_2.23 ||",
  "GK22bharst_u:515": "prāṅ mām eti manāg anāgata-rasaṃ jātābhilāṣāṃ tataḥ",
  "GK22bharst_u:516": "savrīḍaṃ tad anu ślathodyamam atha pradhvasta-dhairyaṃ punaḥ |",
  "GK22bharst_u:517": "premārdraṃ spṛhaṇīya-nirbhara-rahaḥ krīḍā-pragalbhaṃ tato",
  "GK22bharst_u:518": "niḥsaṅgāṅga-vikarṣaṇādhika-sukha-ramyaṃ kula-strī-ratam || BharSt_2.24 ||",
  "GK22bharst_u:519": "urasi nipatitānāṃ srasta-dhammillakānāṃ",
  "GK22bharst_u:520": "mukulita-nayanānāṃ kiñcid-unmīlitānām |",
  "GK22bharst_u:521": "upari surata-kheda-svinna-gaṇḍa-sthalānāmadhara-",
  "GK22bharst_u:522": "madhu vadhūnāṃ bhāgyavantaḥ pibanti || BharSt_2.25 ||",
  "GK22bharst_u:523": "āmīlita-nayanānāṃ yaḥ",
  "GK22bharst_u:524": "surataraso 'nu saṃvidaṃ bhāti |",
  "GK22bharst_u:525": "mithurair mitho 'vadhāritamavitatham",
  "GK22bharst_u:526": "idam eva kāma-nirbarhaṇam || BharSt_2.26 ||",
  "GK22bharst_u:527": "idam anucitam akramaś ca puṃsāṃ",
  "GK22bharst_u:528": "yad iha jarāsv api manmathā vikārāḥ |",
  "GK22bharst_u:529": "tad api ca na kṛtaṃ nitambinīnāṃ",
  "GK22bharst_u:530": "stana-patanāvadhi jīvitaṃ rataṃ vā || BharSt_2.27 ||",
  "GK22bharst_u:531": "rājas-tṛṣṇāmburāśer na hi jagati gataḥ kaścid evāvasānaṃ",
  "GK22bharst_u:532": "ko vārtho 'rthaiḥ prabhūtaiḥ sva-vapuṣi galite yauvane sānurāge |",
  "GK22bharst_u:533": "gacchāmaḥ sadma yāvad vikasita-nayanendīvarālokinīnāmākramyākramya",
  "GK22bharst_u:534": "rūpaṃ jhaṭiti na jarayā lupyate preyasīnām || BharSt_2.28 ||",
  "GK22bharst_u:535": "rāgasyāgāram ekaṃ naraka-śata-mahā-duḥkha-samprāpti-heturmohasyotpatti-",
  "GK22bharst_u:536": "bījaṃ jaladhara-paṭalaṃ jñāna-tārādhipasya |",
  "GK22bharst_u:537": "kandarpasyaika-mitraṃ prakaṭita-vividha-spaṣṭa-doṣa-prabandhaṃ",
  "GK22bharst_u:538": "loke 'smin na hy artha-vraja-kula-bhavana-yauvanād anyad asti || BharSt_2.29 ||",
  "GK22bharst_u:539": "śṛṅgāra-druma-nīrade prasṛmara-krīḍā-rasa-srotasi",
  "GK22bharst_u:540": "pradyumna-priya-bāndhave catura-vāṅ-muktā-phalodanvati |",
  "GK22bharst_u:541": "tanvī-netra-cakora-pāvana-vidhau saubhāgya-lakṣmī-nidhau",
  "GK22bharst_u:542": "dhanyaḥ ko 'pi na vikriyāṃ kalayati prāpte nave yauvane || BharSt_2.30 ||",
  "GK22bharst_u:543": "saṃsāre 'sminn asāre kunṛpati-bhavana-dvāra-sevā-kalaṅkavyāsaṅga-",
  "GK22bharst_u:544": "vyasta-dhairyaṃ katham amala-dhiyo mānasaṃ saṃvidadhyuḥ |",
  "GK22bharst_u:545": "yady etāḥ prodyad-indu-dyuti-nicaya-bhṛto na syur ambhoja-netrāḥ",
  "GK22bharst_u:546": "preṅkhat-kāñcī-kalāpāḥ stana-bhara-vinaman-madhya-bhājas taruṇyaḥ || BharSt_2.31 ||",
  "GK22bharst_u:547": "siddhādhyāsita-kandare hara-vṛṣa-skandhāvarugṇa-drume",
  "GK22bharst_u:548": "gaṅgā-dhauta-śilā-tale himavataḥ sthāne sthite śreyasi |",
  "GK22bharst_u:549": "kaḥ kurvīta śiraḥ praṇāma-malinaṃ mlānaṃ manasvī jano",
  "GK22bharst_u:550": "yad-vitrasta-kuraṅga-śāva-nayanā na syuḥ smarāstraṃ striyaḥ || BharSt_2.32 ||",
  "GK22bharst_u:551": "saṃsāra tava paryanta-padavī na davīyasī |",
  "GK22bharst_u:552": "antarā dustarā na syur yadi te madirekṣaṇām || BharSt_2.33 ||",
  "GK22bharst_u:553": "diśa vana-hariṇībhyo vaṃśa-kāṇḍa-cchavīnāṃ",
  "GK22bharst_u:554": "kavalam upala-koṭi-cchinna-mūlaṃ kuśānām |",
  "GK22bharst_u:555": "śaka-yuvati-kapolāpāṇḍutāmbūla-vallīdalam",
  "GK22bharst_u:556": "aruṇa-nakhāgraiḥ pāṭitaṃ vā vadhūbhyaḥ || BharSt_2.34 ||",
  "GK22bharst_u:557": "asārāḥ sarve te virati-virasāḥ pāpa-viṣayā",
  "GK22bharst_u:558": "jugupsyantāṃ yad vā nanu sakala-doṣāspadam iti |",
  "GK22bharst_u:559": "tathāpy etad-bhūmau nahi para-hitāt puṇyam adhikaṃ",
  "GK22bharst_u:560": "na cāsmin saṃsāre kuvalaya-dṛśo ramyam aparam || BharSt_2.35 ||",
  "GK22bharst_u:561": "etat-kāma-phalo loke yad dvayor eka-cittatā |",
  "GK22bharst_u:562": "anya-citta-kṛte kāme śavayor iva saṅgamaḥ || BharSt_2.35*1 ||",
  "GK22bharst_u:563": "mātsaryam utsārya vicārya kāryamāryāḥ",
  "GK22bharst_u:564": "samaryādam idaṃ vadantu |",
  "GK22bharst_u:565": "sevyā nitambāḥ kim u bhūdharāṇāmata",
  "GK22bharst_u:566": "smara-smera-vilāsinīnām || BharSt_2.36 ||",
  "GK22bharst_u:567": "saṃsāre svapna-sāre pariṇati-tarale dve gatī paṇḍitānāṃ",
  "GK22bharst_u:568": "tattva-jñānāmṛtāmbhaḥ-plava-lalita-dhiyāṃ yātu kālaḥ kathañcit |",
  "GK22bharst_u:569": "no cen mugdhāṅganānāṃ stana-jaghana-ghanābhoga-sambhoginīnāṃ",
  "GK22bharst_u:570": "sthūlopastha-sthalīṣu sthagita-karatala-sparśa-līlodyamānām || BharSt_2.37 ||",
  "GK22bharst_u:571": "āvāsaḥ kriyatāṃ gaṅge pāpa-hāriṇi vāriṇi |",
  "GK22bharst_u:572": "stana-dvaye taruṇyā vā manohāriṇi hāriṇi || BharSt_2.38 ||",
  "GK22bharst_u:573": "kim iha bahubhir uktair yukti-śūnyaiḥ pralāpairdvayam",
  "GK22bharst_u:574": "iha puruṣāṇāṃ sarvadā sevanīyam |",
  "GK22bharst_u:575": "abhinava-mada-līlā-lālasaṃ sundarīṇāṃ",
  "GK22bharst_u:576": "stana-bhara-parikhinnaṃ yauvanaṃ vā vanaṃ vā || BharSt_2.39 ||",
  "GK22bharst_u:577": "satyaṃ janā vacmi na pakṣa-pātāl",
  "GK22bharst_u:578": "lokeṣu saptasv api tathyam etat |",
  "GK22bharst_u:579": "nānyan manohāri nitambinībhyo",
  "GK22bharst_u:580": "duḥkhaika-hetur na ca kaścid anyaḥ || BharSt_2.40 ||",
  "GK22bharst_u:581": "kāntety utpala-locaneti vipula-śroṇī-bharety unnamatpīnottuṅga-",
  "GK22bharst_u:582": "payodhareti samukhāmbhojeti subhrūr iti |",
  "GK22bharst_u:583": "dṛṣṭvā mādyati modate 'bhiramate prastauti vidvān api",
  "GK22bharst_u:584": "pratyakṣāśuci-bhastrikāṃ striyam aho mohasya duśceṣṭitam || BharSt_2.41 ||",
  "GK22bharst_u:585": "smṛtā bhavati tāpāya dṛṣṭā conmāda-kāriṇī |",
  "GK22bharst_u:586": "spṛṣṭā bhavati mohāya sā nāma dayitā katham || BharSt_2.42 ||",
  "GK22bharst_u:587": "tāvad evāmṛtamayī yāval locana-gocarā |",
  "GK22bharst_u:588": "cakṣuṣ-pathād atītā tu viṣād apy atiricyate || BharSt_2.43 ||",
  "GK22bharst_u:589": "nāmṛtaṃ na viṣaṃ kiñcid etāṃ muktvā nitambinīm |",
  "GK22bharst_u:590": "saivāmṛta-latā raktā viraktā viṣa-vallarī || BharSt_2.44 ||",
  "GK22bharst_u:591": "āvartaḥ saṃśayānām avinaya-bhuvanaṃ paṭṭaṇaṃ sāhasānāṃ",
  "GK22bharst_u:592": "doṣāṇāṃ sannidhānaṃ kapaṭa-śata-mayaṃ kṣetram apratyayānām |",
  "GK22bharst_u:593": "svarga-dvārasya vighno naraka-pura-mukha sarvamāyākaraṇḍaṃ",
  "GK22bharst_u:594": "strī-yantraṃ kena sṛṣṭaṃ viṣam amṛtamayaṃ prāṇi-lokasya pāśaḥ || BharSt_2.45 ||",
  "GK22bharst_u:595": "no satyena mṛgāṅka eṣa vadanī-bhūto na cendīvaradvandvaṃ",
  "GK22bharst_u:596": "locanatāṃ gata na kanakair apy aṅga-yaṣṭiḥ kṛtā |",
  "GK22bharst_u:597": "kintv evaṃ kavibhiḥ pratārita-manās tattvaṃ vijānann api",
  "GK22bharst_u:598": "tvaṅ-māṃsāsthi-mayaṃ vapur mṛga-dṛśāṃ mando janaḥ sevate || BharSt_2.46 ||",
  "GK22bharst_u:599": "līlāvatīnāṃ sahajā vilāsāsta",
  "GK22bharst_u:600": "eva mūḍhasya hṛdi sphuranti |",
  "GK22bharst_u:601": "rāgo nalinyā hi nisarga-siddhastatra",
  "GK22bharst_u:602": "bhramty eva vṛthā ṣaḍ-aṅghriḥ || BharSt_2.47 ||",
  "GK22bharst_u:603": "saṃmohayanti madayanti viḍambayanti",
  "GK22bharst_u:604": "nirbhartsyanti ramayanti viṣādayanti |",
  "GK22bharst_u:605": "etāḥ praviśya sadayaṃ hṛdayaṃ narāṇāṃ",
  "GK22bharst_u:606": "kiṃ nāma vāma-nayanā na samācaranti || BharSt_2.47*1 ||",
  "GK22bharst_u:607": "yad etat pūrṇendu-dyuti-haram udārākṛti paraṃ",
  "GK22bharst_u:608": "mukhābjaṃ tanvaṅgyāḥ kila vasati yatrādhara-madhu |",
  "GK22bharst_u:609": "idaṃ tat kiṃ pāka-druma-phalam idānīm atirasavyatīte 'smin",
  "GK22bharst_u:610": "kāle viṣam iva bhaviṣyty asukhadam || BharSt_2.48 ||",
  "GK22bharst_u:611": "unmīlat-trivalī-taraṅga-nilayā prottuṅga-pīna-stanadvandvenodgata-",
  "GK22bharst_u:612": "cakravāka-yugalā vaktrāmbujodbhāsinī |",
  "GK22bharst_u:613": "kāntākāra-dharā nadīyam abhitaḥ krūrātra nāpekṣate",
  "GK22bharst_u:614": "saṃsārārṇava-majjanaṃ yadi tadā dūreṇa santyajyatām || BharSt_2.49 ||",
  "GK22bharst_u:615": "jalpanti sārdham anyena paśyanty anyaṃ savibhramāḥ |",
  "GK22bharst_u:616": "hṛd-gataṃ cintayanty anyaṃ priyaḥ ko nāma yoṣitām || BharSt_2.50 ||",
  "GK22bharst_u:617": "madhu tiṣṭhati vāci yoṣitāṃ hṛdi hālāhalam eva kevalam |",
  "GK22bharst_u:618": "ataeva nipīyate 'dharo hṛdayaṃ muṣṭibhir eva tāḍyate || BharSt_2.51 ||",
  "GK22bharst_u:619": "apasara sakhe dūrād asmāt kaṭākṣa-viṣānalāt",
  "GK22bharst_u:620": "prakṛti-viṣamād yoṣit-sarpād vilāsa-phaṇābhṛtaḥ |",
  "GK22bharst_u:621": "itara-phaṇinā daṣṭaḥ śakyaś cikitsitum auṣadhaiścatur-",
  "GK22bharst_u:622": "vanitābhogi-grastaṃ hi mantriṇaḥ || BharSt_2.52 ||",
  "GK22bharst_u:623": "vistāritaṃ makara-ketana-dhīvareṇa",
  "GK22bharst_u:624": "strī-saṃjñitaṃ baḍiśam atra bhavāmbu-rāśau |",
  "GK22bharst_u:625": "yenācirāt tad-adharāmiṣa-lola-martya-",
  "GK22bharst_u:626": "matsyān vikṛṣya vipacaty anurāga-vahnau || BharSt_2.53 ||",
  "GK22bharst_u:627": "kāminī-kāya-kāntāre kuca-parvata-durgame |",
  "GK22bharst_u:628": "mā saṃcara manaḥ pāntha tatrāste smara-taskaraḥ || BharSt_2.54 ||",
  "GK22bharst_u:629": "vyādīrgheṇa calena vaktra-gatinā tejasvinā bhoginā",
  "GK22bharst_u:630": "nīlābja-dyutināhinā param ahaṃ dṛṣṭo na tac-cakṣuṣā |",
  "GK22bharst_u:631": "dṛṣṭe santi cikitsakā diśi diśi prāyeṇa darmārthino",
  "GK22bharst_u:632": "mugdhākṣkṣaṇa-vīkṣitasya na hi me vaidyo na cāpy auṣadham || BharSt_2.55 ||",
  "GK22bharst_u:633": "iha hi madhura-gītaṃ nṛtyam etad-raso 'yaṃ",
  "GK22bharst_u:634": "sphurati parimalo 'sau sparśa eṣa stanānām |",
  "GK22bharst_u:635": "iti hata-paramārthair indriyair bhrāmyamāṇaḥ",
  "GK22bharst_u:636": "sva-hita-karaṇa-dhūrtaiḥ pañcabhir vañcito 'smi || BharSt_2.56 ||",
  "GK22bharst_u:637": "na gamyo mantrāṇāṃ na ca bhavati bhaiṣajya-viṣayo",
  "GK22bharst_u:638": "na cāpi pradhvaṃsaṃ vrajati vividhaiḥ śāntika-śataiḥ |",
  "GK22bharst_u:639": "bhramāveśād aṅge kam api vidadhad bhaṅgam asakṛt",
  "GK22bharst_u:640": "smarāpasmāro 'yaṃ bhramayati dṛśaṃ ghūrṇayati ca || BharSt_2.57 ||",
  "GK22bharst_u:641": "jāty-andhāya ca durmukhāya ca jarājīrṇā khilāṅgāya ca",
  "GK22bharst_u:642": "grāmīṇāya ca duṣkulāya ca galat-kuṣṭhābhibhūtāya ca |",
  "GK22bharst_u:643": "yacchantīṣu manoharaṃ nija-vapu-lakṣmī-lava-śraddhayā",
  "GK22bharst_u:644": "paṇya-strīṣu viveka-kalpa-latikāśa-strīṣu rājyeta kaḥ || BharSt_2.58 ||",
  "GK22bharst_u:645": "veśyāsau madana-jvālā",
  "GK22bharst_u:646": "rūpe 'ndhana-vivardhitā |",
  "GK22bharst_u:647": "kāmibhir yatra hūyante",
  "GK22bharst_u:648": "yauvanāni dhanāni ca || BharSt_2.59 ||",
  "GK22bharst_u:649": "kaś cumbati kula-puruṣo veśyādhara-pallavaṃ manojñam api |",
  "GK22bharst_u:650": "cārabhaṭa-cora-ceṭaka-naṭa-viṭa-niṣṭhīvana-śarāvam || BharSt_2.60 ||",
  "GK22bharst_u:651": "dhanyās ta eva dhavalāyata-locanānāṃ",
  "GK22bharst_u:652": "tāruṇya-darpa-ghana-pīna-payodharāṇām |",
  "GK22bharst_u:653": "kṣāmodaropari lasat-trivalī-latānāṃ",
  "GK22bharst_u:654": "dṛṣṭvākṛtiṃ vikṛtim eti mano na yeṣām || BharSt_2.61 ||",
  "GK22bharst_u:655": "bāle līlā-mukulitam amī mantharā dṛṣṭi-pātāḥ",
  "GK22bharst_u:656": "kiṃ kṣipyante virama-virama vyartha eṣa śramas te |",
  "GK22bharst_u:657": "sampraty anye vayam uparataṃ bālyam āsthā vanānte",
  "GK22bharst_u:658": "kṣīṇo mohas tṛṇam iva jagaj-jālam ālokayāmaḥ || BharSt_2.62 ||",
  "GK22bharst_u:659": "iyaṃ bālā māṃ praty anavaratam indīvara-dalaprabhā",
  "GK22bharst_u:660": "cīraṃ cakṣuḥ kṣipati kim abhipretam anayā |",
  "GK22bharst_u:661": "gato moho 'smākaṃ smara-śabara-bāṇa-vyatikarajvara-",
  "GK22bharst_u:662": "jvālā śāntā tad api na varākī viramati || BharSt_2.63 ||",
  "GK22bharst_u:663": "kiṃ kandarpa karaṃ kadarthayasi re kodaṇḍa-ṭaṅkāritaṃ",
  "GK22bharst_u:664": "re re kokila komalaṃ kala-ravaṃ kiṃ vā vṛthā jalpasi |",
  "GK22bharst_u:665": "mugdhe snigdha-vidagdha-cāru-madhurair lolaiḥ kaṭākṣair alaṃ",
  "GK22bharst_u:666": "cetaś cumbita-candra-cūḍa-caraṇa-dhyānāmṛtaṃ vartate || BharSt_2.64 ||",
  "GK22bharst_u:667": "virahe 'pi saṅgamaḥ khalu",
  "GK22bharst_u:668": "parasparaṃ saṅgataṃ mano yeṣām |",
  "GK22bharst_u:669": "hṛdayam api vighaṭṭitaṃ cet",
  "GK22bharst_u:670": "saṅgī virahaṃ viśeṣayati || BharSt_2.65 ||",
  "GK22bharst_u:671": "kiṃ gatena yadi sā na jīvati",
  "GK22bharst_u:672": "prāṇiti priyatamā tathāpi kim |",
  "GK22bharst_u:673": "ity udīkṣya nava-megha-mālikāṃ",
  "GK22bharst_u:674": "na prayāti pathikaḥ sva-mandiram || BharSt_2.66 ||",
  "GK22bharst_u:675": "viramata budhā yoṣit-saṅgāt sukhāt kṣaṇa-bhaṅgurāt",
  "GK22bharst_u:676": "kuruta karuṇā-maitrī-prajñā-vadhū-jana-saṅgamam |",
  "GK22bharst_u:677": "na khalu narake hārākrāntaṃ ghana-stana-maṇḍalaṃ",
  "GK22bharst_u:678": "śaraṇam athavā śroṇī-bimbaṃ raṇan-maṇi-mekhalam || BharSt_2.67 ||",
  "GK22bharst_u:679": "yadā yogābhyāsa-vyasana-kṛśayor ātma-manasoravicchinnā",
  "GK22bharst_u:680": "maitrī sphurati kṛtinas tasya kim u taiḥ |",
  "GK22bharst_u:681": "priyāṇām ālāpair adhara-madhubhir vaktra-vidhubhiḥ",
  "GK22bharst_u:682": "saniśvāsāmodaiḥ sakuca-kalaśāśleṣa-surataiḥ || BharSt_2.68 ||",
  "GK22bharst_u:683": "yadāsīd ajñānaṃ smara-timira-sañcāra-janitaṃ",
  "GK22bharst_u:684": "tadā dṛṣṭa-nārī-mayam idam aśeṣaṃ jagad iti |",
  "GK22bharst_u:685": "idānīm asmākaṃ paṭutara-vivekāñjana-juṣāṃ",
  "GK22bharst_u:686": "samībhūtā dṛṣṭis tribhuvanam api brahma manute || BharSt_2.69 ||",
  "GK22bharst_u:687": "tāvad eva kṛtinām api sphuratyeṣa",
  "GK22bharst_u:688": "nirmala-viveka-dīpakaḥ |",
  "GK22bharst_u:689": "yāvad eva na kuraṅga-cakṣuṣāṃ",
  "GK22bharst_u:690": "tāḍyate caṭula-locanāñcalaiḥ || BharSt_2.70 ||",
  "GK22bharst_u:691": "vacasi bhavati saṅga-tyāgam uddiśya vārtā",
  "GK22bharst_u:692": "śruti-mukhara-mukhānāṃ kevalaṃ paṇḍitānām |",
  "GK22bharst_u:693": "jaghanam aruṇa-ratna-granthi-kāñcī-kalāpaṃ",
  "GK22bharst_u:694": "kuvalaya-nayanānāṃ ko vihātuṃ samarthaḥ || BharSt_2.71 ||",
  "GK22bharst_u:695": "sva-para-pratārako 'sau",
  "GK22bharst_u:696": "nindati yo 'līka-paṇḍito yuvatīḥ |",
  "GK22bharst_u:697": "yasmāt tapaso 'pi phalaṃ",
  "GK22bharst_u:698": "svargaḥ svarge 'pi cāpsarasaḥ || BharSt_2.72 ||",
  "GK22bharst_u:699": "mattebha-kumbha-dalane bhuvi santi dhīrāḥ",
  "GK22bharst_u:700": "kecit pracaṇḍa-mṛga-rāja-vadhe 'pi dakṣāḥ |",
  "GK22bharst_u:701": "kintu bravīmi balināṃ purataḥ prasahya",
  "GK22bharst_u:702": "kandarpa-darpa-dalane viralā manuṣyāḥ || BharSt_2.73 ||",
  "GK22bharst_u:703": "san-mārge tāvad āste prabhavati ca naras tāvad evendriyāṇāṃ",
  "GK22bharst_u:704": "lajjāṃ tāvad vidhatte vinayam api samālambate tāvad eva |",
  "GK22bharst_u:705": "bhrū-cāpākṛṣṭa-muktāḥ śravaṇa-patha-gatā nīla-pakṣmāṇa ete",
  "GK22bharst_u:706": "yāval līlāvatīnāṃ hṛdi na dhṛtimuṣo dṛṣṭi-bāṇāḥ patanti || BharSt_2.74 ||",
  "GK22bharst_u:707": "unmatta-prema-saṃrambhād",
  "GK22bharst_u:708": "ārabhante yad-aṅganāḥ |",
  "GK22bharst_u:709": "tatra pratyūham ādhātuṃ",
  "GK22bharst_u:710": "brahmāpi khalu kātaraḥ || BharSt_2.75 ||",
  "GK22bharst_u:711": "tāvan mahattvaṃ pāṇḍityaṃ",
  "GK22bharst_u:712": "kulīnatvaṃ vivekitā |",
  "GK22bharst_u:713": "yāvaj jvalati nāṅgeṣu",
  "GK22bharst_u:714": "hataḥ pañceṣu-pāvakaḥ || BharSt_2.76 ||",
  "GK22bharst_u:715": "śāstrajño 'pi praguṇi-tanayo 'tyānta-bādhāpi bāḍhaṃ",
  "GK22bharst_u:716": "saṃsāre 'smin bhavati viralo bhājanaṃ sad-gatīnām |",
  "GK22bharst_u:717": "yenaitasmin niraya-nagara-dvāram udghāṭayantī",
  "GK22bharst_u:718": "vāmākṣīṇāṃ bhavati kuṭilā bhrū-latā kuñcikeva || BharSt_2.77 ||",
  "GK22bharst_u:719": "kṛśaḥ kāṇaḥ khañjaḥ śravaṇa-rahitaḥ puccha-vikalo",
  "GK22bharst_u:720": "vraṇī pūya-klinnaḥ kṛmi-kula-śatair āvṛta-tanuḥ |",
  "GK22bharst_u:721": "kṣudhā kṣāmo jīrṇaḥ piṭharaka-kapālārpita-galaḥ",
  "GK22bharst_u:722": "śunīm anveti śvā hatam api ca hanty eva madanaḥ || BharSt_2.78 ||",
  "GK22bharst_u:723": "strī-mudrāṃ kusumāyudhasya jayinīṃ sarvārtha-sampat-karīṃ",
  "GK22bharst_u:724": "ye mūḍhāḥ pravihāya yānti kudhiyo mithyā-phalānveṣiṇaḥ |",
  "GK22bharst_u:725": "te tenaiva nihatya nirdayataraṃ nagnīkṛtā muṇḍitāḥ",
  "GK22bharst_u:726": "kecit pañca-śikhī-kṛtāś ca jaṭilāḥ kāpālikāś cāpare || BharSt_2.79 ||",
  "GK22bharst_u:727": "viśvāmitra-parāśara-prabhṛtayo vātāmbu-parṇāśanāste 'pi",
  "GK22bharst_u:728": "strī-mukha-paṅkajaṃ sulalitaṃ dṛṣṭvaiva mohaṃ gatāḥ |",
  "GK22bharst_u:729": "śālyannaṃ sa-ghṛtaṃ payo-dadhi-yutaṃ ye bhuñjate mānavāsteṣām",
  "GK22bharst_u:730": "indriya-nigraho yadi bhaved vindhyaḥ plavet sāgare || BharSt_2.80 ||",
  "GK22bharst_u:731": "parimala-bhṛto vātāḥ śākhā navāṅkura-koṭayo",
  "GK22bharst_u:732": "madhura-vidhurotkaṇṭhā-bhājaḥ priyā pika-pakṣiṇām |",
  "GK22bharst_u:733": "virala-virasa-svedodgārā vadhū-vadanendavaḥ",
  "GK22bharst_u:734": "prasarati madhau dhātryāṃ jāto na kasya guṇodayaḥ || BharSt_2.81 ||",
  "GK22bharst_u:735": "madhur ayaṃ madhurair api kokilā",
  "GK22bharst_u:736": "kala-ravair malayasya ca vāyubhiḥ |",
  "GK22bharst_u:737": "virahiṇaḥ prahiṇasti śarīriṇo",
  "GK22bharst_u:738": "vipadi hanta sudhāpi viṣāyate || BharSt_2.82 ||",
  "GK22bharst_u:739": "āvāsaḥ kila-kiñcitasya dayitā-pārśve vilāsālasāḥ",
  "GK22bharst_u:740": "karṇe kokila-kāminī-kala-ravaḥ smero latā-maṇḍapaḥ |",
  "GK22bharst_u:741": "goṣṭhī sat-kavibhiḥ samaṃ katipayair mugdhāḥ sudhāṃśoḥ karāḥ",
  "GK22bharst_u:742": "keṣāṃcit sukhayanti cātra hṛdayaṃ caitre vicitrāḥ kṣapāḥ || BharSt_2.83 ||",
  "GK22bharst_u:743": "pāntha strī-virahānalāhuti-kalām ātanvatī mañjarīmākandeṣu",
  "GK22bharst_u:744": "pikāṅganābhir adhunā sotkaṇṭham ālokyate |",
  "GK22bharst_u:745": "apy ete nava-pāṭalā-parimala-prāg-bhāra-pāṭac-carā",
  "GK22bharst_u:746": "vānti-klānti-vitāna-tānava-kṛtaḥ śrīkhaṇḍa-śailānilāḥ || BharSt_2.84 ||",
  "GK22bharst_u:747": "prathitaḥ praṇayavatīnāṃ",
  "GK22bharst_u:748": "tāvat padam ātanotu hṛdi mānaḥ |",
  "GK22bharst_u:749": "bhavati na yāvac candanataru-",
  "GK22bharst_u:750": "surabhir malaya-pavamānaḥ || BharSt_2.85 ||",
  "GK22bharst_u:751": "sahakāra-kusuma-kesaranikara-",
  "GK22bharst_u:752": "bharāmoda-mūrcchita-dig-ante |",
  "GK22bharst_u:753": "madhura-madhura-vidhura-madhupe",
  "GK22bharst_u:754": "madhau bhavet kasya notkaṇṭhā || BharSt_2.86 ||",
  "GK22bharst_u:755": "acchāccha-candana-rasārdratarā mṛgākṣyo",
  "GK22bharst_u:756": "dhārā-gṛhāṇi kusumāni ca kaumudī ca |",
  "GK22bharst_u:757": "mando marut sumanasaḥ śuci harmya-pṛṣṭhaṃ",
  "GK22bharst_u:758": "grīṣme madaṃ ca madanaṃ ca vivardhayanti || BharSt_2.87 ||",
  "GK22bharst_u:759": "srajo hṛdy āmodā vyajana-pavanaś candra-kiraṇāḥ",
  "GK22bharst_u:760": "parāgaḥ kāsāro malayaja-rajaḥ śīdhu viśadam |",
  "GK22bharst_u:761": "śuciḥ saudhotsaṅgaḥ pratanu vasanaṃ paṅkaja-dṛśo",
  "GK22bharst_u:762": "nidāgha-rtāv etad vilasati labhante sukṛtinaḥ || BharSt_2.88 ||",
  "GK22bharst_u:763": "sudhā-śubhraṃ dhāma sphurad-amala-raśmiḥ śaśadharaḥ",
  "GK22bharst_u:764": "priyā-vaktrāmbhojaṃ malayaja-rajaś cātisurabhiḥ |",
  "GK22bharst_u:765": "srajo hṛdyāmodās tad idam akhilaṃ rāgiṇi jane",
  "GK22bharst_u:766": "karoty antaḥ kṣobhaṃ na tu viṣaya-saṃsarga-vimukhe || BharSt_2.89 ||",
  "GK22bharst_u:767": "taruṇī-veṣoddīpita-kāmā",
  "GK22bharst_u:768": "vikasaj-jātī-puṣpa-sugandhiḥ |",
  "GK22bharst_u:769": "unnata-pīna-payodhara-bhārā",
  "GK22bharst_u:770": "prāvṛṭ tanute kasya na harṣam || BharSt_2.90 ||",
  "GK22bharst_u:771": "viyad-upacita-meghaṃ bhūmayaḥ kandalinyo",
  "GK22bharst_u:772": "nava-kuṭaja-kadambāmodino gandhavāhāḥ |",
  "GK22bharst_u:773": "śikhi-kula-kala-kekārāvaramyā vanāntāḥ",
  "GK22bharst_u:774": "sukhinam asukhinaṃ vā sarvam utkaṇṭhayanti || BharSt_2.91 ||",
  "GK22bharst_u:775": "upari ghanaṃ ghana-paṭalaṃ",
  "GK22bharst_u:776": "tiryag girayo 'pi nartita-mayūrāḥ |",
  "GK22bharst_u:777": "kṣitir api kandala-dhavalā",
  "GK22bharst_u:778": "dṛṣṭiṃ pathikaḥ kva pātayati || BharSt_2.92 ||",
  "GK22bharst_u:779": "ito vidyud-vallī-vilasitam itaḥ ketaki-taroḥ",
  "GK22bharst_u:780": "sphuran gandhaḥ prodyaj-jalada-ninada-sphūrjitam itaḥ |",
  "GK22bharst_u:781": "itaḥ keki-krīḍā-kala-kala-ravaḥ pakṣmala-dṛśāṃ",
  "GK22bharst_u:782": "kathaṃ yāsyanty ete viraha-divasāḥ sambhṛta-rasāḥ || BharSt_2.93 ||",
  "GK22bharst_u:783": "asūci-sañcāre tamasi nabhasi prauḍha-jaladadhvani-",
  "GK22bharst_u:784": "prājñaṃmanye patati pṛṣatānāṃ ca nicaye |",
  "GK22bharst_u:785": "idaṃ saudāminyāḥ kanaka-kamanīyaṃ vilasitaṃ",
  "GK22bharst_u:786": "mudaṃ ca mlāniṃ ca prathayati pathi svaira-sudṛśām || BharSt_2.94 ||",
  "GK22bharst_u:787": "āsāreṇa na harmyataḥ priyatamair yātuṃ bahiḥ śakyate",
  "GK22bharst_u:788": "śītotkampa-nimittam āyata-dṛśā gāḍhaṃ samāliṅgyate |",
  "GK22bharst_u:789": "jātāḥ śīkara-śītalāś ca marutor atyanta-kheda-cchido",
  "GK22bharst_u:790": "dhanyānāṃ bata durdinaṃ sudinatāṃ yāti priyā-saṅgame || BharSt_2.95 ||",
  "GK22bharst_u:791": "ardhaṃ suptvā niśāyāḥ sarabhasa-suratāyāsa-sanna-ślathāṅgaprodbhūtāsahya-",
  "GK22bharst_u:792": "tṛṣṇo madhu-mada-nirato harmya-pṛṣṭhe vivikte |",
  "GK22bharst_u:793": "sambhoga-klānta-kāntā-śithila-bhuja-latā-varjitaṃ karkarīto",
  "GK22bharst_u:794": "jyotsnābhinnāccha-dhāraṃ pibati na salilaṃ śāradaṃ manda-puṇyaḥ || BharSt_2.96 ||",
  "GK22bharst_u:795": "hemante dadhi-dugdha-sarpir aśanā māñjiṣṭha-vāso-bhṛtaḥ",
  "GK22bharst_u:796": "kāśmīra-drava-sāndra-digdha-vapuṣaś chinnā vicitrai rataiḥ |",
  "GK22bharst_u:797": "vṛttoru-stana-kāminojana-kṛtāśleṣā gṛhābhyantare",
  "GK22bharst_u:798": "tāmbūlī-dala-pūga-pūrita-mukhā dhanyāḥ sukhaṃ śerate || BharSt_2.97 ||",
  "GK22bharst_u:799": "praduyat-prauḍha-priyaṅgu-dyuti-bhṛti vikasat-kunda-mādyad-dvirephe",
  "GK22bharst_u:800": "kāle prāleya-vāta-pracala-vilasitodāra-mandāra-dhāmni |",
  "GK22bharst_u:801": "yeṣāṃ no kaṇṭha-lagnā kṣaṇam api tuhina-kṣoda-dakṣā mṛgākṣī",
  "GK22bharst_u:802": "tesām āyāma-yāmā yama-sadana-samā yāminī yāti yūnām || BharSt_2.98 ||",
  "GK22bharst_u:803": "cumbanto gaṇḍa-bhittīr alakavati mukhe sītkṛtāny ādadhānā",
  "GK22bharst_u:804": "vakṣaḥ-sūtkañcukeṣu stana-bhara-pulakodbhedam āpādayantaḥ |",
  "GK22bharst_u:805": "ūrū-nākampayantaḥ pṛthu-jaghana-taṭāt sraṃsayanto 'ṃśukāni",
  "GK22bharst_u:806": "vyaktaṃ kāntā-janānāṃ viṭa-carita-bhṛtaḥ śaiśirā vānti vātāḥ || BharSt_2.99 ||",
  "GK22bharst_u:807": "keśānākulayan dṛśo mukulayan vāso balād ākṣipannātanvan",
  "GK22bharst_u:808": "pulakodgamaṃ prakaṭayann āvega-kampaṃ śanaiḥ |",
  "GK22bharst_u:809": "bāraṃ bāram udāra-sītkṛta-kṛto danta-cchadān pīḍayan",
  "GK22bharst_u:810": "prāyaḥ śaiśira eṣa samprati marut kāntāsu kāntāyate || BharSt_2.100 ||",
  "GK22bharst_u:811": "yady asya nāsti ruciraṃ tasmiṃs tasya spṛhā manojñe 'pi |",
  "GK22bharst_u:812": "ramaṇīye 'pi sudhāṃśau na manaḥ-kāmaḥ sarojinyāḥ || BharSt_2.101 ||",
  "GK22bharst_u:813": "vairāgye saṃcaraty eko nītau bhramati cāparaḥ |",
  "GK22bharst_u:814": "śṛṅgāre ramate kaścid bhuvi bhedāḥ parasparam || BharSt_2.102 ||",
  "GK22bharst_u:815": "iti śubhaṃ bhūyāt |",
  "GK22bharst_u:816": "______________________________________________________________________________",
  "GK22bharst_u:817": "vairāgya-śatakam",
  "GK22bharst_u:818": "bhartṛhareḥ",
  "GK22bharst_u:819": "cūḍottaṃsita-candra-cāru-kalikā-cañcac-chikhā-bhāsvaro",
  "GK22bharst_u:820": "līlā-dagdha-vilola-kāma-śalabhaḥ śreyo-daśāgre sphuran |",
  "GK22bharst_u:821": "antaḥ-sphūrjad-apāra-moha-timira-prāg-bhāram uccāṭayan",
  "GK22bharst_u:822": "śvetaḥ-sadmani yogināṃ vijayate jñāna-pradīpo haraḥ || BharSt_3.1 ||",
  "GK22bharst_u:823": "bhrāntaṃ deśam aneka-durga-viṣamaṃ prāptaṃ na kiñcit phalaṃ",
  "GK22bharst_u:824": "tyaktvā jāti-kulābhimānam ucitaṃ sevā kṛtā niṣphalā |",
  "GK22bharst_u:825": "bhuktaṃ māna-vivarjitaṃ para-gṛheṣv āśaṅkayā kākavat",
  "GK22bharst_u:826": "tṛṣṇe jṛmbhasi pāpa-karma-piśune nādyāpi santuṣyasi || BharSt_3.2 ||",
  "GK22bharst_u:827": "utkhātaṃ nidhi-śaṅkayā kṣiti-talaṃ dhmātā girer dhātavo",
  "GK22bharst_u:828": "nistīrṇaḥ saritāṃ patir nṛpatayo yatnena santoṣitāḥ |",
  "GK22bharst_u:829": "mantrārādhana-tat-pareṇa manasā nītāḥ śmaśāne niśāḥ",
  "GK22bharst_u:830": "prāptaḥ kāṇa-varāṭako 'pi na mayā tṛṣṇe sakāmā bhava || BharSt_3.3 ||",
  "GK22bharst_u:831": "khalālāpāḥ sauḍhāḥ katham api tad-ārādhana-parairnigṛhyāntar-",
  "GK22bharst_u:832": "bāṣpaṃ hasitam api śūnyena manasā |",
  "GK22bharst_u:833": "kṛto vitta-stambha-pratihata-dhiyām añjalir api",
  "GK22bharst_u:834": "tvam āśe moghāśe kima aparam ato nartayasi mām || BharSt_3.4 ||",
  "GK22bharst_u:835": "amīṣāṃ prāṇānāṃ tulita-visinī-patra-payasāṃ",
  "GK22bharst_u:836": "kṛte kiṃ nāsmābhir vigalita-vivekair vyavasitam |",
  "GK22bharst_u:837": "yad-āḍhyānām agre draviṇa-mada-niḥsaṃjña-manasāṃ",
  "GK22bharst_u:838": "kṛtaṃ māva-vrīḍair nija-guṇa-kathā-pātakam api || BharSt_3.5 ||",
  "GK22bharst_u:839": "kṣāntaṃ na kṣamayā gṛhocita-sukhaṃ tyaktaṃ na santoṣataḥ",
  "GK22bharst_u:840": "soḍho duḥsaha-śīta-tāpa-pavana-kleśo na taptaṃ tapaḥ |",
  "GK22bharst_u:841": "dhyātaṃ vittam ahar-niśaṃ nityamita-prāṇair na śambhoḥ padaṃ",
  "GK22bharst_u:842": "tat-tat-karma kṛtaṃ yad eva munibhis tais taiḥ phalair vañcitāḥ || BharSt_3.6 ||",
  "GK22bharst_u:843": "bhogā na bhuktā vayam eva bhuktās",
  "GK22bharst_u:844": "tapo na taptaṃ vayam eva taptāḥ |",
  "GK22bharst_u:845": "kālo na yāto vayam eva yātāstṛṣṇā",
  "GK22bharst_u:846": "na jīrṇā vayam eva jīrṇāḥ || BharSt_3.7 ||",
  "GK22bharst_u:847": "balibhir mukham ākrāntaṃ palitenāṅkitaṃ śiraḥ |",
  "GK22bharst_u:848": "gātrāṇi śithilāyante tṛṣṇaikā taruṇāyate || BharSt_3.8 ||",
  "GK22bharst_u:849": "viveka-vyākośe vidadhati same śāmyati tṛṣā",
  "GK22bharst_u:850": "pariṣvaṅge tuṅge prasaratitarāṃ sā pariṇatā |",
  "GK22bharst_u:851": "jarājīrṇaiśvarya-grasana-gahanākṣepa-kṛpaṇastṛṣāpātraṃ",
  "GK22bharst_u:852": "yasyāṃ bhavati marutām apy adhipatiḥ || BharSt_3.8*1 ||",
  "GK22bharst_u:853": "nivṛttā bhogecchā puruṣa-bahu-māno 'pi galitaḥ",
  "GK22bharst_u:854": "samānāḥ svar-yātāḥ sapadi suhṛdo jīvita-samāḥ |",
  "GK22bharst_u:855": "śanair yaṣṭy utthānaṃ ghana-timira-ruddhe ca nayane",
  "GK22bharst_u:856": "aho mūḍhaḥ kāyas tad api maraṇāpāya-cakitaḥ || BharSt_3.9 ||",
  "GK22bharst_u:857": "āśā nāma nadī manoratha-jalā tṛṣṇā-taraṅgākulā",
  "GK22bharst_u:858": "rāga-grāhavatī vitarka-vihagā dhairya-druma-dhvaṃsinī |",
  "GK22bharst_u:859": "mohāvarta-sudustarātigahanā prottuṅga-cintā-taṭī",
  "GK22bharst_u:860": "tasyāḥ para-gatā viśuddham alaso nandanti yogīśvarāḥ || BharSt_3.10 ||",
  "GK22bharst_u:861": "na saṃsārotpannaṃ caritam anupaśyāmi kuśalaṃ",
  "GK22bharst_u:862": "vipākaḥ puṇyānāṃ janayati bhayaṃ me vimṛśataḥ |",
  "GK22bharst_u:863": "mahadbhiḥ puṇyaughaiś cira-parigṛhītāś ca viṣayā",
  "GK22bharst_u:864": "mahānto jāyante vyasanam iva dātuṃ viṣayiṇām || BharSt_3.11 ||",
  "GK22bharst_u:865": "avaśyaṃ yātāraś cirataram uṣitvāpi viṣayā",
  "GK22bharst_u:866": "viyoge ko bhedas tyajati na jano yat svayam amūn |",
  "GK22bharst_u:867": "vrajantaḥ svātantryād atula-paritāpāya manasaḥ",
  "GK22bharst_u:868": "svayaṃ tyaktā hy ete śama-sukham anantaṃ vidadhati || BharSt_3.12 ||",
  "GK22bharst_u:869": "brahma-jñāna-viveka-nirmala-dhiyaḥ kurvanty aho duṣkaraṃ",
  "GK22bharst_u:870": "yan muñcanty upabhoga-bhāñjy api dhanāny ekāntato niḥspṛhāḥ |",
  "GK22bharst_u:871": "samprātān na purā na samprati na ca prāptau dṛḍha-pratyayān",
  "GK22bharst_u:872": "vāñchā-mātra-parigrahān api paraṃ tyaktuṃ na śaktā vayam || BharSt_3.13 ||",
  "GK22bharst_u:873": "dhanyānāṃ giri-kandareṣu vasatāṃ jyotiḥ paraṃ dhyāyatāmānandāśru-",
  "GK22bharst_u:874": "jalaṃ pibanti śakunā niḥśaṅkam aṅkeśayāḥ |",
  "GK22bharst_u:875": "asmākaṃ tu manorathoparacita-prāsāda-vāpī-taṭakrīḍā-",
  "GK22bharst_u:876": "kānana-keli-kautuka-juṣām āyuḥ paraṃ kṣīyate || BharSt_3.14 ||",
  "GK22bharst_u:877": "bhikṣā-śataṃ tad api nīrasam eka-bāraṃ",
  "GK22bharst_u:878": "śayyā ca bhūḥ parijano nija-deha-mātram |",
  "GK22bharst_u:879": "vastraṃ viśīrṇa-śata-khaṇḍa-mayī ca kanthā",
  "GK22bharst_u:880": "hā hā tathāpi viṣayā na parityajanti || BharSt_3.15 ||",
  "GK22bharst_u:881": "stanau māṃsa-granthī kanaka-kalaśāv ity upamitī",
  "GK22bharst_u:882": "mukhaṃ śleṣmāgāraṃ tad api ca śaśāṅkena tulitam |",
  "GK22bharst_u:883": "sravan-mūtra-klinnaṃ kari-vara-śira-spardhi jaghanaṃ",
  "GK22bharst_u:884": "muhur nindyaṃ rūpaṃ kavi-jana-viśeṣair guru-kṛtam || BharSt_3.16 ||",
  "GK22bharst_u:885": "eko rāgiṣu rājate priyatamā-dehārdha-hārī haro",
  "GK22bharst_u:886": "nīrāgeṣu jano vimukta-lalanāsaṅgo na yasmāt paraḥ |",
  "GK22bharst_u:887": "durvāra-smara-bāṇa-pannaga-viṣa-vyābiddha-mugdho janaḥ",
  "GK22bharst_u:888": "śeṣaḥ kāma-viḍambitān na viṣayān bhoktuṃ na moktuṃ kṣamaḥ || BharSt_3.17 ||",
  "GK22bharst_u:889": "ajānan dāhātmyaṃ patatu śalabhas tīvra-dahane",
  "GK22bharst_u:890": "sa mīno 'py ajñānād baḍiśa-yutam aśnātu piśitam |",
  "GK22bharst_u:891": "vijānanto 'py ete vayam iha viyaj jāla-jaṭilān",
  "GK22bharst_u:892": "na muñcāmaḥ kānām ahaha gahano moha-mahimā || BharSt_3.18 ||",
  "GK22bharst_u:893": "tṛṣā śuṣyaty āsye pibati salilaṃ śīta-madhuraṃ",
  "GK22bharst_u:894": "kṣudhārtaḥ śālyannaṃ kavalayati māṃsādi-kalitam |",
  "GK22bharst_u:895": "pradīpte kāmāgnau sudṛḍhataram āliṅgati vadhūṃ",
  "GK22bharst_u:896": "pratīkāraṃ vyādhaḥ sukham iti viparyasyati janaḥ || BharSt_3.19 ||",
  "GK22bharst_u:897": "tuṅgaṃ veśma sutāḥ satām abhimatāḥ saṅkhyātigāḥ sampadaḥ",
  "GK22bharst_u:898": "kalyāṇī dayitā vayaś ca navam ity ajñāna-mūḍho janaḥ |",
  "GK22bharst_u:899": "matvā viśvam anaśvaraṃ niviśate saṃsāra-kārā-gṛhe",
  "GK22bharst_u:900": "saṃdṛśya kṣaṇa-bhaṅguraṃ tad akhilaṃ dhanyas tu sannyasyati || BharSt_3.20 ||",
  "GK22bharst_u:901": "dīnā dīna-mukhaiḥ sadaiva śiśukairākṛṣṭa-jīrṇāmbarā",
  "GK22bharst_u:902": "krośadbhiḥ kṣudhitair niranna-vidhurā dṛśyā na ced gehinī |",
  "GK22bharst_u:903": "yācñā-bhaṅga-bhayena gadgada-gala-truṭyad-vilīnākṣaraṃ",
  "GK22bharst_u:904": "ko dehīti vadet sva-dagdha-jaṭharasyārthe manasvī pumān || BharSt_3.21 ||",
  "GK22bharst_u:905": "abhimata-mahāmāna-granthi-prabheda-paṭīyasī",
  "GK22bharst_u:906": "gurutara-guṇa-grāmābhoja-sphuṭojjvala-candrikā |",
  "GK22bharst_u:907": "vipula-vilal-lajjā-vallī-vitāna-kuṭhārikā",
  "GK22bharst_u:908": "jaṭhara-piṭharī duspureyaṃ karoti viḍambanam || BharSt_3.22 ||",
  "GK22bharst_u:909": "puṇye grāme vane vā mahati sita-paṭac-channa-pālī kapāliṃ",
  "GK22bharst_u:910": "hy ādāya nyāya-garbha-dvija-huta-huta-bhug dhūma-dhūmropakaṇṭhe |",
  "GK22bharst_u:911": "dvāraṃ dvāraṃ praviṣṭo varam udara-darī-pūraṇāya kṣudhārto",
  "GK22bharst_u:912": "mānī prāṇaiḥ sanātho na punar anudinaṃ tulya-kulyesu dīnaḥ || BharSt_3.23 ||",
  "GK22bharst_u:913": "gaṅgā-taraṅga-kaṇa-śīkara-śītalāni",
  "GK22bharst_u:914": "vidyādharādhyuṣita-cāru-śilā-talāni |",
  "GK22bharst_u:915": "sthānāni kiṃ himavataḥ pralayaṃ gatāni",
  "GK22bharst_u:916": "yat sāvamāna-para-piṇḍa-ratā manuṣyāḥ || BharSt_3.24 ||",
  "GK22bharst_u:917": "kiṃ kandāḥ kandarebhyaḥ pralayam upagatā nirjharā vā giribhyaḥ",
  "GK22bharst_u:918": "pradhvastā vā tarubhyaḥ sarasa-gala-bhṛto valkalinyaś ca śākhāḥ |",
  "GK22bharst_u:919": "vīkṣyante yan mukhāni prasabham apagata-praśrayāṇāṃ khalānāṃ",
  "GK22bharst_u:920": "duḥkhāpta-svalpa-vitta-smaya-pavana-vaśānartita-bhrū-latāni || BharSt_3.25 ||",
  "GK22bharst_u:921": "puṇyair mūla-phalais tathā praṇayinīṃ vṛttiṃ kuruṣvādhunā",
  "GK22bharst_u:922": "bhū-śayyāṃ nava-pallavair akṛpaṇair uttiṣṭha yāvo vanam |",
  "GK22bharst_u:923": "kṣudrāṇām aviveka-mūḍha-manasāṃ yatreśvarāṇāṃ sadā",
  "GK22bharst_u:924": "vitta-vyādhi-vikāra-vihvala-girāṃ nāmāpi na śrūyate || BharSt_3.26 ||",
  "GK22bharst_u:925": "phalaṃ svecchā-labhyaṃ prativanam akhedaṃ kṣitiruhāṃ",
  "GK22bharst_u:926": "payaḥ sthāne sthāne śiśira-madhuraṃ puṇya-saritām |",
  "GK22bharst_u:927": "mṛdu-sparśā śayyā sulalita-latā-pallava-mayī",
  "GK22bharst_u:928": "sahante santāpaṃ tad api dhanināṃ dvāri kṛpaṇāḥ || BharSt_3.27 ||",
  "GK22bharst_u:929": "ye vartante dhana-pati-puraḥ prārthanā-duḥkha-bhājo",
  "GK22bharst_u:930": "ye cālpatvaṃ dadhati viṣayākṣepa-paryāpta-buddheḥ |",
  "GK22bharst_u:931": "teṣām antaḥ-sphurita-hasitaṃ vāsarāṇi smareyaṃ",
  "GK22bharst_u:932": "dhyāna-cchede śikhari-kuhara-grāva-śayyā-niṣaṇṇaḥ || BharSt_3.28 ||",
  "GK22bharst_u:933": "ye santoṣa-nirantara-pramuditas teṣāṃ na bhinnā mudo",
  "GK22bharst_u:934": "ye tv anye dhana-lubdha-saṅkala-dhiyas tesāṃ na tṛṣṇāhatā |",
  "GK22bharst_u:935": "itthaṃ kasya kṛte kutaḥ sa vidhinā kīdṛk-padaṃ sampadāṃ",
  "GK22bharst_u:936": "svātmany eva samāpta-hema-mahimā merur na me rocate || BharSt_3.29 ||",
  "GK22bharst_u:937": "bhikṣāhāram adainyam apratisukhaṃ bhīticchidaṃ sarvato",
  "GK22bharst_u:938": "durmātsarya-madābhimāna-mathanaṃ duḥkhaugha-vidhvaṃsanam |",
  "GK22bharst_u:939": "sarvatrānvaham aprayatna-sulabhaṃ sādhu-priyaṃ pāvanaṃ",
  "GK22bharst_u:940": "śambhoḥ satram avāyam akṣaya-nidhiṃ śaṃsanti yogīśvarāḥ || BharSt_3.30 ||",
  "GK22bharst_u:941": "bhoge rogamayaṃ kule cyuti-bhayaṃ vitte nṛpālād bhayaṃ",
  "GK22bharst_u:942": "māne dhainya-bhayaṃ bale ripu-bhayaṃ rūpe jarāya bhayam |",
  "GK22bharst_u:943": "śāstre vādibhayaṃ guṇe khala-bhayaṃ kāye kṛtāntād bhayaṃ",
  "GK22bharst_u:944": "sarvaṃ vastu bhayānvitaṃ bhuvi nṝṇāṃ vairāgyam evābhayam || BharSt_3.31 ||",
  "GK22bharst_u:945": "ākrāntaṃ maraṇena janma jarasā cātyujjvalaṃ yauvanaṃ",
  "GK22bharst_u:946": "santoṣo dhana-lipsayā śama-mukhaṃ prauḍhāṅganā-vibhramaiḥ |",
  "GK22bharst_u:947": "lokair matsaribhir guṇā vana-bhuvo vyālair nṛpā durjanair",
  "GK22bharst_u:948": "asthairyeṇa vibhūtayo 'py apahatā grastaṃ na kiṃ kena vā || BharSt_3.32 ||",
  "GK22bharst_u:949": "ādhi-vyādhi-śatair janasya vividhair ārogyam unmūlyate",
  "GK22bharst_u:950": "lakṣmīr yatra patanti tatra vivṛta-dvārā iva vyāpadaḥ |",
  "GK22bharst_u:951": "jātaṃ jātam avaśyam āśu vivaśaṃ mṛtyuḥ karoty ātmasāt",
  "GK22bharst_u:952": "tat kiṃ tena niraṅkuśena vidhinā yan nirmitaṃ susthiram || BharSt_3.33 ||",
  "GK22bharst_u:953": "bhogās tuṅgataraṅga-bhaṅga-taralāḥ prāṇāḥ kṣaṇa-dhvaṃsinaḥ",
  "GK22bharst_u:954": "stokāny eva dināni yauvana-sukhaṃ sphūrtiḥ priyāsu sthitā |",
  "GK22bharst_u:955": "tat-saṃsāram asāram eva nikhilaṃ buddhvā budhā bodhakā",
  "GK22bharst_u:956": "lokānugraha-peśalena manasā yatnaḥ samādhīyatām || BharSt_3.34 ||",
  "GK22bharst_u:957": "bhogā megha-vitāna-madhya-vilasat-saudāminī-cañcalā",
  "GK22bharst_u:958": "āyur vāyu-vighaṭṭitābja-paṭalī-līnāmbuvad bhaṅguram |",
  "GK22bharst_u:959": "līlā yauvana-lālasās tanubhṛtām ity ākalayya drutaṃ",
  "GK22bharst_u:960": "yoge dhairya-samādhi-siddhi-sulabhe buddhiṃ vidadhvaṃ budhāḥ || BharSt_3.35 ||",
  "GK22bharst_u:961": "āyuḥ kallola-lolaṃ katipaya-divasa-sthāyinī yauvana-śrīr",
  "GK22bharst_u:962": "arthāḥ saṅkalpa-kalpā ghana-samaya-taḍid-vibhramā bhoga-pūgāḥ |",
  "GK22bharst_u:963": "kaṇṭhāśleṣopagūḍha tad api ca na ciraṃ yat priyābhaḥ praṇītaṃ",
  "GK22bharst_u:964": "brahmaṇy āsakta-cittā bhavata bhavamayāmbhodhi-pāraṃ tarītum || BharSt_3.36 ||",
  "GK22bharst_u:965": "kṛcchreṇāmedhya-madhye niyamita-tanubhiḥ sthīyate garbha-vāse",
  "GK22bharst_u:966": "kāntā-viśleṣa-duḥkha-vyatikara-viṣamo yauvane copabhogaḥ |",
  "GK22bharst_u:967": "vāmākṣīṇām avajñā-vihasita-vasatir vṛddha-bhāvo 'nyasādhuḥ",
  "GK22bharst_u:968": "saṃsāre re manuṣyā vadata yadi sukhaṃ svalpam apy asti kiñcit || BharSt_3.37 ||",
  "GK22bharst_u:969": "vyāghrīva tiṣṭhati jarā paritarjayantī",
  "GK22bharst_u:970": "rogāś ca śatrava iva praharanti deham |",
  "GK22bharst_u:971": "āyuḥ parisravanti bhinna-ghaṭā-divāmbho",
  "GK22bharst_u:972": "lokas tathāpy ahitam ācaratīti citram || BharSt_3.38 ||",
  "GK22bharst_u:973": "bhogā bhaṅgura-vṛttayo bahuvidhās tair eva cāyaṃ bhavastat",
  "GK22bharst_u:974": "kasyeha kṛte paribhramata re lokāḥ kṛtaṃ ceṣṭataiḥ |",
  "GK22bharst_u:975": "āśā-pāśa-śatāpaśānti-viśadaṃ cetaḥ-samādhīyatāṃ",
  "GK22bharst_u:976": "kāmotpatti-vaśāt svadhāmani yadi śraddeyam asmad-vacaḥ || BharSt_3.39 ||",
  "GK22bharst_u:977": "sakhe dhanyāḥ kecit truṭita-bhava-bandha-vyatikarā",
  "GK22bharst_u:978": "vanānte cittāntar-viṣam aviṣayāśīt-viṣa-gatāḥ |",
  "GK22bharst_u:979": "śarac-candra-jyotsnādhavala-gaganābhoga-subhagāṃ",
  "GK22bharst_u:980": "nayante ye rātriṃ sukṛta-caya-cintaika-śaraṇāḥ || BharSt_3.39*1 ||",
  "GK22bharst_u:981": "brahmendrādi-marud-gaṇāṃs tṛṇa-kaṇān yatra sthito manyate",
  "GK22bharst_u:982": "yat-svādād virasā bhavanti vibhavās trailokya-rājyādayaḥ |",
  "GK22bharst_u:983": "bhogaḥ ko 'pi sa eva eka paramo nityodito jṛmbhate",
  "GK22bharst_u:984": "bhoḥ sādho kṣaṇa-bhaṅgure tad itare bhoge ratiṃ mā kṛthāḥ || BharSt_3.40 ||",
  "GK22bharst_u:985": "sā ramyā nagarī mahān sa nṛpatiḥ sāmanta-cakraṃ ca tat",
  "GK22bharst_u:986": "pārśve tasya ca sā vidagdha-pariṣat tāś candra-bimbānanāḥ |",
  "GK22bharst_u:987": "udvṛttaḥ sa rāja-putra-nivahas te vandinas tāḥ kathāḥ",
  "GK22bharst_u:988": "sarvaṃ yasya vaśād agāt smṛti-pathaṃ kālāya tasmai namaḥ || BharSt_3.41 ||",
  "GK22bharst_u:989": "yatrānekaḥ kvacid api gṛhe tatra tiṣṭhaty athaiko",
  "GK22bharst_u:990": "yatrāpy ekas tad anu bahavas tatra naiko 'pi cānte |",
  "GK22bharst_u:991": "itthaṃ nayau rajani-divasau lolayan dvāv ivākṣau",
  "GK22bharst_u:992": "kālaḥ kalyo bhuvana-phalake kraḍati prāṇi-śāraiḥ || BharSt_3.42 ||",
  "GK22bharst_u:993": "ādityasya gatāgatair aharahaḥ saṃkṣīyate jīvitaṃ",
  "GK22bharst_u:994": "vyāpārair bahu-kārya-bhāra-gurubhiḥ kālo 'pi na jñāyate |",
  "GK22bharst_u:995": "dṛṣṭvā janma-jarā-vipatti-maraṇaṃ trāsaś ca notpadyate",
  "GK22bharst_u:996": "pītvā mohamayīṃ pramāda-madirām unmatta-bhūtaṃ jagat || BharSt_3.43 ||",
  "GK22bharst_u:997": "rātriḥ saiva punaḥ sa eva divaso matvā mudhā jantavo",
  "GK22bharst_u:998": "dhāvanty udyaminas tathaiva nibhṛta-prārabdha-tat-tat-kriyāḥ |",
  "GK22bharst_u:999": "vyāpāraiḥ punar-ukta-bhūta-viṣayair itthaṃ vidhenāmunā",
  "GK22bharst_u:1000": "saṃsāreṇa kadarthitā vayam aho mohān na lajjāmahe || BharSt_3.44 ||",
  "GK22bharst_u:1001": "na dhyānaṃ padam īśvarasya vidhivat saṃsāra-vicchittaye",
  "GK22bharst_u:1002": "svarga-dvāra-kapāṭa-pāṭana-paṭur dharmo 'pi nopārjitaḥ |",
  "GK22bharst_u:1003": "nārī-pīna-payodharoru-yugalaṃ svapne 'pi nāliṅgitaṃ",
  "GK22bharst_u:1004": "mātuḥ kevalam eva yauvana-vana-cchede kuṭhārā vayam || BharSt_3.45 ||",
  "GK22bharst_u:1005": "nābhyastā prativādi-vṛnda-damanī vidyā vinītocitā",
  "GK22bharst_u:1006": "khaḍgāgraiḥ kari-kumbha-pīṭha-dalanair nākaṃ na nītaṃ yaśaḥ |",
  "GK22bharst_u:1007": "kāntākomala-pallavādhara-rasaḥ pīto na candrodaye",
  "GK22bharst_u:1008": "tāruṇyaṃ gatam eva niṣphalam aho śūnyālaye dīpavat || BharSt_3.46 ||",
  "GK22bharst_u:1009": "vidyā nādhigatā kalaṅka-rahitā vittaṃ ca nopārjitaṃ",
  "GK22bharst_u:1010": "śuśrūṣāpi samāhitena manasā pitror na sampāditā |",
  "GK22bharst_u:1011": "ālolāyata-locanāḥ priyatamāḥ svapne 'pi nāliṅgitāḥ",
  "GK22bharst_u:1012": "kālo 'yaṃ para-piṇḍa-lolupatayā kākair iva preryate || BharSt_3.47 ||",
  "GK22bharst_u:1013": "vayaṃ yebhyo jātāś cira-parigatā eva khalu te",
  "GK22bharst_u:1014": "samaṃ yaiḥ saṃvṛddhāḥ smṛti-viṣayatāṃ te 'pi gamitāḥ |",
  "GK22bharst_u:1015": "idānīm ete smaḥ pratidivasam āsanna-patanā",
  "GK22bharst_u:1016": "gatās tulyāvasthāṃ sikatilanadī-tīra-tarubhiḥ || BharSt_3.48 ||",
  "GK22bharst_u:1017": "āyur varṣa-śataṃ nṝṇāṃ parimitaṃ rātrau tad-ardhaṃ gataṃ",
  "GK22bharst_u:1018": "tasyārdhasya parasya cārdham aparaṃ bālatva-vṛddhatvayoḥ |",
  "GK22bharst_u:1019": "śeṣaṃ vyādhi-viyoga-duḥkha-sahitaṃ sevādibhir nīyate",
  "GK22bharst_u:1020": "jīve vārita-raṅga-cañcalatare saukhyaṃ kutaḥ prāṇinām || BharSt_3.49 ||",
  "GK22bharst_u:1021": "kṣaṇaṃ bālo bhūtvā kṣaṇam pai yuvā kāma-rasikaḥ",
  "GK22bharst_u:1022": "kṣaṇaṃ vittair hīnaḥ kṣaṇam api ca sampūrṇa-vibhavaḥ |",
  "GK22bharst_u:1023": "jarā-jīrṇair aṅgair naṭa iva balī-maṇḍita-tanūr",
  "GK22bharst_u:1024": "naraḥ saṃsārānte viśati yamadhānīya-vanikām || BharSt_3.50 ||",
  "GK22bharst_u:1025": "tvaṃ rājā vayam apy upāsita-guru-prajñābhimānonnatāḥ",
  "GK22bharst_u:1026": "khyātas tvaṃ vibhavair yaśāṃsi kavayo dikṣu pratanvanti naḥ |",
  "GK22bharst_u:1027": "itthaṃ māna-dhanāti-dūram ubhayor apy āvayor antaraṃ",
  "GK22bharst_u:1028": "yady asmāsu parāṅmukho 'si vayam apy ekāntato niḥspṛhā || BharSt_3.51 ||",
  "GK22bharst_u:1029": "arthānām īśiṣe tvaṃ vayam api ca girām īśmahe yāvad arthaṃ",
  "GK22bharst_u:1030": "śūras tvaṃ vādi-darpa-vyupaśamana-vidhāva-kṣayaṃ pāṭavaṃ naḥ |",
  "GK22bharst_u:1031": "sevante tvāṃ dhanāḍhyā matimalahatayemām api śrotu-kāmāmayy",
  "GK22bharst_u:1032": "apy āsthā na te cet tvayi mama nitarām eva rājann anāsthā || BharSt_3.52 ||",
  "GK22bharst_u:1033": "vayam iha parituṣṭā valkalais tvaṃ dukūlaiḥ",
  "GK22bharst_u:1034": "sama iha paritoṣo nirviśeṣo viśeṣaḥ |",
  "GK22bharst_u:1035": "sa tu bhavatu daridro yasya tṛṣṇā viśālā",
  "GK22bharst_u:1036": "manasi ca parituṣṭe ko 'rthavān ko daridraḥ || BharSt_3.53 ||",
  "GK22bharst_u:1037": "phalam alam aśanāya svādu pānāya toyaṃ",
  "GK22bharst_u:1038": "kṣitir api śayanārthaṃ vāsase valkalaṃ ca |",
  "GK22bharst_u:1039": "nava-ghana-madhupāna-bhrānta-sarvendriyāṇāmavinayam",
  "GK22bharst_u:1040": "anumantuṃ notsahe durjanānām || BharSt_3.54 ||",
  "GK22bharst_u:1041": "aśnīmahi vayaṃ bhikṣām āśāvāso vasīmahi |",
  "GK22bharst_u:1042": "śayīmahi mahī-pṛṣṭhe kurvīmahi kim īśvaraiḥ || BharSt_3.55 ||",
  "GK22bharst_u:1043": "na naṭā nā viṭā na gāyakā na ca sabhyetara-vāda-cuñcavaḥ |",
  "GK22bharst_u:1044": "nṛpam īkṣitum atra ke vayaṃ stana-bhārān amitā na yoṣitaḥ || BharSt_3.56 ||",
  "GK22bharst_u:1045": "vipula-hṛdayair īśair etaj jagaj janitaṃ purā",
  "GK22bharst_u:1046": "vidhṛtam aparair dattaṃ cānyair vijitya tṛṇaṃ yathā |",
  "GK22bharst_u:1047": "iha hi bhuvanāny anyair dhīrāś caturdaśa bhuñjate",
  "GK22bharst_u:1048": "katipaya-pura-svāmye puṃsāṃ ka eṣa mada-jvaraḥ || BharSt_3.57 ||",
  "GK22bharst_u:1049": "abhuktāyāṃ yasyāṃ kṣaṇam api na yātaṃ nṛpa-śatair",
  "GK22bharst_u:1050": "dhuvas tasyā lābhe ka iva bahumānaḥ kṣiti-bhṛtām |",
  "GK22bharst_u:1051": "tad-aṃśasyāpy aṃśe tad-avaya-leśe 'pi patayo",
  "GK22bharst_u:1052": "viṣāde kartavye vidadhati jaḍāḥ pratyuta mudam || BharSt_3.58 ||",
  "GK22bharst_u:1053": "mṛt-piṇḍo jala-rekhayā bala-yatiḥ sarvo 'py ayaṃ nanv aṇuḥ",
  "GK22bharst_u:1054": "svāṃśīkṛtya sa eva saṅgara-śatai rājñāṃ gaṇā bhuñjate |",
  "GK22bharst_u:1055": "ye dadyur dadato 'thavā kim aparaṃ kṣudrā daridraṃ bhṛśaṃ",
  "GK22bharst_u:1056": "dhig dhik tān puruṣādhamān dhanakaṇān vāñchanti tebhyo 'pi ye || BharSt_3.59 ||",
  "GK22bharst_u:1057": "sa jātaḥ ko 'py āsīn madana-ripuṇā mūrdhni dhavalaṃ",
  "GK22bharst_u:1058": "kapālaṃ yasyoccair vinihitam alaṅkāra-vidhaye |",
  "GK22bharst_u:1059": "nṛbhiḥ prāṇa-trāṇa-pravaṇa-matibhiḥ kaiścid adhunā",
  "GK22bharst_u:1060": "namadbhiḥ kaḥ puṃsām ayam atula-darpa-jvara-bharaḥ || BharSt_3.60 ||",
  "GK22bharst_u:1061": "pareṣāṃ cetāṃsi pratidivasam ārādhya bahudhā",
  "GK22bharst_u:1062": "prasādaṃ kiṃ netuṃ viśasi hṛdaya kleśa-kalitam |",
  "GK22bharst_u:1063": "prasanne tvayy antaḥ-savayamudita-cintāmaṇi-gaṇo",
  "GK22bharst_u:1064": "viviktaḥ saṅkalpaḥ kim abhilaṣitaṃ puṣyati na te || BharSt_3.61 ||",
  "GK22bharst_u:1065": "satyām eva trilokī-sariti hara-śiraś cumbinīvac chaṭāyāṃ",
  "GK22bharst_u:1066": "sad-vṛttiṃ kalpayantyāṃ baṭa-viṭapa-bhavair valkalaiḥ sat-phalaiś ca |",
  "GK22bharst_u:1067": "ko 'yaṃ vidvān vipatti-jvara-janita-rujātīva-duḥkhāsikānāṃ",
  "GK22bharst_u:1068": "vaktraṃ vīkṣeta duḥsthe yadi hi na vibhṛyāt sve kuṭumbe 'nukampām || BharSt_3.61*1 ||",
  "GK22bharst_u:1069": "paribhramasi kiṃ mudhā kvacana citta viśrāmyatāṃ",
  "GK22bharst_u:1070": "svayaṃ bhavati yad yathā bhavati tat tathā nānyathā |",
  "GK22bharst_u:1071": "atītam ananusmarann api ca bhāvya-saṅkalpayannatarkita-",
  "GK22bharst_u:1072": "samāgamānubhavāmi bhoganāham || BharSt_3.62 ||",
  "GK22bharst_u:1073": "etasmād viramendriyārtha-gahanādāyāsakād āśrayaśreyo-",
  "GK22bharst_u:1074": "mārgam aśeṣa-duḥkha-śamana-vyāpāra-dakṣaṃ kṣaṇāt |",
  "GK22bharst_u:1075": "svātmībhāvam upaihi santyaja nijāṃ kallola-lolaṃ gatiṃ",
  "GK22bharst_u:1076": "mā bhūyo bhaja bhaṅgurāṃ bhava-ratiṃ cetaḥ prasīdādhunā || BharSt_3.63 ||",
  "GK22bharst_u:1077": "mohaṃ mārjaya tām upārjaya ratiṃ candrārdha-cūḍāmaṇau",
  "GK22bharst_u:1078": "cetaḥ svarga-taraṅgiṇī-taṭa-bhuvām āsaṅgam aṅgīkuru |",
  "GK22bharst_u:1079": "ko vā vīciṣu budbudeṣu ca taḍil-lekhāsu ca śrīṣu ca",
  "GK22bharst_u:1080": "jvālāgreṣu ca pannageṣu sarid-vegeṣu ca ca-pratyayaḥ || BharSt_3.64 ||",
  "GK22bharst_u:1081": "cetaś cintaya mā ramāṃ sakṛd imām asthāyinīm āsthayā",
  "GK22bharst_u:1082": "bhūpāla-bhrukuṭī-kuṭī-viharaṇa-vyāpāra-paṇyāṅganām |",
  "GK22bharst_u:1083": "kanthā-kañcukinaḥ praviśya bhavana-dvārāṇi vārāṇasīrathyā-",
  "GK22bharst_u:1084": "paṅktiṣu pāṇi-pātra-patitāṃ bhikṣām apekṣāmahe || BharSt_3.65 ||",
  "GK22bharst_u:1085": "agre gītaṃ sarasa-kavayaḥ pārśvayor dākṣiṇātyāḥ",
  "GK22bharst_u:1086": "paścāl līlāvalaya-raṇitaṃ cāmara-grāhiṇīnām |",
  "GK22bharst_u:1087": "yady asty evaṃ kuru bhava-rasāsvādane lampaṭatvaṃ",
  "GK22bharst_u:1088": "no cec cetaḥ praviśa sahasā nirvikalpe samādhau || BharSt_3.66 ||",
  "GK22bharst_u:1089": "prāptāḥ śriyaḥ sakala-kāma-dudhās tataḥ kiṃ",
  "GK22bharst_u:1090": "nyastaṃ padaṃ śirasi vidviṣatāṃ tataḥ kim |",
  "GK22bharst_u:1091": "sampāditāḥ praṇayino vibhavais tataḥ kiṃ",
  "GK22bharst_u:1092": "kalpaṃ sthitās tanubhṛtāṃ tanavas tataḥ kim || BharSt_3.67 ||",
  "GK22bharst_u:1093": "bhaktir bhave maraṇa-janma-bhayaṃ hṛdi-sthaṃ",
  "GK22bharst_u:1094": "sneho na bandhuṣu na manmathajā vikārāḥ |",
  "GK22bharst_u:1095": "saṃsarja doṣa-rahitā vijayā vanāntā",
  "GK22bharst_u:1096": "vairāgyam asti kim itaḥ paramarthanīyam || BharSt_3.68 ||",
  "GK22bharst_u:1097": "tasmād anantam ajaraṃ paramaṃ vikāsi",
  "GK22bharst_u:1098": "tad brahma cintaya kim ebhir asad-vikalpaiḥ |",
  "GK22bharst_u:1099": "yasyānuṣaṅgiṇa ime bhuvanādhipatyabhogādayaḥ",
  "GK22bharst_u:1100": "kṛpaṇa-loka-matā bhavanti || BharSt_3.69 ||",
  "GK22bharst_u:1101": "pātālam āviśasi yāsi nabho vilaṅghya",
  "GK22bharst_u:1102": "diṅ-maṇḍalaṃ bhramasi mānasa cāpalena |",
  "GK22bharst_u:1103": "bhrāntyāpi jātu vimalaṃ katham ātmanīnaṃ",
  "GK22bharst_u:1104": "na brahma saṃsarasi virvṛtimm eṣi yena || BharSt_3.70 ||",
  "GK22bharst_u:1105": "kiṃ vedaiḥ smṛtibhiḥ purāṇa-paṭhanaiḥ śāstrair mahā-vistaraiḥ",
  "GK22bharst_u:1106": "svarga-grāma-kuṭī-nivāsa-phaladaiḥ karma-kriyā-vibhramaiḥ |",
  "GK22bharst_u:1107": "muktvaikaṃ bhava-duḥkha-bhāra-racanā-vidhvaṃsa-kālānalaṃ",
  "GK22bharst_u:1108": "svātmānanda-pada-praveśa-kalanaṃ śesair vāṇig-vṛttibhiḥ || BharSt_3.71 ||",
  "GK22bharst_u:1109": "nāyaṃ te samayo rahasyam adhunā nidrāti nātho yadi",
  "GK22bharst_u:1110": "sthitvā drakṣyati kupyati prabhur iti dvāreṣu yeṣāṃ vacaḥ |",
  "GK22bharst_u:1111": "cetas tān apahāya yāhi bhavanaṃ devasya viśveśitur",
  "GK22bharst_u:1112": "nirdauvārika-nirdayokty-aparuṣaṃ niḥsoma-śarma-pradam || BharSt_3.71*1 ||",
  "GK22bharst_u:1113": "yato meruḥ śrīmān nipatati yugāntāgni-valitaḥ",
  "GK22bharst_u:1114": "samudrāḥ śuṣyanti pracura-makara-grāha-nilayāḥ |",
  "GK22bharst_u:1115": "dharā gacchaty antaṃ dharaṇi-dhara-pādair api dhṛtā",
  "GK22bharst_u:1116": "śarīre kā vārtā karikalabha-karṇāgra-capale || BharSt_3.72 ||",
  "GK22bharst_u:1117": "gātraṃ saṅkucitaṃ gatir vigalitā bhraṣṭā ca dantāvalir",
  "GK22bharst_u:1118": "dṛṣṭir nakṣyati vardhate vadhiratā vaktraṃ ca lālāyate |",
  "GK22bharst_u:1119": "vākyaṃ nādriyate ca bāndhava-jano bhāryā na śuśrūṣate",
  "GK22bharst_u:1120": "hā kaṣṭaṃ puruṣasya jīrṇa-vayasaḥ putro 'py amitrāyate || BharSt_3.73 ||",
  "GK22bharst_u:1121": "varṇaṃ sitaṃ śirasi vīkṣya śiroruhāṇāṃ",
  "GK22bharst_u:1122": "sthānaṃ jarā-paribhavasya tadā pumāṃsam |",
  "GK22bharst_u:1123": "āropitāṃsthi-śatakaṃ parihṛtya yānti",
  "GK22bharst_u:1124": "caṇḍāla-kūpam iva dūrataraṃ taruṇyaḥ || BharSt_3.74 ||",
  "GK22bharst_u:1125": "yāvat svastham idaṃ śarīram arujaṃ yāvac ca dūre jarā",
  "GK22bharst_u:1126": "yāvac cendriya-śaktir apratihatā yāvat kṣayo nāyuṣaḥ |",
  "GK22bharst_u:1127": "ātma-śreyasi tāvad eva viduṣā kāryaḥ prayatno mahān",
  "GK22bharst_u:1128": "sandīpte bhavane tu kūpa-khananaṃ pratyudyamaḥ kīdṛśaḥ || BharSt_3.75 ||",
  "GK22bharst_u:1129": "tapasyantaḥ santaḥ kim adhinivasāmaḥ sura-nadīṃ",
  "GK22bharst_u:1130": "guṇodārān dārān uta paricarāmaḥ savinayam |",
  "GK22bharst_u:1131": "pibāmaḥ śāstraughānuta-vividha-kāvyāmṛta-rasān",
  "GK22bharst_u:1132": "na vidmaḥ kiṃ kurmaḥ katipaya-nimeṣāyuṣi jane || BharSt_3.76 ||",
  "GK22bharst_u:1133": "durārādhyāś cāmī turaga-cala-cittāḥ kṣitibhujo",
  "GK22bharst_u:1134": "vayaṃ tu sthūlecchāḥ sumahati phale baddha-manasaḥ |",
  "GK22bharst_u:1135": "jarā dehaṃ mṛtyur harati dayitaṃ jīvitam idaṃ",
  "GK22bharst_u:1136": "sakhe nānyac chreyo jagati viduṣe 'nyatra tapasaḥ || BharSt_3.77 ||",
  "GK22bharst_u:1137": "māne mlāyini khaṇḍite ca vasuni vyarthe prayāte 'rthini",
  "GK22bharst_u:1138": "kṣīṇe bandhu-jane gate parijane naṣṭe śanair yauvane |",
  "GK22bharst_u:1139": "yuktaṃ kevalam etad eva sudhiyāṃ yaj jahnu-kanyā-payaḥpūtāgrāva-",
  "GK22bharst_u:1140": "girīndra-kandara-taṭī-kuñje nivāsaḥ kvacit || BharSt_3.78 ||",
  "GK22bharst_u:1141": "ramyāś candra-marīcayas tṛṇavatī ramyā vanānta-sthalī",
  "GK22bharst_u:1142": "ramyaṃ sādhu-samāgamāgata-sukhaṃ kāvyeṣu ramyāḥ kathāḥ |",
  "GK22bharst_u:1143": "kopopāhita-bāṣpa-bindu-taralaṃ ramyaṃ priyāyā mukhaṃ",
  "GK22bharst_u:1144": "sarvaṃ ramyam anityatām upagate citte na kiñcit punaḥ || BharSt_3.79 ||",
  "GK22bharst_u:1145": "ramyaṃ harmya-talaṃ na kiṃ vasataye śravyaṃ na geyādikaṃ",
  "GK22bharst_u:1146": "kiṃ vā prāṇa-samāsamāgama-sukhaṃ naivādhika-prītaye |",
  "GK22bharst_u:1147": "kintu bhrānta-pataṅga-kṣapavanavyālola-dīpāṅkuracchāyā-",
  "GK22bharst_u:1148": "cañcalam ākalayya sakalaṃ santo vanāntaṃ gatāḥ || BharSt_3.80 ||",
  "GK22bharst_u:1149": "ā saṃsārāt tribhuvanam idaṃ cinvatāṃ tāt tādṛṅnaivāsmākaṃ",
  "GK22bharst_u:1150": "nayana-padavīṃ śrotra-mārgaṃ gato vā |",
  "GK22bharst_u:1151": "yo 'yaṃ dhatte viṣaya-kariṇo gāḍha-gūḍhābhimānakṣīvasyāntaḥ-",
  "GK22bharst_u:1152": "karaṇa-kariṇaḥ saṃyamālāna-līlām || BharSt_3.81 ||",
  "GK22bharst_u:1153": "yad etat svacchandaṃ viharaṇam akārpaṇyam aśanaṃ",
  "GK22bharst_u:1154": "sahāryaiḥ saṃvāsaḥ śrutam upaśamaika-vrata-phalam |",
  "GK22bharst_u:1155": "mano manda-spandaṃ bahir api cirasyāpi vimṛśanna",
  "GK22bharst_u:1156": "jāne kasyaiṣā pariṇatir udārasya tapasaḥ || BharSt_3.82 ||",
  "GK22bharst_u:1157": "jīrṇā eva manorathāś ca hṛdaye yātaṃ ca tad yauvanaṃ",
  "GK22bharst_u:1158": "hantāṅgeṣu guṇāś bandhya-phalatāṃ yātā guṇajñair vinā |",
  "GK22bharst_u:1159": "kiṃ yuktaṃ sahasābhyupaiti balavān kālaḥ kṛtānto 'kṣamī",
  "GK22bharst_u:1160": "hā jñātaṃ madanāntakāṅghri-yugalaṃ muktvāsti nānyo gatiḥ || BharSt_3.83 ||",
  "GK22bharst_u:1161": "maheśvare vā jagatām adhīśvare",
  "GK22bharst_u:1162": "janārdane vā jagad-antarātmani |",
  "GK22bharst_u:1163": "na vastu-bheda-pratipattir asti me",
  "GK22bharst_u:1164": "tathāpi bhaktis taruṇendu-śekhare || BharSt_3.84 ||",
  "GK22bharst_u:1165": "sphurat-sphāra-jyotsnādhavalita-tale kvāpi puline",
  "GK22bharst_u:1166": "sukhāsīnāḥ śānta-dhvantisu rajanīṣu dyu-saritaḥ |",
  "GK22bharst_u:1167": "bhavābhogodvignāḥ śiva śiva śivety uccavacasaḥ",
  "GK22bharst_u:1168": "kadā yāsyāmo 'targata-bahula-bāṣpākula-daśām || BharSt_3.85 ||",
  "GK22bharst_u:1169": "mahādevo devaḥ sarid api ca saiṣā sura-saridguhā",
  "GK22bharst_u:1170": "evāgāraṃ vasanam api tā eva haritaḥ |",
  "GK22bharst_u:1171": "suhṛdā kālo 'yaṃ vratm idam adainya-vratam idaṃ",
  "GK22bharst_u:1172": "kiyad vā vakṣyāmo vaṭa-viṭapa evāstu dayitā || BharSt_3.- ||",
  "GK22bharst_u:1173": "vitīrṇe sarvasve taruṇa-karuṇā-pūrṇa-hṛdayāḥ",
  "GK22bharst_u:1174": "smarantaḥ saṃsāre viguṇa-pariṇāmāṃ vidhi-gatim |",
  "GK22bharst_u:1175": "vayaṃ puṇyāraṇye pariṇata-śarac-candra-kiraṇās",
  "GK22bharst_u:1176": "triyāmā nesyāmo hara-caraṇa-cintaika-śaraṇāḥ || BharSt_3.86 ||",
  "GK22bharst_u:1177": "kadā vārāṇasyām amara-taṭinī-rodhasi vasan",
  "GK22bharst_u:1178": "vasānaḥ kaupīnaṃ śirasi nidadhāno 'ñjali-puṭam |",
  "GK22bharst_u:1179": "aye gaurīnātha tripurahara śambho trinayana",
  "GK22bharst_u:1180": "prasīdetyākrośan nimiṣam iva neṣyāmi divasān || BharSt_3.87 ||",
  "GK22bharst_u:1181": "udyāneṣu vicitra-bhojana-vidhis tīvrātitīvraṃ tapaḥ",
  "GK22bharst_u:1182": "kaupīnāvaraṇaṃ suvastram amitaṃ bhikṣāṭanaṃ maṇḍanam |",
  "GK22bharst_u:1183": "āsannaṃ maraṇaṃ ca maṅgala-samaṃ yasyāṃ samutpadyate",
  "GK22bharst_u:1184": "tāṃ kāśīṃ parihṛtya hanta vibudhair anyatra kiṃ sthīyate || BharSt_3.- ||",
  "GK22bharst_u:1185": "snātvā gāṅgaiḥ payobhiḥ śuci-kusuma-phalair arcayitvā vibho tvā",
  "GK22bharst_u:1186": "dhyeye dhyānaṃ niveśya kṣiti-dhara-kuhara-grāva-paryaṅka-mūle |",
  "GK22bharst_u:1187": "ātmārāmaḥ phalāśī guru-vacana-ratas tvat-prasādāt smarāre",
  "GK22bharst_u:1188": "duḥkhaṃ mokṣye kadāhaṃ sama-kara-caraṇe puṃsi sevāsamuttham || BharSt_3.88 ||",
  "GK22bharst_u:1189": "ekākī niḥspṛhaḥ śāntaḥ pāṇipātro digambaraḥ |",
  "GK22bharst_u:1190": "kadā śambho bhaviṣyāmi karma-nirmūlana-kṣamaḥ || BharSt_3.89 ||",
  "GK22bharst_u:1191": "pāṇiṃ pātrayatāṃ nisarga-śucinā bhaikṣeṇa santuṣyatāṃ",
  "GK22bharst_u:1192": "yatra kvāpi niṣīdatāṃ bahu-tṛṇaṃ viśvaṃ muhuḥ paśyatām |",
  "GK22bharst_u:1193": "atyāge 'pi tanor akhaṇḍa-paramānandāvabodha-spṛśā",
  "GK22bharst_u:1194": "madhvā ko 'pi śiva-prasāda-sulabhaḥ sampatsyate yoginām || BharSt_3.90 ||",
  "GK22bharst_u:1195": "kaupīnaṃ śata-khaṇḍa-jarjarataraṃ kanthā punas tādṛśī",
  "GK22bharst_u:1196": "naiścintyaṃ nirapekṣa-bhaikṣyam aśanaṃ nidrā śmaśāne vane |",
  "GK22bharst_u:1197": "svātantryeṇa niraṅkuśaṃ viharaṇaṃ svāntaṃ praśāntaṃ sadā",
  "GK22bharst_u:1198": "sthairyaṃ yoga-mahotsave 'pi ca yadi trailokya-rājyena kim || BharSt_3.91 ||",
  "GK22bharst_u:1199": "brahmāṇḍaṃ maṇḍalī-mātraṃ kiṃ lobhāya manasvinaḥ |",
  "GK22bharst_u:1200": "śapharī-sphurtenābdhiḥ kṣubdho na khalu jāyate || BharSt_3.92 ||",
  "GK22bharst_u:1201": "mātar lakṣmi bhajasva kañcid aparaṃ mat-kāṅkṣiṇī mā sma bhūr",
  "GK22bharst_u:1202": "bhogeṣu spṛhayālavas tava vaśe kā niḥspṛhāṇām asi |",
  "GK22bharst_u:1203": "sadyaḥ syūta-palāśa-patra-puṭikā-pātraiḥ pavitrī-kṛtair",
  "GK22bharst_u:1204": "bhikṣā-vastubhir eva samprati vayaṃ vṛttiṃ samīhāmahe || BharSt_3.93 ||",
  "GK22bharst_u:1205": "mahā-śayyā pṛthvī vipulam upadhānaṃ bhuja-latāṃ",
  "GK22bharst_u:1206": "vitānaṃ cākāśaṃ vyajanam anukūlo 'yam anilaḥ |",
  "GK22bharst_u:1207": "śarac-candro dīpo virati-vanitā-saṅga-muditaḥ",
  "GK22bharst_u:1208": "sukhī śāntaḥ śete munir atanu-bhūtir nṛpa iva || BharSt_3.94 ||",
  "GK22bharst_u:1209": "bhikṣāsī jana-madhya-saṅga-rahitaḥ svāyatta-ceṣṭaḥ sadā",
  "GK22bharst_u:1210": "hānā-dāna-virakta-mārga-nirataḥ kaścit tapasvī sthitaḥ |",
  "GK22bharst_u:1211": "rathyākīrṇa-viśīrṇa-jīrṇa-vasanaḥ samprāpta-kanthāsano",
  "GK22bharst_u:1212": "nirmāno nirahaṅkṛtiḥ śama-sukhābhogaika-baddha-spṛhaḥ || BharSt_3.95 ||",
  "GK22bharst_u:1213": "caṇḍālaḥ kim ayaṃ dvijātir athavā śūdro 'tha kiṃ tāpasaḥ",
  "GK22bharst_u:1214": "kiṃ vā tattva-viveka-peśala-matir yogīśvaraḥ ko 'pi kim |",
  "GK22bharst_u:1215": "ity utpanna-vikalpa-jalpa-mukharair ābhāṣyamāṇā janair",
  "GK22bharst_u:1216": "na kruddhāḥ pathi naiva tuṣṭa-manaso yānti svayaṃ yoginaḥ || BharSt_3.96 ||",
  "GK22bharst_u:1217": "hiṃsā-śūnyam ayatna-labhyam aśanaṃ dhātrā marut-kalpitaṃ",
  "GK22bharst_u:1218": "vyālānaṃ paśavas tṛṇāṅkura-bhujas tuṣṭāḥ sthalī-śāyinaḥ |",
  "GK22bharst_u:1219": "saṃsārārṇava-laṅghana-kṣama-dhiyāṃ vṛttiḥ kṛtā sā nṛṇāṃ",
  "GK22bharst_u:1220": "tām anveṣayatāṃ prayānti satataṃ sarvaṃ samāptiṃ guṇāḥ || BharSt_3.97 ||",
  "GK22bharst_u:1221": "gaṅgā-tīre hima-giri-śilā-baddha-padmāsanasya",
  "GK22bharst_u:1222": "brahma-dhyānābhyasana-vidhinā yoga-nidrāṃ gatasya |",
  "GK22bharst_u:1223": "kiṃ tair bhāvyaṃ mama sudivasair yatra te nirviśaṅkāḥ",
  "GK22bharst_u:1224": "kaṇḍūyante jaraṭha-hariṇāḥ svāṅgam aṅge madīye || BharSt_3.98 ||",
  "GK22bharst_u:1225": "jīrṇāḥ kanthā tataḥ kiṃ sitam amala-paṭaṃ paṭṭa-sūtraṃ tataḥ kiṃ",
  "GK22bharst_u:1226": "ekā bhāryā tataḥ kiṃ haya-kari-sugaṇair āvṛto vā tataḥ kim |",
  "GK22bharst_u:1227": "bhaktaṃ bhuktaṃ tataḥ kiṃ kadaśanam athavā vāsarānte tataḥ kiṃ",
  "GK22bharst_u:1228": "vyakta-jyotir na vāntarmathita-bhava-bhayaṃ vaibhavaṃ vā tataḥ kim || BharSt_3.- ||",
  "GK22bharst_u:1229": "pāṇiḥ pātraṃ pavitraṃ bhramaṇa-parigataṃ bhaikṣyam akṣayyam annaṃ",
  "GK22bharst_u:1230": "vistīrṇaṃ vastram āśā-daśakam acapalaṃ talpam asvalpam urvīm |",
  "GK22bharst_u:1231": "yeṣāṃ niḥsaṅgatāṅgī-karaṇa-pariṇata-svānta-santoṣiṇas te",
  "GK22bharst_u:1232": "dhanyāḥ saṃnyasta-dainya-vyatikara-nikarāḥ karma nirmūlayanti || BharSt_3.99 ||",
  "GK22bharst_u:1233": "trailokyādhipatitvam eva virasaṃ yasmin mahāśāsane",
  "GK22bharst_u:1234": "tal labdhvāsana-vastra-māna-ghaṭane bhoge ratiṃ mā kṛthāḥ |",
  "GK22bharst_u:1235": "bhogaḥ ko 'pi sa eka eva paramo nityoditā jṛmbhane",
  "GK22bharst_u:1236": "yat-svādād virasā bhavanti visayās trailokya-rājyādayaḥ || BharSt_3.99*1 ||",
  "GK22bharst_u:1237": "mātar medini tāta māruti sakhe tejaḥ subandho jala",
  "GK22bharst_u:1238": "bhrātar vyoma nibaddha eṣa bhavatām antyaḥ praṇāmāñjaliḥ |",
  "GK22bharst_u:1239": "yuṣmat-saṅga-vaśopajāta-sukṛta-sphāra-sphuran-nirmalajñānāpāsta-",
  "GK22bharst_u:1240": "samasta-moha-mahimā līne para-brahmaṇi || BharSt_3.100 ||",
  "GK22bharst_u:1241": "śayyā śaila-śilā-gṛhaṃ giri-guhā vastraṃ taruṇāṃ tvacaḥ",
  "GK22bharst_u:1242": "sāraṅgāḥ suhṛdo nanu kṣiti-ruhāṃ vṛttiḥ phalaiḥ komalaiḥ |",
  "GK22bharst_u:1243": "yesāṃ nirjharam ambu-pānam ucitaṃ ratyai tu vidyāṅganā",
  "GK22bharst_u:1244": "manye te parameśvarāḥ śirasi yari baddho na sevāñjaliḥ || BharSt_3.100*1 ||",
  "GK22bharst_u:1245": "dhairyaṃ yasya pitā kṣamā ca jananī śāntiś ciraṃ gehinī",
  "GK22bharst_u:1246": "satyaṃ mitram idaṃ dayā ca bhaginī bhrātā manaḥ-saṃyamaḥ |",
  "GK22bharst_u:1247": "śayyā bhūmi-talaṃ diśo 'pi vasanaṃ jñānāmṛtaṃ bhojanaṃ",
  "GK22bharst_u:1248": "hy ete yasya kuṭumbino vada sakhe kasmād bhayaṃ yoginaḥ || BharSt_3.100*2 ||",
  "GK22bharst_u:1249": "aho vā hāre vā balavati ripau vā suhṛdi vā",
  "GK22bharst_u:1250": "maṇau vā loṣṭhe vā kusuma-śayane vā dṛṣadi vā |",
  "GK22bharst_u:1251": "tṛṇe vā straiṇe vā mama sama-dṛśo yānti divasāḥ",
  "GK22bharst_u:1252": "kvacit puṇyāraṇye śiva śiva śiveti pralapataḥ || BharSt_3.100*3 ||"
}