{
    "GSP29vnyps51u:0": " // prameyādhyāyaḥ //",
    "GSP29vnyps51u:1": " // prathamamāhnikam //",
    "GSP29vnyps51u:2": " nyā. pa. prame. 1 evaṃ saparikaraṃ pramāṇaṃ viśodhitam /",
    "GSP29vnyps51u:3": " atha prameyaṃ pradarśayāmaḥ /",
    "GSP29vnyps51u:4": " tatra yat punaḥ ṣaṭsaptādirūpeṇa padārthān vibhajya vaiśeṣikādayaścintayanti,",
    "GSP29vnyps51u:5": " tanna sākṣādapavargāṅgamiti tairevābhyupetam /",
    "GSP29vnyps51u:6": " api ca--- vidyamānaparityāgādasatāṃ ca parigrahāt /",
    "GSP29vnyps51u:7": " vyāmohanā vimarśāste bahiṣkāryā mumukṣubhiḥ /",
    "GSP29vnyps51u:8": " sāvāntaravibhāgeṣu tattaccintāśrameṣviha /",
    "GSP29vnyps51u:9": " avistarāya diṅmātraṃ doṣāṇāmabhidadhmahe //",
    "GSP29vnyps51u:10": " yat tatrāhuḥ--- “abhidheyaḥ padārthaḥ /",
    "GSP29vnyps51u:11": " sa ca bhāvābhāvabhedena dvidhā” iti,",
    "GSP29vnyps51u:12": " tat tāvat “asadvyapadeśānneti cenna,",
    "GSP29vnyps51u:13": " dharmāntareṇa vākyaśeṣādyukteḥ,",
    "GSP29vnyps51u:14": " śabdāntarācca” ityārambhaṇādhikaraṇasūtreṇābhāvasya parābhyupagatābhāvābhāvasyeva bhāvāntaratvasamarthanāt pratikṣiptam /",
    "GSP29vnyps51u:15": " yadapi ca--- dravyaguṇakarmasāmānyaviśeṣasamavāyarūpeṇa bhāvarūpāṇāṃ padārthānāṃ ṣoḍhā parisaṃkhyānam,",
    "GSP29vnyps51u:16": " tadapi vaiśeṣikādhikaraṇe “samavāyābhyupagamācca sāmyādanavasthiteḥ” iti sūtrakāraireva samavāyākhyapadārthāntaradūśaṇena parāstam /",
    "GSP29vnyps51u:17": " abhāvatadadhikaraṇayorviśeṣaṇaviśeṣyabhāvasaṃnidhiviśeṣādiśabdavācyasaṃbandhāntarānumānamapi samavāyadūṣaṇacchāyayaiva dūṣitameva /",
    "GSP29vnyps51u:18": " yaścānyonyamatyantatulyeṣu muktātmādiṣu mitho vyāvṛttadhījananāya dravyatvādihetunā viśeṣākhyaḥ padārthaḥ kalpyate,",
    "GSP29vnyps51u:19": " sopi tulyanyāyatayā sūtrakārairdūṣitaprāya eva /",
    "GSP29vnyps51u:20": " “mahaddīrghavadvā hvasvaparimaṇḍalābhyām” ityanupapannaparamāṇudvyaṇukādiprakriyānidarśanenānyeṣāmapi tadabhyupagatānāmunapapannatvasya sūcitatvācca",
    "GSP29vnyps51u:21": " api cānityeṣu dravyeṣu tāvajjātiguṇapādibhireva vyāvṛttadhīḥ sidhyatīti nityeṣu hi viśeṣonyaḥ kalpyate;",
    "GSP29vnyps51u:22": " yathāhuḥ--- “nityadravyavṛttayontyā viśeṣāḥ” iti,",
    "GSP29vnyps51u:23": " tathāpi vedāntibhirdiksaṃjñakavibhupadārthāntarānabhyupagamādākāśasya ca kāryatvādiśruteḥ",
    "GSP29vnyps51u:24": " prakṛtivikārabhūtapṛthivyādyaṃśaviśeṣātiriktaparamāṇujālapratikṣepāt tathāvidhaparamāṇūnāṃ",
    "GSP29vnyps51u:25": " cāvasthāpravāhasyānādyantatvānna tatra viśeṣakḷptiḥ /",
    "GSP29vnyps51u:26": " tataḥ kālātmānau pariśiṣyete /",
    "GSP29vnyps51u:27": " tatrāpi cetanānāṃ na kālatattvamātmatayā bhāti /",
    "GSP29vnyps51u:28": " kṣaṇalavādyavasthāyogitvaparāktvācetanatvādibhireva,",
    "GSP29vnyps51u:29": " tasmāt sveṣāṃ svebhyaśca tasya vyāvṛttadhīsaṃbhavāt /",
    "GSP29vnyps51u:30": " anyathānyenāpi kalpitena tadasaṃbhavaprasaṅgāt /",
    "GSP29vnyps51u:31": " ataḥ ātmapariśeṣe tatrāpi jīveśvarayoraṇutvavibhutvaniyāmyatvaniyantṛtvādheyatvādhāratvaśeṣatvaśeṣitvaśarīratvaśarīr",
    "GSP29vnyps51u:32": " itvābhiranekavidhairdharmabhedairvyāvṛttadhīsiddhau kimanyena viśeṣeṇa ? /",
    "GSP29vnyps51u:33": " tadatyantasāmyavatsu mukteṣu nityeṣvapi hi tatsāmyasyaiva saṃrakṣaṇāya dharmigrāhakasiddhā yāvadātmabhāvinaste te viśeṣā na parityaktāḥ /",
    "GSP29vnyps51u:34": " na ceśvaradvaitam;",
    "GSP29vnyps51u:35": " yeneśvarāṇāṃ mithovyāvṛttapratītyai viśeṣaṃ kalpayiṣyāmaḥ,",
    "GSP29vnyps51u:36": " ekasyaiva sarvadeśakāleṣvekātapatratayā sarvaśrutisiddhatvāt,",
    "GSP29vnyps51u:37": " asyaiva ca sāmānyaśabdairviśeṣaśabdaiśca rūḍhito yogatastattadvasatuviśiṣṭatvādinā ca tattatprakaraṇānuguṇaṃ śarīrake pratipādyatvasthāpanāt",
    "GSP29vnyps51u:38": " jīveṣvapi baddhānāṃ mitho bhedastattatsukhaduḥkhadhīcchāvaicitryeṇa vyaktaḥ /",
    "GSP29vnyps51u:39": " baddhamuktayośca kiñcijjñatvasarvajñatvādibhiḥ,",
    "GSP29vnyps51u:40": " muktānāṃ nityānāṃ ca viśuddherādimattvānādimattvābhyāmeva vibhaktadhīsaṃbhavaḥ /",
    "GSP29vnyps51u:41": " muktadaśāyāṃ nityebhyaḥ kiṃ vaiṣmyamiti cet, kiṃ tena ? /",
    "GSP29vnyps51u:42": " prāktanena tattadātmavartitayā pratyakṣitena guṇādibhedena tadanyavyāvṛttadhīsiddheḥ /",
    "GSP29vnyps51u:43": " siddhairapi tadvyavahāre prāktanopādhibhedaireva tattatpramāṇapramitaiḥ pratisaṃhitaiḥ sarvanirvāhāt /",
    "GSP29vnyps51u:44": " etena muktānāṃ mitho vibhaktabuddhirapi nirvyūḍhā;",
    "GSP29vnyps51u:45": " na hi teṣāmekarūpaḥ prāktanaḥ saṃsāraḥ;",
    "GSP29vnyps51u:46": " viṣamavipākasamayānādyasaṃkhyātakarmapravāhavaicitryapratiniyatadeśakālasvarūpasukhaduḥkhatatkāraṇādisaṃtatereva mitho vyāvartakatvāt /",
    "GSP29vnyps51u:47": " tadatadvibhāgo hi tatkālavartinaivaṃ dharmeṇeti na niyamaḥ,",
    "GSP29vnyps51u:48": " atatkālavartināpi tanniṣṭhatayopalabhyamānena tatsiddheḥ;",
    "GSP29vnyps51u:49": " na hyatītaḥ saṃsāro muktātmasvarūpamupalabhamānairnopalabhyate,",
    "GSP29vnyps51u:50": " upalabhyamāno vānyaniṣṭhaḥ pratibhāti /",
    "GSP29vnyps51u:51": " atha nityeṣu mithaḥ kā vārtrā ? /",
    "GSP29vnyps51u:52": " sāpi kuśalaiva /",
    "GSP29vnyps51u:53": " teṣāmapi hi satyasaṃkalpānāṃ vicitrāḥ saṃkalpecchādaya riśvarasyevāniyatadeśakālaviṣayāparyanuyojyasāmagrīkā anādyanantasaṃtānavantaḥ santīti kimanyena viśeṣeṇa ? /",
    "GSP29vnyps51u:54": " api ca yaddarśane yatra yadāropo na bhavati sa hi tasya tato bhedaḥ /",
    "GSP29vnyps51u:55": " sa eva ca viśeṣaḥ /",
    "GSP29vnyps51u:56": " sa cet svarūpabhūtohantvamādirūpeṇa bhātaḥ parāropaṃ pratirundhyāt,",
    "GSP29vnyps51u:57": " kastatonyastato viśeṣastasya ? /",
    "GSP29vnyps51u:58": " evamanabhyupagame viśeṣakḷptāvapi kā gatirvaiśeṣikasya ?",
    "GSP29vnyps51u:59": " svaparanirvāhakāste viśeṣāḥ,",
    "GSP29vnyps51u:60": " iti cet, kiṃ ta eva? /",
    "GSP29vnyps51u:61": " api ca pṛthaktve vidyamāne kiṃ tairviśeṣaiḥ ? /",
    "GSP29vnyps51u:62": " pṛthaktvasyaikajātisaṃgṛhītatvānna tatopi vyāvṛttadhīrīti cet,",
    "GSP29vnyps51u:63": " tarhi tato na kvacidapi syāt /",
    "GSP29vnyps51u:64": " viśeṣeṣvapi vā viśeṣatvākrānteṣu kaste nistāraḥ ? /",
    "GSP29vnyps51u:65": " viśeṣatvaṃ nāma jātirnāstīti cet, kiṃ tat ? /",
    "GSP29vnyps51u:66": " upādhiriticet,",
    "GSP29vnyps51u:67": " kiṃ tato na saṃgrahaḥ?",
    "GSP29vnyps51u:68": " , tathā sati kvacidapi tannibandhanānuvṛttadhībhaṅgaprasaṅgāt /",
    "GSP29vnyps51u:69": " evamanyonyābhāvenāpi gatārthatā dustareti parāstaḥ parābhimataviśeṣaḥ /",
    "GSP29vnyps51u:70": " sāmānyamapi paroktaṃ sūtrakāraireva nirastaprāyam;",
    "GSP29vnyps51u:71": " tathāhi--- “tadananyatvamārambhaṇaśabdādibhyaḥ---” ityādibhiḥ sūtraiḥ kāryadaśāyāmupādānasyāvasthāntarāpattimātrameva,",
    "GSP29vnyps51u:72": " na punaḥ parābhimatamavayavyākhyaṃ dravyamastīti samarthanād ghaṭādyavayavyabhāve",
    "GSP29vnyps51u:73": " tadāśritaghaṭatvādisāmānyamavayavisamavetatayābhyupagataguṇādayastadubhayārambhaprakriyājālaṃ ca nirmūlitam /",
    "GSP29vnyps51u:74": " yaccopādānasya ghaṭatvādirūpamavasthāntaraṃ saṃyogaviśeṣādirūpaṃ,",
    "GSP29vnyps51u:75": " tat parairapi kāryatayābhyupetamupalambhādibhiśca tathaiva sidhyatīti na tatrāpi nityatvakalpanāvakāśaḥ /",
    "GSP29vnyps51u:76": " tataḥ sarveṣāṃ dravyāṇāṃ svarūpatonādyanantatvāt kāryadravyatvātmatvādimātrameva śiṣyate /",
    "GSP29vnyps51u:77": " guṇeṣu nityeṣvavasthārūpeṣu cānuvṛttapratyayanimittaṃ kimiti cintyam;",
    "GSP29vnyps51u:78": " tatraivaṃ bhāṣitaṃ śārīrakādye--- “saṃsthānātirekiṇonekeṣvekākārabuddhibodhyasyādarśanāt,",
    "GSP29vnyps51u:79": " tāvataiva gotvādijātivyavahāropapatteḥ,",
    "GSP29vnyps51u:80": " atirekavādepi saṃsthānasya saṃpratipannatvācca saṃsthānameva jāti /",
    "GSP29vnyps51u:81": " saṃsthānaṃ nāma svāsādhāraṇaṃ rūpamiti yathāvastu saṃsthānamanusaṃdheyam” iti /",
    "GSP29vnyps51u:82": " etaduktaṃ bhavati--- kiṃ saṃsthānātiriktaṃ sāmānyaṃ viviktasphuṭapratyakṣādhyavasāyabhedādaṅgīkriyate,",
    "GSP29vnyps51u:83": " utopapattibalāditi; nādyaḥ,",
    "GSP29vnyps51u:84": " asiddheḥ nāntyaḥ,",
    "GSP29vnyps51u:85": " anyathāsiddheḥ;",
    "GSP29vnyps51u:86": " atiriktasāmānyamabhyupagacchatopi hi tadupalakṣaṇaṃ saṃsthānamiṣṭaṃ dṛṣṭaṃ ca /",
    "GSP29vnyps51u:87": " prativyaktiniyataṃ saṃsthānaṃ kathamanuvṛttapratyayakāraṇamiti cet,",
    "GSP29vnyps51u:88": " kathaṃ vā tajjātīyasya lakṣaṇaṃ bhavati ? /",
    "GSP29vnyps51u:89": " anuvṛttajātyantarasaṃgṛhītopādhirūpatayeti cet,",
    "GSP29vnyps51u:90": " tāvataiva gavādivyavahārasiddhau kimanyena ? /",
    "GSP29vnyps51u:91": " tathāpyantatonuvṛttaṃ sāmānyaṃ kvacidabhyupagantavyam,",
    "GSP29vnyps51u:92": " yatrānanyathāsiddhiḥ;",
    "GSP29vnyps51u:93": " anyathopādhisaṃgrahasyāpyasaṃbhavāditi cet,",
    "GSP29vnyps51u:94": " tavāpi vā tatra sāmānyamupalakṣaṇena saṃgṛhyate, na vā ?",
    "GSP29vnyps51u:95": " pūrvatrānyathāsiddhiranavasthitiśca /",
    "GSP29vnyps51u:96": " uttaratra niyāmakādarśanājjāterāśrayavyavasthā na syāt /",
    "GSP29vnyps51u:97": " vyāvṛttānāmapi svabhāvata eva kāsāṃcit vyaktīnāṃ tadvyañjakatvaniyatiriti cet,",
    "GSP29vnyps51u:98": " sa eva svabhāvaḥ kiṃ na vyavahāraṃ niyachet /",
    "GSP29vnyps51u:99": " nirviṣayaḥ kathaṃ vyavahāraḥ syāditi cet,",
    "GSP29vnyps51u:100": " tāsāmeva vyaktīnāṃ viṣayatvāt /",
    "GSP29vnyps51u:101": " vyāvṛttānāmanuvṛttavyavahāraviṣayatve sarvatra viṣayavyavasthā bhajyeteti cet,",
    "GSP29vnyps51u:102": " vyāvṛttānāmanuvṛttavyañjakatve sarvatra tadvyaktiḥ kiṃ na syāt ? /",
    "GSP29vnyps51u:103": " saṃbandhāsaṃbandhābhyāṃ niyamāditi cenna,",
    "GSP29vnyps51u:104": " saṃbandhasyāpi samavāyanāmnaḥ sārvatrikatvābhyupagamāt tatrāpyabhivyaktipratiniyamasya mṛgyatvāt,",
    "GSP29vnyps51u:105": " nānāsamavāyavādepi vyaktisvabhāvaniyamasya dustyajatvāt,",
    "GSP29vnyps51u:106": " tathāpi dṛṣṭaikagovyaktervyaktyantare soyamiti pratyabhijñānaṃ kathaṃ syāt ?",
    "GSP29vnyps51u:107": " ayaṃ gaurityekavyaktau vyutpāditaśca kathaṃ vyaktyatyantarepi tacchabdavācyatāṃ pratīyāt ?",
    "GSP29vnyps51u:108": " iti cet, tavāpi vā katham ? /",
    "GSP29vnyps51u:109": " ekadharmasamavāyāditi cet ?",
    "GSP29vnyps51u:110": " tenaiva dharmeṇa svato militasya samavāyasyaiva nityaṃ sarvatra vṛttyabhyupagamena sarvatra sarvavyavahārasaṃkaraprasaṅgāt /",
    "GSP29vnyps51u:111": " kāsāṃcideva vyaktīnāṃ tadvyañjakatvasvābhāvyād vyavasthokteti cet,",
    "GSP29vnyps51u:112": " tarhi tāsāmeva vyaktīnāṃ pratisaṃdhānavyavahārayorviṣayatvamastu /",
    "GSP29vnyps51u:113": " tathā sati bhrāntatvaṃ tayoḥ syāditi cenna,",
    "GSP29vnyps51u:114": " tadvyaktitvena pratisaṃdhānāderabhāvāt ;",
    "GSP29vnyps51u:115": " api tarhi tathātvena vyaktisvarūpātiriktaṃ tathātvaṃ nāmāntareṇa jātireva syāditi cet,",
    "GSP29vnyps51u:116": " tajjātivyañjakaṃ tattadekavyaktisvarūpātiriktaṃ kiṃ na jātyantaraṃ syāt ? /",
    "GSP29vnyps51u:117": " upādhiviśeṣa evāyaṃ pratiniyatāśraya iti cet,",
    "GSP29vnyps51u:118": " evaṃ tarhi pratiniyatapratiyogikaṃ svabhāvaniyataṃ parasparasmārakatvamupajīvya tajjātīyatayā pratisaṃdhānavyavahāropapattau kimanyakalpanena",
    "GSP29vnyps51u:119": " tasmārakataditaravibhāgaḥ kutastya iti cet,",
    "GSP29vnyps51u:120": " tadvyañjakataditaravibhāgaste kutastyaḥ ? /",
    "GSP29vnyps51u:121": " darśanādarśanāyatta iti cet, tulyam /",
    "GSP29vnyps51u:122": " saṃbandhasādṛśyayorabhāve kathaṃ smārakatvamiti cet,",
    "GSP29vnyps51u:123": " tayorvā katham ? /",
    "GSP29vnyps51u:124": " sadṛśasahānubhūtadarśanasya saṃskārodbodhakatvāditi cet,",
    "GSP29vnyps51u:125": " tadapi kutaḥ ? /",
    "GSP29vnyps51u:126": " kāryadarśanāt kalpyate iti cet,",
    "GSP29vnyps51u:127": " tulyam; anyathā saṃbandhaṃ sādṛśyaṃ vaikamupādāya tadanyasya kathaṃ smārakatvamiti codyasya durvāratvāt /",
    "GSP29vnyps51u:128": " na cātra sādṛśyaṃ nāṅgīkurmaḥ,",
    "GSP29vnyps51u:129": " sausādṛśyarūpatvābhyupagamāt sāmānyasya /",
    "GSP29vnyps51u:130": " nāmāntareṇa parābhimatajātisvīkāraḥ iti cet,",
    "GSP29vnyps51u:131": " vyāvṛttānāṃ saṃniveśādīnāmeva pratiniyatapratiyogismārakasvabhāvatayā sādṛśyarūpatvāt /",
    "GSP29vnyps51u:132": " gavayāderapi tarhi gojātīyatvādiprasaṅgaḥ iti cenna,",
    "GSP29vnyps51u:133": " sādṛśyasausādṛśyavibhāgasvaya sāṃpratyayikasya sarvasaṃmatatvāt iti /",
    "GSP29vnyps51u:134": " evaṃ sāmānyādiṣu sūtrakārādibhirnirasteṣu pariśiṣṭā dravyaguṇakarmarūpāstrayaḥ padārthāḥ iti kecidācāryāḥ //",
    "GSP29vnyps51u:135": " nyā. pa. prame. 2 anye tu manyante---yathā tatpratīteranyathāsiddhatayā te padārthā bhāṣyakārādibhirnirasyante,",
    "GSP29vnyps51u:136": " tathā karmāpi, iti,",
    "GSP29vnyps51u:137": " ye tāvadiha sarvatra sūryaparispandādivadapratyakṣaṃ karma phalānumeyamicchanti /",
    "GSP29vnyps51u:138": " tatra yayā sāmagryā karmaṇaḥ siddhirabhimatā tayaiva dṛṣṭaṃ karmaphalaṃ sādhyatām,",
    "GSP29vnyps51u:139": " kimantarā kalpitena karmaṇā ? /",
    "GSP29vnyps51u:140": " tathāpi cet kḷptiḥ,",
    "GSP29vnyps51u:141": " anyatrāpi kālaviprakarṣādarśanepi sāmagrīkāryayormadhye anyasya kḷptiprasaṅgaḥ;",
    "GSP29vnyps51u:142": " tathaiva ca tratrāpītyanavasthā syāt /",
    "GSP29vnyps51u:143": " ye ca “pratyakṣaṃ karma” ityāhuḥ,",
    "GSP29vnyps51u:144": " tairapi nūnaṃ karmaphalatvenābhyupagamasaṃyogavibhāgātiriktaṃ nipuṇanirīkṣaṇepi nopalabhyata iti manyāmahe /",
    "GSP29vnyps51u:145": " calatipratyayopi hi tāvataiva caritārthaḥ /",
    "GSP29vnyps51u:146": " na ca vācyaṃ yāvatsaṃyogaṃ calatipratyayaprasaṅga iti,",
    "GSP29vnyps51u:147": " pūrvadeśavibhāgapūrvakadeśāntarasaṃyogaprathamakṣaṇaviṣayatvāt tatpratyayasya /",
    "GSP29vnyps51u:148": " tata eva hyuttarakāle saṃyoge vartamānepyacaladiti bhūtānusaṃdhānamupapannam /",
    "GSP29vnyps51u:149": " nanu pravāhamadhyasthite sthāṇau pūrvasalilaskandhaviyogaḥ uttarasalilaskandhayogaśca dṛśyate,",
    "GSP29vnyps51u:150": " na ca tatra calatvamicchāmaḥ;",
    "GSP29vnyps51u:151": " vyomādaya eva sthiradeśatvena vivakṣitāḥ iti cenna,",
    "GSP29vnyps51u:152": " pravāhasya tato viśeṣādarśanāt;",
    "GSP29vnyps51u:153": " laulyam viśeṣaḥ iti cet,",
    "GSP29vnyps51u:154": " tarhi saṃyogavibhāgātiriktaṃ laulyarūpaṃ karmapratyakṣamiti kathaṃ tadapahnavaḥ ? iti /",
    "GSP29vnyps51u:155": " tatrāhuḥ---yā nāma karmasāmagrī tvayeṣyate sā tattatkarmaphalatayābhimataṃ saṃyogaviśeṣamutpādayantī niyatasvabhāvameva tamutpādayati /",
    "GSP29vnyps51u:156": " ata eva eva saṃyogonekaniṣṭhopi san kvaciccalatipratyaṃyaṃ kvacit saṃyogamātrapratyayaṃ ca janayati,",
    "GSP29vnyps51u:157": " yathaika eva samavāyoguṇaguṇibhyāmaviśeṣeṇa svato militopi san kvacidāśrayapratyayaṃ kvacidāśritapratyayaṃ ca janayati,",
    "GSP29vnyps51u:158": " na hyāśrayabhāva āśritabhāvo vā samavāyasvarūpātiriktaḥ,",
    "GSP29vnyps51u:159": " tadvadihāpīti /",
    "GSP29vnyps51u:160": " vayaṃ tu brūmaḥ--- apratyakṣakarmavādastāvat prāguktadūṣaṇādayuktaḥ /",
    "GSP29vnyps51u:161": " pratyakṣaṃ tu karma svarūpato durapahnavam /",
    "GSP29vnyps51u:162": " tatra bhāṣyādiṣvatirekavidhiniṣedhādarśanādarthāntaravirodhābhāvāccodāsitavyam, iti /",
    "GSP29vnyps51u:163": " idaṃ tu manyāmahe--- atirekepi guṇavargānna rāśyantaraṃ karma,",
    "GSP29vnyps51u:164": " vibhājakābhāvāt,",
    "GSP29vnyps51u:165": " svecchākalpitavibhājakasya sarvatra sulabhatvena yathābhimatamekaṃ guṇamubhayaṃ vāṅgīkṛtya rāśyantarakalpanaprasaṅgāt,",
    "GSP29vnyps51u:166": " guṇāvāntaravaicitryasya guṇatvavirodhābhāvāt /",
    "GSP29vnyps51u:167": " ato dravyamadravyamityeva vibhāgaḥ iti //",
    "GSP29vnyps51u:168": " nyā. pa. prame. 3 tatra cātmaguṇatayābhimateṣu sukhaduḥkhecchādveṣaprayatnāḥ pañca tattadutpādakatayābhimatabuddhiviśeṣānatiriktā vedārthasaṃgrahe samarthitāḥ /",
    "GSP29vnyps51u:169": " dharmādharmau vihitaniṣiddhakriyāsādhyatayābhimatāvājñāvato rājña iva sarvapraśāsiturīśvarasyānugrahanigrahākhyabuddhiviśeṣarūpau bhāṣyādiṣu bahuṣu pradeśeṣu prapañcitau /",
    "GSP29vnyps51u:170": " yaḥ punaḥ saṃskāraḥ sa tāvadbuddhiviśeṣātmanoktaḥ,",
    "GSP29vnyps51u:171": " na ca tatprayuktaḥ;",
    "GSP29vnyps51u:172": " tataściranaṣṭaviprakṛṣṭākāre vyāptyadarśanāt,",
    "GSP29vnyps51u:173": " vāsanānuvṛtteśca vācanikatvāt //",
    "GSP29vnyps51u:174": " nyā. pa. prame. 4 yadyapi “indriyasyendriyasyārthe” ityādigītāślokeṣu bhāṣyakārairvāsanāyā icchādvāreṇaiva pravṛttihetutvavacanājjñānavāsanāviśeṣātiriktā karmavāsanā nāsti,",
    "GSP29vnyps51u:175": " tathāpi jñānavāsanā durapahnavā,",
    "GSP29vnyps51u:176": " tataśca tadāśrayamātraṃ vicāryam,",
    "GSP29vnyps51u:177": " tatra dharmabhūtajñānasya dravyatvaṃnyāyatattvātmasiddhibhāśyādisiddhamanusaratāṃ tanniṣṭhasmṛtyākhyavikārotpādakaḥ saṃskāro 'pi tanniṣṭhaḥ",
    "GSP29vnyps51u:178": " antaraṅgatvādabādhācca //",
    "GSP29vnyps51u:179": " nyā. pa. prame. 5 ye tu paraparibhāṣamanusarantastadanuguṇaṃ tasya guṇatvaṃ gṛhṇanti,",
    "GSP29vnyps51u:180": " teṣāmātmanyeva saṃskāraḥ,",
    "GSP29vnyps51u:181": " iti viśeṣaḥ /",
    "GSP29vnyps51u:182": " na ca buddhornityatvaṃ saṃkocavikāsādidaśābhedaṃ cābhyupagacchadbhiradravyatvaṃ tasyāḥ suvacam;",
    "GSP29vnyps51u:183": " avasthāntarayogitvameva hyupādanatvam;",
    "GSP29vnyps51u:184": " tadeva hi dravyalakṣaṇam /",
    "GSP29vnyps51u:185": " tathāpi naguṇatvahāniḥ;",
    "GSP29vnyps51u:186": " apṛthaksiddhaviśeṣaṇatvātiriktaguṇatvāvadarśanāt,",
    "GSP29vnyps51u:187": " karmavyatiriktajātimātrāśrayatvādirūpaguṇalakṣaṇasaṃketasyāsmābhiranādaraṇāt /",
    "GSP29vnyps51u:188": " na ca dravyasyāśritasvabhāvatvalakṣaṇamapṛthaksiddhaviśeṣaṇatvaṃ viruddham,",
    "GSP29vnyps51u:189": " avayavini yuṣmābhirapi svīkaraṇāt /",
    "GSP29vnyps51u:190": " yathā ca dravyatvaviśeṣaṇatvādibhirna virodha iṣyate,",
    "GSP29vnyps51u:191": " evamatrāpi,",
    "GSP29vnyps51u:192": " upalaṃmbhayuktyādeḥ sāmanacarcatvāt /",
    "GSP29vnyps51u:193": " ato jñānaṃ dravyam,",
    "GSP29vnyps51u:194": " tadavasthāviśeṣāstvadravyāṇīti saṃskārākhyavikārāsthitirapi tatraiva yuktā /",
    "GSP29vnyps51u:195": " vegākhyastu saṃskārastadutpādakatvābhimatakarmaviśaiṣātirikto na dṛśyate,",
    "GSP29vnyps51u:196": " na ca yujyate /",
    "GSP29vnyps51u:197": " sthitasthāpakau tu karmanivṛttāvapi tadavinābhūtasaṃyogaviśeṣatvaṃ vaktuṃ yuktam //",
    "GSP29vnyps51u:198": " nyā. pa. prame. 6 ye ca bhagavatonantā maṅgalaguṇāḥ prakīrtyante,",
    "GSP29vnyps51u:199": " te sarvepi ṣāṅguṇyavitatirūpāḥ iti saṃmatam /",
    "GSP29vnyps51u:200": " yathāhuḥ--- “tavānantaguṇasyāpi ṣaḍeva prathame guṇāḥ /",
    "GSP29vnyps51u:201": " yaistvayeva jagat kukṣāvanyepyantarniveśitāḥ” //",
    "GSP29vnyps51u:202": " iti /",
    "GSP29vnyps51u:203": " ṣaṭsu ca guṇeṣu balaṃ dhāraṇasāmarthyam,",
    "GSP29vnyps51u:204": " aiśvaryaṃ niyamanaśaktiḥ;",
    "GSP29vnyps51u:205": " vikārahetuṣvapyavikṛtatvaṃ vīryam;",
    "GSP29vnyps51u:206": " tejaḥ parābhibhavanasāmarthyam,",
    "GSP29vnyps51u:207": " anyānapekṣatā veti /",
    "GSP29vnyps51u:208": " lakṣitānāṃ caturṇāmatimathane jñānaśaktivitatirūpatvaṃ vyaktam /",
    "GSP29vnyps51u:209": " na ca jñānaśaktyorapyevaṃ mithontarbhāvaḥ śakyaḥ,",
    "GSP29vnyps51u:210": " ajñeṣvapi dravyeṣu śaktidarśanāt,",
    "GSP29vnyps51u:211": " aśakteṣvapi jñānadarśanāt /",
    "GSP29vnyps51u:212": " ata eva jñānaviśeṣaḥ śaktirityapi nirastam /",
    "GSP29vnyps51u:213": " śaktiviśeṣastu jñānaṃ syāditi cet,",
    "GSP29vnyps51u:214": " kosau śaktiśabdārthaḥ ? /",
    "GSP29vnyps51u:215": " vilakṣaṇo guṇaviśeṣaḥ prabhākarādinayena padārthāntaraṃ vā iti cet,",
    "GSP29vnyps51u:216": " na tarhi jñānasya tadviśeṣatā sidhyet /",
    "GSP29vnyps51u:217": " atha kāryopayuktaviśeṣaṇamātraṃ śaktiriti sarvaprayogānugataṃ paśyasi,",
    "GSP29vnyps51u:218": " tadā na kevalaṃ jñānasya,",
    "GSP29vnyps51u:219": " api tu sarvasyaiva śaktitvaṃ prāptam,",
    "GSP29vnyps51u:220": " sarvasyāpi pradhānakāraṇatayābhimate kasmiṃścidviśeṣaṇatvenāvasthānāt /",
    "GSP29vnyps51u:221": " nanvevamudayanādīnāmiva svarūpasahakārivyatiriktaśaktyabhāvaḥ prasaktaḥ iti cet,",
    "GSP29vnyps51u:222": " ananyathāsiddhayuktivaśādāgamabalādvā tatsiddheḥ /",
    "GSP29vnyps51u:223": " tacchabdastu vivakṣāviśeṣāt syāditi brūmaḥ /",
    "GSP29vnyps51u:224": " śaktisamarthanasaṃrambhaścācāryāṇāṃ nyāyakuliśe nipuṇamanusaṃdheyaḥ /",
    "GSP29vnyps51u:225": " śaktimātrakāraṇādivādāśca bāhyānāmupalambhayuktyāptāgamādivirahādanādaraṇīyāḥ /",
    "GSP29vnyps51u:226": " sā cedupādānaṃ,",
    "GSP29vnyps51u:227": " sūkṣmandravyamevāsau syāditi na vivādaḥ //",
    "GSP29vnyps51u:228": " nyā. pa. prame. 7 athāciddravyaviśeṣaguṇān paśyāmaḥ--- tatra śabdādayaḥ pañca tattadbhūtavartinaḥ pratyakṣādibalādabhyupagatāḥ /",
    "GSP29vnyps51u:229": " sattvarajastamāṃsi ca śāstrānusāreṇa /",
    "GSP29vnyps51u:230": " saṃyogaśca pratyakṣādisiddhaḥ /",
    "GSP29vnyps51u:231": " nairantaryamātramevāyamiti cet,",
    "GSP29vnyps51u:232": " tat kiṃ dravyasvarūpam,",
    "GSP29vnyps51u:233": " utāganturavasthāviśeṣaḥ ? /",
    "GSP29vnyps51u:234": " nādyaḥ, nityatvaprasaṅgāt /",
    "GSP29vnyps51u:235": " na dvitīyaḥ,",
    "GSP29vnyps51u:236": " nāmāntareṇa tadabhidhānāt, iti /",
    "GSP29vnyps51u:237": " vibhāgapṛthaktve tu abhāvoktanyāyena dūṣaṇīye /",
    "GSP29vnyps51u:238": " paratvāparatve api sukhādicchāyayā;",
    "GSP29vnyps51u:239": " na hi tattadupādhyavacchinnadeśakālaviśeṣasaṃbandhātirikte paratvāparatve paśyāmaḥ /",
    "GSP29vnyps51u:240": " tatkalpane ca prāktvapratyaktvādayopi hi bahavo guṇāstulyanyāyāḥ kalpyāḥ syuḥ /",
    "GSP29vnyps51u:241": " evaṃ sadasadguṇapradarśanaprakriyayā saṃkhyāparimāṇagurutvadravatvasnehānāṃ tattvamavasātavyam,",
    "GSP29vnyps51u:242": " ityadravyeṣveṣā dik //",
    "GSP29vnyps51u:243": " nyā. pa. prame. 8 atha dravyāṇi vimṛśyante--- tatra tāvat kaumārilābhimatavibhuśabdākhyadravyavādaḥ śabdasyācidavasthāviśeṣatvena śrutyādisiddhatvānnirākāryaḥ",
    "GSP29vnyps51u:244": " ātmasiddhau tu śabdasya dharmyativartitvagatimattvavādastadāśrayabhūtāvayavadvāreṇeti netavyaḥ /",
    "GSP29vnyps51u:245": " yattu--- “tamaḥ khalu calaṃ nīlaṃ parāparavibhāgavat /",
    "GSP29vnyps51u:246": " prasiddhadravyavaidharmyānnavabhyo bhettumarhati” //",
    "GSP29vnyps51u:247": " ityāhuḥ, tadetad dravyaṃ tāvadabhyupagacchāmaḥ;",
    "GSP29vnyps51u:248": " tathā hyuktaṃ varadagurubhistattvasāre--- “tamo nāma dravyaṃ bahulaviralaṃ mecakacalaṃ pratīmaḥ kenāpi kvacidapi na bādhaśca dadṛśe /",
    "GSP29vnyps51u:249": " ataḥ kalpyo hetuḥ pramitirapi śābdī vijayate nirālokaṃ cakṣuḥ prathayati hi tad darśanavaśāt” //",
    "GSP29vnyps51u:250": " iti /",
    "GSP29vnyps51u:251": " etena viyati vitatānāṃ sūkṣmāṇāṃ pṛthivyavayavānāṃ kṛṣṇo guṇastama iti pakṣopi pratikṣiptaḥ;",
    "GSP29vnyps51u:252": " sāśrayasyaiva tasya grahaṇavirodhābhāvāt,",
    "GSP29vnyps51u:253": " guṇamātratayā ca kasyāpyanupalambhāt /",
    "GSP29vnyps51u:254": " sparśarūparasānāṃ ca śabdagandhavad bhrāntau pramitau vā nirādhāragrahaṇādarśanācca--iti /",
    "GSP29vnyps51u:255": " evaṃ dravyatve siddhe kṛṣṇavarṇasya dravyasya pṛthivītvamevābhyupagantumucitam,",
    "GSP29vnyps51u:256": " “yat kṛṣṇaṃ tadannasya” iti śruteḥ /",
    "GSP29vnyps51u:257": " yadyapi pṛthivyāṃ pākaviśeṣavaśāt śuklādirūpaṃ,",
    "GSP29vnyps51u:258": " nānyatra pākādapi bhavati;",
    "GSP29vnyps51u:259": " ākāśādiṣu nailyopalambhopi hi pañcīkaraṇamūlapṛthivīsaṃsargāt /",
    "GSP29vnyps51u:260": " “ākāśe cāviśeṣāt“iti sūtre bhāṣitam--- “aṇḍāntarvartinaścākāśasya trivṛtkaraṇopadeśapradarśintapañcīkaraṇena rūpavatvāccākṣuṣatvepyavirodhaḥ” iti /",
    "GSP29vnyps51u:261": " nanvevamākāśameva dravyāntarasaṃsargānnīlaṃ tama ityupalabhyate iti syāditi cet,",
    "GSP29vnyps51u:262": " na syāt,",
    "GSP29vnyps51u:263": " ākāśe tama iti pṛthagupalambhasvārasyāt,",
    "GSP29vnyps51u:264": " dravnayāntaratve tu kalpanāgauravāt,",
    "GSP29vnyps51u:265": " antatotrāpi pañcīkaraṇena dravyāntarasaṃsargasyābhyupagatatvācca iti /",
    "GSP29vnyps51u:266": " sparśānupalambhastu indranīlālokadurdinātapāderivānudbhavāderapi /",
    "GSP29vnyps51u:267": " syāt /",
    "GSP29vnyps51u:268": " na ca pārthivarūpasya sarvasyālokasāpekṣacakṣurgrāhyatvaniyamaḥ kalpyaḥ,",
    "GSP29vnyps51u:269": " karaṇavaicitryādiva viṣayavaicitryādapi vyavasthopapatteḥ /",
    "GSP29vnyps51u:270": " divābhītānāṃ viśiṣṭāñjanarañjitākṣāṇāṃ cālokanirapekṣameva cakṣuṣaiva padārthā gṛhyante /",
    "GSP29vnyps51u:271": " ālokābhāvamātre ca tamasi tamojyotiṣornivṛttivacanaṃ cavyāhanyeta,",
    "GSP29vnyps51u:272": " pratiniyatanailyāropakalpanāprayāsaśca /",
    "GSP29vnyps51u:273": " ataḥ pṛthivīviśeṣatvaṃ tamaso yuktam /",
    "GSP29vnyps51u:274": " pṛthivyādīni pañca bhūtāni manaśca triguṇadravyapariṇativiśeṣatayā śrutyādisiddhatvānna pṛthagdravyāṇi /",
    "GSP29vnyps51u:275": " tatra cāvayavyākhyaṃ bhautikadravyam “tadananyatvamārambhaṇaśabdādibhyaḥ” ityādibhiḥ ṣaḍbhiḥ sūtrairbuddhiśabdāntarāderanyathāsiddhyādyupapādanena nirastam /",
    "GSP29vnyps51u:276": " “mahaddīrghavadvā hvasvaparimaṇḍalābhyām” ityādibhiśca parāmabhimataḥ paramāṇuḥ /",
    "GSP29vnyps51u:277": " ataḥ pariṇāmaviśeṣādupalambhayogyatvāyogyatvādidaśāviśeṣayogi prakṛtyādisaṃjñaṃ dravyaṃ vicitravyavasthitakramasamaṣṭivyaṣṭirūpamavatiṣṭhate",
    "GSP29vnyps51u:278": " diktattvamapi tattadupādhyavacchinnāstattaddeśaviśeṣā eva,",
    "GSP29vnyps51u:279": " atiriktakalpakānāṃ parāparapratyayaviśeṣādīnāmanyathāsiddheḥ /",
    "GSP29vnyps51u:280": " digutpattiśrutiśca tadupādhikatannirvāhakasṛṣṭyopapannā;",
    "GSP29vnyps51u:281": " anyathā dyupṛthivyantarikṣādivat triguṇapariṇativiśeṣataiva syāt,",
    "GSP29vnyps51u:282": " na pṛthagdravyatā /",
    "GSP29vnyps51u:283": " na caivaṃ kālepi prasaṅgaḥ,",
    "GSP29vnyps51u:284": " nityasya kālasya bhagavatparāśarādibhiḥ pṛthakprasaṃkhyānāt /",
    "GSP29vnyps51u:285": " tasya prakṛtipariṇativiśeṣatvādipakṣāstatpūrvāparakālāvaśyaṃbhāvāt śrutyādibalācca pratyastāḥ /",
    "GSP29vnyps51u:286": " atastriguṇakālāvātmāceti trīṇi siddhānir /",
    "GSP29vnyps51u:287": " iśvarasya tu pṛthaksaṃkhyāne catvāri /",
    "GSP29vnyps51u:288": " tasya hi cetanatvādibhiḥ saṃgrahasaṃbhavepyavāntaravailakṣaṇyajñāpanāya pṛthaksaṃkhyānaṃ prācāmanādivācāṃ ca,",
    "GSP29vnyps51u:289": " anyathā prakriyāntareṇācetaneṣvapi saṃgrahaprasaṃgāt /",
    "GSP29vnyps51u:290": " viviktaṃ ca bhagavatā parāśareṇa--- “paramātmātmanoryogaḥ paramārtha itīṣyate /",
    "GSP29vnyps51u:291": " mithyaitadanyadravyaṃ hi naiti taddravyatāṃ yataḥ” //",
    "GSP29vnyps51u:292": " iti /",
    "GSP29vnyps51u:293": " evaṃ dharmabhūtajñānākhyamapi dravyamajaḍatvāviśeṣepi spuṭataravaidharmyānatarabalāt pṛthaggaṇayanti /",
    "GSP29vnyps51u:294": " tasyādravyatvavādaḥ keṣāñcinnāthamuniyāmunamunibhāṣyakārādiprabandhavirodhāt prāyaḥ paracittarañjanārthaḥ /",
    "GSP29vnyps51u:295": " śuddhasattvākhyasya ca dravyāntarasya paravigrahādiyāthārthyopadeśapravṛttaniruktādyāptāgamasiddhatvāt sūkṣmatriguṇāvasthāviśeṣādipakṣā bahiṣkāryāḥ",
    "GSP29vnyps51u:296": " ataḥ ṣaḍetāni dravyāṇi /",
    "GSP29vnyps51u:297": " bhoktṛbhogyaniyantṝṇāṃ sadātmanaikadravyatvādipakṣā api nirviśeṣasanmātrapakṣavad vyāghātaśrutivirodhādibhirbahuśo bhāṣyādiṣu nirastāḥ /",
    "GSP29vnyps51u:298": " tatra triguṇaśuddhasattve svaniruktyaiva lakṣye /",
    "GSP29vnyps51u:299": " kṣaṇalavādyātmā kālaḥ /",
    "GSP29vnyps51u:300": " aṇurjñātā jīvaḥ /",
    "GSP29vnyps51u:301": " vibhustvīśvaraḥ /",
    "GSP29vnyps51u:302": " jānātivyavahārāsādhāraṇakāraṇaṃ vyavahāryaviśeṣo matiḥ /",
    "GSP29vnyps51u:303": " evaṃ triguṇakālajīveśvaraśuddhasattvamatirūpeṇa ṣoḍhā dravyavibhāgaḥ /",
    "GSP29vnyps51u:304": " evaṃ pramāṇasārthaghaṇṭāpathena dravyādravyarūpaprameyagrāmamadhijigamiṣatāṃ na kudṛṣṭibāhyakalpitakūṭayuktigartanipātaḥ, iti //",
    "GSP29vnyps51u:305": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau prameyādhyāye prathamamāhnikam"
}