{
    "GK19kulmukuu:0": " śrīkulaśekharanṛpativiracitā mukundamālā",
    "GK19kulmukuu:1": " vande mukundamaravindadalāyatākṣaṃ kundenduśaṅkhadaśanaṃ śiśugopaveṣam /",
    "GK19kulmukuu:2": " indrādidevagaṇavanditapādapīṭhaṃ vṛndāvanālayamahaṃ vasudevasūnum // KMuk_1 //",
    "GK19kulmukuu:3": " jayatu jayatu devo devakīnandano 'yaṃ jayatu jayatu kṛṣṇo vṛṣṇivaṃśapradīpaḥ /",
    "GK19kulmukuu:4": " jayatu jayatu meghaśyāmalaḥ komalāṅgo jayatu jayatu pṛthvībhāranāśo mukundaḥ // KMuk_2 //",
    "GK19kulmukuu:5": " mukunda mūrdhnā praṇipatya yāce bhavantamekāntamiyantamartham /",
    "GK19kulmukuu:6": " avismṛtistvaccaraṇāravinde bhave bhave me 'sti bhavatprasādāt // KMuk_3 //",
    "GK19kulmukuu:7": " śrīmukundapadāmbhojamadhunaḥ paramādbhutam /",
    "GK19kulmukuu:8": " yatpāyino na muhyanti muhyanti yadapāyinaḥ // KMuk_4 //",
    "GK19kulmukuu:9": " nāhaṃ vande tava caraṇayordvandvamadvandvahetoḥ kumbhīpākaṃ gurumapi hare nārakaṃ nāpanetum /",
    "GK19kulmukuu:10": " ramyā rāmā mṛdutanulatā nandane nāpi rantuṃ bhāve bhāve hṛdayabhavane bhāvaye 'haṃ bhavantam // KMuk_5 //",
    "GK19kulmukuu:11": " nāsthā dharme na vasunicaye naiva kāmopabhoge yadbhāvyaṃ tadbhavatu bhagavanpūrvakarmānurūpam /",
    "GK19kulmukuu:12": " etatprārthyaṃ mama bahumataṃ janmajanmāntare 'pi tvatpādāmbhoruhayugagatā niścalā bhaktirastu // KMuk_6 //",
    "GK19kulmukuu:13": " divi vā bhuvi vā mamāstu vāso narake vā narakāntake prakāmam /",
    "GK19kulmukuu:14": " avadhīritaśāradāravindau caraṇau te maraṇe 'pi cintayāmi // KMuk_7 //",
    "GK19kulmukuu:15": " sarasijanayane saśaṅkhacakre murabhidi mā virameha citta rantum /",
    "GK19kulmukuu:16": " sukhakaramaparaṃ na jātu jāne haricaraṇasmaraṇāmṛtena tulyam // KMuk_8 //",
    "GK19kulmukuu:17": " mā bhairmandamano vicintya bahudhā yāmīściraṃ yātanā nāmī naḥ prabhavanti pāparipavaḥ svāmī nanu śrīdharaḥ /",
    "GK19kulmukuu:18": " ālasyaṃ vyapanīya bhaktisulabhaṃ dhyāyasva nārāyaṇaṃ lokasya vyasanāpanodanakaro dāsasya kiṃ na kṣamaḥ // KMuk_9 //",
    "GK19kulmukuu:19": " bhavajaladhimagādhaṃ dustaraṃ nistareyaṃ kathamahamiti ceto mā sma gāḥ kātaratvam /",
    "GK19kulmukuu:20": " sarasijadṛśi deve tāvakī bhaktirekā narakabhidi niṣaṇṇā tārayiṣyatyavaśyam // KMuk_10 //",
    "GK19kulmukuu:21": " tṛṣṇātoye madanapavanoddhūtamohormimāle dārāvarte sahajatanayagrāhasaṃghākule ca /",
    "GK19kulmukuu:22": " saṃsārākhye mahati jaladhau majjatāṃ nastridhāmanpādāmbhoje varada bhavato bhaktināve prasīda // KMuk_11 //",
    "GK19kulmukuu:23": " pṛthvīreṇuraṇuḥ payāṃsi kaṇikāḥ phalguḥ sphuliṅgo laghustejo niḥśvasanaṃ maruttanutaraṃ randhraṃ susūkṣmaṃ nabhaḥ /",
    "GK19kulmukuu:24": " kṣudrā rudrapitāmahaprabhṛtayaḥ kīṭāḥ samastāḥ surā dṛṣṭe yatra sa tāvako vijayate bhūmāvadhūtāvadhiḥ // KMuk_12 //",
    "GK19kulmukuu:25": " āmnāyābhyasanānyaraṇyaruditaṃ kṛcchravratānyanvahaṃ medaśchedapadāni pūrtavidhayaḥ sarve hutaṃ bhasmani /",
    "GK19kulmukuu:26": " tīrthānāmavagāhanāni ca gajasnānaṃ vinā yatpadadvandvāmbhoruhasaṃstutiṃ vijayate devaḥ sa nārāyaṇaḥ // KMuk_13 //",
    "GK19kulmukuu:27": " ānanda govinda mukunda rāma nārāyaṇānanta nirāmayeti /",
    "GK19kulmukuu:28": " vaktuṃ samartho 'pi na vakti kaścidaho janānāṃ vyasanāni mokṣe // KMuk_14 //",
    "GK19kulmukuu:29": " kṣīrasāgarataraṅgaśīkarāsāratārakitacārumūrtaye /",
    "GK19kulmukuu:30": " bhogibhogaśayanīyaśāyine mādhavāya madhuvidviṣe namaḥ // KMuk_15 //",
    "GK19kulmukuu:31": " vātsalyādabhayapradānasamayādārtārtinirvāpaṇādaudāryādaghaśoṣaṇādagaṇitaśreyaḥpadaprāpaṇāt /",
    "GK19kulmukuu:32": " sevyaḥ śrīpatireva sarvajagatāmekāntataḥ sākṣiṇaḥ prahlādaśca vibhīṣaṇaśca karirāṭ pāñcālyahalyā dhruvaḥ // KMuk_16 //",
    "GK19kulmukuu:33": " nāthe śrīpuruṣottame trijagatāmekādhipe cetasā sevye svasya padasya dātari pare nārāyaṇe tiṣṭhati /",
    "GK19kulmukuu:34": " yaṃ kaṃcitpuruṣādhamaṃ katipayagrāmeśamalpādarthadaṃ sevāyai mṛgayāmahe naramaho mūḍhā varākā vayam // KMuk_17 //",
    "GK19kulmukuu:35": " bho lokāḥ śṛṇuta prasūtimaraṇavyādheścikitsāmimāṃ yogajñāḥ samudāharanti munayo yāṃ yājñavalkyādayaḥ /",
    "GK19kulmukuu:36": " antarjyotirameyamekamamṛtaṃ kṛṣṇākhyamāpīyatāṃ yatpītaṃ paramauṣadhaṃ vitanute nirvāṇamātyantikam // KMuk_18 //",
    "GK19kulmukuu:37": " baddhenāñjalinā natena śirasā gātraiḥ saromodgamaiḥ kaṇṭhena savaragadgadena nayanenodgīrṇabāṣpāmbunā /",
    "GK19kulmukuu:38": " nityaṃ tvaccaraṇāravindayugaladhyānāmṛtāsvādināmasmākaṃ sarasīruhākṣa satataṃ saṃpadyatāṃ jīvitam // KMuk_19 //",
    "GK19kulmukuu:39": " tattvaṃ bruvāṇāni paraṃ parasmādaho kṣarantīva sudhāṃ padāni /",
    "GK19kulmukuu:40": " āvartaya prāñjalirasmi jihve nāmāni nārāyaṇagocarāṇi // KMuk_20 //",
    "GK19kulmukuu:41": " idaṃ śarīraṃ pariṇāmapeśalaṃ patatyavaśyaṃ ślathasaṃdhi jarjaram /",
    "GK19kulmukuu:42": " kimauṣadhaiḥ kliśyasi mūḍha durmate nirāmayaṃ kṛṣṇarasāyanaṃ piba // KMuk_21 //",
    "GK19kulmukuu:43": " śrīmannāma procya nārāyaṇākhyaṃ yena prāptā vāñchitaṃ pāpino 'pi /",
    "GK19kulmukuu:44": " hā naḥ pūrvaṃ vākpravṛttā na tasmiṃstena prāptaṃ garbhavāsādiduḥkham // KMuk_22 //",
    "GK19kulmukuu:45": " mā drākṣaṃ kṣīṇapuṇyānkṣaṇamapi bhavato bhaktihīnānpadābje mā śrauṣaṃ śravyabaddhaṃ tava caritamapāsyānyadākhyānajātam /",
    "GK19kulmukuu:46": " mā sprākṣaṃ mādhava tvāmapi bhuvanapate cetasāpahnuvānaṃ mā bhūvaṃ tvatsaparyāvyatikararahito janmajanmāntare 'pi // KMuk_23 //",
    "GK19kulmukuu:47": " madana parihara sthitiṃ madīye manasi mukundapadāravindadhāmni /",
    "GK19kulmukuu:48": " haranayanakṛśānunā kṛśo 'si smarasi na cakraparākramaṃ murāreḥ // KMuk_24 //",
    "GK19kulmukuu:49": " dārā vārākaravarasutā te 'ṅgajo 'yaṃ viriñcaḥ stotā vedastava suragaṇo bhṛtyavargaḥ prasādaḥ /",
    "GK19kulmukuu:50": " muktirmadhye jagadavikalaṃ tāvake devakī te mātā mittraṃ balaripusutastattvato 'nyanna jāne // KMuk_25 //",
    "GK19kulmukuu:51": " jihve kīrtaya keśavaṃ muraripuṃ ceto bhaja śrīdharaṃ pāṇidvandva samarcayācyutakathāṃ śrotradvaya tvaṃ śruṇu /",
    "GK19kulmukuu:52": " kṛṣṇaṃ lokaya locanadvaya harergacchāṅghriyugmālayaṃ jighra ghrāṇa mukundapādatulasīṃ murdhannamādhokṣajam // KMuk_26 //",
    "GK19kulmukuu:53": " yatkṛṣṇapraṇipātadhūlidhavalaṃ tadvai śiraḥ syācchubhaṃ te netre tamasojjhite surucire yābhyāṃ harirdṛśyate /",
    "GK19kulmukuu:54": " sā buddhirniyamairyamaiśca vimalā yā mādhavadhyāyinī sā jihvāmṛtavarṣiṇī pratipadaṃ yā stauti nārāyaṇam // KMuk_27 //",
    "GK19kulmukuu:55": " bhaktadveṣibhujaṃgagāruḍamaṇistrailokyarakṣāmaṇirgopīlocanacātakāmbudamaṇiḥ saundaryamudrāmaṇiḥ /",
    "GK19kulmukuu:56": " śrīkāntāmaṇirukmiṇīghanakucadvandvaikabhūṣāmaṇiḥ śreyo dhyeyaśikhāmṇirdiśatu no gopālacūḍāmaṇiḥ // KMuk_28 //",
    "GK19kulmukuu:57": " śatrucchedaikamantraṃ sakalamupaniṣadvākyasaṃpūjyamantraṃ saṃsārottāramantraṃ samuditamanasāṃ saṅganiryāṇamantram /",
    "GK19kulmukuu:58": " sarvaiśvaryaikamantraṃ vyasanabhujagasaṃdaṣṭasaṃtrāṇamantraṃ jihve śrīkṛṣṇamantraṃ japa japa satataṃ janmasāphalyamantram // KMuk_29 //",
    "GK19kulmukuu:59": " vyāmohoddalanauṣadhaṃ munimanovṛttipravṛttyauṣadhaṃ daityānarthakarauṣadhaṃ trijagatāṃ saṃjīvanaikauṣadham /",
    "GK19kulmukuu:60": " bhaktārtipraśamauṣadhaṃ bhavabhayapradhvaṃsi divyauṣadhaṃ śreyaḥprāptikarauṣadhaṃ piba manaḥ śrīkṛṣṇanāmauṣadham // KMuk_30 //",
    "GK19kulmukuu:61": " āścaryametaddhi manuṣyaloke sudhāṃ parityajya viṣaṃ pibanti /",
    "GK19kulmukuu:62": " nāmāni nārāyaṇagocarāṇi tyaktvānyavācaḥ kuhakāḥ paṭhanti // KMuk_31 //",
    "GK19kulmukuu:63": " lāṭīnetrapuṭīpayodharaghaṭīrevātaṭīduṣkuṭīpāṭīradrumavarṇanena kavibhirmūḍhairdinaṃ nīyate /",
    "GK19kulmukuu:64": " govindeti janārdaneti jagatāṃ nātheti kṛṣṇeti ca vyāhāraiḥ samayastadekamanasāṃ puṃsāmatikrāmati // KMuk_32 //",
    "GK19kulmukuu:65": " ayācyamakreyamayātayāmamapācyamakṣayyamadurbharaṃ me /",
    "GK19kulmukuu:66": " astyeva pātheyamitaḥ prayāṇe śrīkṛṣṇanāmamṛtabhāgadheyam // KMuk_33 //",
    "GK19kulmukuu:67": " yasya priyau śrutadharau kavilokagītau mittre dvijanmaparivāraśivāvabhūtām /",
    "GK19kulmukuu:68": " tenāmbujākṣacaraṇāmbujaṣaṭpadena rājñā kṛtā stutiriyaṃ kulaśekhareṇa // KMuk_34 //",
    "GK19kulmukuu:69": " iti śrīkulaśekharanṛpativiracitā mukundamālā samāptā /"
}