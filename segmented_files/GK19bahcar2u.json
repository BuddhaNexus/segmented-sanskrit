{
    "GK19bahcar2u:0": " dvitīya ucchvāsaḥ",
    "GK19bahcar2u:1": " atimbhīre bhūpe kūpa iva janasya niravatārasya /",
    "GK19bahcar2u:2": " dadhati samīhitasiddhiṃ guṇavantaḥ pārthivā ghaṭakāḥ // 2.1 //",
    "GK19bahcar2u:3": " rāgiṇi naline lakṣmīṃ divaso nidadhāti dinakaraprabhavām /",
    "GK19bahcar2u:4": " anapekṣitaguṇadoṣaḥ paropakāraḥ satāṃ vyasanam // 2.2 //",
    "GK19bahcar2u:5": " atha tatrānavaratādhyayanadhvanimukharāṇi,",
    "GK19bahcar2u:6": " bhasmapuṇḍrakapāṇḍuralalāṭaiḥ kapilaśikhājālajaṭilaiḥ kṛśānubhiriva kratulobhāgatairbaṭubhiradhyāsyamānāni,",
    "GK19bahcar2u:7": " sekasukumārasomakedārikāharitāyamānapraghanāni,",
    "GK19bahcar2u:8": " kṛṣṇājinavikīrṇaśuṣyatpuroḍāśīyaśyāmākataṇḍulāni,",
    "GK19bahcar2u:9": " bālikāvikīryamāṇanīvārabalīni,",
    "GK19bahcar2u:10": " śuciśiṣyaśatānīyamānaharitakuśapūlīpalāśasamindhi,",
    "GK19bahcar2u:11": " indhanago mayapiṇḍakūṭasaṃkaṭāni,",
    "GK19bahcar2u:12": " āmikṣīyakṣīrakṣāriṇīnāmagnihotradhenūnāṃ khuravalayairvilikhitājiravitardikāni,",
    "GK19bahcar2u:13": " kamaṇḍalavyamṛtpiṇḍamardanavyagrayatijanāni,",
    "GK19bahcar2u:14": " vaitānavedīśaṅkavyānāmaudumbarīṇāṃ śākhānāṃ rāśibhiḥ pavitritaparyantāni vaiśvadevapiṇḍapāṇḍuritapradeśāni,",
    "GK19bahcar2u:15": " havirdhūmadhūsaritāṅgaṇaviṭapikisalayāni,",
    "GK19bahcar2u:16": " vatsīyabālakalālitalalattaralatarṇakāni,",
    "GK19bahcar2u:17": " krīḍatkṛṣṇasāracchāgaśāvakaprakaṭitapaśubandhaprabandhāni,",
    "GK19bahcar2u:18": " śukasārikārabdhādhyayanadīyamānopādhyāyaviśrāntisukhāni,",
    "GK19bahcar2u:19": " sākṣāttrayītapovanānīva ciradṛṣṭānāṃ bāndhavānāṃ prīyamāṇo bhramanbhavanāni,",
    "GK19bahcar2u:20": " bāṇaḥ sukhamatiṣṭhat /",
    "GK19bahcar2u:21": " tatrasthasya cāsya kadācitkusumasamayayugamupasaṃharannajṛmbhata grīṣmābhidhānaḥ samutphullamallikādhavalāṭṭahāso mahākālaḥ /",
    "GK19bahcar2u:22": " pratyagranirjitasyāstamupagatavato vasantasāmantasya bālāpatyeṣviva payaḥpāyiṣu navodyāneṣu darśitasneho mṛdurabhūt /",
    "GK19bahcar2u:23": " abhinavoditaśca sarvasyāṃ pṛthivyāṃ sakalakusumabandhanamokṣamakarotpratapannuṣṇasamayaḥ /",
    "GK19bahcar2u:24": " svayamṛturājasyābhiṣekārdrāścāmarakalāpā ivāgṛhyanta kāminīcikuracayāḥ kusumāyudhena,",
    "GK19bahcar2u:25": " himadagdhasakalakamalinīkopeneva himālayābhimukhīṃ yātrāmadādaṃśumālī /",
    "GK19bahcar2u:26": " atha lalāṭantape tapati tapane candanalikhitalalāṭikāpuṇḍrakairalakacīracīvarasaṃvītaiḥ",
    "GK19bahcar2u:27": " svedodabindumuktākṣavalayavāhibhirdinakarārādhananiyamā ivāgṛhyanta lalanālalāṭendudyutibhiḥ /",
    "GK19bahcar2u:28": " candanadhūsarābhirasūryampaśyābhiḥ kumudinībhiriva divasamasupyata sundarībhiḥ /",
    "GK19bahcar2u:29": " nidrālasā ratnālokamapi nāsahanta dṛśaḥ,",
    "GK19bahcar2u:30": " kimuta jaraṭhamātapam /",
    "GK19bahcar2u:31": " aśiśirasamayena cakravākamithunābhinanditāḥ sarita iva tanimānamānīyanta soḍupāḥ śarvaryaḥ /",
    "GK19bahcar2u:32": " abhinavapaṭupāṭalāmodasurabhiparimalaṃ na kevalaṃ jalam,",
    "GK19bahcar2u:33": " janasya pavanamapi pātumabhūdabhilāṣo divasakarasantāpāt /",
    "GK19bahcar2u:34": " krameṇa ca kharakhagamayūkhe khaṇḍitaśaiśave,",
    "GK19bahcar2u:35": " śuṣyatsarasi,",
    "GK19bahcar2u:36": " sīdatsretasi,",
    "GK19bahcar2u:37": " mandanirjhare jhillikājhāṅkāriṇi,",
    "GK19bahcar2u:38": " kātarakapotakūjitānubandhabadhiritaviśve,",
    "GK19bahcar2u:39": " śvasatpatattriṇi,",
    "GK19bahcar2u:40": " karīrṣakaṣamaruti,",
    "GK19bahcar2u:41": " viralavīrudhi,",
    "GK19bahcar2u:42": " rudhirakutūhalikesarikiśorakalihyamānakaṭhoradhātakīstabake,",
    "GK19bahcar2u:43": " tāmyatstamberamayūthavamathutimyanmahāmahīdhāranitambe,",
    "GK19bahcar2u:44": " dinakaradūyamānadviradadīnadānāśyānadānaśyāmikālīnamūkamadhulihi,",
    "GK19bahcar2u:45": " lohitāyamānamandārasindūritasīmni,",
    "GK19bahcar2u:46": " salilasyandasaṃdohasaṃdehamuhyanmahāmahiṣaviṣāṇakoṭivilikhyamānasphuṭatsphāṭikadṛṣadi,",
    "GK19bahcar2u:47": " gharmamarmaritagarmuti,",
    "GK19bahcar2u:48": " taptapāṃśukukūlakātaravikire,",
    "GK19bahcar2u:49": " vivaraśaraṇaśvāvidhe,",
    "GK19bahcar2u:50": " taṭārjunakurarakūjājvaravivartamānottānaśapharaśārapaṅkaśeṣapalpalāmbhasi,",
    "GK19bahcar2u:51": " dāvajanitajagannīrājane,",
    "GK19bahcar2u:52": " rajanīrājayakṣmaṇi,",
    "GK19bahcar2u:53": " kaṭhorībhavati nidāghakāle pratidiśamājīkamānā ivoṣareṣu prapāvāṭakuṭīpaṭalaprakaṭaluṇṭhakāḥ,",
    "GK19bahcar2u:54": " prapakvakapikacchūgucchacchaṭācchoṭanacāpalairakāṇjakaṇḍūlā iva karṣantaḥ śarkarilāḥ karkarasthalīḥ,",
    "GK19bahcar2u:55": " sthūladṛṣaccūrṇamucaḥ,",
    "GK19bahcar2u:56": " mucukundakandaladalanadanturāḥ,",
    "GK19bahcar2u:57": " saṃtatatapanatāpamukharacīrīgaṇamukhaśīkaraśīkyamānatanavaḥ,",
    "GK19bahcar2u:58": " taruṇatarataraṇitāpatarale taranta iva taraṅgiṇi mṛgatṛṣṇikātaraṅgiṇīnāmalīkavāriṇi,",
    "GK19bahcar2u:59": " śuṣyacchamīmarmaramāravamārgalaṅghanalāghavajavajaṅghālāḥ,",
    "GK19bahcar2u:60": " raiṇavāvartamaṇḍalīrecakarāsarasarabhasārabdhanartanārambhārabhaṭīnaṭāḥ,",
    "GK19bahcar2u:61": " dāvadagdhasthalīmaṣīmilanamalināḥ śikṣitakṣapaṇakavṛttaya iva vanamayūrapicchacayānuccinvantaḥ,",
    "GK19bahcar2u:62": " saprayāṇaguñjā iva śiñjānajaratkarañjamañjarībījajālakaiḥ saprarīhā ivātapāturavanamahiṣanāsānikuñjasthūlaniḥśvāsaiḥ,",
    "GK19bahcar2u:63": " sāpatyā ivoḍḍīyamānajavanavātahariṇaparipāṭīpeṭakaiḥ,",
    "GK19bahcar2u:64": " sabhrukuṭaya iva dahyamānakhaladhānabusakūṭakuṭiladhūmakoṭibhiḥ,",
    "GK19bahcar2u:65": " sāvīcivīcaya iva mahoṣmamuktibhiḥ,",
    "GK19bahcar2u:66": " lomaśā iva śīryamāṇaśālmaliphalatūlatantubhiḥ,",
    "GK19bahcar2u:67": " dadruṇā iva śuṣkapatraprakarākṛṣṭibhiḥ,",
    "GK19bahcar2u:68": " śirālā iva tṛṇaveṇīvikaraṇaiḥ ucchmaśrava iva dhūyamānanavayavaśūkaśakalaśaṅkubhiḥ,",
    "GK19bahcar2u:69": " daṃṣṭrālā iva calitaśalalasūcīśataiḥ,",
    "GK19bahcar2u:70": " jihvālā iva vaiśvānaraśikhābhiḥ,",
    "GK19bahcar2u:71": " utsarpatsarpakañcukaiścūḍālā iva brahnastambharasābhyavaharaṇāya kavalagrahamivoṣṇaiḥ",
    "GK19bahcar2u:72": " kamalavanamadhubhirabhyasyantaḥ sakalasalilocchoṣaṇagharmaghoṣaṇāghorapaṭahairiva",
    "GK19bahcar2u:73": " śuṣkaveṇuvanāsphoṭanapaṭuravaistribhuvanabibhīṣikāmudbhāvayantaḥ,",
    "GK19bahcar2u:74": " cyutacapalacāṣapakṣaśreṇīśāritasṛtayaḥ,",
    "GK19bahcar2u:75": " tviṣimanmayūkhalatālātaploṣakalmāṣavapuṣa iva sphuṭitaguñjāphalasphuliṅgāṅgārāṅkitāṅgāḥ,",
    "GK19bahcar2u:76": " giriguhāgambhīrabhāṅkārabhīṣaṇabhrāntayaḥ,",
    "GK19bahcar2u:77": " bhuvanabhasmīkaraṇābhicāracarupacanacaturāḥ,",
    "GK19bahcar2u:78": " rudhirāhutibhiriva pāribhadradrumastabakavṛṣṭibhistarpayantastāravānvanavibhāvasūn,",
    "GK19bahcar2u:79": " aśiśiraśikatātārakitaraṃhasaḥ,",
    "GK19bahcar2u:80": " taptaśailavilīyamānaśilājaturasalavaliptadiśaḥ,",
    "GK19bahcar2u:81": " dāvadahanapacyamānacaṭakāṇḍakhaṇḍakhacitatarukoṭarakīṭapaṭalapuṭapākagandakaṭavaḥ,",
    "GK19bahcar2u:82": " prāvartantonmattā mātariśvānaḥ /",
    "GK19bahcar2u:83": " sarvataśca bhūribhastrāsahasrasaṃdhukṣaṇakṣubhitā iva jaraṭhājagaragambhīragalaguhāvāhivāyavaḥ,",
    "GK19bahcar2u:84": " kvacitsvacchandatṛṇacāriṇo hariṇāḥ,",
    "GK19bahcar2u:85": " vkacittarutalavivaravivartino babhravaḥ,",
    "GK19bahcar2u:86": " vkacijjaṭāvalambinaḥ kapilāḥ vkacicchakunikulakulāyapātinaḥ śyenāḥ,",
    "GK19bahcar2u:87": " vkacidvilīnalākṣārasalohitacchavayo 'dharāḥ,",
    "GK19bahcar2u:88": " vkacidāsāditaśakunipakṣakṛtapaṭugatayo viśikhāḥ,",
    "GK19bahcar2u:89": " vkaciddagdhaniḥśeṣajanmahetavo nirvāṇāḥ,",
    "GK19bahcar2u:90": " vkacitkusumavāsitāmbarasurabhayo rāgiṇaḥ,",
    "GK19bahcar2u:91": " kvacitsadhūmodgārā mandarucayaḥ,",
    "GK19bahcar2u:92": " kvacitsakalajagadgrāsaghasmarāḥ sabhasmakāḥ,",
    "GK19bahcar2u:93": " kvacidveṇuśikharalagnamūrtayo 'tyantavṛddhāḥ,",
    "GK19bahcar2u:94": " kvacidacalopayuktaśilājatavaḥ,",
    "GK19bahcar2u:95": " kṣayiṇaḥ kvacitsarvarasabhujaḥ pīvānaḥ,",
    "GK19bahcar2u:96": " kvaciddagdhaguggulavo raudrāḥ,",
    "GK19bahcar2u:97": " kvacijjvalitanetradahanadagdhasakusumaśaramadanāḥ kṛtasthāṇusthitayaḥ,",
    "GK19bahcar2u:98": " caṭulaśikhānartanārambhārabhaṭīnaṭāḥ kvacicchuṣkakāsārasṛtibhiḥ sphuṭannīrasanīvārabījalājavarṣibhirjvālāñjalibhirarcayanta iva gharmaghṛṇim,",
    "GK19bahcar2u:99": " aghṛṇā iva haṭhahūyamānakaṭhorasthalakamaṭhavasāvisragandhagṛdhnavaḥ,",
    "GK19bahcar2u:100": " svamapi dhūmamambhodasamudbhūtibhiyeva bhakṣayantaḥ satilāhutaya iva sphuṭad bahalabālakīṭapaṭalāḥ kakṣeṣu,",
    "GK19bahcar2u:101": " śvitriṇa iva ploṣavicaṭadvalkaladhavalaśambūkaśuktayaḥ,",
    "GK19bahcar2u:102": " śuṣkeṣu saraḥsu,",
    "GK19bahcar2u:103": " svedina iva vilīyamānamadhupaṭalagolagalitamadhūcchiṣṭavṛṣṭayaḥ kānaneṣu,",
    "GK19bahcar2u:104": " khalataya iva pariśīryamāṇaśikhāsaṃhatayo mahoṣareṣu,",
    "GK19bahcar2u:105": " gṛhītaśilākavalā iva jvalitasūryamaṇiśakaleṣu śiloccayeṣu,",
    "GK19bahcar2u:106": " pratyadṛśyanta dāruṇā dāvānagnayaḥ /",
    "GK19bahcar2u:107": " tathābhūte ca tasminnatyūgre grīṣmasamaye kadācidasya svagṛhāvasthitasya bhuktavato",
    "GK19bahcar2u:108": " 'parāhṇasamaye brātrā pāraśavaścandrasenanāmā praviśyākathayat--“eṣa khalu devasya",
    "GK19bahcar2u:109": " catuḥsamudrādhipateḥ sakalarājacakracūḍāmaṇiśreṇīśāṇakoṇakaṣaṇanirmalīkṛtacaraṇanakhamaṇeḥ",
    "GK19bahcar2u:110": " sarvacakravartināṃ dhaureyasyamahārājādhirājaparameśvaraśrīharṣadevasya bhrātrā kṛṣṇanāmnā",
    "GK19bahcar2u:111": " bhavatāmantikaṃ prajñātatamo dīrghādhvagaḥ prahito dvāramadhyāste' iti /",
    "GK19bahcar2u:112": " so 'bravīt--“āyuṣman/",
    "GK19bahcar2u:113": " avilambitaṃ praveśayainam' iti /",
    "GK19bahcar2u:114": " atha tenānīyamānam,",
    "GK19bahcar2u:115": " atidūragamanagurujaḍajaṅghākāṇḍam,",
    "GK19bahcar2u:116": " kārdamikacelacīrikāniyamitoccaṇḍacaṇḍātakam,",
    "GK19bahcar2u:117": " pṛṣṭhapreṅkhatpaṭaccarakarpaṭaghaṭitagalagranthim,",
    "GK19bahcar2u:118": " atinibiḍasūtrabandhanimnitāntarālakṛtalekhavyavacchedayā lekhamālikayā parikalitamūrdhānam,",
    "GK19bahcar2u:119": " praviśantaṃ lekhahārakamadrākṣīt /",
    "GK19bahcar2u:120": " aprākṣīcca dūrādeva--“bhadra,",
    "GK19bahcar2u:121": " bhadramaśeṣabhuvananiṣkāraṇabandhostatrabhavataḥ kṛṣṇasya? iti /",
    "GK19bahcar2u:122": " sa “bhadram' ityuktvā praṇamya nātidūre samupāviśat /",
    "GK19bahcar2u:123": " viśrāntaścābravīt--“eṣa khalu svāminā mānanīyasya lekhaḥ prahitaḥ' iti vimucyā rpayat /",
    "GK19bahcar2u:124": " bāṇastu sādaraṃ gṛhītvā svayamevāvācayat--“mekhalakātsaṃdiṣṭamvadhārya phalapratibandhī dhīmatā pariharaṇīyaḥ kālātipāta ityetāvadatrārthajātam",
    "GK19bahcar2u:125": " itaradvārtāsaṃvādanamātrakam' /",
    "GK19bahcar2u:126": " avadhṛtalekhārthaśca samutsāritaparijanaḥ saṃdeśaṃ pṛṣṭavān /",
    "GK19bahcar2u:127": " mekhalakastvavādīt--“evamāha medhāvinaṃ svāmī--jānātyeva mānyo yathaikagotratā vā,",
    "GK19bahcar2u:128": " samānajñānatā vā,",
    "GK19bahcar2u:129": " samānajātitā vā,",
    "GK19bahcar2u:130": " sahasaṃvardhanaṃ vā,",
    "GK19bahcar2u:131": " ekadeśanivāso vā,",
    "GK19bahcar2u:132": " darśanābhyāso vā,",
    "GK19bahcar2u:133": " parasparānurāga,",
    "GK19bahcar2u:134": " śravaṇaṃ vā,",
    "GK19bahcar2u:135": " parokṣopakārakaraṇaṃ vā,",
    "GK19bahcar2u:136": " samānaśīlatā vā,",
    "GK19bahcar2u:137": " snehasya hetavaḥ /",
    "GK19bahcar2u:138": " tvayi tu vinā kāraṇenādṛṣṭe 'pi pratyāsanne bandhāviva baddhapakṣapātaṃ kimapisnihyati me hṛdayaṃ dūrasthe 'pīndoriva kumudākare /",
    "GK19bahcar2u:139": " yato bhavantamantareṇānyathā cānyathā cāyaṃ cakravartī durjanairgrāhita āsīt /",
    "GK19bahcar2u:140": " na ca tattathānasantyeva te yeṣāṃ satāmapi satāṃ na vidyante mitrodāsīnaśatravaḥ /",
    "GK19bahcar2u:141": " śiśucāpalāparācīnacetovṛttitayā ca bhavataḥ kenacidasahiṣṇunā yatkiñcidasadṛśamudīritam,",
    "GK19bahcar2u:142": " itaro lokastathaiva tadgṛhṇāti vakti ca /",
    "GK19bahcar2u:143": " salilānīva gatānugatikāni lolāni khalu bhavantyavivekināṃ manāṃsi /",
    "GK19bahcar2u:144": " bahumukhaśravaṇaniścalīkṛtaniścayaśca kiṃ karotu pṛthivīpatiḥ /",
    "GK19bahcar2u:145": " tattvānveṣibhiścāsmābhirdūrasthito 'pi pratyakṣīkṛto 'si /",
    "GK19bahcar2u:146": " vijñaptaścakravartī tvadartham-yathā prāyeṇa prathame vayasi sarvaṃsyaiva cāpalaiḥ śaiśavamaparādhoti /",
    "GK19bahcar2u:147": " tatheti ca svāminā pratipannam /",
    "GK19bahcar2u:148": " ato bhavatā rājakagulamakṛtakālakṣepamāgantavyam /",
    "GK19bahcar2u:149": " avakeśīvādṛṣṭaparameśvaro bandhumadhyamadhivasannapi na me bahumataḥ /",
    "GK19bahcar2u:150": " na ca sevārvaṣamyaviṣādinā parameśvaropasarpaṇabhīruṇā vā bhavatā bhavitavyam /",
    "GK19bahcar2u:151": " yato yadyapi-- svecchopajātaviṣayo 'pi na yāti vaktuṃ dehauti mārgaṇaśataiśca dadāti duḥkham /",
    "GK19bahcar2u:152": " mohātsamākṣipati jīvanamapyakāṇḍe karṣṭa manobhava iveśvaradurvidagdhaḥ //",
    "GK19bahcar2u:153": " tathāpyanye te bhūpatayaḥ,",
    "GK19bahcar2u:154": " anya evāyam /",
    "GK19bahcar2u:155": " nyakkṛtanṛganalaniṣadhanahuṣāmbarīṣadaśarathadilīpanābhāragabharatabhagīrathayayātiramṛtamayaḥ svāmī /",
    "GK19bahcar2u:156": " nāsyāhaṅkārakālakūṭaviṣadigdhaduṣṭā dṛṣṭayaḥ,",
    "GK19bahcar2u:157": " na garvagaragurugalagrahagadagadgadā giraḥ,",
    "GK19bahcar2u:158": " nātismayoṣmāpasmāravismṛtasthairyāṇi sthānakāni,",
    "GK19bahcar2u:159": " noddāmadarpadāhajvaravegaviklavā vikārāḥ,",
    "GK19bahcar2u:160": " nābhimānamahāsannipātanirmitāhgabhaṅgāni gatāni,",
    "GK19bahcar2u:161": " na madārditavakrīkṛtauṣṭhaniṣṭhyūtaniṣṭhurākṣarāṇi jalpitāni /",
    "GK19bahcar2u:162": " tathā ca--asya vimaleṣu sādhuṣu ratnabuddhiḥ,",
    "GK19bahcar2u:163": " na śilāśakaleṣu /",
    "GK19bahcar2u:164": " muktādhavaleṣu guṇeṣu prasādhanadhīḥ,",
    "GK19bahcar2u:165": " nābharaṇabhāreṣu /",
    "GK19bahcar2u:166": " dānavatsu karmasu sādhanaśraddhā,",
    "GK19bahcar2u:167": " na karikīṭeṣu /",
    "GK19bahcar2u:168": " sarvāgresare yaśasi mahāprītiḥ,",
    "GK19bahcar2u:169": " na jīvitajarattṛṇe /",
    "GK19bahcar2u:170": " gṛhītakarāsvāśāsu prasādhnābhiyogaḥ na nijakalatradharmaputrikāsu /",
    "GK19bahcar2u:171": " guṇavati dhanuṣi sahāyabuddhiḥ,",
    "GK19bahcar2u:172": " na piṇḍopajīvini sevakajane /",
    "GK19bahcar2u:173": " api ca--asya mitropakaraṇamātmā,",
    "GK19bahcar2u:174": " bhṛtyopakaraṇaṃ prabhutvam,",
    "GK19bahcar2u:175": " paṇḍitopakaraṇaṃ vaidagdhyam,",
    "GK19bahcar2u:176": " bāndhavopakaraṇaṃ lakṣmīḥ,",
    "GK19bahcar2u:177": " kṛpaṇopakaraṇamaiśvaryam,",
    "GK19bahcar2u:178": " dvijopakaraṇaṃ sarvasvam,",
    "GK19bahcar2u:179": " sukṛtasaṃsmaraṇopakaraṇaṃ hṛdayam,",
    "GK19bahcar2u:180": " dharmopakaraṇamāyuḥ,",
    "GK19bahcar2u:181": " sāhasopakaraṇaṃ śarīram asilatopakaraṇaṃ pṛthivī,",
    "GK19bahcar2u:182": " vinodopakaraṇaṃ rājakam,",
    "GK19bahcar2u:183": " pratāpopakaraṇaṃ pratipakṣaḥ /",
    "GK19bahcar2u:184": " nāsyālpapuṇyairavāpyate sarvātiśāyisukharasaprasūtiḥ pādapallavacchāyā' iti /",
    "GK19bahcar2u:185": " śrutvā ca tameva candrasenaṃ samādiśat--“kṛtakaśipuṃ viśrāntasukhinamenaṃ kāraya' iti /",
    "GK19bahcar2u:186": " atha gate tasmin,",
    "GK19bahcar2u:187": " paryaste ca vāsare,",
    "GK19bahcar2u:188": " saṃghaṭṭamānaraktapaṅkajasaṃpuṭapīyamāna eva kṣayiṇi kṣāmatāṃ vrajati bālavāyasāsyāruṇe 'parāhṇātape,",
    "GK19bahcar2u:189": " śithilitanijavājijave japāpīḍapāṭalimnyastācalaśikharaskhalite khañjatīva kamalinīkaṇṭakakṣatapādapallave pataṅge,",
    "GK19bahcar2u:190": " puraḥ parāpatati preṅkhadandhakāraleśalambālake śaśivirahaśokaśyāma iva śyāmāmukhe,",
    "GK19bahcar2u:191": " kṛtasaṃdhyopāsanaḥ śayanīyamagāt /",
    "GK19bahcar2u:192": " acintayaccaikākī--kiṃ karomi /",
    "GK19bahcar2u:193": " anyathā sambhāvito 'smi rājñā /",
    "GK19bahcar2u:194": " nirnimittabandhunā ca saṃdiṣṭamevaṃ kṛṣṇena /",
    "GK19bahcar2u:195": " kaṣṭā ca sevā /",
    "GK19bahcar2u:196": " viṣamaṃ bhṛtyatvam /",
    "GK19bahcar2u:197": " atigambhīraṃ mahadrājakulam /",
    "GK19bahcar2u:198": " na ca me tatra pūrvajapuruṣapravartitā prītiḥ,",
    "GK19bahcar2u:199": " na kulakramāgatā gatiḥ,",
    "GK19bahcar2u:200": " nopakārasmaraṇānurodhaḥ,",
    "GK19bahcar2u:201": " na bālasevāsnehaḥ,",
    "GK19bahcar2u:202": " na gotragauravam,",
    "GK19bahcar2u:203": " na pūrvadarśanadākṣiṇyam,",
    "GK19bahcar2u:204": " na prajñāsaṃvibhāgopapralobhanam,",
    "GK19bahcar2u:205": " na vidyātiśayakutuhalam,",
    "GK19bahcar2u:206": " nākārasaundaryādaraḥ,",
    "GK19bahcar2u:207": " na sevākākukauśalam,",
    "GK19bahcar2u:208": " na vidvadgoṣṭhībandhavaidagdhyam,",
    "GK19bahcar2u:209": " na vittavyayavaśīkaraṇam,",
    "GK19bahcar2u:210": " na rājavallabhaparicayaḥ /",
    "GK19bahcar2u:211": " avaśyaṃ gantavyañca /",
    "GK19bahcar2u:212": " sarvathā bhagavānbhavānīpatirbhuvanapatirgatasya me śaraṇam,",
    "GK19bahcar2u:213": " sarvaṃ sāmpratamācariṣyati,",
    "GK19bahcar2u:214": " ityavadhāryaṃ gamanāya matimakarot /",
    "GK19bahcar2u:215": " athānyasminnahanyutthāya,",
    "GK19bahcar2u:216": " prātareva snātvā,",
    "GK19bahcar2u:217": " dhṛtadhavaladukūlavāsāḥ,",
    "GK19bahcar2u:218": " gṛhītākṣamālaḥ,",
    "GK19bahcar2u:219": " prāsthānikāni sūktāni mantrapadāni ca bahuśaḥ samāvartya devadevasya virūpākṣasya",
    "GK19bahcar2u:220": " kṣīrasnapanapuraḥsarāṃ surabhikusumadhūpagandhadhvajabalivilepanapradīpakabahulāṃ",
    "GK19bahcar2u:221": " vidhāya paramayā bhaktyā pūjām,",
    "GK19bahcar2u:222": " prathamahutataralatilatvagvighaṭanacaṭulamukharaśikhāśekharaṃ prājyājyāhutipravardhitadakṣiṇārciṣaṃ bhagavantamāśuśukṣaṇiṃ hutvā,",
    "GK19bahcar2u:223": " dattvā dyumnaṃ yathāvidyamānaṃ dvijebhyaḥ,",
    "GK19bahcar2u:224": " pradakṣiṇīkṛtya prāṅmukhīṃ naicikīm,",
    "GK19bahcar2u:225": " śuvalāṅgarāgaḥ,",
    "GK19bahcar2u:226": " śuklamālyaḥ,",
    "GK19bahcar2u:227": " śuklavāsāḥ,",
    "GK19bahcar2u:228": " rocanācitradūrvāgrapallavagrathitagirikarṇikākusumakṛtakarṇapūraḥ,",
    "GK19bahcar2u:229": " śikhāsaktasiddhārthakaḥ,",
    "GK19bahcar2u:230": " pituḥ kanīyasyā svasrā mātreva snehārdrahṛdayayā śvetavāsasā sākṣādiva bhagavatyā mahāśvetayā mālatyākhyayā kṛtasakalagamanamaṅgalaḥ,",
    "GK19bahcar2u:231": " dattāśīrvādo bāndhavavṛddhābhiḥ,",
    "GK19bahcar2u:232": " abhinanditaḥ parijanajaratībhiḥ vanditacaraṇairabhyanujñāto gurubhiḥ,",
    "GK19bahcar2u:233": " abhivāditairāghrātaḥ śirasi kulavṛddhaiḥ,",
    "GK19bahcar2u:234": " vardhitagamanotsāhaḥ śakunaiḥ,",
    "GK19bahcar2u:235": " mauhūrtikamatena kṛtanakṣatradohadaḥ,",
    "GK19bahcar2u:236": " śobhane muhūrte haritagomayopaliptājirasthaṇḍilasthāpitamasitetarakusumamālāparikṣiptakaṇḍaṃ",
    "GK19bahcar2u:237": " dattapiṣṭapañcāṅgulapāṇḍuraṃ mukhanihitanavacūtapallavaṃ pūrṇakalaśamīkṣamāṇaḥ praṇamya",
    "GK19bahcar2u:238": " kuladevatābhyaḥ kusumaphalapāṇibhirapratirathaṃ japadbhirnijardvijairanugamyamānaḥ,",
    "GK19bahcar2u:239": " prathamacalitadakṣiṇacaraṇaḥ,",
    "GK19bahcar2u:240": " prītikūṭānniragāt /",
    "GK19bahcar2u:241": " prathame 'hani tu ghamakālakaṣṭaṃ nirudakaṃ niṣpatrapādapaviṣamaṃ pathikajananamaskriyamāṇapraveśapādapotkīrṇakātyāyanīpratiyātanaṃ",
    "GK19bahcar2u:242": " śuṣkamapi pallavitamiva tṛṣitaśvāpadakulalambitalolajihvālatāsahasraiḥ pulakitamivācchabhallagolāṅgūlalihyamānamadhugolacalitasaraghāsaṃghātaiḥ,",
    "GK19bahcar2u:243": " romāñcitamiva dagdhasthalīrūḍhasthūlābhīrukandalaśataiḥ,",
    "GK19bahcar2u:244": " śanaiścaṇḍikāyatanakānanamatikramya mallakūṭanāmānaṃ grāmamagāt /",
    "GK19bahcar2u:245": " tatra ca hṛdayanirviśeṣeṇa bhrātrā suhṛdā ca jagatpatināmnā saṃpāditasaparyaḥ sukhamavasat /",
    "GK19bahcar2u:246": " athāparedyuruttīrya bhagavatīṃ bhāgīrathīṃ yaṣṭigṛhakanāmni vanagrāmake niśāmanayat /",
    "GK19bahcar2u:247": " anyasmindivase skandhāvāramupamaṇipuramanvajiravati kṛtasanniveśaṃ samāsasāda /",
    "GK19bahcar2u:248": " atiṣṭhacca nātidūre rājabhavanasya /",
    "GK19bahcar2u:249": " nivartitasnānāśanavyatikaro viśrāntaśca mekhalakena saha yāmamātrāvaśeṣe divase bhuktavati",
    "GK19bahcar2u:250": " bhūbhuji prakhyātānāṃ kṣitibhujāṃ bahūñśibirasaṃni veśānvīkṣamāṇaḥ śanaiḥ śanaiḥ",
    "GK19bahcar2u:251": " paṭṭabandhārthamupasthāpitaiśca ḍiṇḍimādhirohaṇāyāhṛtaiścābhinavabaddhaiśca vikṣepopārjitaiśca",
    "GK19bahcar2u:252": " kauśalikāgataiśca prathamadarśanakutūhalopanītaiśca nāgavīthīpālapreṣitaiśca pallīparivṛḍhaḍhaukitaiśca",
    "GK19bahcar2u:253": " svecchāyuddhakrīḍākautukākāritaiśca dūtasaṃpreṣaṇapreṣitaiśca dīyamānaiścācchidyamānaiśca",
    "GK19bahcar2u:254": " mucchamānaiśca yāmāvasthāpitaiśca sarvadvīpavijigīṣayā giribhiriva sāgarasetubandhanārthamekīkṛtairdhvajapaṭapaṭupaṭahaśaṅkhacāmarāṅgarāgaramaṇīyaiḥ",
    "GK19bahcar2u:255": " puṣyābhiṣekadivasairiva kalpitairvāraṇendraiḥ śyāmāyamānam,",
    "GK19bahcar2u:256": " anavaratacalitakhurapuṭaprahatamṛdaṅgaiśca nartayadbhiriva rājalakṣmīmupahasadbhiriva",
    "GK19bahcar2u:257": " sṛkvipuṭaprasṛtaphenāṭṭahāsena javajaḍajaṅghāṃ hariṇajātimākārayadbhiriva saṃghaṭṭahetorharṣaheṣitenoccairuccaiḥśravasamutpatadbhiriva",
    "GK19bahcar2u:258": " divasakararathaturagaruṣā yakṣāyamāṇamaṇḍanacāmaramālaigaganatalaṃ turaṅgaistaraṅgāyamāṇam,",
    "GK19bahcar2u:259": " anyatra preṣitaiśca preṣyamāṇaiśca preṣitapratinivṛttaiśca bahuyojanagamanagaṇanasakhyākṣarāvalībhiriva",
    "GK19bahcar2u:260": " varāṭikāvalībhirghaṭitamukhamaṇḍanakaistārakitairiva saṃdhyātapacchedairaruṇacāmarikāracitakarṇapūraiḥ",
    "GK19bahcar2u:261": " saraktotpalairiva raktaśāliśāleyairanavaratajhaṇajhaṇāyamānacārucāmīkaraghurughurukamāli",
    "GK19bahcar2u:262": " kairjatkarañjavanairiva raṇitaśūṣkabījakośīśataiḥ śravaṇopāntapreṅkhatpañcarāgavarṇorṇācitrasūtrajūṭajaṭājālaiḥ",
    "GK19bahcar2u:263": " kapikapolakapilaiḥ kramelakakulaiḥ kapilāyamānam,",
    "GK19bahcar2u:264": " anaytra śarajjaladharairiva sadyaḥsrutapayaḥpaṭaladhavalatanubhiḥ kalpapādapairiva",
    "GK19bahcar2u:265": " muktāphalajālakajāyamānālokaluptacchāyāmaṇḍalairnārāyaṇanābhipuṇḍarīkairi vāśliṣṭagaruḍapakṣaiḥ",
    "GK19bahcar2u:266": " kṣīrododdeśairiva dyotamānavikaṭavidrumadaṇḍaiḥ śeṣaphaṇāphalakairivoparisphuratsphītamāṇikyakhaṇḍaiḥ",
    "GK19bahcar2u:267": " śvetagaṅgāpulinairiva rājahaṃsopasevitairabhibhavadbhiriva nidāghasamayamupahasadbhiriva",
    "GK19bahcar2u:268": " vivasvataḥ pratāpamāpibadbhirivātapaṃ candralokamayamiva jīvalokaṃ janayadbhiḥ kumudamayamiva",
    "GK19bahcar2u:269": " kālaṃ kurvadbhirjyotsnāmayamivavāsaraṃ viracayadbhiḥ phenamayīmiva divaṃ darśayadbhirakālakamudīsahasrāṇīvasṛjadbhirupahasadbhiriva",
    "GK19bahcar2u:270": " śātakratavīṃ śriyaṃ śvetāyamānairātapatrakhaṇḍaiḥ śvetadvīpāyamānam,",
    "GK19bahcar2u:271": " kṣaṇadṛṣṭanaṣṭāṣṭadiṅmukhaṃ ca muṣṇadbhiriva bhuvanamākṣepotkṣepadolāyituṃ dinaṃ",
    "GK19bahcar2u:272": " gatāgatānīva kārayadbhirutsārayadbhiriva kunṛpatisamparkakalaṅkakālīṃ kāleyīṃ sthitiṃ",
    "GK19bahcar2u:273": " vikacaviśadakāśavanapāṇḍuradaśadiśaṃ śaratsamayamivopapādayadbhirbisatantumayamivāntarikṣamāvirbhāvayadbhi",
    "GK19bahcar2u:274": " ḥ śaśikararucīnā calatāṃ cāmarāṇāṃ sahasrairdelāyamānam,",
    "GK19bahcar2u:275": " api ca haṃsayūthāymānaṃ karikarṇaśaṅkheḥ,",
    "GK19bahcar2u:276": " kalpalatāvanāyamānaṃ kadalikābhiḥ,",
    "GK19bahcar2u:277": " māṇikyavṛkṣakavanāyamānaṃ māyūrātapatreḥ,",
    "GK19bahcar2u:278": " mandākinīpravāhāyamāṇamaṃśukaiḥ,",
    "GK19bahcar2u:279": " kṣīrodāyamānaṃ kṣaumaiḥ,",
    "GK19bahcar2u:280": " kadalīvanāyamānaṃ marakatamayūkhaiḥ,",
    "GK19bahcar2u:281": " janyamānānyadivasamiva pajharāgabālātapaiḥ,",
    "GK19bahcar2u:282": " utpadyamānāparāmbaramivendranīlaprabāpaṭalaiḥ,",
    "GK19bahcar2u:283": " ārabhyamāṇāpūrvaniśamiva mahānīlamayūkhāndhakāraiḥ syandamānānekakālindīsahasramiva gāruḍamaṇiprabhāpratānaiḥ aṅgārakitamiva puṣparāgaraśmibhiḥ,",
    "GK19bahcar2u:284": " kaiścitpraveśamalabhamānairadhomukhaiścaraṇanakhapatitavadanapratibimbanibhena lajjayā",
    "GK19bahcar2u:285": " svāṅgānīva viśadbhiḥ kaiścidaṅgulīlikhitāyāḥ kṣitervikīryamāṇakaranakhakiraṇakadambavyājena",
    "GK19bahcar2u:286": " sevācāmarāṇīvārpayadbhiḥ kaiściduraḥsthaladolāyamānendranīlataralaprabhāpaṭṭaiḥ svāmikopapraśamanāya",
    "GK19bahcar2u:287": " kaṇṭhabaddhakṛpāṇapaṭṭairiva kaiściducchvāsasaurabhabhrāmyadbhramarapaṭalānvakāritamukhairapahṛtalakṣmīśokadhṛtalambaśmaśrubhirivānyaiḥ",
    "GK19bahcar2u:288": " śekharoḍḍīyamānamadhupamaṇḍalaiḥ praṇāmaviḍambanābhayapalāyamānamaulibhiriva nirjitairapi",
    "GK19bahcar2u:289": " susaṃmānitairivānanyaśaraṇairantarāntarā niṣpatatāṃ praviśatāṃ cāntarapratīhārāṇāmanumārgapradhānitānekārthijanasahasrāṇāmanuyāyinaḥ",
    "GK19bahcar2u:290": " puruṣā naśrāntaiḥ punaḥ punaḥ pṛcchadbhiḥ “bhadra /",
    "GK19bahcar2u:291": " adya bhaviṣyati bhuktvā sthāne dāsyati darśanaṃ parameśvaraḥ,",
    "GK19bahcar2u:292": " niṣpatiṣyati vā bāhyāṃ kakṣām' iti darśanāśayā divasaṃ nayadbhirbhujanirjitaiḥ śatrumahāsāmantaiḥ samantādāsevyamānam,",
    "GK19bahcar2u:293": " anyaiśca pratāpānurāgāgatairnānādeśajairmahāmahopālaiḥ pratipālayadbhirnarapatidarśanakālamadhyāsyamānam,",
    "GK19bahcar2u:294": " ekāntopaviṣṭaiśca jainairārhataiḥ pāśupataiḥ pārāśaribhirvarṇibhiḥ sarvadeśajanmabhiśca",
    "GK19bahcar2u:295": " janapadaiḥ sarvāmbhodhivelāvanavalayavāsibhiśca mlecchajātibhiḥ sarvadeśāntarāgataiśca",
    "GK19bahcar2u:296": " dūtamaṇḍalairupāsyamānam sarvaprajānirmāṇabhūmimiva prajāpatīnāṃ,",
    "GK19bahcar2u:297": " lokatrayasāroccayaracitaṃ caturthamiva lokam,",
    "GK19bahcar2u:298": " mahābhārataśatairapyakathanīyasamṛddhisaṃbhāram,",
    "GK19bahcar2u:299": " kṛtayugasahasrairiva kalpitasanniveśam svarvārbudairiva vihātarāmaṇīyakam,",
    "GK19bahcar2u:300": " rājalakṣmokoṭibhiriva kṛtaparigrahaṃ rājadvāramagamat /",
    "GK19bahcar2u:301": " abhavaccāsya jātavismayasya manasi--“kathamivedamiyatpramāṇaṃ prāṇijātaṃ janayatāṃ prajāsṛjāṃ nāsītpariśramaḥ,",
    "GK19bahcar2u:302": " mahābhūtānāṃ vā parikṣayaḥ,",
    "GK19bahcar2u:303": " paramāṇū nāṃ vā vicchedaḥ,",
    "GK19bahcar2u:304": " kālasya vāntaḥ,",
    "GK19bahcar2u:305": " āyuṣo vā vyuparamaḥ,",
    "GK19bahcar2u:306": " ākṛtīnāṃ vā parisamāptiḥ' iti /",
    "GK19bahcar2u:307": " mekhalakastu dūrādeva dvārapalalokena pratyabhijñāyamānaḥ “tiṣṭhatu tāvatkṣaṇamātramatraiva puṇyabāgī' iti tamabhidhāyāpratihataḥ puraḥ prāviśat",
    "GK19bahcar2u:308": " atha sa muhūrtādiva prāṃśunā,",
    "GK19bahcar2u:309": " karṇikāragaureṇa,",
    "GK19bahcar2u:310": " vīdhrakañcukacchannavapuṣā,",
    "GK19bahcar2u:311": " samunmiṣanmāṇikyapadakabandhabandhuravastabandhakṛśāvalagnena,",
    "GK19bahcar2u:312": " himaśailaśilāviśālavakṣasā,",
    "GK19bahcar2u:313": " haravṛṣakakudakūṭavikaṭāṃsataṭena,",
    "GK19bahcar2u:314": " urasā capalahṛṣīkahariṇakulasaṃyamanapāśamiva hāraṃ bibhratā,",
    "GK19bahcar2u:315": " “kathayataṃ yadi somavaṃśasaṃbhavaḥ sūryavaśasaṃbhavo vā bhūpatirabhūdevaṃvidhaḥ' iti praṣṭumānītābhyāṃ somasūryābhyāmiva śravaṇagatābhyāṃ maṇikuṇḍalābyāṃ",
    "GK19bahcar2u:316": " vahadvadanalāvaṇyavisaraveṇikākṣipyamāṇairadhikāragauravāddīyamānamāgerṇeva dinakṛtaḥ kiraṇaiḥ prasādalabdhayā vikacapuṇḍarokamuṇḍamālayeva dīrghayā dṛṣṭyā dūrādevānandayatā,",
    "GK19bahcar2u:317": " naiṣṭhuryādhiṣṭhāne 'pi pratiṣṭhitena pade pade praśrayamivāvanamreṇa,",
    "GK19bahcar2u:318": " maulinā pāṇḍuramuṣṇīṣamudvahatā,",
    "GK19bahcar2u:319": " vāmena sthūlamuktāphalacchuraṇadanturatsaruṃ karakisalayena kalayatā kṛpāṇam,",
    "GK19bahcar2u:320": " itareṇāpanītataralatāṃ tāḍinīmiva latāṃ śāta kaumbhīṃ vetrayaṣṭimunmṛṣṭāṃ dhārayatā",
    "GK19bahcar2u:321": " puruṣeṇānugamyamāno nirgatyāvocat--“eṣa khalu mahāpratīhārāṇāmanantaraścakṣuṣyo devasya",
    "GK19bahcar2u:322": " pāriyātranāmā dauvārikaḥ /",
    "GK19bahcar2u:323": " samanugṛhṇātvenamanurūpayā pratipattyā kalyāṇābhiniveśī' iti /",
    "GK19bahcar2u:324": " dauvārikastu samupasṛtya kṛtapraṇāmo madhurayā girā savinayamabhāṣata-- “āgacchata /",
    "GK19bahcar2u:325": " praviśata devadarśanāya /",
    "GK19bahcar2u:326": " kṛtaprasādo devaḥ' iti /",
    "GK19bahcar2u:327": " bāṇastu “dhanyo 'smi,",
    "GK19bahcar2u:328": " yadevamanugrāhyaṃ māṃ devo manyate' ityuktvā tenopadiśyamānamārgaḥ prāviśadabhyantaram /",
    "GK19bahcar2u:329": " atha vanāyujaiḥ,",
    "GK19bahcar2u:330": " āraṭṭajaiḥ,",
    "GK19bahcar2u:331": " bhāradvājaiḥ,",
    "GK19bahcar2u:332": " sindhudeśajaiḥ,",
    "GK19bahcar2u:333": " pārasīkaiśca,",
    "GK19bahcar2u:334": " śoṇaiśca,",
    "GK19bahcar2u:335": " śyāmaiśca,",
    "GK19bahcar2u:336": " śvetaiśca,",
    "GK19bahcar2u:337": " piñjaraiśca,",
    "GK19bahcar2u:338": " haridbhiśca,",
    "GK19bahcar2u:339": " tittirikalmāṣaiśca,",
    "GK19bahcar2u:340": " pañcabhadraiśca,",
    "GK19bahcar2u:341": " mallikākṣaṃśca,",
    "GK19bahcar2u:342": " kṛttikāpiñjaraiśca,",
    "GK19bahcar2u:343": " āyatanirmāṃsamukhaiḥ,",
    "GK19bahcar2u:344": " anutkaṭakarṇakośaiḥ,",
    "GK19bahcar2u:345": " suvṛttaślakṣṇasughaṭitaghaṇṭikābandhaiḥ,",
    "GK19bahcar2u:346": " yūpānupūrvīvakrāyatodagragrīvaiḥ,",
    "GK19bahcar2u:347": " upacayaśvasatsvandhasaṃdhibhiḥ,",
    "GK19bahcar2u:348": " nirbhugnoraḥsthalaiḥ asthūlapraguṇaprasṛtairlohapīṭhakaṭhinakhuramaṇḍalaiḥ,",
    "GK19bahcar2u:349": " atijvatruṭanabhayādanirmitāntrāṇīvodarāṇi vṛttāni dhārayadbhiḥ,",
    "GK19bahcar2u:350": " udyaddro ṇīvibhajyamānapṛthujaghanaiḥ,",
    "GK19bahcar2u:351": " jagatīdolāyamānabālapallavaiḥ,",
    "GK19bahcar2u:352": " kathamapyubhayato nikhātadṛḍhabhūripāśasaṃyamananiyantritaiḥ,",
    "GK19bahcar2u:353": " āyatairapi paścātpāśabandhaparavaśaprasāritaikāṅghribhirāyatatarairivopalakṣyamāṇaiḥ,",
    "GK19bahcar2u:354": " bahuguṇasūtragrathitagrīvāgaṇḍakaiḥ,",
    "GK19bahcar2u:355": " āmīlitalocanaiḥ,",
    "GK19bahcar2u:356": " dūrvārasaśyāmalaphenalavaśabalān daśanagṛhītamuktān pharapharitatvacaḥ kaṇḍūjuṣaḥ pradeśān prajālayadbhiḥ,",
    "GK19bahcar2u:357": " sālasavalitavāladhibhiḥ,",
    "GK19bahcar2u:358": " ekaśaphaviśrāntiśramasrastaśithilitajaghanārdhaiḥ,",
    "GK19bahcar2u:359": " nidrayā pradhyāyadbhiśca,",
    "GK19bahcar2u:360": " skhalitahuṅkāramandamandaśabdāyamānaiśca,",
    "GK19bahcar2u:361": " tāḍitakhūradharaṇīraṇitamukharaśikharaśuralikhitakṣmātalairghāsamabhilaṣadbhiśca,",
    "GK19bahcar2u:362": " tāḍitakhūradharaṇīraṇitamukharaśikharakhuralikhitakṣmātalairghāsamabhilaṣadbhiśca,",
    "GK19bahcar2u:363": " prakīryamāṇayavasagrāsarasamatsarasamudbhūtakṣobhaiśca,",
    "GK19bahcar2u:364": " prakupitacaṇḍacaṇḍālahuṅkārakātaratarataralatārakaiśca,",
    "GK19bahcar2u:365": " kuṅkumapramṛṣṭipiñjarāṅgatayā satatasannihitanīrājanānalarakṣyamāṇairivoparivitatavitānaiḥ,",
    "GK19bahcar2u:366": " puraḥpūjitābhimatadaivataiḥ,",
    "GK19bahcar2u:367": " bhūpālavallabhaisturaṅgairāracitāṃ mandurāṃ vilokayan,",
    "GK19bahcar2u:368": " kutūhalākṣiptahṛdayaḥ kiñcidantaramatikrānto hastavāmenātyuccatayā niravakāśamivākāśaṃ kurvāṇam,",
    "GK19bahcar2u:369": " mahatā kadalīvanena parivṛtaparyantaṃ sarvato madhukaramayībhirmadasrutibhirnadībhirivāpatantībhirāpūryamāṇam,",
    "GK19bahcar2u:370": " āśāmukhavisarpiṇā bakulavanānāmiva vikasatāmāmodeva limpantaṃ ghrāṇendriyaṃ dūrādavyaktamibhadhiṣṇyāgāramapaśyat /",
    "GK19bahcar2u:371": " apṛcchacca--“atra devaḥ kiṅkaroti?' iti /",
    "GK19bahcar2u:372": " asāvakathayat--“eṣa khalu devasyaupavāhyo vāhyaṃ hṛdayaṃ jātyantarita ātmā bahiścarāḥ prāṇā vikramakrīḍāsuhṛddarpaśāta iti yathārthanāmā vāraṇapatiḥ",
    "GK19bahcar2u:373": " tasyāvasthānamaṇḍapo 'yaṃ mahān dṛśyate' iti /",
    "GK19bahcar2u:374": " sa tamavādīt--“bhadra/",
    "GK19bahcar2u:375": " śrūyate darpaśātaḥ yadyevamadoṣo vā paśyāmi tāvadvāraṇendrameva /",
    "GK19bahcar2u:376": " ator'hasi māmatra prāpayitum /",
    "GK19bahcar2u:377": " atiparavānasmi kūtūhalena' iti /",
    "GK19bahcar2u:378": " so 'bhāṣata--“bhavatvevam /",
    "GK19bahcar2u:379": " āgacchatu bhavān /",
    "GK19bahcar2u:380": " ko doṣaḥ /",
    "GK19bahcar2u:381": " paśyatu tāvadvāraṇendram' iti /",
    "GK19bahcar2u:382": " gatvā ca taṃ pradeśaṃ dūrādeva gabhbhīragalagarjitairviyati cātakakadambakairbhuvi ca bhavananīlakaṇṭhakulaiḥ kalakekākalakalamukharamukhaiḥ",
    "GK19bahcar2u:383": " vikacakadambasaṃvādimadasurāsaurabhabharitabhuvanam,",
    "GK19bahcar2u:384": " kāyavantamivākālameghakālam,",
    "GK19bahcar2u:385": " aviralamadhubindupiṅgalapajhajālakitāṃ sarasīmivātyavagāḍhāṃ daśāṃ caturthīmutsṛjantam,",
    "GK19bahcar2u:386": " anavaratamavataṃsaśaṅkairāmandrakarṇatāladundubhidhvanibhiḥ pañcamīpraveśamaṅgalārambhamiva sūcayantam /",
    "GK19bahcar2u:387": " aviratacalanacitratripadīlalitalāsyalayairdelāyamānadīrghadehābhogavattayā medinīvidalanabhayena bhāramiva laghayantam,",
    "GK19bahcar2u:388": " digbhittitaṭeṣu kāyamiva kaṇḍūyamānam,",
    "GK19bahcar2u:389": " āhavāyodastahastatayā digvāraṇānivāhvayamānam,",
    "GK19bahcar2u:390": " brahnastambhamiva sthūlaniśitadantena karapatreṇa pāṭayantam,",
    "GK19bahcar2u:391": " amāntaṃ bhuvanābyantare bahiriva nirgantumīhamānam;",
    "GK19bahcar2u:392": " sarvataḥsarasakisalayalatālāsibhirleśikaiściraparicayopacitairvanairi va vikṣiptaṃ,",
    "GK19bahcar2u:393": " saśaivalabisavisaraśabalasalilaiḥ sarobhiriva cādhoraṇairādhīyamānanidāghasamayasamucitopacārānandam,",
    "GK19bahcar2u:394": " api ca pratigajadānapavanādānadūrotkṣiptenānekasamaravijayagaṇanālekhābhiri va valivalayarājibhistanīyasībhistaraṅgitodareṇātisthavīyasā",
    "GK19bahcar2u:395": " hastārgaladaṇḍenārgalayantamiva sakalaṃ sakulaśailasamudradvīpakānanaṃ kakubhāṃ cakravālam,",
    "GK19bahcar2u:396": " ekaṃ karāntarārpitenotpalāśena kadalīdaṇḍenāntargataśīkarasicyamānamūlam,",
    "GK19bahcar2u:397": " muktapallavamivāparaṃ līlāvalambinā mṛṇālajālakena samararasoccaromāñcakaṇṭakitamiva dantamāṇḍamudvahantam,",
    "GK19bahcar2u:398": " visarpantyā ca dantakāṇḍayugalasya kāntyā saraḥkrīḍāsvā ditāni kumudavanānīva bahudhā vamantam,",
    "GK19bahcar2u:399": " nijayaśorāśimiva diśāmarpayantam,",
    "GK19bahcar2u:400": " kukarikīṭapāṭanadurvidagdhān siṃhānivopahasantam,",
    "GK19bahcar2u:401": " kalpadrumadukūlamukhapaṭamiva cātmanaḥ kalayantam,",
    "GK19bahcar2u:402": " hastakāṇḍadaṇḍoddharaṇalīlāsu ca lakṣyamāṇena raktāṃśukasukumāratareṇa tālunā kavalitāni raktapajhavanānīva varṣantam,",
    "GK19bahcar2u:403": " abhinavakisalayarāśīnivodgirantam,",
    "GK19bahcar2u:404": " kamalakavalapītaṃ madhurasamiva svabhāvapiṅgalena vamantaṃ cakṣuṣāṃ,",
    "GK19bahcar2u:405": " cūtacampakalavalīlavaṅgakakkolavantyelālatāmiśritāni sasahakārāṇi karpūrapūritāni pārijātakavanānīvopabhukāni punaḥpuna karaṭābhyāṃ bahalamadāmodavyājena",
    "GK19bahcar2u:406": " aharniśaṃ vibhramakṛtahastasthitibhirardhakhaṇḍitapuṇḍrekṣukāṇḍakaṇḍūyanalikhitairalikulavācālitairdānapaṭṭakairvilabhamānamiva sarvakānanāni",
    "GK19bahcar2u:407": " aviralodabindusyandinā himaśilāśakalamayena vibhramanakṣatramālāguṇena śiśirīkriyamāṇam,",
    "GK19bahcar2u:408": " sakalavāraṇendrādhipatyapaṭṭabandhabandhuramivoccaistarāṃ śiro dadhānam,",
    "GK19bahcar2u:409": " muhurmuhuḥ sthagitāpāvṛtadiṅmukhābyāṃ karṇatālatālavṛntābhyāṃ vījayantamiva bhartṛbhaktyā dantaparyaṅkikāsthitāṃ rājalakṣmīm,",
    "GK19bahcar2u:410": " āyatavaṃśakramāgatena gajādhipatyacihnena cāmareṇeva calatā vāladhinā virājamānam,",
    "GK19bahcar2u:411": " svacchaśiśiraśīkaracchalena digvijayapītāḥ sarita iva punaḥpunarmukhena muñcantam,",
    "GK19bahcar2u:412": " kṣaṇamavadhānadānaniḥspandīkṛtasakalāvayavānāmanyadviradaḍiṇḍimākarṇanāṅgavalanānāmante dīrghaphūtkāraiḥ paribhavaduḥkhamivāvedayantam,",
    "GK19bahcar2u:413": " alabdhayuddhamivātmānamanuśocantam,",
    "GK19bahcar2u:414": " ārohādhirūḍhiparibhavena lajjamānamivāṅgulīlikhitamahītalam,",
    "GK19bahcar2u:415": " madaṃ muñcantam,",
    "GK19bahcar2u:416": " avajñāgṛhītamuktakavalakupitārohāraṭanānurodhena madatandrīnimīlitanetratribhāgam,",
    "GK19bahcar2u:417": " kathaṃ kathamapi mandamandamanādarādādadānaṃ kavalān,",
    "GK19bahcar2u:418": " ardhajagdhatamālapallavasrutaśyāmalarasena prabhūtatayā madapravāhamiva mukhenāpyutsṛjantam,",
    "GK19bahcar2u:419": " calantamiva darpeṇa,",
    "GK19bahcar2u:420": " śvasantamiva śauryeṇa,",
    "GK19bahcar2u:421": " mūrcchantamiva madena,",
    "GK19bahcar2u:422": " truṭyantamiva tāruṇyena,",
    "GK19bahcar2u:423": " dravantamiva dānena,",
    "GK19bahcar2u:424": " valgantamiva balena,",
    "GK19bahcar2u:425": " mādyantamiva mānena,",
    "GK19bahcar2u:426": " udyantamivotsāhena,",
    "GK19bahcar2u:427": " tāmyantamiva tejasā,",
    "GK19bahcar2u:428": " limpantamiva lāvaṇyena,",
    "GK19bahcar2u:429": " siñcantamiva saubhāgyena,",
    "GK19bahcar2u:430": " snigdhaṃ nakheṣu,",
    "GK19bahcar2u:431": " paruṣaṃ romaviṣaye,",
    "GK19bahcar2u:432": " guruṃ mukhe,",
    "GK19bahcar2u:433": " sacchiṣyaṃ vinaye,",
    "GK19bahcar2u:434": " mṛduṃ śirasi,",
    "GK19bahcar2u:435": " dṛḍhaṃ paricayeṣu,",
    "GK19bahcar2u:436": " hrasvaṃ skandhabandhe,",
    "GK19bahcar2u:437": " dīrghamāyuṣi,",
    "GK19bahcar2u:438": " daridramudare,",
    "GK19bahcar2u:439": " satatapravṛrtta dāne,",
    "GK19bahcar2u:440": " balabhadraṃ madalīlāsu,",
    "GK19bahcar2u:441": " kulakalatramāyattatāsu,",
    "GK19bahcar2u:442": " jinaṃ kṣamāsu,",
    "GK19bahcar2u:443": " vahnivarṣaṃ krodhamokṣeṣu,",
    "GK19bahcar2u:444": " garuḍhaṃ nāgoddhṛtiṣu,",
    "GK19bahcar2u:445": " nāradaṃ kalahakutūhaleṣu,",
    "GK19bahcar2u:446": " śuṣkāśanipātamavaskandeṣu,",
    "GK19bahcar2u:447": " makaraṃ vāhinīkṣobheṣu,",
    "GK19bahcar2u:448": " āśīviṣaṃ daśanakarmasu,",
    "GK19bahcar2u:449": " varuṇaṃ hastapāśākṛṣṭiṣu,",
    "GK19bahcar2u:450": " yamavāgurāmarātisaṃveṣṭaneṣu,",
    "GK19bahcar2u:451": " kālaṃ pariṇatiṣu,",
    "GK19bahcar2u:452": " rāhuṃ tīkṣṇakaragrahaṇeṣu,",
    "GK19bahcar2u:453": " lohitāṅgaṃ vakracāreṣu,",
    "GK19bahcar2u:454": " alātacakraṃ maṇḍalabrāntivijñāneṣu,",
    "GK19bahcar2u:455": " manorathasaṃpādakaṃ cindāmaṇiparvataṃ vikramasya,",
    "GK19bahcar2u:456": " dantamuktāśailastambhanivāsaprāsādamabhimānasya,",
    "GK19bahcar2u:457": " ghaṇṭācāmaramaṇḍanamanoharamicchāsaṃcaraṇavimānaṃ manasvitāyāḥ,",
    "GK19bahcar2u:458": " madadhārādurdināndhakāraṃ gandhodakadhārāgṛhaṃ krodhasya,",
    "GK19bahcar2u:459": " sakāñcanapratimaṃ mahāniketanamahaṅkārasya,",
    "GK19bahcar2u:460": " sagaṇḍaśailaprasravaṇaṃ krīḍāparvatamavalepasya,",
    "GK19bahcar2u:461": " sadantatoraṇaṃ vajramandiraṃ darpasya,",
    "GK19bahcar2u:462": " uccakumbhakūṭāṭṭālakavikaṭaṃ saṃcārigiridurgaṃ rājyasya,",
    "GK19bahcar2u:463": " kṛtānekabāṇavivarasahasraṃ lohaprākāraṃ pṛthivyāḥ,",
    "GK19bahcar2u:464": " śilīmukhaśatajhāṅkāritaṃ pārijātapādapaṃ bhūnandanasya,",
    "GK19bahcar2u:465": " tathā ca saṃgītagṛhaṃ karṇatālatāṇḍavānām,",
    "GK19bahcar2u:466": " āpānamaṇḍapaṃ madhupamaṇḍalānām,",
    "GK19bahcar2u:467": " antaḥpuraṃ śṛṅgārābharaṇānām,",
    "GK19bahcar2u:468": " madanotsavaṃ madalīlālāsyānām,",
    "GK19bahcar2u:469": " akṣuṇṇapradoṣaṃ nakṣatramālāmaṇḍalānām,",
    "GK19bahcar2u:470": " akālaprāvṛṭkālaṃ madamahānadīpūraplavānām,",
    "GK19bahcar2u:471": " alīkaśaratsamayaṃ saptacchadavanaparimalānām,",
    "GK19bahcar2u:472": " apūrvahimāgamaṃ śīkaranīhārāṇām,",
    "GK19bahcar2u:473": " mithyājaladharaṃ garjitāḍambarāṇāṃ darpaśātamapaśyat /",
    "GK19bahcar2u:474": " āsīccāsya cetasi--“nūnamasya,",
    "GK19bahcar2u:475": " nirmāṇe girayo grāhitāḥ paramāṇutām /",
    "GK19bahcar2u:476": " kuto 'nyathā gauravamidam /",
    "GK19bahcar2u:477": " āścaryametat /",
    "GK19bahcar2u:478": " vindhyasya dantāvādivarāhasya karaḥ' iti vismayamānamevaṃ dauvāriko 'bravīt-- “paśya,",
    "GK19bahcar2u:479": " -- mityaivālikhitāṃ manorathaśatairniḥśeṣanaṣṭāṃ priyaṃ cintāsādhanakalpanākuladhiyāṃ bhūyo vane vidviṣām /",
    "GK19bahcar2u:480": " āyātaḥ kathamapyayaṃ smṛtipathaṃ śūnyībhavaccetasāṃ nāgendraḥ sahate na mānasagatānāśāgajendrānapi //",
    "GK19bahcar2u:481": " tadehi /",
    "GK19bahcar2u:482": " punarapyenaṃ drakṣyasi /",
    "GK19bahcar2u:483": " paśya tāvaddevam' ityabhidhīyamānaśca tena madajalapaṅkilakapolapaṭṭapatitāṃ mattāmiva",
    "GK19bahcar2u:484": " madaparimalena mukulitāṃ kathamapi tasmād dṛṣṭimākṛṣya tenaiva dauvārikeṇopadiśyamānavartmā",
    "GK19bahcar2u:485": " samatikramya bhūpālakulasahasrasaṃkṛlāni trīṇi kakṣāntarāṇi caturthe muktāsthānamaṇḍapasya",
    "GK19bahcar2u:486": " purastādajire sthitam,",
    "GK19bahcar2u:487": " dūrādūrdhvasthitena prāṃśūnā karṇikāragaureṇa vyāyāmavyāyatavapuṣā śastriṇā maulena śarīraparivārakalokena paṅktisthitena kārtasvarastambhamaṇḍaleneva",
    "GK19bahcar2u:488": " āsannopaviṣṭaviśiṣṭeṣṭalokam,",
    "GK19bahcar2u:489": " haricandanarasaprakṣālite tuṣāraśīkaraśītalatale dantapāṇḍurapāde śaśimaya iva muktāśailaśilāpaṭṭaśayane samupaviṣṭam,",
    "GK19bahcar2u:490": " śayanīyaparyantavinyaste samarpitasakalavigrahabhāraṃ bhuje,",
    "GK19bahcar2u:491": " diṅmukhavisarpiṇi dehaprabhāvitāne vitatamaṇimayūkhe gharmasamayasubhage sarasīva mṛdumṛṇālajālajaṭilajale sarājakaṃ ramamāṇam,",
    "GK19bahcar2u:492": " tejasaḥ paramāṇubhiriva kevarlarnirmitam,",
    "GK19bahcar2u:493": " anicchantamapi baladāropatayitumiva siṃhāsanam,",
    "GK19bahcar2u:494": " sarvāvayaveṣu sarvalakṣaṇairgṛhītam,",
    "GK19bahcar2u:495": " gṛhītabrahnacaryamāliṅgitaṃ rājalakṣamyā,",
    "GK19bahcar2u:496": " pratipannāsidhārādhāraṇavratamavisaṃvādinaṃ rājarṣim,",
    "GK19bahcar2u:497": " viṣamarājamārgavinihitapadaskhalanabhiyeva sulagnaṃ dharme,",
    "GK19bahcar2u:498": " sakalabhūpālaparityaktena bhīteneva labdhavācā sarvātmanā satyena sevyamānam,",
    "GK19bahcar2u:499": " āsannavāravilāsinīpratiyātanābhiścaraṇanakhapātinībhirdigbhiriva daśabhirvigrahāvarjitābhiḥ praṇamyamānam,",
    "GK19bahcar2u:500": " dīrghairdigantapātibhirdṛṣṭipātairlokapālānāṃ kṛtākṛtamiva pratyavekṣamāṇam,",
    "GK19bahcar2u:501": " maṇipādapīṭhapṛṣṭhapratiṣṭhitakareṇoparigamanābhyanujñāṃ mṛgyamāṇamiva divasakareṇa,",
    "GK19bahcar2u:502": " bhūṣaṇaprabhāsamutsāraṇabaddhaparyantamaṇḍalena pradakṣiṇīkriyamāṇamiva divasena,",
    "GK19bahcar2u:503": " apramaṇamadbhirgiribhirapi dūyamānaṃ,",
    "GK19bahcar2u:504": " śauryoṣmaṇā phenāyamānamiva candanadhavalaṃ lāvaṇyajaladhimudvahantamekarājyorjityena,",
    "GK19bahcar2u:505": " nijapratibimbānyapi nṛpacakracūḍāmaṇidhṛtānyasahamānamivadarpaduḥkhāsikayā cāmarānilanibhena bahudheva śvasantīṃ rājalakṣmīṃ dadhānam,",
    "GK19bahcar2u:506": " sakalamiva catuḥsamudralāvaṇyamādāyotthitayā śriyā samupaśliṣṭam,",
    "GK19bahcar2u:507": " ābharaṇamaṇikiraṇaprabhājālajāyamānānīndradhanuḥsahasrāṇīndraprābhṛtaprahitāni vilabhamānamiva rājñāṃ saṃbhāṣaṇeṣu parityaktamapi madhu varṣaṃntam,",
    "GK19bahcar2u:508": " kāvyakathāsvapītamapyamṛtamudvamantam,",
    "GK19bahcar2u:509": " visrambhabhāṣiteṣvanākṛṣṭamapi hṛdayaṃ darśayantam,",
    "GK19bahcar2u:510": " prasādeṣu niścalāmapi śriyaṃ śthāne śthāne śthāpayantam,",
    "GK19bahcar2u:511": " vīragoṣṭhoṣu pulakitena kapolasthalenānurāgasaṃdeśamivopāṃśu raṇaśriyaḥ śṛṇvantam,",
    "GK19bahcar2u:512": " atikrāntasubhaṭakalahālāpeṣu snehavṛṣṭimiva dṛṣṭimiṣṭe kṛpāṇe pātayantam,",
    "GK19bahcar2u:513": " parihāsasmiteṣu gurupratāpabhītasya rājakasya svacchamāśayamivadaśanāṃśubhiḥ kathayantam,",
    "GK19bahcar2u:514": " sakalalokahṛdayasthitamapi nyāye tiṣṭhantam,",
    "GK19bahcar2u:515": " agocare guṇānāmabhūmau saubhāgyānāmaviṣaye varapradānānāmaśakya āśiṣāmamārge manorathānāmatidūre daivasyādiśyupamānānāmasādhye dharmasyādṛṣṭapūrve lakṣmyā mahattve sthitam,",
    "GK19bahcar2u:516": " aruṇapādapallavena sugatamantharoruṇā vajrāyudhaniṣṭhuraprakoṣṭhapṛṣṭhena vṛṣaskandhena",
    "GK19bahcar2u:517": " bhāsvadbimbādhareṇa prasannāvalokitena candramukhena kṛṣṇakeśena vapuṣā sarvadevatāvatāramivaikatra darśayantam,",
    "GK19bahcar2u:518": " api ca māṃsalamayūkhamālāmalinitamahītale mahati mahārhe māṇikyamālāmaṇḍitamekhale mahānīlamaye pādapīṭhe kalikālaśirasīva salīlaṃ vinyastavāmacaraṇam,",
    "GK19bahcar2u:519": " ākrāntakāliyaphaṇācakavālaṃ bālamiva puṇḍarīkākṣam,",
    "GK19bahcar2u:520": " kṣaumapāṇḍureṇa caraṇanakhadodhitipratānena prasaratā mahīṃ mahādevīpaṭṭabandheneva mahimānamāropayantam,",
    "GK19bahcar2u:521": " apraṇatalokapālakopenevātilohitau sakalanṛpatimaulimālāsvatipītaṃ pajharāgaratnātapamiva",
    "GK19bahcar2u:522": " vamantau sarvatejasvimaṇaaḍalāstamayasaṃdhyāmiva dhārayantāvaśeṣarājakakusumaśekharamadhurasasrotāṃsīva",
    "GK19bahcar2u:523": " sravantau samastasāmantasīmantottaṃsasraksaurabhabhrāntairbhramaramaṇḍalairamitrottamāṅgairiva",
    "GK19bahcar2u:524": " muhūrtamapyavirahitau savāhanatatparāyāḥ śriyo vikacaraktapaṅkajavanavāsabhavanānīva",
    "GK19bahcar2u:525": " kalpayantau jalajaśaṅkhamīnamakarasanāthatalatayā kathitacaturambhodhibhogacihnāviva caramau dadhānam,",
    "GK19bahcar2u:526": " diṅnāgadantamusahābyāmiva vikaṭamakaramukhapratibandhabandhurābhyāmudvelalāvaṇyayodhipravāhābhyāmi",
    "GK19bahcar2u:527": " va phenāhitaśobhābyāṃ kalācandanadrumābhyāmiva bhogimaṇḍalaśiroratnaraśmirajyamānamūlābhyāṃ",
    "GK19bahcar2u:528": " hṛdayāropitabhūbhāradhāraṇamāṇikyastambhābyāmūrudaṇḍābhyāṃ virājamānam,",
    "GK19bahcar2u:529": " amṛtaphenapiṇḍapāṇḍunā mekhalāmaṇimayūkhakhacitena nitambabimbavyāsaṅginā vimalapayodhautena netrasūtraniveśaśobhinādharavāsasā vāsukinirmokeṇeva mandaraṃ dyotamānam,",
    "GK19bahcar2u:530": " aghanena satārāgaṇenoparikṛtena dvitīyāmbareṇa bhuvanābhogamiva bhāsamānam,",
    "GK19bahcar2u:531": " ibhapatidaśanamusalasahasrollekhakaṭhinamasṛṇenāparyāptāmbaraprathimnā vividhavāhinīsaṃkṣobhakalakalasaṃmardasahiṣṇunā kailāsamiva mahatā sphaṭikataṭenoruṇoraḥkapāṭena",
    "GK19bahcar2u:532": " śrīsarasvatyorurovadanopabhogavibhāgasūtreṇeva pātitena śeṣeṇeva ca tadbhujastambhavinyastasamastabhūbhāralabdhaviśrāntisukhaprasuptena hāradaṇḍena parivalitakandharam /",
    "GK19bahcar2u:533": " jīvitāvadhigṛhītasarvasvamahādānadīkṣācīreṇeva hāramuktāphalānāṃ kiraṇanikareṇa prāvṛtavakṣaḥsthalam,",
    "GK19bahcar2u:534": " ajajigīṣayā bālairbhujairivāparaiḥ prarohadbhirbāhūpadhānaśāyinyāḥ śriyāḥ karṇotpalamadhurasadhārāsaṃtānairiva",
    "GK19bahcar2u:535": " galadbhirbhujajanmanaḥ pratāpasya nirgamanamārgairivāvirbhavadbhiruraṇaiḥ keyūraratnakiraṇadaṇḍairubhayataḥprasāritamaṇimayapakṣavitānamiva",
    "GK19bahcar2u:536": " sakalalokālokamārgārgalena caturudadhiparikṣepakhātaśātakumbhaśilāprākāreṇasarvarājahaṃsabandhavajrapañjareṇa",
    "GK19bahcar2u:537": " bhuvanalakṣmīpraveśamaṅgalamahāmaṇitoraṇenātidīrghadordaṇḍayugalena diśāṃ dikpālānāṃ",
    "GK19bahcar2u:538": " ca yugapadāyatimapaharantam,",
    "GK19bahcar2u:539": " sodaryalakṣmīcumbanalobhena kaustubhamaṇeriva mukhāvayavatāṃ gatasyādharasya galatā rāgeṇa pārijātapallavaraseneva siñcantaṃ diṅmukhāni,",
    "GK19bahcar2u:540": " antarāntarā suhṛtparihāsasmitaiḥ prakīryamāṇavimaladaśanaśikhāpratānaiḥ prakṛtimūḍhāyārājaśriyāḥ prajñālokamiva darśayantam,",
    "GK19bahcar2u:541": " mukhajanitendusandehāgatāni kumudinīvanānīva preṣayantam,",
    "GK19bahcar2u:542": " sphuṭasphaṭikadhavaladaśanapaṅktikṛtakumudavanaśaṅkāpraviṣṭāṃ śarajjyotsnāmiva visarjayantam,",
    "GK19bahcar2u:543": " madirāmṛtapārijātagandhagarbheṇa bharitasakalakakubhā mukhāmodenāmṛtamathanadivasamiva sṛjantam,",
    "GK19bahcar2u:544": " vikacamukhakamalakarṇikākośenānavaratamāpīyamānaśvāsasaurabhami vādhomukhena nāsāvaṃśena,",
    "GK19bahcar2u:545": " cakṣuṣaḥ kṣorasnigdhasya dhavalimnā diṅmukhānyapūrvavadanacandrodayodvelakṣīrodotplāvitānīva kurvāṇam,",
    "GK19bahcar2u:546": " vimalakapolaphalakapratibimbatāṃ cāmaragrāhiṇīṃ vigrahiṇīmiva mukhanivāsinīṃ sarasvatīṃ dadhānam,",
    "GK19bahcar2u:547": " aruṇena cūḍāmaṇiśociṣā sarasvatīrṣyākupitalakṣmīprasādanalagnena caraṇālaktakeneva lohitāyatalalāṭataṭam,",
    "GK19bahcar2u:548": " āpāṭalāṃśutantrīsaṃtānavalayinīṃ kuṇḍalamaṇikuṭilakoṭibālavīṇāmanavaratacalitacaraṇānāṃ vādayatāmupavīṇayatāmiva svaravyākaraṇavivekaviśāradam,",
    "GK19bahcar2u:549": " śravaṇāvataṃsamadhukarakulānāṃ kalakvaṇitamākarṇayantam,",
    "GK19bahcar2u:550": " utphullamālatīmayena rājalakṣmayāḥ kacagrahalīlālagnena nakhajyotsnāvalayeneva mukhaśaśipariveṣamaṇḍalena muṇḍamālāguṇena parikalitakeśāntam,",
    "GK19bahcar2u:551": " śikhaṇḍābharaṇabhuvā muktāphalālokena marakatamaṇikiraṇakalāpena cānyonyasaṃvalanavṛjinena prayāgapravāhaveṇikāvāriṇevāgatya svayamabhiṣicyamānam,",
    "GK19bahcar2u:552": " śramajalavilīnabahalakṛṣṇāgurupaṅkatilakakalaḍkakalpitena kālimnā prārthanācāṭucaturacaraṇapatanaśataśyāmikākiṇaeneva",
    "GK19bahcar2u:553": " nīlāyamānalalāṭendulekhābhiḥ kṣubhitamānasodgatairutkalikākalāpairiva hārairullasadbhiravaṣṭabhyamānābhirvilāsavalganacajulairṃbhrūlatākalpairīṣyrayā",
    "GK19bahcar2u:554": " śriyamiva tarjayantībhirāyāmibhiḥ svasitairaviralaparimalairmalayamārutamayaiḥ pāśairivākarṣantībhirvikaṭabakulāvalīvarāṭakaveṣṭitamukhairbṛhadbhiḥ",
    "GK19bahcar2u:555": " stanakalaśaiḥ svadārasaṃtoṣarasamivāśeṣamuddharantībhiḥ kucotkampikāvikārapreṅkhitānāṃ",
    "GK19bahcar2u:556": " hārataralamaṇīnāṃ raśmibhirākṛṣya hṛdayamiva haṭhātpraveśayantībhiḥ prabhāmucāmābharaṇamaṇīnāṃ",
    "GK19bahcar2u:557": " mayūkhaiḥ prasāritairbahubhiriva bāhubirāliṅgantībhirjṛ mbhānubandhabandhuravadanāravindāvaraṇīkṛtairuttānaiḥ",
    "GK19bahcar2u:558": " karakisalayaiḥ sarabhasapradhāvitāni mānasānīva nirundhatībhirmadanāndhamadhukarakulakīryamāṇakarṇakusumarajaḥkaṇakūṇitakoṇāni",
    "GK19bahcar2u:559": " kusumaśaraśaranikaraprahāramūrcchāmukulitānīva locanāni caturaṃ saṃcārayantībhiranyonyamatsarādāvirbhavadbhahghuramukuṭivibhramakṣiptaiḥ",
    "GK19bahcar2u:560": " kaṭākṣaiḥ karṇendīvarāṇīva tāḍayantībhiranimeṣadarśanasukharasarāśiṃ mantharitapakṣmaṇā",
    "GK19bahcar2u:561": " cakṣuṣā pītamiva komalakapolapālīpratibimbitaṃ vahantībhirabhilāṣalīlānirnimittasmitaiścandrodayāniva",
    "GK19bahcar2u:562": " madanasahāyakāya saṃpādayantībhiraṅgabhahgavalanānyonyaghaṭitottānakaraveṇikābhiḥ",
    "GK19bahcar2u:563": " sphuṭanamukharāṅgulīkāṇḍakuṇḍalīkriyamāṇanakhadīdhitinivahanibhenākiñcitkarakāmakārmukāṇīva",
    "GK19bahcar2u:564": " ruṣā bhañjantībhirvāravilāsinībhirvilupyamānasaubhāgyamiva sarvataḥ,",
    "GK19bahcar2u:565": " sparśasvinnavepamānakarakisalayagalitacaraṇāravindāṃ caraṇagrāhiṇīṃ vihasya koṇenalīlālasaṃ śirasi tāḍayantam,",
    "GK19bahcar2u:566": " anavaratakarakalitakoṇatayā cātmanaḥ priyāṃ vīṇāmiva śriyamapi śikṣayantam,",
    "GK19bahcar2u:567": " niḥsneha iti dhanaiḥ,",
    "GK19bahcar2u:568": " anāśrayaṇīya iti doṣaiḥ,",
    "GK19bahcar2u:569": " nigraharuciritīndriyaiḥ,",
    "GK19bahcar2u:570": " durupasarpa iti kalinā,",
    "GK19bahcar2u:571": " nīrasa iti vyasanaiḥ,",
    "GK19bahcar2u:572": " bhīrurityayaśasā,",
    "GK19bahcar2u:573": " durgrahacittavṛttiriti cittabhuvā,",
    "GK19bahcar2u:574": " strīpara iti sarasvatyā,",
    "GK19bahcar2u:575": " ṣaṇḍha iti parakalatraiḥ,",
    "GK19bahcar2u:576": " kāṣṭhāmuniriti yatibhiḥ,",
    "GK19bahcar2u:577": " dhūrta iti veśyābhiḥ,",
    "GK19bahcar2u:578": " neya iti suhṛdbhiḥ,",
    "GK19bahcar2u:579": " karmakara iti vipraiḥ,",
    "GK19bahcar2u:580": " susahāya iti śatruyodhaiḥ,",
    "GK19bahcar2u:581": " ekamapyanekadhā gṛhyamāṇam,",
    "GK19bahcar2u:582": " śantanormahāvāhinīpatim,",
    "GK19bahcar2u:583": " bhīṣmājjitakāśitamam,",
    "GK19bahcar2u:584": " droṇāccāpalālasam,",
    "GK19bahcar2u:585": " guruputrādamoghamārgaṇam,",
    "GK19bahcar2u:586": " karṇānmitrapriyam,",
    "GK19bahcar2u:587": " yudhiṣṭhirādbahukṣamam,",
    "GK19bahcar2u:588": " bhīmādanekanāgāyutabalam,",
    "GK19bahcar2u:589": " dhanañjayānmahābhārataraṇayogyam,",
    "GK19bahcar2u:590": " kāraṇamiva kṛtayugasya,",
    "GK19bahcar2u:591": " bījamiva vibudhasargasya,",
    "GK19bahcar2u:592": " utpattidvīpamiva darpasya,",
    "GK19bahcar2u:593": " ekāgāramiva karuṇāyāḥ,",
    "GK19bahcar2u:594": " prātiveśikamiva puruṣottamasya,",
    "GK19bahcar2u:595": " khaniparvatamiva parākramasya,",
    "GK19bahcar2u:596": " sarvavidyāsaṃgītagṛhamiva sarasvatyāḥ,",
    "GK19bahcar2u:597": " dvitīyāmṛtamanthanadivasamiva lakṣmīsamutthānasya,",
    "GK19bahcar2u:598": " baladarśanamiva vaidagdhyasya,",
    "GK19bahcar2u:599": " ekasthānamiva sthitīnām,",
    "GK19bahcar2u:600": " sarvasvakathanamiva kānteḥ,",
    "GK19bahcar2u:601": " apavargamiva rūpaparamāṇusargasya,",
    "GK19bahcar2u:602": " sakaladuścaritapratāyaścittamiva rājyasya,",
    "GK19bahcar2u:603": " sarvabalasandohāvaskandamiva kandarpasya,",
    "GK19bahcar2u:604": " upāyamiva purandaradarśanasya,",
    "GK19bahcar2u:605": " āvartanamiva dharmasya,",
    "GK19bahcar2u:606": " kanyāntaḥpuramiva kalānām,",
    "GK19bahcar2u:607": " paramapramāṇamiva saubhāgyasya rājasargasamāptyavabhṛthasnānadivasamiva sarvaprajāpatīnām,",
    "GK19bahcar2u:608": " gambhīraṃ ca,",
    "GK19bahcar2u:609": " prasannaṃ ca,",
    "GK19bahcar2u:610": " trāsajananaṃ ca,",
    "GK19bahcar2u:611": " ramaṇīyaṃ ca,",
    "GK19bahcar2u:612": " kautukajananaṃ ca,",
    "GK19bahcar2u:613": " puṇyaṃ ca,",
    "GK19bahcar2u:614": " cakravarttinaṃ harṣamadrākṣīt /",
    "GK19bahcar2u:615": " dṛṣṭvā cānugṛhīta iva nigṛhīta iva sābhilāṣa iva tṛpta iva romāñcamucā mukhena muñcannānandabāṣpavāribindūndūrādeva vismayasmeraḥ samacintayat--“so 'yaṃ sujanmā,",
    "GK19bahcar2u:616": " sugṛhītanāmā,",
    "GK19bahcar2u:617": " tejasāṃ rāśiḥ,",
    "GK19bahcar2u:618": " caturudadhikedārakuṭumbī,",
    "GK19bahcar2u:619": " bhoktā brahnastambhaphalasya,",
    "GK19bahcar2u:620": " sakalādirājacaritajayajyeṣṭhamallo devaḥ parameśvaro harṣaḥ /",
    "GK19bahcar2u:621": " etena ca khalu rājanvatī pṛthvī /",
    "GK19bahcar2u:622": " nāsyahareriva vṛṣavirodhīni bālacaritāni,",
    "GK19bahcar2u:623": " na paśupateriva dakṣajanodvegakārīṇyeśvayavilāsatāni,",
    "GK19bahcar2u:624": " na śatakratoriva gautravināśapiśunāḥ pravādāḥ na yamasyevātivallabhāni daṇḍagrahaṇāni,",
    "GK19bahcar2u:625": " na varuṇasyeva nistriṃśagrāhasahasrarakṣitā ratnālayāḥ,",
    "GK19bahcar2u:626": " na dhanadasyeva niṣphalāḥ sannidhilābhāḥ,",
    "GK19bahcar2u:627": " na jinasyevārthavādaśūnyāni darśanāni,",
    "GK19bahcar2u:628": " na candramasa iva bahuladoṣopahatāḥ śriyaḥ /",
    "GK19bahcar2u:629": " citramidamatyamaraṃ rājatvam /",
    "GK19bahcar2u:630": " api cāsya tyāgasyārthinaḥ,",
    "GK19bahcar2u:631": " prajñāyāḥ śāstrāṇi,",
    "GK19bahcar2u:632": " kavitvasya vācaḥ,",
    "GK19bahcar2u:633": " sattvasya sāhasasthānāni,",
    "GK19bahcar2u:634": " utsāhasya vyāpārāḥ kīrterdihmukhāni,",
    "GK19bahcar2u:635": " anurāgasya lokahṛdayāni,",
    "GK19bahcar2u:636": " guṇagaṇasya saṃkhyā,",
    "GK19bahcar2u:637": " kauśalasya kalā,",
    "GK19bahcar2u:638": " na paryāpto viṣayaḥ /",
    "GK19bahcar2u:639": " asmiṃśca rājani yatīnāṃ yogapaṭṭakāḥ,",
    "GK19bahcar2u:640": " pustakarmaṇāṃ pārthivavigṛhāḥ,",
    "GK19bahcar2u:641": " ṣaṭpadānāṃ dānagrahaṇakalahāḥ,",
    "GK19bahcar2u:642": " vṛttānāṃ pādacchedāḥ,",
    "GK19bahcar2u:643": " aṣṭapadānāṃ caturaṅgakalpanā,",
    "GK19bahcar2u:644": " pannagānāṃ dvijagurudveṣāḥ,",
    "GK19bahcar2u:645": " vākyavidāmadhikaraṇavicārāḥ,",
    "GK19bahcar2u:646": " iti samupasṛtya copavītī svastiśabdamakarot /",
    "GK19bahcar2u:647": " athottare nātidūre rājadhiṣṇyasya gajaparicārako madhuramaparavakramucceragāyat-- “karikalabha vimuñca lolatāṃ cara vinayavratamānatānanaḥ /",
    "GK19bahcar2u:648": " mṛgapatinakhakoṭibhaṅguro gururupari kṣamate na te 'ṅkuśaḥ' //",
    "GK19bahcar2u:649": " rājā tu tacchru tvā dṛṣṭvā ca taṃ giriguhāgatasiṃhabṛṃhitagambhīreṇa svareṇa pūrayanniva nabhobhāgamapṛcchat--“eṣa sa bāṇaḥ?' iti /",
    "GK19bahcar2u:650": " “yathā'jñāpayati devaḥ /",
    "GK19bahcar2u:651": " so 'yam' iti vijñāpito dauvārikeṇa “na tāvadenamakṛtaprasādaḥ paśyāmi' iti tiryaṅnīladhavalāṃśukadhārāṃ",
    "GK19bahcar2u:652": " tiraskariṇīmiva bhramayannapāṅganīyamānataralatārakasyāyāminīṃ cakṣuṣaḥ prabhāṃ parivṛtya",
    "GK19bahcar2u:653": " preṣṭhasya pṛṣṭhato niṣaṇṇasya mālavarājasūnorakathayat--“mahānayaṃ bhujaṅgaḥ' iti /",
    "GK19bahcar2u:654": " tūṣṇīṃbhāvena tvagamitanarendravacasi tasminmūke ca rājaloke muhūrtamiva tūṣṇīṃ sthitvā bāṇo vyajñāpayat--“deva/",
    "GK19bahcar2u:655": " avijñātatattva iva,",
    "GK19bahcar2u:656": " aśraddadhāna iva,",
    "GK19bahcar2u:657": " neya iva,",
    "GK19bahcar2u:658": " aviditalokavṛttānta iva ca kasmādevamājñāpayasi?",
    "GK19bahcar2u:659": " svairiṇo vicitrāśca lokasya svabhāvāḥ pravādāśca /",
    "GK19bahcar2u:660": " mahadbhistu thārthadarśibhirbhavitavyam /",
    "GK19bahcar2u:661": " nārhasi māmanyathā saṃbhāvayitumaviśiṣṭamiva /",
    "GK19bahcar2u:662": " brāhnaṇo 'smi jātaḥ somapāyināṃ vaṃśe vātsyāyanānām /",
    "GK19bahcar2u:663": " yathākālamupanayanādayāḥ kṛtāḥ saṃskārāḥ /",
    "GK19bahcar2u:664": " samyakpaṭhitaḥ sāḍgo vedaḥ /",
    "GK19bahcar2u:665": " śrutāni ce yathāśaktiḥ śāktrāṇi /",
    "GK19bahcar2u:666": " dāraparigrahādabhyagāriko 'smi /",
    "GK19bahcar2u:667": " kā me bhujaṅgatā /",
    "GK19bahcar2u:668": " lokadvayāvirodhibhistu cāpalaiḥ śaiśavaśūnyamāsīt /",
    "GK19bahcar2u:669": " atrānapalāpo 'smi /",
    "GK19bahcar2u:670": " anenaiva ca gṛhītavipratīsāramiva me hṛdayam /",
    "GK19bahcar2u:671": " idānīṃ tu sugata iva śāntamanasi manāviva kartari varṇāśramavyavasthānāṃ samavartinīva",
    "GK19bahcar2u:672": " ca sākṣāddaṇḍabhṛti deve śāsati saptāmburāśiraśanāśeṣadvīpamālinīṃ mahīṃ ka ivāviśaṅkaḥ",
    "GK19bahcar2u:673": " sarvavyasanabandhoravinyasya manasāpyabhinayaṃ kalpayiṣyati /",
    "GK19bahcar2u:674": " āsatāṃ ca tāvanmānuṣyakopetāḥ /",
    "GK19bahcar2u:675": " tvatprabhāvādalayo 'pi bhītā iva madhu pibanti /",
    "GK19bahcar2u:676": " rathāṅganāmāno 'pi lajjanta ivābhyanuvṛttivyasanaiḥ priyāṇām /",
    "GK19bahcar2u:677": " kapayo 'pi cakitā iva capalāyante /",
    "GK19bahcar2u:678": " śarāravo 'pi sānukrośā iva śvāpadagaṇāḥ piśitāni bhuñjate /",
    "GK19bahcar2u:679": " sarvathā kālena māṃ jñāsyati svāmī svayameva /",
    "GK19bahcar2u:680": " anapācīnacittavṛttigrāhiṇyo hi bhavanti prajñāvatāṃ prakṛtayaḥ' ityabhidhāya tūṣṇīmabhūt /",
    "GK19bahcar2u:681": " bhūpatirapi “evamasmābhiḥ śrutam' ityabhidhāya tūṣṇīmevābhavat /",
    "GK19bahcar2u:682": " saṃbhāṣaṇāsanadānādinā tu prasādena nainamanvagrahīt /",
    "GK19bahcar2u:683": " kevalamamṛtavṛṣṭibhiḥ snapayanniva snehagarbheṇa dṛṣṭipātamātreṇāntargatāṃ prītimakathayat /",
    "GK19bahcar2u:684": " astābhilāṣiṇi ca lambamāne savitari visarjitarājaloko 'bhyantaraṃ prāviśat /",
    "GK19bahcar2u:685": " bāṇo 'pi nirgatya dhautārakūṭakomalātapatviṣi nirvāti vāsare,",
    "GK19bahcar2u:686": " āstācalakūṭakirīṭe niculamañjarībhāṃsi tejāṃsi muñcati viyanmuci marīcimālini,",
    "GK19bahcar2u:687": " atiromandhamantharakurahgakuṭumbakādhyāsyamānamradiṣṭhagoṣṭhīnapṛṣṭhāsvaraṇyasthalīṣu,",
    "GK19bahcar2u:688": " śokākulakokakāminīkūjitakaruṇāsu taraṅgiṇītaṭoṣuvāsaviṭapopaviṣṭavācāṭacaṭakacakravāleṣvālavālāvarj itasekajalakuṭeṣu niṣkuṭeṣu,",
    "GK19bahcar2u:689": " divasavihṛtipratyāgataṃ prasrutastanaṃ stanandhaye dhayati dhenuvargamudgatakṣoraṃ kṣudhitatarṇakavrāte,",
    "GK19bahcar2u:690": " krameṇa cāstadharādharadhātudhunīpūraplāvita iva lohitāya mānamahasi majjati sandhyāsindhupānapātre pātaṅge maṇḍale,",
    "GK19bahcar2u:691": " kaṇaṇḍalujalaśuciśayacaraṇeṣu caityapraṇatipareṣu pārāśariṣu,",
    "GK19bahcar2u:692": " yajñapātrapavitrapāṇau prakīrṇabarhiṣyuttejasi jātavedasi havīṃṣi vaṣaṭkurvanti yāyajūkajane,",
    "GK19bahcar2u:693": " nidrāvidrāṇadropaṇakulakalilakulāyeṣu kāpeyavikalakapikuleṣvārāmataruṣu nirjigamiṣati jarattarukoṭarakuṭīkuṭumbini kauśikakule,",
    "GK19bahcar2u:694": " munikarasahasraprakīrṇasandhyāvandanodabindunikara iva danturayati tārāpathasthalīṃ",
    "GK19bahcar2u:695": " sthavīyasi tārakānikurambe ambarāśrayiṇi śarvarīśabarīśikhaṇḍe khaṇḍaparaśukaṇṭhakāle",
    "GK19bahcar2u:696": " kavalayati bāle jyotiḥ śeṣaṃ sāndhyamandhakārāvatāre,",
    "GK19bahcar2u:697": " timiratarjananirgatāsu dahanapraviṣṭadinakarakaraśākhāsviva sphurantīṣu dīpalekhāsu,",
    "GK19bahcar2u:698": " ararasampuṭasaṃkrīḍanakathitāvṛttiṣviva gopureṣu,",
    "GK19bahcar2u:699": " śayanopajoṣajuṣi jaratīkathitakathe śikhayiṣamāṇe śiśujane,",
    "GK19bahcar2u:700": " jaranmahiṣamaṣīmalīmasatamasi janitapuṇyajana prajāgare vijṛmbhamāṇe bhīṣaṇatame tamīmukhe,",
    "GK19bahcar2u:701": " mukharitavitatajyadhanuṣi varṣati śaranikaramanavaratamaśeṣasaṃsāraśemuṣīmuṣi makaradhvaje,",
    "GK19bahcar2u:702": " ratākalpārambhaśobhini śambhalīsubhāṣitabhāji bhajati bhūṣāṃ bhujiṣyājane,",
    "GK19bahcar2u:703": " sairandhrībadhyamānaraśanājālajalpākajaghanāsu janīṣu,",
    "GK19bahcar2u:704": " vaśikaviśikhāvihāriṇīṣvananyajānuplavāsu pracalitāsvabhisārikāsu,",
    "GK19bahcar2u:705": " viralobhavati varaṭānāṃ veśantaśāyinīnāṃ mañjuni mañjīraśiñjitajaḍe jalpite,",
    "GK19bahcar2u:706": " nidrāvidrāṇadrāghīyasi drāvayatīva ca virahihṛdayāni sārasarasite,",
    "GK19bahcar2u:707": " bhāvivāsaravījāṅkuranikara iva ca vikīryamāṇe jagati pradīpaprakare nivāsasthānamagāt /",
    "GK19bahcar2u:708": " akarocca cetasi--“atidakṣiṇaḥ khalu devo harṣaḥ,",
    "GK19bahcar2u:709": " yadevamanokabālacaritacāpalocitakaulīnakopito 'pi manasā snihyatyeva mayi /",
    "GK19bahcar2u:710": " yadyahamakṣigataḥ syām na me darśanena prasādaṃ kuryāt /",
    "GK19bahcar2u:711": " icchati tu māṃ guṇavantam /",
    "GK19bahcar2u:712": " upadiśanti hi vinayamanurūpapratipattyupapādanena vācā vināpi bhartavyānāṃ svāminaḥ /",
    "GK19bahcar2u:713": " api ca ghiṅmāṃ svadoṣāndhamānasamanādarapīḍitamevamatiguṇavati rājanyanyathā cānyathā ca cintayantam /",
    "GK19bahcar2u:714": " sarvathā tathā karomi,",
    "GK19bahcar2u:715": " yathā yathāvasthitaṃ jānāti māmayaṃ kālena' ityevamavadhārya cāparedyurniṣkramya kaṭakātsuhṛdāṃ bāndhavānāṃ ca bhavaneṣu tāvadatiṣṭhat,",
    "GK19bahcar2u:716": " yāvadasyasvayameva gṛhītasvabhāvaḥ pṛthivīpatiḥ prasādavānabhūt /",
    "GK19bahcar2u:717": " aviśacca punarapi narapatibhavanam /",
    "GK19bahcar2u:718": " svalpaireva cāhobhiḥ paramaprītena prasādajanmano mānasya premṇo visrambhasya draviṇasya narmaṇaḥ prabhāvasya ca parāṃ koṭimānīyata narendreṇeti",
    "GK19bahcar2u:719": " iti śrīmahākavibāṇabhaṭṭakṛte harṣañcarite rājadarśanaṃ nāma dvitīya ucchvāsaḥ /"
}