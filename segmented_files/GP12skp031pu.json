{
  "GP12skp031pu:0": "namaḥ paramadevāya traiguṇyāvijitātmane /",
  "GP12skp031pu:1": "sarvato yogarūpāya saṃsārābhāvahetave // SkP_1.1 //",
  "GP12skp031pu:2": "sthitisaṃrodhasargāṇāṃ hetave 'ntaḥprasāriṇe /",
  "GP12skp031pu:3": "ṣaḍviṃśāya pradhānāya mahādevāya dhīmate // SkP_1.2 //",
  "GP12skp031pu:4": "prajāpatermahākṣetre gaṅgākālindisaṃgame /",
  "GP12skp031pu:5": "prayāge parame puṇye brahmaṇo lokavartmani // SkP_1.3 //",
  "GP12skp031pu:6": "munayaḥ saṃśitātmānas tapasā kṣīṇakalmaṣāḥ /",
  "GP12skp031pu:7": "tīrthasaṃplavanārthāya paurṇamāsyāṃ kṛtāhnikāḥ // SkP_1.4 //",
  "GP12skp031pu:8": "paurāṇikamapaśyanta sūtaṃ satyaparāyaṇam /",
  "GP12skp031pu:9": "snātvā tasminmahātīrthe praṇāmārthamupāgatam // SkP_1.5 //",
  "GP12skp031pu:10": "dṛṣṭvā te sūtamāyāntam ṛṣayo hṛṣṭamānasāḥ /",
  "GP12skp031pu:11": "āśāsyāsanasaṃveśaṃ tadyogyaṃ samakalpayan // SkP_1.6 //",
  "GP12skp031pu:12": "sa praṇamya ca tānsarvān sūtastānmunipuṃgavān /",
  "GP12skp031pu:13": "pradattamāsanaṃ bheje sarvadharmasamanvitaḥ // SkP_1.7 //",
  "GP12skp031pu:14": "tamāsīnamapṛcchanta munayastapasaidhitāḥ /",
  "GP12skp031pu:15": "brahmasattre purā sādho naimiśāraṇyavāsinām // SkP_1.8 //",
  "GP12skp031pu:16": "kathitaṃ bhāratākhyānaṃ purāṇaṃ ca paraṃ tvayā /",
  "GP12skp031pu:17": "tena naḥ pratibhāsi tvaṃ sākṣātsatyavatīsutaḥ // SkP_1.9 //",
  "GP12skp031pu:18": "sarvāgamaparārthajñaḥ satyadharmaparāyaṇaḥ /",
  "GP12skp031pu:19": "dvijapūjārato nityaṃ tena pṛcchāṃ tvamarhasi // SkP_1.10 //",
  "GP12skp031pu:20": "bhāratākhyānasadṛśaṃ purāṇādyadviśiṣyate /",
  "GP12skp031pu:21": "tattvā pṛcchāma vai janma kārttikeyasya dhīmataḥ // SkP_1.11 //",
  "GP12skp031pu:22": "ime hi munayaḥ sarve tvadupāstiparāyaṇāḥ /",
  "GP12skp031pu:23": "skandasaṃbhavaśuśrūṣā- saṃjātautsukyamānasāḥ // SkP_1.12 //",
  "GP12skp031pu:24": "evamuktastadā sūtaḥ saṃsiddhairmunipuṃgavaiḥ /",
  "GP12skp031pu:25": "provācedaṃ munīnsarvān vaco bhūtārthavācakam // SkP_1.13 //",
  "GP12skp031pu:26": "śṛṇudhvaṃ munayaḥ sarve kārttikeyasya sambhavam /",
  "GP12skp031pu:27": "brahmaṇyatvaṃ samāhātmyaṃ vīryaṃ ca tridaśādhikam // SkP_1.14 //",
  "GP12skp031pu:28": "mumukṣayā paraṃ sthānaṃ yāte śukamahātmani /",
  "GP12skp031pu:29": "sutaśokābhisaṃtapto vyāsastryambakamaikṣata // SkP_1.15 //",
  "GP12skp031pu:30": "dṛṣṭvaiva sa maheśānaṃ vyāso 'bhūdvigatavyathaḥ /",
  "GP12skp031pu:31": "vicaransa tadā lokān muniḥ satyavatīsutaḥ // SkP_1.16 //",
  "GP12skp031pu:32": "meruśṛṅge 'tha dadṛśe brahmaṇaḥ sutamagrajam /",
  "GP12skp031pu:33": "sanatkumāraṃ varadaṃ yogaiśvaryasamanvitam // SkP_1.17 //",
  "GP12skp031pu:34": "vimāne ravisaṃkāśe tiṣṭhantamanalaprabham /",
  "GP12skp031pu:35": "munibhiryogasaṃsiddhais tapoyuktairmahātmabhiḥ // SkP_1.18 //",
  "GP12skp031pu:36": "vedavedāṅgatattvajñaiḥ sarvadharmāgamānvitaiḥ /",
  "GP12skp031pu:37": "sakalāvāptavidyaistu caturvaktramivāvṛtam // SkP_1.19 //",
  "GP12skp031pu:38": "dṛṣṭvā taṃ sumahātmānaṃ vyāso munimathāsthitam /",
  "GP12skp031pu:39": "vavande parayā bhaktyā sākṣādiva pitāmaham // SkP_1.20 //",
  "GP12skp031pu:40": "brahmasūnuratha vyāsaṃ samāyātaṃ mahaujasam /",
  "GP12skp031pu:41": "pariṣvajya paraṃ premṇā provāca vacanaṃ śubham // SkP_1.21 //",
  "GP12skp031pu:42": "diṣṭyā tvamasi dharmajña prasādātpārameśvarāt /",
  "GP12skp031pu:43": "apetaśokaḥ samprāptaḥ pṛcchasva pravadāmyaham // SkP_1.22 //",
  "GP12skp031pu:44": "śrutvātha vacanaṃ sūnor brahmaṇo munipuṃgavaḥ /",
  "GP12skp031pu:45": "idamāha vaco viprāś ciraṃ yaddhṛdaye sthitam // SkP_1.23 //",
  "GP12skp031pu:46": "kumārasya kathaṃ janma kārttikeyasya dhīmataḥ /",
  "GP12skp031pu:47": "kiṃnimittaṃ kuto vāsya icchāmyetaddhi veditum // SkP_1.24 //",
  "GP12skp031pu:48": "kathaṃ rudrasutaścāsau vahnigaṅgāsutaḥ katham /",
  "GP12skp031pu:49": "umāyāstanayaścaiva svāhāyāśca kathaṃ punaḥ /",
  "GP12skp031pu:50": "suparṇyāścātha mātṝṇāṃ kṛttikānāṃ kathaṃ ca saḥ // SkP_1.25 //",
  "GP12skp031pu:51": "kaścāsau pūrvamutpannaḥ kiṃtapāḥ kaśca vikramaḥ /",
  "GP12skp031pu:52": "bhūtasaṃmohanaṃ hyetat kathayasva yathātatham // SkP_1.26 //",
  "GP12skp031pu:53": "sūta uvāca",
  "GP12skp031pu:54": "evaṃ sa pṛṣṭastejasvī brahmaṇaḥ putrasattamaḥ /",
  "GP12skp031pu:55": "uvāca sarvaṃ sarvajño vyāsāyākliṣṭakāriṇe /",
  "GP12skp031pu:56": "tacchṛṇudhvaṃ yathātattvaṃ kīrtyamānaṃ mayānaghāḥ // SkP_1.27 //",
  "GP12skp031pu:57": "iti skandapurāṇe prathamo 'dhyāyaḥ",
  "GP12skp031pu:58": "____________________________________________________________________________",
  "GP12skp031pu:59": "Skandapurana 2",
  "GP12skp031pu:60": "sanatkumāra uvāca",
  "GP12skp031pu:61": "prapadye devamīśānaṃ sarvajñamaparājitam /",
  "GP12skp031pu:62": "mahādevaṃ mahātmānaṃ viśvasya jagataḥ patim // SkP_2.1 //",
  "GP12skp031pu:63": "śaktirapratighā yasya aiśvaryaṃ caiva sarvaśaḥ /",
  "GP12skp031pu:64": "svāmitvaṃ ca vibhutvaṃ ca svakṛtāni pracakṣate // SkP_2.2 //",
  "GP12skp031pu:65": "tasmai devāya somāya praṇamya prayataḥ śuciḥ /",
  "GP12skp031pu:66": "purāṇākhyānajijñāsor vakṣye skandodbhavaṃ śubham // SkP_2.3 //",
  "GP12skp031pu:67": "dehāvatāro devasya rudrasya paramātmanaḥ /",
  "GP12skp031pu:68": "prājāpatyābhiṣekaśca haraṇaṃ śirasastathā // SkP_2.4 //",
  "GP12skp031pu:69": "darśanaṃ ṣaṭkulīyānāṃ cakrasya ca visarjanam /",
  "GP12skp031pu:70": "naimiśasyodbhavaścaiva sattrasya ca samāpanam // SkP_2.5 //",
  "GP12skp031pu:71": "brahmaṇaścāgamastatra tapasaścaraṇaṃ tathā /",
  "GP12skp031pu:72": "śarvasya darśanaṃ caiva devyāścaiva samudbhavaḥ // SkP_2.6 //",
  "GP12skp031pu:73": "satyā vivādaśca tathā dakṣaśāpastathaiva ca /",
  "GP12skp031pu:74": "menāyāṃ ca yathotpattir yathā devyāḥ svayaṃvaram // SkP_2.7 //",
  "GP12skp031pu:75": "devānāṃ varadānaṃ ca vasiṣṭhasya ca dhīmataḥ /",
  "GP12skp031pu:76": "parāśarasya cotpattir vyāsasya ca mahātmanaḥ // SkP_2.8 //",
  "GP12skp031pu:77": "vasiṣṭhakauśikābhyāṃ ca vairodbhavasamāpanam /",
  "GP12skp031pu:78": "vārāṇasyāśca śūnyatvaṃ kṣetramāhātmyavarṇanam // SkP_2.9 //",
  "GP12skp031pu:79": "rudrasya cātra sāṃnidhyaṃ nandinaścāpyanugrahaḥ /",
  "GP12skp031pu:80": "gaṇānāṃ darśanaṃ caiva kathanaṃ cāpyaśeṣataḥ // SkP_2.10 //",
  "GP12skp031pu:81": "kālīvyāharaṇaṃ caiva tapaścaraṇameva ca /",
  "GP12skp031pu:82": "somanandisamākhyānaṃ varadānaṃ tathaiva ca // SkP_2.11 //",
  "GP12skp031pu:83": "gaurītvaṃ putralambhaśca devyā utpattireva ca /",
  "GP12skp031pu:84": "kauśikyā bhūtamātṛtvaṃ siṃhāśca rathinastathā // SkP_2.12 //",
  "GP12skp031pu:85": "gauryāśca nilayo vindhye vindhyasūryasamāgamaḥ /",
  "GP12skp031pu:86": "agastyasya ca māhātmyaṃ vadhaḥ sundanisundayoḥ // SkP_2.13 //",
  "GP12skp031pu:87": "nisumbhasumbhaniryāṇaṃ mahiṣasya vadhastathā /",
  "GP12skp031pu:88": "abhiṣekaśca kauśikyā varadānamathāpi ca // SkP_2.14 //",
  "GP12skp031pu:89": "andhakasya tathotpattiḥ pṛthivyāścaiva bandhanam /",
  "GP12skp031pu:90": "hiraṇyākṣavadhaścaiva hiraṇyakaśipostathā // SkP_2.15 //",
  "GP12skp031pu:91": "balisaṃyamanaṃ caiva devyāḥ samaya eva ca /",
  "GP12skp031pu:92": "devānāṃ gamanaṃ caiva agnerdūtatvameva ca // SkP_2.16 //",
  "GP12skp031pu:93": "devānāṃ varadānaṃ ca śukrasya ca visarjanam /",
  "GP12skp031pu:94": "sutasya ca tathotpattir devyāścāndhakadarśanam // SkP_2.17 //",
  "GP12skp031pu:95": "śailādidaityasaṃmardo devyāśca śatarūpatā /",
  "GP12skp031pu:96": "āryāvarapradānaṃ ca śailādistava eva ca // SkP_2.18 //",
  "GP12skp031pu:97": "devasyāgamanaṃ caiva vṛttasya kathanaṃ tathā /",
  "GP12skp031pu:98": "pativratāyāścākhyānaṃ guruśuśrūṣaṇasya ca // SkP_2.19 //",
  "GP12skp031pu:99": "ākhyānaṃ pañcacūḍāyās tejasaścāpyadhṛṣyatā /",
  "GP12skp031pu:100": "dūtasyāgamanaṃ caiva saṃvādo 'tha visarjanam // SkP_2.20 //",
  "GP12skp031pu:101": "andhakāsurasaṃvādo mandarāgamanaṃ tathā /",
  "GP12skp031pu:102": "gaṇānāmāgamaścaiva saṃkhyānaśravaṇaṃ tathā // SkP_2.21 //",
  "GP12skp031pu:103": "nigrahaścāndhakasyātha yuddhena mahatā tathā /",
  "GP12skp031pu:104": "śarīrārdhapradānaṃ ca aśokasutasaṃgrahaḥ // SkP_2.22 //",
  "GP12skp031pu:105": "bhasmasomodbhavaścaiva śmaśānavasatistathā /",
  "GP12skp031pu:106": "rudrasya nīlakaṇṭhatvaṃ tathāyatanavarṇanam // SkP_2.23 //",
  "GP12skp031pu:107": "utpattiryakṣarājasya kuberasya ca dhīmataḥ /",
  "GP12skp031pu:108": "nigraho bhujagendrāṇāṃ śikharasya ca pātanam // SkP_2.24 //",
  "GP12skp031pu:109": "trailokyasya saśakrasya vaśīkaraṇameva ca /",
  "GP12skp031pu:110": "devasenāpradānaṃ ca senāpatyābhiṣecanam // SkP_2.25 //",
  "GP12skp031pu:111": "nāradasyāgamaścaiva tārakapreṣitasya ha /",
  "GP12skp031pu:112": "vadhaśca tārakasyogro yātrā bhadravaṭasya ca // SkP_2.26 //",
  "GP12skp031pu:113": "mahiṣasya vadhaścaiva krauñcasya ca nibarhaṇam /",
  "GP12skp031pu:114": "śakteruddharaṇaṃ caiva tārakasya vadhaḥ śubhaḥ // SkP_2.27 //",
  "GP12skp031pu:115": "devāsurabhayotpattis traipuraṃ yuddhameva ca /",
  "GP12skp031pu:116": "prahlādavigrahaścaiva kṛtaghnākhyānameva ca /",
  "GP12skp031pu:117": "mahābhāgyaṃ brāhmaṇānāṃ vistareṇa prakīrtyate // SkP_2.28 //",
  "GP12skp031pu:118": "etajjñātvā yathāvaddhi kumārānucaro bhavet /",
  "GP12skp031pu:119": "balavānmatisampannaḥ putraṃ cāpnoti saṃmatam // SkP_2.29 //",
  "GP12skp031pu:120": "iti skandapurāṇe dvitīyo 'dhyāyaḥ",
  "GP12skp031pu:121": "____________________________________________________________________________",
  "GP12skp031pu:122": "Skandapurana 3",
  "GP12skp031pu:123": "sanatkumāra uvāca",
  "GP12skp031pu:124": "śṛṇuṣvemāṃ kathāṃ divyāṃ sarvapāpapraṇāśanīm /",
  "GP12skp031pu:125": "kathyamānāṃ mayā citrāṃ bahvarthāṃ śrutisaṃmitām /",
  "GP12skp031pu:126": "yāṃ śrutvā pāpakarmāpi gacchecca paramāṃ gatim // SkP_3.1 //",
  "GP12skp031pu:127": "na nāstikāśraddadhāne śaṭhe cāpi kathaṃcana /",
  "GP12skp031pu:128": "imāṃ kathāmanubrūyāt tathā cāsūyake nare // SkP_3.2 //",
  "GP12skp031pu:129": "idaṃ putrāya śiṣyāya dhārmikāyānasūyave /",
  "GP12skp031pu:130": "kathanīyaṃ mahābrahman devabhaktāya vā bhavet /",
  "GP12skp031pu:131": "kumārabhaktāya tathā śraddadhānāya caiva hi // SkP_3.3 //",
  "GP12skp031pu:132": "purā brahmā prajādhyakṣaḥ aṇḍe 'sminsamprasūyate /",
  "GP12skp031pu:133": "so 'jñānātpitaraṃ brahmā na veda tamasāvṛtaḥ // SkP_3.4 //",
  "GP12skp031pu:134": "ahameka iti jñātvā sarvāṃl lokānavaikṣata /",
  "GP12skp031pu:135": "na cāpaśyata tatrānyaṃ tapoyogabalānvitaḥ // SkP_3.5 //",
  "GP12skp031pu:136": "putra putreti cāpyukto brahmā śarveṇa dhīmatā /",
  "GP12skp031pu:137": "praṇataḥ prāñjalirbhūtvā tameva śaraṇaṃ gataḥ // SkP_3.6 //",
  "GP12skp031pu:138": "sa dattvā brahmaṇe śambhuḥ sraṣṭṛtvaṃ jñānasaṃhitam /",
  "GP12skp031pu:139": "vibhutvaṃ caiva lokānām antardhe parameśvaraḥ // SkP_3.7 //",
  "GP12skp031pu:140": "tadeṣopaniṣatproktā mayā vyāsa sanātanā /",
  "GP12skp031pu:141": "yāṃ śrutvā yogino dhyānāt prapadyante maheśvaram // SkP_3.8 //",
  "GP12skp031pu:142": "brahmaṃ ca yo vidadhe putramagre jñānaṃ ca yaḥ prahiṇoti sma tasmai /",
  "GP12skp031pu:143": "tamātmasthaṃ ye 'nupaśyanti dhīrās teṣāṃ śāntiḥ śāśvatī netareṣām // SkP_3.9 //",
  "GP12skp031pu:144": "sa vyāsa pitaraṃ dṛṣṭvā svadīptyā parayā yutam /",
  "GP12skp031pu:145": "putrakāmaḥ prajāhetos tapastīvraṃ cakāra ha // SkP_3.10 //",
  "GP12skp031pu:146": "mahatā yogatapasā yuktasya sumahātmanaḥ /",
  "GP12skp031pu:147": "acireṇaiva kālena pitā sampratutoṣa ha // SkP_3.11 //",
  "GP12skp031pu:148": "darśanaṃ cāgamattasya varado 'smītyuvāca ha /",
  "GP12skp031pu:149": "sa tuṣṭāva nato bhūtvā kṛtvā śirasi cāñjalim // SkP_3.12 //",
  "GP12skp031pu:150": "namaḥ paramadevāya devānāmapi vedhase /",
  "GP12skp031pu:151": "sraṣṭre vai lokatantrāya brahmaṇaḥ pataye namaḥ // SkP_3.13 //",
  "GP12skp031pu:152": "ekasmai śaktiyuktāya aśaktirahitāya ca /",
  "GP12skp031pu:153": "anantāyāprameyāya indriyāviṣayāya ca // SkP_3.14 //",
  "GP12skp031pu:154": "vyāpine vyāptapūrvāya adhiṣṭhātre pracodine /",
  "GP12skp031pu:155": "kṛtapracetanāyaiva tattvavinyāsakāriṇe // SkP_3.15 //",
  "GP12skp031pu:156": "pradhānacodakāyaiva guṇināṃ śāntidāya ca /",
  "GP12skp031pu:157": "dṛṣṭidāya ca sarveṣāṃ svayaṃ vai darśanāya ca // SkP_3.16 //",
  "GP12skp031pu:158": "viṣayagrāhiṇe caiva niyamasya ca kāriṇe /",
  "GP12skp031pu:159": "manasaḥ karaṇānāṃ ca tatraiva niyamasya ca // SkP_3.17 //",
  "GP12skp031pu:160": "bhūtānāṃ guṇakartre ca śaktidāya tathaiva ca /",
  "GP12skp031pu:161": "kartre hyaṇḍasya mahyaṃ ca acintyāyāgrajāya ca /",
  "GP12skp031pu:162": "aprameya pitarnityaṃ prīto no diśa śakvarīm // SkP_3.18 //",
  "GP12skp031pu:163": "tasyaivaṃ stuvato vyāsa devadevo maheśvaraḥ /",
  "GP12skp031pu:164": "tuṣṭo 'bravītsvayaṃ putraṃ brahmāṇaṃ praṇataṃ tathā // SkP_3.19 //",
  "GP12skp031pu:165": "yasmātte viditaṃ vatsa sūkṣmametanmahādyute /",
  "GP12skp031pu:166": "tasmādbrahmeti lokeṣu nāmnā khyātiṃ gamiṣyasi // SkP_3.20 //",
  "GP12skp031pu:167": "yasmāccāhaṃ pitetyuktas tvayā buddhimatāṃ vara /",
  "GP12skp031pu:168": "tasmātpitāmahatvaṃ te loke khyātiṃ gamiṣyati // SkP_3.21 //",
  "GP12skp031pu:169": "prajārthaṃ yacca te taptaṃ tapa ugraṃ suduścaram /",
  "GP12skp031pu:170": "tasmātprajāpatitvaṃ te dadāni prayatātmane // SkP_3.22 //",
  "GP12skp031pu:171": "evamuktvā sa deveśo mūrtimatyo 'sṛjatstriyaḥ /",
  "GP12skp031pu:172": "yāstāḥ prakṛtayastvaṣṭau viśeṣāścendriyaiḥ saha /",
  "GP12skp031pu:173": "bhāvāśca sarve te devam upatasthuḥ svarūpiṇaḥ // SkP_3.23 //",
  "GP12skp031pu:174": "tānuvāca tato devaḥ patiryuktaḥ svatejasā /",
  "GP12skp031pu:175": "etamadyābhiṣekeṇa sampādayata mā ciram // SkP_3.24 //",
  "GP12skp031pu:176": "tābhiḥ svaṃ svaṃ samādāya bhāvaṃ divyamatarkitam /",
  "GP12skp031pu:177": "abhiṣikto babhūveti prajāpatiratidyutiḥ // SkP_3.25 //",
  "GP12skp031pu:178": "tatraivaṃ yoginaḥ sūkṣmaṃ dṛṣṭvā divyena cakṣuṣā /",
  "GP12skp031pu:179": "purāṇaṃ yogatattvajñā gāyanti triguṇānvitam // SkP_3.26 //",
  "GP12skp031pu:180": "rudraḥ sraṣṭā hi sarveṣāṃ bhūtānāṃ tava ca prabho /",
  "GP12skp031pu:181": "asmābhiśca bhavānsārdhaṃ jagataḥ sampravartakaḥ // SkP_3.27 //",
  "GP12skp031pu:182": "sa devastoṣitaḥ samyak paramaiśvaryayogadhṛk /",
  "GP12skp031pu:183": "brahmāṇamagrajaṃ putraṃ prājāpatye 'bhyaṣecayat // SkP_3.28 //",
  "GP12skp031pu:184": "yaḥ kṛtvā bahuvidhamārgayogayuktaṃ tattvākhyaṃ jagadidamādarādyuyoja /",
  "GP12skp031pu:185": "devānāṃ paramamanantayogayuktaṃ māyābhistribhuvanamandhamaprasādam // SkP_3.29 //",
  "GP12skp031pu:186": "sarveṣāṃ manasi sadāvatiṣṭhamāno jānānaḥ śubhamaśubhaṃ ca bhūtanāthaḥ /",
  "GP12skp031pu:187": "taṃ devaṃ pramathapatiṃ praṇamya bhaktyā nityaṃ vai śaraṇamupaimi sūkṣmasūkṣmam // SkP_3.30 //",
  "GP12skp031pu:188": "iti skandapurāṇe tṛtīyo 'dhyāyaḥ",
  "GP12skp031pu:189": "____________________________________________________________________________",
  "GP12skp031pu:190": "Skandapurana 4",
  "GP12skp031pu:191": "sanatkumāra uvāca",
  "GP12skp031pu:192": "prājāpatyaṃ tato labdhvā prajāḥ sraṣṭuṃ pracakrame /",
  "GP12skp031pu:193": "prajāstāḥ sṛjyamānāśca na vivardhanti tasya ha // SkP_4.1 //",
  "GP12skp031pu:194": "sa kurvāṇastathā sṛṣṭiṃ śaktihīnaḥ pitāmahaḥ /",
  "GP12skp031pu:195": "sṛṣṭyarthaṃ bhūya evātha tapaścartuṃ pracakrame // SkP_4.2 //",
  "GP12skp031pu:196": "sṛṣṭihetostapastasya jñātvā tribhuvaneśvaraḥ /",
  "GP12skp031pu:197": "tejasā jagadāviśya ājagāma tadantikam /",
  "GP12skp031pu:198": "sraṣṭā tasya jagannātho 'darśayatsvatanau jagat // SkP_4.3 //",
  "GP12skp031pu:199": "svayamāgatya deveśo mahābhūtapatirharaḥ /",
  "GP12skp031pu:200": "vyāpyeva hi jagatkṛtsnaṃ parameṇa svatejasā /",
  "GP12skp031pu:201": "śambhuḥ prāha varaṃ vatsa yācasveti pitāmaham // SkP_4.4 //",
  "GP12skp031pu:202": "taṃ brahmā lokasṛṣṭyarthaṃ putrastvaṃ manasābravīt /",
  "GP12skp031pu:203": "sa jñātvā tasya saṃkalpaṃ brahmaṇaḥ parameśvaraḥ /",
  "GP12skp031pu:204": "mūḍho 'yamiti saṃcintya provāca varadaḥ svayam // SkP_4.5 //",
  "GP12skp031pu:205": "āgataṃ pitaraṃ mā tvaṃ yasmātputraṃ samīhase /",
  "GP12skp031pu:206": "manmūrtistanayastasmād bhaviṣyati mamājñayā // SkP_4.6 //",
  "GP12skp031pu:207": "sa ca te putratāṃ yātvā madīyo gaṇanāyakaḥ /",
  "GP12skp031pu:208": "rudro vigrahavānbhūtvā mūḍha tvāṃ vinayiṣyati // SkP_4.7 //",
  "GP12skp031pu:209": "sarvavidyādhipatyaṃ ca yogānāṃ caiva sarvaśaḥ /",
  "GP12skp031pu:210": "balasyādhipatitvaṃ ca astrāṇāṃ ca prayoktṛtā // SkP_4.8 //",
  "GP12skp031pu:211": "mayā dattāni tasyāśu upasthāsyanti sarvaśaḥ /",
  "GP12skp031pu:212": "dhanuḥ pinākaṃ śūlaṃ ca khaḍgaṃ paraśureva ca // SkP_4.9 //",
  "GP12skp031pu:213": "kamaṇḍalustathā daṇḍaḥ astraṃ pāśupataṃ tathā /",
  "GP12skp031pu:214": "saṃvartakāśaniścaiva cakraṃ ca pratisargikam /",
  "GP12skp031pu:215": "evaṃ sarvarddhisampannaḥ sutaste sa bhaviṣyati // SkP_4.10 //",
  "GP12skp031pu:216": "evamuktvā gate tasminn antardhānaṃ mahātmani /",
  "GP12skp031pu:217": "brahmā cakre tadā ceṣṭiṃ putrakāmaḥ prajāpatiḥ // SkP_4.11 //",
  "GP12skp031pu:218": "sa juhvañchramasaṃyuktaḥ pratighātasamanvitaḥ /",
  "GP12skp031pu:219": "samidyuktena hastena lalāṭaṃ pramamārja ha // SkP_4.12 //",
  "GP12skp031pu:220": "samitsaṃyogajastasya svedabindurlalāṭajaḥ /",
  "GP12skp031pu:221": "papāta jvalane tasmin dviguṇaṃ tasya tejasā // SkP_4.13 //",
  "GP12skp031pu:222": "taddhi māheśvaraṃ tejaḥ saṃdhitaṃ brahmaṇi srutam /",
  "GP12skp031pu:223": "preritaṃ devadevena nipapāta havirbhuji // SkP_4.14 //",
  "GP12skp031pu:224": "kṣaṇe tasminmaheśena smṛtvā taṃ varamuttamam /",
  "GP12skp031pu:225": "preṣito gaṇapo rudraḥ sadya evābhavattadā // SkP_4.15 //",
  "GP12skp031pu:226": "tacca saṃsvedajaṃ tejaḥ pūrvaṃ jvalanayojitam /",
  "GP12skp031pu:227": "bhūtvā lohitamāśveva punarnīlamabhūttadā // SkP_4.16 //",
  "GP12skp031pu:228": "nīlalohita ityeva tenāsāvabhavatprabhuḥ /",
  "GP12skp031pu:229": "tryakṣo daśabhujaḥ śrīmān brahmāṇaṃ chādayanniva // SkP_4.17 //",
  "GP12skp031pu:230": "śarvādyairnāmabhirbrahmā tanūbhiśca jalādibhiḥ /",
  "GP12skp031pu:231": "stutvā taṃ sarvagaṃ devaṃ nīlalohitamavyayam // SkP_4.18 //",
  "GP12skp031pu:232": "jñātvā sarvasṛjaṃ paścān mahābhūtapratiṣṭhitam /",
  "GP12skp031pu:233": "asṛjadvividhāstvanyāḥ prajāḥ sa jagati prabhuḥ // SkP_4.19 //",
  "GP12skp031pu:234": "so 'pi yogaṃ samāsthāya aiśvaryeṇa samanvitaḥ /",
  "GP12skp031pu:235": "lokānsarvānsamāviśya dhārayāmāsa sarvadā // SkP_4.20 //",
  "GP12skp031pu:236": "brahmaṇo 'pi tataḥ putrā dakṣadharmādayaḥ śubhāḥ /",
  "GP12skp031pu:237": "asṛjanta prajāḥ sarvā devamānuṣasaṃkulāḥ // SkP_4.21 //",
  "GP12skp031pu:238": "atha kālena mahatā kalpe 'tīte punaḥ punaḥ /",
  "GP12skp031pu:239": "prajā dhārayato yogād asminkalpa upasthite // SkP_4.22 //",
  "GP12skp031pu:240": "pratiṣṭhitāyāṃ vārttāyāṃ pravṛtte vṛṣṭisarjane /",
  "GP12skp031pu:241": "prajāsu ca vivṛddhāsu prayāge yajataśca ha // SkP_4.23 //",
  "GP12skp031pu:242": "brahmaṇaḥ ṣaṭkulīyāste ṛṣayaḥ saṃśitavratāḥ /",
  "GP12skp031pu:243": "marīcayo 'trayaścaiva vasiṣṭhāḥ kratavastathā // SkP_4.24 //",
  "GP12skp031pu:244": "bhṛgavo 'ṅgirasaścaiva tapasā dagdhakilbiṣāḥ /",
  "GP12skp031pu:245": "ūcurbrahmāṇamabhyetya sahitāḥ karmaṇo 'ntare // SkP_4.25 //",
  "GP12skp031pu:246": "bhagavannandhakāreṇa mahatā smaḥ samāvṛtāḥ /",
  "GP12skp031pu:247": "khinnā vivadamānāśca na ca paśyāma yatparam // SkP_4.26 //",
  "GP12skp031pu:248": "etaṃ naḥ saṃśayaṃ deva ciraṃ hṛdi samāsthitam /",
  "GP12skp031pu:249": "tvaṃ hi vettha yathātattvaṃ kāraṇaṃ paramaṃ hi naḥ // SkP_4.27 //",
  "GP12skp031pu:250": "kiṃ paraṃ sarvabhūtānāṃ balīyaścāpi sarvataḥ /",
  "GP12skp031pu:251": "kena cādhiṣṭhitaṃ viśvaṃ ko nityaḥ kaśca śāśvataḥ // SkP_4.28 //",
  "GP12skp031pu:252": "kaḥ sraṣṭā sarvabhūtānāṃ prakṛteśca pravartakaḥ /",
  "GP12skp031pu:253": "ko 'smānsarveṣu kāryeṣu prayunakti mahāmanāḥ // SkP_4.29 //",
  "GP12skp031pu:254": "kasya bhūtāni vaśyāni kaḥ sarvaviniyojakaḥ /",
  "GP12skp031pu:255": "kathaṃ paśyema taṃ caiva etannaḥ śaṃsa sarvaśaḥ // SkP_4.30 //",
  "GP12skp031pu:256": "evamuktastato brahmā sarveṣāmeva saṃnidhau /",
  "GP12skp031pu:257": "devānāṃ ca ṛṣīṇāṃ ca gandharvoragarakṣasām // SkP_4.31 //",
  "GP12skp031pu:258": "yakṣāṇāmasurāṇāṃ ca ye ca kutra pravartakāḥ /",
  "GP12skp031pu:259": "pakṣiṇāṃ sapiśācānāṃ ye cānye tatsamīpagāḥ /",
  "GP12skp031pu:260": "utthāya prāñjaliḥ prāha rudreti triḥ plutaṃ vacaḥ // SkP_4.32 //",
  "GP12skp031pu:261": "sa cāpi tapasā śakyo draṣṭuṃ nānyena kenacit /",
  "GP12skp031pu:262": "sa sraṣṭā sarvabhūtānāṃ balavāṃstanmayaṃ jagat /",
  "GP12skp031pu:263": "tasya vaśyāni bhūtāni tenedaṃ dhāryate jagat // SkP_4.33 //",
  "GP12skp031pu:264": "tataste sarvalokeśā namaścakrurmahātmane // SkP_4.34 //",
  "GP12skp031pu:265": "ṛṣaya ūcuḥ",
  "GP12skp031pu:266": "kiṃ tanmahattapo deva yena dṛśyeta sa prabhuḥ /",
  "GP12skp031pu:267": "tanno vadasva deveśa varadaṃ cābhidhatsva naḥ // SkP_4.35 //",
  "GP12skp031pu:268": "pitāmaha uvāca",
  "GP12skp031pu:269": "sattraṃ mahatsamāsadhvaṃ vāṅmanodoṣavarjitāḥ /",
  "GP12skp031pu:270": "deśaṃ ca vaḥ pravakṣyāmi yasmindeśe cariṣyatha // SkP_4.36 //",
  "GP12skp031pu:271": "tato manomayaṃ cakraṃ sa sṛṣṭvā tānuvāca ha /",
  "GP12skp031pu:272": "kṣiptametanmayā cakram anuvrajata mā ciram // SkP_4.37 //",
  "GP12skp031pu:273": "yatrāsya nemiḥ śīryeta sa deśastapasaḥ śubhaḥ /",
  "GP12skp031pu:274": "tato mumoca taccakraṃ te ca tatsamanuvrajan // SkP_4.38 //",
  "GP12skp031pu:275": "tasya vai vrajataḥ kṣipraṃ yatra nemiraśīryata /",
  "GP12skp031pu:276": "naimiśaṃ tatsmṛtaṃ nāmnā puṇyaṃ sarvatra pūjitam // SkP_4.39 //",
  "GP12skp031pu:277": "tatpūjitaṃ devamanuṣyasiddhai rakṣobhirugrairuragaiśca divyaiḥ /",
  "GP12skp031pu:278": "yakṣaiḥ sagandharvapiśācasaṃghaiḥ sarvāpsarobhiśca diteḥ sutaiśca // SkP_4.40 //",
  "GP12skp031pu:279": "vipraiśca dāntaiḥ śamayogayuktais tīrthaiśca sarvairapi cāvanīdhraiḥ /",
  "GP12skp031pu:280": "gandharvavidyādharacāraṇaiśca sādhyaiśca viśvaiḥ pitṛbhiḥ stutaṃ ca // SkP_4.41 //",
  "GP12skp031pu:281": "iti skandapurāṇe caturtho 'dhyāyaḥ",
  "GP12skp031pu:282": "____________________________________________________________________________",
  "GP12skp031pu:283": "Skandapurana 5",
  "GP12skp031pu:284": "sanatkumāra uvāca",
  "GP12skp031pu:285": "tannaimiśaṃ samāsādya ṛṣayo dīptatejasaḥ /",
  "GP12skp031pu:286": "divyaṃ sattraṃ samāsanta mahadvarṣasahasrikam // SkP_5.1 //",
  "GP12skp031pu:287": "ekāgramanasaḥ sarve nirmamā hyanahaṃkṛtāḥ /",
  "GP12skp031pu:288": "dhyāyanto nityamīśeśaṃ sadāratanayāgnayaḥ // SkP_5.2 //",
  "GP12skp031pu:289": "tanniṣṭhāstatparāḥ sarve tadyuktāstadapāśrayāḥ /",
  "GP12skp031pu:290": "sarvakriyāḥ prakurvāṇās tameva manasā gatāḥ // SkP_5.3 //",
  "GP12skp031pu:291": "teṣāṃ taṃ bhāvamālakṣya mātariśvā mahātapāḥ /",
  "GP12skp031pu:292": "sarvaprāṇicaraḥ śrīmān sarvabhūtapravartakaḥ /",
  "GP12skp031pu:293": "dadau sa rūpī bhagavān darśanaṃ sattriṇāṃ śubhaḥ // SkP_5.4 //",
  "GP12skp031pu:294": "taṃ te dṛṣṭvārcayitvā ca mātariśvānamavyayam /",
  "GP12skp031pu:295": "āsīnamāsane puṇye ṛṣayaḥ saṃśitavratāḥ /",
  "GP12skp031pu:296": "papracchurudbhavaṃ kṛtsnaṃ jagataḥ pralayaṃ tathā // SkP_5.5 //",
  "GP12skp031pu:297": "sthitiṃ ca kṛtsnāṃ vaṃśāṃśca yugamanvantarāṇi ca /",
  "GP12skp031pu:298": "vaṃśānucaritaṃ kṛtsnaṃ divyamānaṃ tathaiva ca // SkP_5.6 //",
  "GP12skp031pu:299": "aṣṭānāṃ devayonīnām utpattiṃ pralayaṃ tathā /",
  "GP12skp031pu:300": "pitṛsargaṃ tathāśeṣaṃ brahmaṇo mānameva ca // SkP_5.7 //",
  "GP12skp031pu:301": "candrādityagatiṃ sarvāṃ tārāgrahagatiṃ tathā /",
  "GP12skp031pu:302": "sthitiṃ sarveśvarāṇāṃ ca dvīpadharmamaśeṣataḥ /",
  "GP12skp031pu:303": "varṇāśramavyavasthānaṃ yajñānāṃ ca pravartanam // SkP_5.8 //",
  "GP12skp031pu:304": "etatsarvamaśeṣeṇa kathayāmāsa sa prabhuḥ /",
  "GP12skp031pu:305": "divyaṃ varṣasahasraṃ ca teṣāṃ tadabhiyāttathā // SkP_5.9 //",
  "GP12skp031pu:306": "atha divyena rūpeṇa sāmavāgdiṅnirīkṣaṇā /",
  "GP12skp031pu:307": "yajurghrāṇātharvaśirāḥ śabdajihvā śubhā satī // SkP_5.10 //",
  "GP12skp031pu:308": "nyāyaśrotrā niruktatva- gṛkpādapadagāminī /",
  "GP12skp031pu:309": "kālabāhūrvarṣakarā divasāṅgulidhāriṇī // SkP_5.11 //",
  "GP12skp031pu:310": "kalādibhiḥ parvabhiśca māsaiḥ kararuhaistathā /",
  "GP12skp031pu:311": "kalpasādhāraṇā divyā śikṣāvidyonnatastanī // SkP_5.12 //",
  "GP12skp031pu:312": "chandovicitimadhyā ca mīmāṃsānābhireva ca /",
  "GP12skp031pu:313": "purāṇavistīrṇakaṭir dharmaśāstramanorathā // SkP_5.13 //",
  "GP12skp031pu:314": "āśramorūrvarṇajānur yajñagulphā phalāṅguliḥ /",
  "GP12skp031pu:315": "lokavedaśarīrā ca romabhiśchāndasaiḥ śubhaiḥ // SkP_5.14 //",
  "GP12skp031pu:316": "śraddhāśubhācāravastrā yogadharmābhibhāṣiṇī /",
  "GP12skp031pu:317": "vedīmadhyādviniḥsṛtya pravṛttā paramāmbhasā // SkP_5.15 //",
  "GP12skp031pu:318": "tasyānte 'vabhṛthe plutya vāyunā saha saṃgatāḥ /",
  "GP12skp031pu:319": "tāmapṛcchanta kā nveṣā vāyuṃ devaṃ mahādhiyam // SkP_5.16 //",
  "GP12skp031pu:320": "uvāca sa mahātejā ṛṣīndharmānubhāvitān /",
  "GP12skp031pu:321": "śuddhāḥ stha tapasā sarve mahāndharmaśca vaḥ kṛtaḥ // SkP_5.17 //",
  "GP12skp031pu:322": "yasmādiyaṃ nadī puṇyā brahmalokādihāgatā /",
  "GP12skp031pu:323": "iyaṃ sarasvatī nāma brahmalokavibhūṣaṇā // SkP_5.18 //",
  "GP12skp031pu:324": "prathamaṃ martyaloke 'smin yuṣmatsiddhyarthamāgatā /",
  "GP12skp031pu:325": "nāsyāḥ puṇyatamā kācit triṣu lokeṣu vidyate // SkP_5.19 //",
  "GP12skp031pu:326": "ṛṣaya ūcuḥ",
  "GP12skp031pu:327": "kathameṣā mahāpuṇyā pravṛttā brahmalokagā /",
  "GP12skp031pu:328": "kāraṇaṃ kiṃ ca tatrāsīd etadicchāma veditum // SkP_5.20 //",
  "GP12skp031pu:329": "vāyuruvāca",
  "GP12skp031pu:330": "atra vo vartayiṣyāmi itihāsaṃ purātanam /",
  "GP12skp031pu:331": "brahmaṇaścaiva saṃvādaṃ purā yajñasya caiva ha // SkP_5.21 //",
  "GP12skp031pu:332": "yajñairiṣṭvā purā devo brahmā dīptena tejasā /",
  "GP12skp031pu:333": "asṛjatsarvabhūtāni sthāvarāṇi carāṇi ca // SkP_5.22 //",
  "GP12skp031pu:334": "sa dṛṣṭvā dīptimāndevo dīptyā paramayā yutaḥ /",
  "GP12skp031pu:335": "avekṣamāṇaḥ svāṃl lokāṃś caturbhirmukhapaṅkajaiḥ // SkP_5.23 //",
  "GP12skp031pu:336": "devādīnmanuṣyādīṃśca dṛṣṭvā dṛṣṭvā mahāmanāḥ /",
  "GP12skp031pu:337": "amanyata na me 'nyo 'sti samo loke na cādhikaḥ // SkP_5.24 //",
  "GP12skp031pu:338": "yo 'hametāḥ prajāḥ sarvāḥ saptalokapratiṣṭhitāḥ /",
  "GP12skp031pu:339": "devamānuṣatiryakṣu grasāmi visṛjāmi ca // SkP_5.25 //",
  "GP12skp031pu:340": "ahaṃ sraṣṭā hi bhūtānāṃ nānyaḥ kaścana vidyate /",
  "GP12skp031pu:341": "niyantā lokakartā ca na mayāsti samaḥ kvacit // SkP_5.26 //",
  "GP12skp031pu:342": "tasyaivaṃ manyamānasya yajña āgānmahāmanāḥ /",
  "GP12skp031pu:343": "uvāca cainaṃ dīptātmā maivaṃ maṃsthā mahāmate /",
  "GP12skp031pu:344": "ayaṃ hi tava saṃmoho vināśāya bhaviṣyati // SkP_5.27 //",
  "GP12skp031pu:345": "na yuktamīdṛśaṃ te 'dya sattvasthasyātmayoninaḥ /",
  "GP12skp031pu:346": "sraṣṭā tvaṃ caiva nānyo 'sti tathāpi na yaśaskaram // SkP_5.28 //",
  "GP12skp031pu:347": "ahaṃ kartā hi bhūtānāṃ bhuvanasya tathaiva ca /",
  "GP12skp031pu:348": "karomi na ca saṃmohaṃ yathā tvaṃ deva katthase // SkP_5.29 //",
  "GP12skp031pu:349": "tamuvāca tadā brahmā na tvaṃ dhārayitā vibho /",
  "GP12skp031pu:350": "ahameva hi bhūtānāṃ dhartā bhartā tathaiva ca /",
  "GP12skp031pu:351": "mayā sṛṣṭāni bhūtāni tvamevātra vimuhyase // SkP_5.30 //",
  "GP12skp031pu:352": "athāgāttatra saṃvigno vedaḥ paramadīptimān /",
  "GP12skp031pu:353": "uvāca caiva tau vedo naitadevamiti prabhuḥ // SkP_5.31 //",
  "GP12skp031pu:354": "ahaṃ śreṣṭho mahābhāgau na vadāmyanṛtaṃ kvacit /",
  "GP12skp031pu:355": "śṛṇudhvaṃ mama yaḥ kartā bhūtānāṃ yuvayośca ha // SkP_5.32 //",
  "GP12skp031pu:356": "parameśo mahādevo rudraḥ sarvagataḥ prabhuḥ /",
  "GP12skp031pu:357": "yenāhaṃ tava dattaśca kṛtastvaṃ ca prajāpatiḥ // SkP_5.33 //",
  "GP12skp031pu:358": "yajño 'yaṃ yatprasūtiśca aṇḍaṃ yatrāsti saṃsthitam /",
  "GP12skp031pu:359": "sarvaṃ tasmātprasūtaṃ vai nānyaḥ kartāsti naḥ kvacit // SkP_5.34 //",
  "GP12skp031pu:360": "tamevaṃvādinaṃ devo brahmā vedamabhāṣata /",
  "GP12skp031pu:361": "ahaṃ śrutīnāṃ sarvāsāṃ netā sraṣṭā tathaiva ca // SkP_5.35 //",
  "GP12skp031pu:362": "matprasādāddhi vedastvaṃ yajñaścāyaṃ na saṃśayaḥ /",
  "GP12skp031pu:363": "mūḍhau yuvāmadharmo vā bhavadbhyāmanyathā kṛtaḥ /",
  "GP12skp031pu:364": "prāyaścittaṃ caradhvaṃ vaḥ kilbiṣānmokṣyathastataḥ // SkP_5.36 //",
  "GP12skp031pu:365": "evamukte tadā tena mahāñchabdo babhūva ha /",
  "GP12skp031pu:366": "ādityamaṇḍalākāram adṛśyata ca maṇḍalam /",
  "GP12skp031pu:367": "mahacchabdena mahatā upariṣṭādviyatsthitam // SkP_5.37 //",
  "GP12skp031pu:368": "sa cāpi tasmādvibhraṣṭo bhūtalaṃ samupāśritaḥ /",
  "GP12skp031pu:369": "himavatkuñjamāsādya nānāvihaganāditam /",
  "GP12skp031pu:370": "vyomagaśca ciraṃ bhūtvā bhūmigaḥ sambabhūva ha // SkP_5.38 //",
  "GP12skp031pu:371": "tato brahmā diśaḥ sarvā nirīkṣya mukhapaṅkajaiḥ /",
  "GP12skp031pu:372": "caturbhirna viyatsthaṃ tam apaśyatsa pitāmahaḥ // SkP_5.39 //",
  "GP12skp031pu:373": "sa mukhaṃ pañcamaṃ dīptam asṛjanmūrdhni saṃsthitam /",
  "GP12skp031pu:374": "tenāpaśyadviyatsthaṃ taṃ sūryāyutasamaprabham /",
  "GP12skp031pu:375": "ādityamaṇḍalākāraṃ śabdavadghoradarśanam // SkP_5.40 //",
  "GP12skp031pu:376": "taṃ dṛṣṭvā pañcamaṃ tasya śiro vai krodhajaṃ mahat /",
  "GP12skp031pu:377": "saṃvartakāgnisadṛśaṃ grasiṣyattamavardhata // SkP_5.41 //",
  "GP12skp031pu:378": "vardhamānaṃ tadā tattu vaḍavāmukhasaṃnibham /",
  "GP12skp031pu:379": "dīptimacchabdavaccaiva devo 'sau dīptamaṇḍalaḥ // SkP_5.42 //",
  "GP12skp031pu:380": "hastāṅguṣṭhanakhenāśu vāmenāvajñayaiva hi /",
  "GP12skp031pu:381": "cakarta tanmahadghoraṃ brahmaṇaḥ pañcamaṃ śiraḥ // SkP_5.43 //",
  "GP12skp031pu:382": "dīptikṛttaśirāḥ so 'tha duḥkhenosreṇa cārditaḥ /",
  "GP12skp031pu:383": "papāta mūḍhacetā vai yogadharmavivarjitaḥ // SkP_5.44 //",
  "GP12skp031pu:384": "tataḥ suptotthita iva saṃjñāṃ labdhvā mahātapāḥ /",
  "GP12skp031pu:385": "maṇḍalasthaṃ mahādevam astauṣīddīnayā girā // SkP_5.45 //",
  "GP12skp031pu:386": "brahmovāca",
  "GP12skp031pu:387": "namaḥ sahasranetrāya śatanetrāya vai namaḥ /",
  "GP12skp031pu:388": "namo vivṛtavaktrāya śatavaktrāya vai namaḥ // SkP_5.46 //",
  "GP12skp031pu:389": "namaḥ sahasravaktrāya sarvavaktrāya vai namaḥ /",
  "GP12skp031pu:390": "namaḥ sahasrapādāya sarvapādāya vai namaḥ // SkP_5.47 //",
  "GP12skp031pu:391": "sahasrapāṇaye caiva sarvataḥpāṇaye namaḥ /",
  "GP12skp031pu:392": "namaḥ sarvasya sraṣṭre ca draṣṭre sarvasya te namaḥ // SkP_5.48 //",
  "GP12skp031pu:393": "ādityavarṇāya namaḥ śirasaśchedanāya ca /",
  "GP12skp031pu:394": "sṛṣṭipralayakartre ca sthitikartre tathā namaḥ // SkP_5.49 //",
  "GP12skp031pu:395": "namaḥ sahasraliṅgāya sahasracaraṇāya ca /",
  "GP12skp031pu:396": "saṃhāraliṅgine caiva jalaliṅgāya vai namaḥ // SkP_5.50 //",
  "GP12skp031pu:397": "antaścarāya sarvāya prakṛteḥ preraṇāya ca /",
  "GP12skp031pu:398": "vyāpine sarvasattvānāṃ puruṣaprerakāya ca // SkP_5.51 //",
  "GP12skp031pu:399": "indriyārthaviśeṣāya tathā niyamakāriṇe /",
  "GP12skp031pu:400": "bhūtabhavyāya śarvāya nityaṃ sattvavadāya ca // SkP_5.52 //",
  "GP12skp031pu:401": "tvameva sraṣṭā lokānāṃ mantā dātā tathā vibho /",
  "GP12skp031pu:402": "śaraṇāgatāya dāntāya prasādaṃ kartumarhasi // SkP_5.53 //",
  "GP12skp031pu:403": "tasyaivaṃ stuvataḥ samyag bhāvena parameṇa ha /",
  "GP12skp031pu:404": "sa tasmai devadeveśo divyaṃ cakṣuradāttadā // SkP_5.54 //",
  "GP12skp031pu:405": "cakṣuṣā tena sa tadā brahmā lokapitāmahaḥ /",
  "GP12skp031pu:406": "vimāne sūryasaṃkāśe tejorāśimapaśyata // SkP_5.55 //",
  "GP12skp031pu:407": "tasya madhyāttato vācaṃ mahatīṃ samaśṛṇvata /",
  "GP12skp031pu:408": "gambhīrāṃ madhurāṃ yuktām atha sampannalakṣaṇām /",
  "GP12skp031pu:409": "viśadāṃ putra putreti pūrvaṃ devena coditām // SkP_5.56 //",
  "GP12skp031pu:410": "saṃsvedātputra utpanno yattubhyaṃ nīlalohitaḥ /",
  "GP12skp031pu:411": "yacca pūrvaṃ mayā proktas tvaṃ tadā sutamārgaṇe // SkP_5.57 //",
  "GP12skp031pu:412": "madīyo gaṇapo yaste manmūrtiśca bhaviṣyati /",
  "GP12skp031pu:413": "sa prāpya paramaṃ jñānaṃ mūḍha tvā vinayiṣyati // SkP_5.58 //",
  "GP12skp031pu:414": "tasyeyaṃ phalaniṣpattiḥ śirasaśchedanaṃ tava /",
  "GP12skp031pu:415": "mayaiva kāritā tena nirvṛtaścādhunā bhava // SkP_5.59 //",
  "GP12skp031pu:416": "tasya caivotpathasthasya yajñasya tu mahāmate /",
  "GP12skp031pu:417": "śiraśchetsyatyasāveva kasmiṃścitkāraṇāntare /",
  "GP12skp031pu:418": "stavenānena tuṣṭo 'smi kiṃ dadāni ca te 'nagha // SkP_5.60 //",
  "GP12skp031pu:419": "vāyuruvāca",
  "GP12skp031pu:420": "tataḥ sa bhagavānhṛṣṭaḥ praṇamya śubhayā girā /",
  "GP12skp031pu:421": "uvāca prāñjalirbhūtvā lakṣyālakṣyaṃ tamīśvaram // SkP_5.61 //",
  "GP12skp031pu:422": "bhagavannaiva me duḥkhaṃ darśanātte prabādhate /",
  "GP12skp031pu:423": "icchāmi śiraso hyasya dhāraṇaṃ sarvadā tvayā /",
  "GP12skp031pu:424": "nanu smareyametacca śirasaśchedanaṃ vibho // SkP_5.62 //",
  "GP12skp031pu:425": "bhūyaścādharmakāryebhyas tvayaivecche nivāraṇam /",
  "GP12skp031pu:426": "tathā ca kṛtyamuddiśya paśyeyaṃ tvā yathāsukham // SkP_5.63 //",
  "GP12skp031pu:427": "vijñaptiṃ brahmaṇaḥ śrutvā provāca bhuvaneśvaraḥ /",
  "GP12skp031pu:428": "sa eva sutasaṃjñaste manmūrtirnīlalohitaḥ /",
  "GP12skp031pu:429": "śiraśchetsyati yajñasya bibhartsyati śiraśca te // SkP_5.64 //",
  "GP12skp031pu:430": "ityuktvā devadeveśas tatraivāntaradhīyata /",
  "GP12skp031pu:431": "gate tasminmahādeve brahmā lokapitāmahaḥ /",
  "GP12skp031pu:432": "sayajñaḥ sahavedaśca svaṃ lokaṃ pratyapadyata // SkP_5.65 //",
  "GP12skp031pu:433": "vāyuruvāca",
  "GP12skp031pu:434": "ya imaṃ śṛṇuyānmartyo guhyaṃ vedārthasaṃmitam /",
  "GP12skp031pu:435": "sa dehabhedamāsādya sāyujyaṃ brahmaṇo vrajet // SkP_5.66 //",
  "GP12skp031pu:436": "yaścemaṃ paṭhate nityaṃ brāhmaṇānāṃ samīpataḥ /",
  "GP12skp031pu:437": "sa sarvapāpanirmukto rudraloke mahīyate // SkP_5.67 //",
  "GP12skp031pu:438": "nāputraśiṣyayogibhya idamākhyānamaiśvaram /",
  "GP12skp031pu:439": "ākhyeyaṃ nāpi cājñāya na śaṭhāya na mānine // SkP_5.68 //",
  "GP12skp031pu:440": "idaṃ mahaddivyamadharmaśāsanaṃ paṭhetsadā brāhmaṇavaidyasaṃsadi /",
  "GP12skp031pu:441": "kṛtāvakāśo bhavatīha mānavaḥ śarīrabhede praviśetpitāmaham // SkP_5.69 //",
  "GP12skp031pu:442": "iti skandapurāṇe pañcamo 'dhyāyaḥ",
  "GP12skp031pu:443": "____________________________________________________________________________",
  "GP12skp031pu:444": "Skandapurana 6",
  "GP12skp031pu:445": "sanatkumāra uvāca",
  "GP12skp031pu:446": "tataḥ sa bhagavāndevaḥ kapardī nīlalohitaḥ /",
  "GP12skp031pu:447": "ājñayā parameśasya jagrāha brahmaṇaḥ śiraḥ // SkP_6.1 //",
  "GP12skp031pu:448": "tadgṛhītvā śiro dīptaṃ rūpaṃ vikṛtamāsthitaḥ /",
  "GP12skp031pu:449": "yogakrīḍāṃ samāsthāya bhaikṣāya pracacāra ha // SkP_6.2 //",
  "GP12skp031pu:450": "sa devaveśmani tadā bhikṣārthamagamaddvijāḥ /",
  "GP12skp031pu:451": "na cāsya kaścittāṃ bhikṣām anurūpāmadādvibhoḥ // SkP_6.3 //",
  "GP12skp031pu:452": "abhyagātsaṃkrameṇaiva veśma viṣṇormahātmanaḥ /",
  "GP12skp031pu:453": "tasyātiṣṭhata sa dvāri bhikṣāmuccārayañchubhām // SkP_6.4 //",
  "GP12skp031pu:454": "sa dṛṣṭvā tadupasthaṃ tu viṣṇurvai yogacakṣuṣā /",
  "GP12skp031pu:455": "śirāṃ lalāṭātsambhidya raktadhārāmapātayat /",
  "GP12skp031pu:456": "papāta sā ca vistīrṇā yojanārdhaśataṃ tadā // SkP_6.5 //",
  "GP12skp031pu:457": "tayā patantyā viprendrā bahūnyabdāni dhārayā /",
  "GP12skp031pu:458": "pitāmahakapālasya nārdhamapyabhipūritam /",
  "GP12skp031pu:459": "tamuvāca tato devaḥ prahasya vacanaṃ śubham // SkP_6.6 //",
  "GP12skp031pu:460": "sakṛtkanyāḥ pradīyante sakṛdagniśca jāyate /",
  "GP12skp031pu:461": "sakṛdrājāno bruvate sakṛdbhikṣā pradīyate // SkP_6.7 //",
  "GP12skp031pu:462": "tuṣṭo 'smi tava dānena yuktenānena mānada /",
  "GP12skp031pu:463": "varaṃ varaya bhadraṃ te varado 'smi tavādya vai // SkP_6.8 //",
  "GP12skp031pu:464": "viṣṇuruvāca",
  "GP12skp031pu:465": "eṣa eva varaḥ ślāghyo yadahaṃ devatādhipam /",
  "GP12skp031pu:466": "paśyāmi śaṃkaraṃ devam ugraṃ śarvaṃ kapardinam // SkP_6.9 //",
  "GP12skp031pu:467": "devaśchāyāṃ tato vīkṣya kapālasthe tadā rase /",
  "GP12skp031pu:468": "sasarja puruṣaṃ dīptaṃ viṣṇoḥ sadṛśamūrjitam // SkP_6.10 //",
  "GP12skp031pu:469": "tamāhāthākṣayaścāsi ajarāmara eva ca /",
  "GP12skp031pu:470": "yuddheṣu cāpratidvandvī sakhā viṣṇoranuttamaḥ /",
  "GP12skp031pu:471": "devakāryakaraḥ śrīmān sahānena carasva ca // SkP_6.11 //",
  "GP12skp031pu:472": "nārāsu janma yasmātte viṣṇudehodbhavāsu ca /",
  "GP12skp031pu:473": "narastasmāddhi nāmnā tvaṃ priyaścāsya bhaviṣyasi // SkP_6.12 //",
  "GP12skp031pu:474": "vāyuruvāca",
  "GP12skp031pu:475": "taṃ tadāśvāsya nikṣipya naraṃ viṣṇoḥ svayaṃ prabhuḥ /",
  "GP12skp031pu:476": "agamadbrahmasadanaṃ tau cāviviśaturgṛham // SkP_6.13 //",
  "GP12skp031pu:477": "ya idaṃ narajanmeha śṛṇuyādvā paṭheta vā /",
  "GP12skp031pu:478": "sa kīrtyā parayā yukto viṣṇuloke mahīyate // SkP_6.14 //",
  "GP12skp031pu:479": "iti skandapurāṇe ṣaṣṭho 'dhyāyaḥ",
  "GP12skp031pu:480": "____________________________________________________________________________",
  "GP12skp031pu:481": "Skandapurana 7",
  "GP12skp031pu:482": "vāyuruvāca",
  "GP12skp031pu:483": "brahmalokaṃ samāsādya bhagavānsarvalokapaḥ /",
  "GP12skp031pu:484": "bhaikṣyaṃ bhaikṣyamiti procya dvāre samavatiṣṭhata // SkP_7.1 //",
  "GP12skp031pu:485": "taṃ dṛṣṭvā vikṛtaṃ brahmā kapālakarabhūṣaṇam /",
  "GP12skp031pu:486": "jñātvā yogena mahatā tuṣṭāva bhuvaneśvaram // SkP_7.2 //",
  "GP12skp031pu:487": "tasya tuṣṭastadā devo varado 'smītyabhāṣata /",
  "GP12skp031pu:488": "vṛṇīṣva varamavyagro yaste manasi vartate // SkP_7.3 //",
  "GP12skp031pu:489": "brahmovāca",
  "GP12skp031pu:490": "icchāmi devadeveśa tvayā cihnamidaṃ kṛtam /",
  "GP12skp031pu:491": "yena cihnena loko 'yaṃ cihnitaḥ syājjagatpate // SkP_7.4 //",
  "GP12skp031pu:492": "tasya tadvacanaṃ śrutvā bhagavānvadatāṃ varaḥ /",
  "GP12skp031pu:493": "sarvaśrutimayaṃ brahma omiti vyājahāra ha // SkP_7.5 //",
  "GP12skp031pu:494": "śambhorvyāhāramātreṇa vāgiyaṃ divyarūpiṇī /",
  "GP12skp031pu:495": "niḥsṛtā vadanāddevī prahvā samavatiṣṭhata // SkP_7.6 //",
  "GP12skp031pu:496": "tāmuvāca tadā devo vācā saṃjīvayanniva /",
  "GP12skp031pu:497": "yasmāttvamakṣaro bhūtvā mama vāco viniḥsṛtā /",
  "GP12skp031pu:498": "sarvavidyādhidevī tvaṃ tasmāddevi bhaviṣyasi // SkP_7.7 //",
  "GP12skp031pu:499": "yasmādbrahmasaraścedaṃ mukhaṃ mama samāśritā /",
  "GP12skp031pu:500": "tasmātsarasvatītyeva loke khyātiṃ gamiṣyasi // SkP_7.8 //",
  "GP12skp031pu:501": "imaṃ lokaṃ varāmbhobhiḥ pāvayitvā ca suprabhe /",
  "GP12skp031pu:502": "sarvāṃl lokāṃstārayitrī punastvaṃ nātra saṃśayaḥ // SkP_7.9 //",
  "GP12skp031pu:503": "yajñabhāgaṃ ca devāste dāsyanti sapitāmahāḥ /",
  "GP12skp031pu:504": "puṇyā ca sarvasaritāṃ bhaviṣyasi na saṃśayaḥ // SkP_7.10 //",
  "GP12skp031pu:505": "tataḥ sā samanujñātā śaṃkareṇa vibhāvinī /",
  "GP12skp031pu:506": "cakre brahmasaraḥ puṇyaṃ brahmaloke 'tipāvanam // SkP_7.11 //",
  "GP12skp031pu:507": "toyāmṛtasusampūrṇaṃ svarṇapadmopaśobhitam /",
  "GP12skp031pu:508": "nānāpakṣigaṇākīrṇaṃ mīnasaṃkṣobhitodakam /",
  "GP12skp031pu:509": "tato viniḥsṛtā bhūyaḥ semaṃ lokamapāvayat // SkP_7.12 //",
  "GP12skp031pu:510": "taṃ gṛhītvā mahādevaḥ kapālamamitaujasam /",
  "GP12skp031pu:511": "imaṃ lokamanuprāpya deśe śreṣṭhe 'vatiṣṭhata // SkP_7.13 //",
  "GP12skp031pu:512": "tatra tacca mahaddivyaṃ kapālaṃ devatādhipaḥ /",
  "GP12skp031pu:513": "sthāpayāmāsa dīptārcir gaṇānāmagrataḥ prabhuḥ // SkP_7.14 //",
  "GP12skp031pu:514": "tatsthāpitamatho dṛṣṭvā gaṇāḥ sarve mahātmanaḥ /",
  "GP12skp031pu:515": "anadansumahānādaṃ nādayanto diśo daśa /",
  "GP12skp031pu:516": "kṣubdhārṇavāśaniprakhyaṃ nabho yena vyaśīryata // SkP_7.15 //",
  "GP12skp031pu:517": "tena śabdena ghoreṇa asuro devakaṇṭakaḥ /",
  "GP12skp031pu:518": "hālāhala iti khyātas taṃ deśaṃ so 'bhyagacchata // SkP_7.16 //",
  "GP12skp031pu:519": "amṛṣyamāṇaḥ krodhāndho durātmā yajñanāśakaḥ /",
  "GP12skp031pu:520": "brahmadattavaraścaiva avadhyaḥ sarvajantubhiḥ /",
  "GP12skp031pu:521": "mahiṣaśchannarūpāṇām asurāṇāṃ śatairvṛtaḥ // SkP_7.17 //",
  "GP12skp031pu:522": "tamāpatantaṃ sakrodhaṃ mahiṣaṃ devakaṇṭakam /",
  "GP12skp031pu:523": "samprekṣyāha gaṇādhyakṣo gaṇānsarvānpinākinaḥ // SkP_7.18 //",
  "GP12skp031pu:524": "daityo 'yaṃ gaṇapā duṣṭas trailokyasurakaṇṭakaḥ /",
  "GP12skp031pu:525": "āyāti tvarito yūyaṃ tasmādenaṃ nihanyatha // SkP_7.19 //",
  "GP12skp031pu:526": "tataste gaṇapāḥ sarve samāyāntaṃ suradviṣam /",
  "GP12skp031pu:527": "bhittvā śūlena saṃkruddhā vigatāsuṃ ca cakrire // SkP_7.20 //",
  "GP12skp031pu:528": "hate tasmiṃstadā devo diśaḥ sarvā avaikṣata /",
  "GP12skp031pu:529": "tābhyaḥ piśācā vṛttāsyāḥ piśācyaśca mahābalāḥ /",
  "GP12skp031pu:530": "abhyagacchanta deveśaṃ tābhyastaṃ vinivedayat // SkP_7.21 //",
  "GP12skp031pu:531": "sa tābhirupayuktaśca viniyuktaśca sarvaśaḥ /",
  "GP12skp031pu:532": "tameva cāpyathāvāsaṃ devādiṣṭaṃ prapedire // SkP_7.22 //",
  "GP12skp031pu:533": "bhakṣayanti sma mahiṣaṃ mitvā mitvā yatastu tāḥ /",
  "GP12skp031pu:534": "kapālamātaraḥ proktās tasmāddevena dhīmatā // SkP_7.23 //",
  "GP12skp031pu:535": "kapālaṃ sthāpitaṃ yasmāt tasmindeśe pinākinā /",
  "GP12skp031pu:536": "mahākapālaṃ tattasmāt triṣu lokeṣu gadyate // SkP_7.24 //",
  "GP12skp031pu:537": "sthāpitasya kapālasya yathoktamabhavattadā /",
  "GP12skp031pu:538": "khyātaṃ śivataḍāgaṃ tat sarvapāpapramocanam // SkP_7.25 //",
  "GP12skp031pu:539": "āgatyātha tato brahmā devatānāṃ gaṇairvṛtaḥ /",
  "GP12skp031pu:540": "kapardinamupāmantrya taṃ deśaṃ so 'nvagṛhṇata // SkP_7.26 //",
  "GP12skp031pu:541": "ardhayojanavistīrṇaṃ kṣetrametatsamantataḥ /",
  "GP12skp031pu:542": "bhaviṣyati na saṃdehaḥ siddhakṣetraṃ mahātmanaḥ // SkP_7.27 //",
  "GP12skp031pu:543": "śmeti hi procyate pāpaṃ kṣayaṃ śānaṃ vidurbudhāḥ /",
  "GP12skp031pu:544": "dhyānena niyamaiścaiva śmaśānaṃ tena saṃjñitam /",
  "GP12skp031pu:545": "guhyaṃ devātidevasya paraṃ priyamanuttamam // SkP_7.28 //",
  "GP12skp031pu:546": "evaṃ tatra naraḥ pāpaṃ sarvameva prahāsyati /",
  "GP12skp031pu:547": "trirātropoṣitaścaiva arcayitvā vṛṣadhvajam /",
  "GP12skp031pu:548": "rājasūyāśvamedhābhyāṃ phalaṃ yattadavāpsyati // SkP_7.29 //",
  "GP12skp031pu:549": "yaśca prāṇānpriyāṃstatra parityakṣyati mānavaḥ /",
  "GP12skp031pu:550": "sa guhyagaṇadevānāṃ samatāṃ samavāpsyati // SkP_7.30 //",
  "GP12skp031pu:551": "vāyuruvāca",
  "GP12skp031pu:552": "tataḥ sa tatra saṃsthāpya devasyārcādvayaṃ śubham /",
  "GP12skp031pu:553": "śūleśvaraṃ mahākāyaṃ rudrasyāyatanaṃ śubham // SkP_7.31 //",
  "GP12skp031pu:554": "tatrābhigamanādeva kṛtvā pāpasya saṃkṣayam /",
  "GP12skp031pu:555": "rudralokamavāpnoti sa prāhaivaṃ pitāmahaḥ // SkP_7.32 //",
  "GP12skp031pu:556": "yatra cāpi śirastasya ciccheda bhuvaneśvaraḥ /",
  "GP12skp031pu:557": "kaśmīraḥ so 'bhavannāmnā deśaḥ puṇyatamaḥ sadā // SkP_7.33 //",
  "GP12skp031pu:558": "tato devaḥ saha gaṇai rūpaṃ vikṛtamāsthitaḥ /",
  "GP12skp031pu:559": "paśyatāṃ sarvadevānām antardhānamagātprabhuḥ // SkP_7.34 //",
  "GP12skp031pu:560": "gate ca devanāthe 'tha kapālasthānamavyayam /",
  "GP12skp031pu:561": "sarvatīrthābhiṣekasya phalena samayojayat // SkP_7.35 //",
  "GP12skp031pu:562": "tadadyāpi mahaddivyaṃ sarastatra pradṛśyate /",
  "GP12skp031pu:563": "mahākapālaṃ viprendrāḥ svargāstatrākṣayāḥ smṛtāḥ // SkP_7.36 //",
  "GP12skp031pu:564": "idaṃ śubhaṃ divyamadharmanāśanaṃ mahāphalaṃ sendrasurāsurārcitam /",
  "GP12skp031pu:565": "mahākapālaṃ prakṛtopadarśanaṃ sureśalokādivigāhane hitam // SkP_7.37 //",
  "GP12skp031pu:566": "tapodhanaiḥ siddhagaṇaiśca saṃstutaṃ diviṣṭhatulyadvijarājamaṇḍale /",
  "GP12skp031pu:567": "paṭhennaro yaḥ śṛṇuyācca sarvadā tripiṣṭapaṃ gacchati so 'bhinanditaḥ // SkP_7.38 //",
  "GP12skp031pu:568": "iti skandapurāṇe saptamo 'dhyāyaḥ",
  "GP12skp031pu:569": "____________________________________________________________________________",
  "GP12skp031pu:570": "Skandapurana 8",
  "GP12skp031pu:571": "vāyuruvāca",
  "GP12skp031pu:572": "evameṣā bhagavatī brahmalokānusāriṇī /",
  "GP12skp031pu:573": "yuṣmākaṃ dharmasiddhyarthaṃ vedīmadhyādvyavartata // SkP_8.1 //",
  "GP12skp031pu:574": "sanatkumāra uvāca",
  "GP12skp031pu:575": "evaṃ teṣāṃ samāpte 'tha sattre varṣasahasrike /",
  "GP12skp031pu:576": "pravṛttāyāṃ sarasvatyām agāttatra pitāmahaḥ // SkP_8.2 //",
  "GP12skp031pu:577": "brahmovāca",
  "GP12skp031pu:578": "bhūyo 'nyena ha sattreṇa yajadhvaṃ devamīśvaram /",
  "GP12skp031pu:579": "yadā vo bhavitā vighnaṃ tadā niṣkalmaṣaṃ tapaḥ // SkP_8.3 //",
  "GP12skp031pu:580": "vighnaṃ taccaiva saṃtīrya tapastaptvā ca bhāsvaram /",
  "GP12skp031pu:581": "yogaṃ prāpya mahadyuktās tato drakṣyatha śaṃkaram // SkP_8.4 //",
  "GP12skp031pu:582": "tathetyuktvā gate tasmin sattrāṇyājahrire tadā /",
  "GP12skp031pu:583": "bahūni vividhākārāṇy abhiyuktā mahāvratāḥ // SkP_8.5 //",
  "GP12skp031pu:584": "niḥsomāṃ pṛthivīṃ kṛtvā kṛtsnāmetāṃ tato dvijāḥ /",
  "GP12skp031pu:585": "rājānaṃ somamānāyya abhiṣektumiyeṣire // SkP_8.6 //",
  "GP12skp031pu:586": "atha so 'pi kṛtātithyaḥ adṛśyena durātmanā /",
  "GP12skp031pu:587": "svarbhānunā hṛtaḥ somas tataste duḥkhitābhavan // SkP_8.7 //",
  "GP12skp031pu:588": "te gatvā munayaḥ sarve kalāpagrāmavāsinaḥ /",
  "GP12skp031pu:589": "purūravasamānīya rājānaṃ te 'bhyaṣecayan // SkP_8.8 //",
  "GP12skp031pu:590": "ūcuścainaṃ mahābhāgā hṛtaḥ somo hi naḥ prabho /",
  "GP12skp031pu:591": "kenāpi tadbhavānkṣipram ihānayatu mā ciram // SkP_8.9 //",
  "GP12skp031pu:592": "sa evamukto mṛgayan natamāsādayatprabhuḥ /",
  "GP12skp031pu:593": "uvāca sa tadā viprān praṇamya bhayapīḍitaḥ // SkP_8.10 //",
  "GP12skp031pu:594": "paramaṃ yatnamāsthāya mayā somo 'bhimārgitaḥ /",
  "GP12skp031pu:595": "na ca taṃ vedmi kenāsau kva vā nīta iti prabhuḥ // SkP_8.11 //",
  "GP12skp031pu:596": "tamevaṃvādinaṃ kruddhā ṛṣayaḥ saṃśitavratāḥ /",
  "GP12skp031pu:597": "ūcuḥ sarve susaṃrabdhā ilāputraṃ mahāmatim // SkP_8.12 //",
  "GP12skp031pu:598": "bhavānrājā kutastrātā kṛto 'smābhirbhayārditaiḥ /",
  "GP12skp031pu:599": "na ca nastadbhayaṃ śakto vināśayitumāśvapi // SkP_8.13 //",
  "GP12skp031pu:600": "viṣayeṣvatisaktātmā yogāttaṃ nānupaśyasi /",
  "GP12skp031pu:601": "tasmādvirodhamāsthāya dvijebhyo vadhamāpsyasi // SkP_8.14 //",
  "GP12skp031pu:602": "vayameva hi rājānam ānayiṣyāma durvidam /",
  "GP12skp031pu:603": "tapasā svena rājendra paśya no balamuttamam // SkP_8.15 //",
  "GP12skp031pu:604": "tataste ṛṣayaḥ sarve tapasā dagdhakilbiṣāḥ /",
  "GP12skp031pu:605": "astuvanvāgbhiriṣṭābhir gāyatrīṃ vedabhāvinīm // SkP_8.16 //",
  "GP12skp031pu:606": "stuvatāṃ tu tatasteṣāṃ gāyatrī vedabhāvinī /",
  "GP12skp031pu:607": "rūpiṇī darśanaṃ prādād uvācedaṃ ca tāndvijān // SkP_8.17 //",
  "GP12skp031pu:608": "tuṣṭāsmi vatsāḥ kiṃ vo 'dya karomi varadāsmi vaḥ /",
  "GP12skp031pu:609": "brūta tatkṛtameveha bhaviṣyati na saṃśayaḥ // SkP_8.18 //",
  "GP12skp031pu:610": "ṛṣaya ūcuḥ",
  "GP12skp031pu:611": "somo no 'pahṛto devi kenāpi sudurātmanā /",
  "GP12skp031pu:612": "tamānaya namaste 'stu eṣa no vara uttamaḥ // SkP_8.19 //",
  "GP12skp031pu:613": "sanatkumāra uvāca",
  "GP12skp031pu:614": "sā tathoktā viniścitya dṛṣṭvā divyena cakṣuṣā /",
  "GP12skp031pu:615": "śyenībhūtā jagāmāśu svarbhānumasuraṃ prati // SkP_8.20 //",
  "GP12skp031pu:616": "vyagrāṇāmasurāṇāṃ sā gṛhītvā somamāgatā /",
  "GP12skp031pu:617": "āgamya tānṛṣīnprāha ayaṃ somo 'bhiṣūyatām // SkP_8.21 //",
  "GP12skp031pu:618": "te tamāsādya ṛṣayaḥ prāpya yajñaphalaṃ mahat /",
  "GP12skp031pu:619": "amanyanta tapo 'smākaṃ niṣkalmaṣamiti dvijāḥ // SkP_8.22 //",
  "GP12skp031pu:620": "tatastatra svayaṃ brahmā saha devoragādibhiḥ /",
  "GP12skp031pu:621": "āgatya tānṛṣīnprāha tapaḥ kuruta mā ciram // SkP_8.23 //",
  "GP12skp031pu:622": "te saha brahmaṇā gatvā mainākaṃ parvatottamam /",
  "GP12skp031pu:623": "sarvairdevagaṇaiḥ sārdhaṃ tapaśceruḥ samāhitāḥ // SkP_8.24 //",
  "GP12skp031pu:624": "teṣāṃ kālena mahatā tapasā bhāvitātmanām /",
  "GP12skp031pu:625": "yogapravṛttirabhavat sūkṣmayuktāstatastu te // SkP_8.25 //",
  "GP12skp031pu:626": "te yuktā brahmaṇā sārdham ṛṣayaḥ saha devataiḥ /",
  "GP12skp031pu:627": "maheśvare manaḥ sthāpya niścalopalavatsthitāḥ // SkP_8.26 //",
  "GP12skp031pu:628": "atha teṣāṃ mahādevaḥ pinākī nīlalohitaḥ /",
  "GP12skp031pu:629": "abhyagacchata taṃ deśaṃ vimānenārkatejasā // SkP_8.27 //",
  "GP12skp031pu:630": "tadbhāvabhāvitāñ{}jñātvā sadbhāvena pareṇa ha /",
  "GP12skp031pu:631": "uvāca meghanirhrādaḥ śatadundubhinisvanaḥ // SkP_8.28 //",
  "GP12skp031pu:632": "bho bho sabrahmakā devāḥ saviṣṇuṛṣicāraṇāḥ /",
  "GP12skp031pu:633": "divyaṃ cakṣuḥ prayacchāmi paśyadhvaṃ māṃ yathepsitam // SkP_8.29 //",
  "GP12skp031pu:634": "sanatkumāra uvāca",
  "GP12skp031pu:635": "apaśyanta tataḥ sarve sūryāyutasamaprabham /",
  "GP12skp031pu:636": "vimānaṃ merusaṃkāśaṃ nānāratnavibhūṣitaṃ // SkP_8.30 //",
  "GP12skp031pu:637": "tasya madhye 'gnikūṭaṃ ca sumahaddīptimāsthitam /",
  "GP12skp031pu:638": "jvālāmālāparikṣiptam arcibhirupaśobhitam // SkP_8.31 //",
  "GP12skp031pu:639": "daṃṣṭrākarālavadanaṃ pradīptānalalocanam /",
  "GP12skp031pu:640": "tretāgnipiṅgalajaṭaṃ bhujagābaddhamekhalam // SkP_8.32 //",
  "GP12skp031pu:641": "mṛṣṭakuṇḍalinaṃ caiva śūlāsaktamahākaram /",
  "GP12skp031pu:642": "pinākinaṃ daṇḍahastaṃ mudgarāśanipāṇinam // SkP_8.33 //",
  "GP12skp031pu:643": "asipaṭṭisahastaṃ ca cakriṇaṃ cordhvamehanam /",
  "GP12skp031pu:644": "akṣasūtrakaraṃ caiva duṣprekṣyamakṛtātmabhiḥ /",
  "GP12skp031pu:645": "candrādityagrahaiścaiva kṛtasragupabhūṣaṇam // SkP_8.34 //",
  "GP12skp031pu:646": "tamapaśyanta te sarve devā divyena cakṣuṣā /",
  "GP12skp031pu:647": "yaṃ dṛṣṭvā na bhavenmṛtyur martyasyāpi kadācana // SkP_8.35 //",
  "GP12skp031pu:648": "tapasā viniyogayoginaḥ praṇamanto bhavamindunirmalam /",
  "GP12skp031pu:649": "viyatīśvaradattacakṣuṣaḥ saha devairmunayo mudānvitāḥ // SkP_8.36 //",
  "GP12skp031pu:650": "prasamīkṣya mahāsureśakālaṃ manasā cāpi vicārya durvisahyam /",
  "GP12skp031pu:651": "praṇamanti gatātmabhāvacintāḥ saha devairjagadudbhavaṃ stuvantaḥ // SkP_8.37 //",
  "GP12skp031pu:652": "iti skandapurāṇe aṣṭamo 'dhyāyaḥ",
  "GP12skp031pu:653": "____________________________________________________________________________",
  "GP12skp031pu:654": "Skandapurana 9",
  "GP12skp031pu:655": "sanatkumāra uvāca",
  "GP12skp031pu:656": "te dṛṣṭvā devadeveśaṃ sarve sabrahmakāḥ surāḥ /",
  "GP12skp031pu:657": "astuvanvāgbhiriṣṭābhiḥ praṇamya vṛṣavāhanam // SkP_9.1 //",
  "GP12skp031pu:658": "pitāmaha uvāca",
  "GP12skp031pu:659": "namaḥ śivāya somāya bhaktānāṃ bhayahāriṇe /",
  "GP12skp031pu:660": "namaḥ śūlāgrahastāya kamaṇḍaludharāya ca // SkP_9.2 //",
  "GP12skp031pu:661": "daṇḍine nīlakaṇṭhāya karāladaśanāya ca /",
  "GP12skp031pu:662": "tretāgnidīptanetrāya trinetrāya harāya ca // SkP_9.3 //",
  "GP12skp031pu:663": "namaḥ pinākine caiva namo 'stvaśanidhāriṇe /",
  "GP12skp031pu:664": "vyālayajñopavītāya kuṇḍalābharaṇāya ca // SkP_9.4 //",
  "GP12skp031pu:665": "namaścakradharāyaiva vyāghracarmadharāya ca /",
  "GP12skp031pu:666": "kṛṣṇājinottarīyāya sarpamekhaline tathā // SkP_9.5 //",
  "GP12skp031pu:667": "varadātre ca rudrāya sarasvatīsṛje tathā /",
  "GP12skp031pu:668": "somasūryarkṣamālāya akṣasūtrakarāya ca // SkP_9.6 //",
  "GP12skp031pu:669": "jvālāmālāsahasrāya ūrdhvaliṅgāya vai namaḥ /",
  "GP12skp031pu:670": "namaḥ parvatavāsāya śirohartre ca me purā // SkP_9.7 //",
  "GP12skp031pu:671": "hālāhalavināśāya kapālavaradhāriṇe /",
  "GP12skp031pu:672": "vimānavaravāhāya janakāya mamaiva ca /",
  "GP12skp031pu:673": "varadāya variṣṭhāya śmaśānarataye namaḥ // SkP_9.8 //",
  "GP12skp031pu:674": "namo narasya kartre ca sthitikartre namaḥ sadā /",
  "GP12skp031pu:675": "utpattipralayānāṃ ca kartre sarvasahāya ca // SkP_9.9 //",
  "GP12skp031pu:676": "ṛṣidaivatanāthāya sarvabhūtādhipāya ca /",
  "GP12skp031pu:677": "śivaḥ saumyaśca deveśa bhava no bhaktavatsala // SkP_9.10 //",
  "GP12skp031pu:678": "sanatkumāra uvāca",
  "GP12skp031pu:679": "brahmaṇyathaivaṃ stuvati devadevaḥ sa lokapaḥ /",
  "GP12skp031pu:680": "uvāca tuṣṭastāndevān ṛṣīṃśca tapasaidhitān // SkP_9.11 //",
  "GP12skp031pu:681": "tuṣṭo 'smyanena vaḥ samyak tapasā ṛṣidevatāḥ /",
  "GP12skp031pu:682": "varaṃ brūta pradāsyāmi suniścintya sa ucyatām // SkP_9.12 //",
  "GP12skp031pu:683": "sanatkumāra uvāca",
  "GP12skp031pu:684": "atha sarvānabhiprekṣya saṃtuṣṭāṃstapasaidhitān /",
  "GP12skp031pu:685": "darśanenaiva viprendra brahmā vacanamabravīt // SkP_9.13 //",
  "GP12skp031pu:686": "brahmovāca",
  "GP12skp031pu:687": "yadi tuṣṭo 'si deveśa yadi deyo varaśca naḥ /",
  "GP12skp031pu:688": "tasmācchivaśca saumyaśca dṛśyaścaiva bhavasva naḥ // SkP_9.14 //",
  "GP12skp031pu:689": "sukhasaṃvyavahāryaśca nityaṃ tuṣṭamanāstathā /",
  "GP12skp031pu:690": "sarvakāryeṣu ca sadā hitaḥ pathyaśca śaṃkaraḥ // SkP_9.15 //",
  "GP12skp031pu:691": "saha devyā sasūnuśca saha devagaṇairapi /",
  "GP12skp031pu:692": "eṣa no dīyatāṃ deva varo varasahasrada // SkP_9.16 //",
  "GP12skp031pu:693": "sanatkumāra uvāca",
  "GP12skp031pu:694": "evamuktaḥ sa bhagavān brahmaṇā devasattamaḥ /",
  "GP12skp031pu:695": "svakaṃ tejo mahaddivyaṃ vyasṛjatsarvayogavit // SkP_9.17 //",
  "GP12skp031pu:696": "ardhena tejasaḥ svasya mukhādulkāṃ sasarja ha /",
  "GP12skp031pu:697": "tāmāha bhava nārīti bhagavānviśvarūpadhṛk // SkP_9.18 //",
  "GP12skp031pu:698": "sākāśaṃ dyāṃ ca bhūmiṃ ca mahimnā vyāpya viṣṭhitā /",
  "GP12skp031pu:699": "upatasthe ca deveśaṃ dīpyamānā yathā taḍit // SkP_9.19 //",
  "GP12skp031pu:700": "tāmāha prahasandevo devīṃ kamalalocanām /",
  "GP12skp031pu:701": "brahmāṇaṃ devi varadam ārādhaya śucismite // SkP_9.20 //",
  "GP12skp031pu:702": "sā tatheti pratijñāya tapastaptuṃ pracakrame /",
  "GP12skp031pu:703": "rudraśca tānṛṣīnāha śṛṇudhvaṃ mama toṣaṇe /",
  "GP12skp031pu:704": "phalaṃ phalavatāṃ śreṣṭhā yadbravīmi tapodhanāḥ // SkP_9.21 //",
  "GP12skp031pu:705": "amarā jarayā tyaktā arogā janmavarjitāḥ /",
  "GP12skp031pu:706": "madbhaktāstapasā yuktā ihaiva ca nivatsyatha // SkP_9.22 //",
  "GP12skp031pu:707": "ayaṃ caivāśramaḥ śreṣṭhaḥ svarṇaśṛṅgo 'calottamaḥ /",
  "GP12skp031pu:708": "puṇyaṃ pavitraṃ sthānaṃ vai bhaviṣyati na saṃśayaḥ // SkP_9.23 //",
  "GP12skp031pu:709": "maināke parvate śreṣṭhe svarṇo 'hamabhavaṃ yataḥ /",
  "GP12skp031pu:710": "svarṇākṣīṃ cāsṛjaṃ devīṃ svarṇākṣaṃ tena tatsmṛtam // SkP_9.24 //",
  "GP12skp031pu:711": "svarṇākṣe ṛṣayo yūyaṃ ṣaṭkulīyāstapodhanāḥ /",
  "GP12skp031pu:712": "nivatsyatha mayājñaptāḥ svarṇākṣaṃ vai tataśca ha /",
  "GP12skp031pu:713": "samantādyojanaṃ kṣetraṃ pavitraṃ tanna saṃśayaḥ // SkP_9.25 //",
  "GP12skp031pu:714": "devagandharvacaritam apsarogaṇasevitam /",
  "GP12skp031pu:715": "siṃhebhaśarabhākīrṇaṃ śārdūlarkṣamṛgākulam /",
  "GP12skp031pu:716": "anekavihagākīrṇaṃ latāvṛkṣakṣupākulam // SkP_9.26 //",
  "GP12skp031pu:717": "brahmacārī niyamavāñ jitakrodho jitendriyaḥ /",
  "GP12skp031pu:718": "upoṣya triguṇāṃ rātriṃ caruṃ kṛtvā nivedya ca /",
  "GP12skp031pu:719": "yatra tatra mṛtaḥ so 'pi brahmaloke nivatsyati // SkP_9.27 //",
  "GP12skp031pu:720": "yo 'pyevameva kāmātmā paśyettatra vṛṣadhvajam /",
  "GP12skp031pu:721": "gosahasraphalaṃ so 'pi matprasādādavāpsyati /",
  "GP12skp031pu:722": "niyamena mṛtaścātra mayā saha cariṣyati // SkP_9.28 //",
  "GP12skp031pu:723": "yāvatsthāsyanti lokāśca mainākaścāpyayaṃ giriḥ /",
  "GP12skp031pu:724": "tāvatsaha mayā devā matprasādāccariṣyatha // SkP_9.29 //",
  "GP12skp031pu:725": "evaṃ sa tānṛṣīnuktvā dṛṣṭvā saumyena cakṣuṣā /",
  "GP12skp031pu:726": "paśyatāmeva sarveṣāṃ tatraivāntaradhīyata // SkP_9.30 //",
  "GP12skp031pu:727": "sanatkumāra uvāca",
  "GP12skp031pu:728": "ya imaṃ śṛṇuyānmartyo dvijātīñchrāvayeta vā /",
  "GP12skp031pu:729": "so 'pi tatphalamāsādya carenmṛtyuvivarjitaḥ // SkP_9.31 //",
  "GP12skp031pu:730": "jayati jaladavāhaḥ sarvabhūtāntakālaḥ śamadamaniyatānāṃ kleśahartā yatīnām /",
  "GP12skp031pu:731": "jananamaraṇahartā ceṣṭatāṃ dhārmikāṇāṃ vividhakaraṇayuktaḥ khecaraḥ pādacārī // SkP_9.32 //",
  "GP12skp031pu:732": "madanapuravidārī netradantāvapātī vigatabhayaviṣādaḥ sarvabhūtapracetāḥ /",
  "GP12skp031pu:733": "satatamabhidadhānaścekitānātmacittaḥ karacaraṇalalāmaḥ sarvadṛgdevadevaḥ // SkP_9.33 //",
  "GP12skp031pu:734": "iti skandapurāṇe navamo 'dhyāyaḥ",
  "GP12skp031pu:735": "____________________________________________________________________________",
  "GP12skp031pu:736": "Skandapurana 10",
  "GP12skp031pu:737": "sanatkumāra uvāca",
  "GP12skp031pu:738": "sā devī tryambakaproktā tatāpa suciraṃ tapaḥ /",
  "GP12skp031pu:739": "nirāhārā kadācicca ekaparṇāśanā punaḥ /",
  "GP12skp031pu:740": "vāyvāhārā punaścāpi abbhakṣā bhūya eva ca // SkP_10.1 //",
  "GP12skp031pu:741": "tāṃ tapaścaraṇe yuktāṃ brahmā jñātvātibhāsvarām /",
  "GP12skp031pu:742": "uvāca brūhi tuṣṭo 'smi devi kiṃ karavāṇi te // SkP_10.2 //",
  "GP12skp031pu:743": "sābravīt tryambakaṃ devaṃ patiṃ prāpyenduvarcasam /",
  "GP12skp031pu:744": "vicareyaṃ sukhaṃ deva sarvāṃl lokānnamastava // SkP_10.3 //",
  "GP12skp031pu:745": "brahmovāca",
  "GP12skp031pu:746": "na hi yena śarīreṇa kriyate paramaṃ tapaḥ /",
  "GP12skp031pu:747": "tenaiva parameśo 'sau patiḥ śambhuravāpyate // SkP_10.4 //",
  "GP12skp031pu:748": "tasmāddhi yogādbhavatī dakṣasyeha prajāpateḥ /",
  "GP12skp031pu:749": "jāyasva duhitā bhūtvā patiṃ rudramavāpsyasi // SkP_10.5 //",
  "GP12skp031pu:750": "tataḥ sā tadvacaḥ śrutvā yogāddevī manasvinī /",
  "GP12skp031pu:751": "dakṣasya duhitā jajñe satī nāmātiyoginī // SkP_10.6 //",
  "GP12skp031pu:752": "tāṃ dakṣastryambakāyaiva dadau bhāryāmaninditām /",
  "GP12skp031pu:753": "brahmaṇo vacanādyasyāṃ mānasānasṛjatsutān // SkP_10.7 //",
  "GP12skp031pu:754": "ātmatulyabalāndīptāñ jarāmaraṇavarjitān /",
  "GP12skp031pu:755": "anekāni sahasrāṇi rudrāṇāmamitaujasām // SkP_10.8 //",
  "GP12skp031pu:756": "tāndṛṣṭvā sṛjyamānāṃśca brahmā taṃ pratyaṣedhayat /",
  "GP12skp031pu:757": "mā srākṣīrdevadeveśa prajā mṛtyuvivarjitāḥ // SkP_10.9 //",
  "GP12skp031pu:758": "anyāḥ sṛjasva bhadraṃ te prajā mṛtyusamanvitāḥ /",
  "GP12skp031pu:759": "tena coktaṃ sthito 'smīti sthāṇustena tataḥ smṛtaḥ // SkP_10.10 //",
  "GP12skp031pu:760": "deva uvāca",
  "GP12skp031pu:761": "na srakṣye mṛtyusaṃyuktāḥ prajā brahmankathaṃcana /",
  "GP12skp031pu:762": "sthito 'smi vacanātte 'dya vaktavyo nāsmi te punaḥ // SkP_10.11 //",
  "GP12skp031pu:763": "ye tvime mānasāḥ sṛṣṭā mahātmāno mahābalāḥ /",
  "GP12skp031pu:764": "cariṣyanti mayā sārdhaṃ sarva ete hi yājñikāḥ // SkP_10.12 //",
  "GP12skp031pu:765": "sanatkumāra uvāca",
  "GP12skp031pu:766": "atha kāle gate vyāsa sa dakṣaḥ śāpakāraṇāt /",
  "GP12skp031pu:767": "anyānāhūya jāmātṝn sadārānarcayadgṛhe // SkP_10.13 //",
  "GP12skp031pu:768": "satīṃ saha tryambakena nājuhāva ruṣānvitaḥ /",
  "GP12skp031pu:769": "satī jñātvā tu tatsarvaṃ gatvā pitaramabravīt // SkP_10.14 //",
  "GP12skp031pu:770": "ahaṃ jyeṣṭhā variṣṭhā ca jāmātrā saha suvrata /",
  "GP12skp031pu:771": "māṃ hitvā nārhase hyetāḥ saha bhartṛbhirarcitum // SkP_10.15 //",
  "GP12skp031pu:772": "krodhenātha samāviṣṭaḥ sa krodhopahatendriyaḥ /",
  "GP12skp031pu:773": "nirīkṣya prābravīddakṣaś cakṣuṣā nirdahanniva // SkP_10.16 //",
  "GP12skp031pu:774": "māmetāḥ sati sasnehāḥ pūjayanti sabhartṛkāḥ /",
  "GP12skp031pu:775": "na tvaṃ tathā pūjayase saha bhartrā mahāvrate // SkP_10.17 //",
  "GP12skp031pu:776": "gṛhāṃśca me sapatnīkāḥ praviśanti tapodhanāḥ /",
  "GP12skp031pu:777": "śreṣṭhāṃstasmātsadā manye tatastānarcayāmyaham // SkP_10.18 //",
  "GP12skp031pu:778": "tasmādyatte karomyadya śubhaṃ vā yadi vāśubham /",
  "GP12skp031pu:779": "pūjāṃ gṛhāṇa tāṃ putri gaccha vā yatra rocate // SkP_10.19 //",
  "GP12skp031pu:780": "sanatkumāra uvāca",
  "GP12skp031pu:781": "tataḥ sā krodhadīptāsyā na jagrāhātikopitā /",
  "GP12skp031pu:782": "pūjāmasaṃmatāṃ hīnām idaṃ covāca taṃ śubhā // SkP_10.20 //",
  "GP12skp031pu:783": "yasmādasaṃmatāmetāṃ pūjāṃ tvaṃ kuruṣe mayi /",
  "GP12skp031pu:784": "ślāghyāṃ caivāpyaduṣṭāṃ ca śreṣṭhāṃ māṃ garhase pitaḥ // SkP_10.21 //",
  "GP12skp031pu:785": "tasmādimaṃ svakaṃ dehaṃ tyajāmyeṣā tavātmajā /",
  "GP12skp031pu:786": "asatkṛtāyāḥ kiṃ me 'dya jīvitenāśubhena ha // SkP_10.22 //",
  "GP12skp031pu:787": "sanatkumāra uvāca",
  "GP12skp031pu:788": "tataḥ kṛtvā namaskāraṃ manasā tryambakāya ha /",
  "GP12skp031pu:789": "uvācedaṃ susaṃrabdhā vacanaṃ vacanāraṇiḥ // SkP_10.23 //",
  "GP12skp031pu:790": "yatrāhamupapadyeyaṃ punardehe svayecchayā /",
  "GP12skp031pu:791": "evaṃ tatrāpyasaṃmūḍhā sambhūtā dhārmikā satī /",
  "GP12skp031pu:792": "gaccheyaṃ dharmapatnītvaṃ tryambakasyaiva dhīmataḥ // SkP_10.24 //",
  "GP12skp031pu:793": "tataḥ sā dhāraṇāṃ kṛtvā āgneyīṃ sahasā satī /",
  "GP12skp031pu:794": "dadāha vai svakaṃ dehaṃ svasamutthena vahninā // SkP_10.25 //",
  "GP12skp031pu:795": "tāṃ jñātvā tryambako devīṃ tathābhūtāṃ mahāyaśāḥ /",
  "GP12skp031pu:796": "uvāca dakṣaṃ saṃgamya idaṃ vacanakovidaḥ // SkP_10.26 //",
  "GP12skp031pu:797": "yasmātte ninditaścāhaṃ praśastāścetare pṛthak /",
  "GP12skp031pu:798": "jāmātaraḥ sapatnīkās tasmādvaivasvate 'ntare /",
  "GP12skp031pu:799": "utpatsyante punaryajñe tava jāmātarastvime // SkP_10.27 //",
  "GP12skp031pu:800": "tvaṃ caiva mama śāpena kṣatriyo bhavitā nṛpaḥ /",
  "GP12skp031pu:801": "pracetasāṃ sutaścaiva kanyāyāṃ śākhināṃ punaḥ /",
  "GP12skp031pu:802": "dharmavighnaṃ ca te tatra kariṣye krūrakarmaṇaḥ // SkP_10.28 //",
  "GP12skp031pu:803": "sanatkumāra uvāca",
  "GP12skp031pu:804": "tamuvāca tadā dakṣo dūyatā hṛdayena vai /",
  "GP12skp031pu:805": "mayā yadi sutā svā vai proktā tyaktāpi vā punaḥ /",
  "GP12skp031pu:806": "kiṃ tavātra kṛtaṃ deva ahaṃ tasyāḥ prabhuḥ sadā // SkP_10.29 //",
  "GP12skp031pu:807": "yasmāttvaṃ māmabhyaśapas tasmāttvamapi śaṃkara /",
  "GP12skp031pu:808": "bhūrloke vatsyase nityaṃ na svarloke kadācana // SkP_10.30 //",
  "GP12skp031pu:809": "bhāgaṃ ca tava yajñeṣu dattvā sarve dvijātayaḥ /",
  "GP12skp031pu:810": "apaḥ sprakṣyanti sarvatra mahādeva mahādyute // SkP_10.31 //",
  "GP12skp031pu:811": "sanatkumāra uvāca",
  "GP12skp031pu:812": "tataḥ sa devaḥ prahasaṃs tamuvāca trilocanaḥ /",
  "GP12skp031pu:813": "sarveṣāmeva lokānāṃ mūlaṃ bhūrloka ucyate // SkP_10.32 //",
  "GP12skp031pu:814": "tamahaṃ dhārayāmyeko lokānāṃ hitakāmyayā /",
  "GP12skp031pu:815": "bhūrloke hi dhṛte lokāḥ sarve tiṣṭhanti śāśvatāḥ /",
  "GP12skp031pu:816": "tasmāttiṣṭhāmyahaṃ nityam ihaiva na tavājñayā // SkP_10.33 //",
  "GP12skp031pu:817": "bhāgāndattvā tathānyebhyo ditsavo me dvijātayaḥ /",
  "GP12skp031pu:818": "apaḥ spṛśanti śuddhyarthaṃ bhāgaṃ yacchanti me tataḥ /",
  "GP12skp031pu:819": "dattvā spṛśanti bhūyaśca dharmasyaivābhivṛddhaye // SkP_10.34 //",
  "GP12skp031pu:820": "yathā hi devanirmālyaṃ śucayo dhārayantyuta /",
  "GP12skp031pu:821": "aśuciṃ spraṣṭukāmāśca tyaktvāpaḥ saṃspṛśanti ca // SkP_10.35 //",
  "GP12skp031pu:822": "devānāmevamanyeṣāṃ ditsavo brāhmaṇarṣabhāḥ /",
  "GP12skp031pu:823": "bhāgānapaḥ spṛśanti sma tatra kā paridevanā // SkP_10.36 //",
  "GP12skp031pu:824": "tvaṃ tu macchāpanirdagdho viparīto narādhamaḥ /",
  "GP12skp031pu:825": "svasyāṃ sutāyāṃ mūḍhātmā putramutpādayiṣyasi // SkP_10.37 //",
  "GP12skp031pu:826": "sanatkumāra uvāca",
  "GP12skp031pu:827": "evaṃ sa bhagavāñchaptvā dakṣaṃ devo jagatpatiḥ /",
  "GP12skp031pu:828": "virarāma mahātejā jagāma ca yathāgatam // SkP_10.38 //",
  "GP12skp031pu:829": "candradivākaravahnisamākṣaṃ candranibhānanapadmadalākṣam /",
  "GP12skp031pu:830": "govṛṣavāhamameyaguṇaughaṃ satatamihenduvahaṃ praṇatāḥ smaḥ // SkP_10.39 //",
  "GP12skp031pu:831": "ya imaṃ dakṣaśāpāṅkaṃ devyāścaivāśarīratām /",
  "GP12skp031pu:832": "śṛṇuyādvātha viprānvā śrāvayīta yatavrataḥ /",
  "GP12skp031pu:833": "sarvapāpavinirmukto rudralokamavāpnuyāt // SkP_10.40 //",
  "GP12skp031pu:834": "iti skandapurāṇe daśamo 'dhyāyaḥ",
  "GP12skp031pu:835": "____________________________________________________________________________",
  "GP12skp031pu:836": "Skandapurana 11",
  "GP12skp031pu:837": "sanatkumāra uvāca",
  "GP12skp031pu:838": "kadācitsvagṛhaṃ prāptaṃ kaśyapaṃ dvipadāṃ varam /",
  "GP12skp031pu:839": "apṛcchaddhimavānpraśnaṃ loke khyātikaraṃ nu kim // SkP_11.1 //",
  "GP12skp031pu:840": "kenākṣayāśca lokāḥ syuḥ khyātiśca paramā mune /",
  "GP12skp031pu:841": "tathaiva cārcanīyatvaṃ satsu taṃ kathayasva me // SkP_11.2 //",
  "GP12skp031pu:842": "kaśyapa uvāca",
  "GP12skp031pu:843": "apatyena mahābāho sarvametadavāpyate /",
  "GP12skp031pu:844": "mama khyātirapatyena brahmaṇo ṛṣibhiśca ha // SkP_11.3 //",
  "GP12skp031pu:845": "kiṃ na paśyasi śailendra yato māṃ paripṛcchasi /",
  "GP12skp031pu:846": "vartayiṣyāmi taccāpi yanme dṛṣṭaṃ purācala // SkP_11.4 //",
  "GP12skp031pu:847": "vārāṇasīmahaṃ gacchann apaśyaṃ saṃsthitaṃ divi /",
  "GP12skp031pu:848": "vimānaṃ svanavaddivyam anaupamyamaninditam // SkP_11.5 //",
  "GP12skp031pu:849": "tasyādhastādārtanādaṃ gartāsthāne śṛṇomyaham /",
  "GP12skp031pu:850": "tānahaṃ tapasā jñātvā tatraivāntarhitaḥ sthitaḥ // SkP_11.6 //",
  "GP12skp031pu:851": "athāgāttatra śailendra vipro niyamavāñchuciḥ /",
  "GP12skp031pu:852": "tīrthābhiṣekapūtātmā pare tapasi saṃsthitaḥ // SkP_11.7 //",
  "GP12skp031pu:853": "atha sa vrajamānastu vyāghreṇābhīṣito dvijaḥ /",
  "GP12skp031pu:854": "viveśa taṃ tadā deśaṃ sā gartā yatra bhūdhara // SkP_11.8 //",
  "GP12skp031pu:855": "gartāyāṃ vīraṇastambe lambamānāṃstadā munīn /",
  "GP12skp031pu:856": "apaśyadārto duḥkhārtān apṛcchattāṃśca sa dvijaḥ // SkP_11.9 //",
  "GP12skp031pu:857": "ke yūyaṃ vīraṇastambe lambamānā hyadhomukhāḥ /",
  "GP12skp031pu:858": "duḥkhitāḥ kena mokṣaśca yuṣmākaṃ bhavitānaghāḥ // SkP_11.10 //",
  "GP12skp031pu:859": "pitara ūcuḥ",
  "GP12skp031pu:860": "vayaṃ te 'kṛtapuṇyasya pitaraḥ sapitāmahāḥ /",
  "GP12skp031pu:861": "prapitāmahāśca kliśyāmas tava duṣṭena karmaṇā // SkP_11.11 //",
  "GP12skp031pu:862": "narako 'yaṃ mahābhāga gartārūpaṃ samāsthitaḥ /",
  "GP12skp031pu:863": "tvaṃ cāpi vīraṇastambas tvayi lambāmahe vayam // SkP_11.12 //",
  "GP12skp031pu:864": "yāvattvaṃ jīvase vipra tāvadeva vayaṃ sthitāḥ /",
  "GP12skp031pu:865": "mṛte tvayi gamiṣyāmo narakaṃ pāpacetasaḥ // SkP_11.13 //",
  "GP12skp031pu:866": "yadi tvaṃ dārasaṃyogaṃ kṛtvāpatyaṃ guṇottaram /",
  "GP12skp031pu:867": "utpādayasi tenāsmān mucyema vayamekaśaḥ // SkP_11.14 //",
  "GP12skp031pu:868": "nānyena tapasā putra na tīrthānāṃ phalena ca /",
  "GP12skp031pu:869": "tatkuruṣva mahābuddhe tārayasva pitṝnbhayāt // SkP_11.15 //",
  "GP12skp031pu:870": "sa tatheti pratijñāya ārādhya ca vṛṣadhvajam /",
  "GP12skp031pu:871": "pitṝngartātsamuddhṛtya gaṇapānpracakāra ha // SkP_11.16 //",
  "GP12skp031pu:872": "svayaṃ ca rudradayitaḥ sukeśo nāma nāmataḥ /",
  "GP12skp031pu:873": "saṃmato balavāṃścaiva rudrasya gaṇapo 'bhavat // SkP_11.17 //",
  "GP12skp031pu:874": "tasmātkṛtvā tapo ghoram apatyaṃ guṇavattaram /",
  "GP12skp031pu:875": "utpādayasva śailendra tataḥ kīrtimavāpsyasi // SkP_11.18 //",
  "GP12skp031pu:876": "sanatkumāra uvāca",
  "GP12skp031pu:877": "sa evamukto ṛṣiṇā śailendro niyame sthitaḥ /",
  "GP12skp031pu:878": "tapaścakāra vipulaṃ yena brahmā tutoṣa ha // SkP_11.19 //",
  "GP12skp031pu:879": "tamāgatya tadā brahmā varado 'smītyabhāṣata /",
  "GP12skp031pu:880": "brūhi tuṣṭo 'smi te śaila tapasānena suvrata // SkP_11.20 //",
  "GP12skp031pu:881": "himavānuvāca",
  "GP12skp031pu:882": "bhagavanputramicchāmi guṇaiḥ sarvairalaṃkṛtam /",
  "GP12skp031pu:883": "etadvaraṃ prayacchasva yadi tuṣṭo 'si naḥ prabho // SkP_11.21 //",
  "GP12skp031pu:884": "brahmovāca",
  "GP12skp031pu:885": "kanyā bhavitrī śailendra sutā te varavarṇinī /",
  "GP12skp031pu:886": "yasyāḥ prabhāvātsarvatra kīrtimāpsyasi puṣkalām // SkP_11.22 //",
  "GP12skp031pu:887": "arcitaḥ sarvadevānāṃ tīrthakoṭīsamāvṛtaḥ /",
  "GP12skp031pu:888": "pāvanaścaiva puṇyaśca devānāmapi sarvataḥ /",
  "GP12skp031pu:889": "jyeṣṭhā ca sā bhavitrī te anye cānu tataḥ śubhe // SkP_11.23 //",
  "GP12skp031pu:890": "sanatkumāra uvāca",
  "GP12skp031pu:891": "evamuktvā tato brahmā tatraivāntaradhīyata /",
  "GP12skp031pu:892": "so 'pi kālena śailendro menāyāmupapādayat /",
  "GP12skp031pu:893": "aparṇāmekaparṇāṃ ca tathā cāpyekapāṭalām // SkP_11.24 //",
  "GP12skp031pu:894": "nyagrodhamekaparṇā tu pāṭalaṃ caikapāṭalā /",
  "GP12skp031pu:895": "āśrite dve aparṇā tu aniketā tapo 'carat /",
  "GP12skp031pu:896": "śataṃ varṣasahasrāṇāṃ duścaraṃ devadānavaiḥ // SkP_11.25 //",
  "GP12skp031pu:897": "āhāramekaparṇena saikaparṇā samācarat /",
  "GP12skp031pu:898": "pāṭalena tathaikena vidadhātyekapāṭalā // SkP_11.26 //",
  "GP12skp031pu:899": "pūrṇe pūrṇe sahasre tu āhāraṃ tena cakratuḥ /",
  "GP12skp031pu:900": "aparṇā tu nirāhārā tāṃ mātā pratyabhāṣata /",
  "GP12skp031pu:901": "niṣedhayantī hyu meti mātṛsnehena duḥkhitā // SkP_11.27 //",
  "GP12skp031pu:902": "sā tathoktā tadā mātrā devī duścaracāriṇī /",
  "GP12skp031pu:903": "tenaiva nāmnā lokeṣu vikhyātā surapūjitā // SkP_11.28 //",
  "GP12skp031pu:904": "etattattrikumārīṇāṃ jagatsthāvarajaṅgamam /",
  "GP12skp031pu:905": "etāsāṃ tapasā labdhaṃ yāvadbhūmirdhariṣyati // SkP_11.29 //",
  "GP12skp031pu:906": "tapaḥśarīrāstāḥ sarvās tisro yogabalānvitāḥ /",
  "GP12skp031pu:907": "sarvāścaiva mahābhāgāḥ sarvāśca sthirayauvanāḥ // SkP_11.30 //",
  "GP12skp031pu:908": "tā lokamātaraścaiva brahmacāriṇya eva ca /",
  "GP12skp031pu:909": "anugṛhṇanti lokāṃśca tapasā svena sarvadā // SkP_11.31 //",
  "GP12skp031pu:910": "umā tāsāṃ variṣṭhā ca śreṣṭhā ca varavarṇinī /",
  "GP12skp031pu:911": "mahāyogabalopetā mahādevamupasthitā // SkP_11.32 //",
  "GP12skp031pu:912": "dattakaścośanā tasyāḥ putraḥ sa bhṛgunandanaḥ /",
  "GP12skp031pu:913": "asitasyaikaparṇā tu devalaṃ suṣuve sutam // SkP_11.33 //",
  "GP12skp031pu:914": "yā tu tāsāṃ kumārīṇāṃ tṛtīyā hyekapāṭalā /",
  "GP12skp031pu:915": "putraṃ śataśalākasya jaigīṣavyamupasthitā /",
  "GP12skp031pu:916": "tasyāpi śaṅkhalikhitau smṛtau putrāvayonijau // SkP_11.34 //",
  "GP12skp031pu:917": "umā tu yā mayā tubhyaṃ kīrtitā varavarṇinī /",
  "GP12skp031pu:918": "atha tasyāstapoyogāt trailokyamakhilaṃ tadā /",
  "GP12skp031pu:919": "pradhūpitaṃ samālakṣya brahmā vacanamabravīt // SkP_11.35 //",
  "GP12skp031pu:920": "brahmovāca",
  "GP12skp031pu:921": "devi kiṃ tapasā lokāṃs tāpayasyatiśobhane /",
  "GP12skp031pu:922": "tvayā sṛṣṭamidaṃ viśvaṃ mā kṛtvā tadvināśaya // SkP_11.36 //",
  "GP12skp031pu:923": "tvaṃ hi dhārayase lokān imānsarvānsvatejasā /",
  "GP12skp031pu:924": "brūhi kiṃ te jaganmātaḥ prārthitaṃ samprasīda naḥ // SkP_11.37 //",
  "GP12skp031pu:925": "devyuvāca",
  "GP12skp031pu:926": "yadarthaṃ tapaso hyasya caraṇaṃ me pitāmaha /",
  "GP12skp031pu:927": "jānīṣe tattvametanme tataḥ pṛcchasi kiṃ punaḥ // SkP_11.38 //",
  "GP12skp031pu:928": "brahmovāca",
  "GP12skp031pu:929": "yadarthaṃ devi tapasā śrāmyase lokabhāvani /",
  "GP12skp031pu:930": "sa tvāṃ svayaṃ samāgamya ihaiva varayiṣyati // SkP_11.39 //",
  "GP12skp031pu:931": "sarvadevapatiḥ śreṣṭhaḥ sarvalokeśvareśvaraḥ /",
  "GP12skp031pu:932": "vayaṃ sadevā yasyeśe vaśyāḥ kiṃkaravādinaḥ // SkP_11.40 //",
  "GP12skp031pu:933": "sa devadevaḥ parameśvareśvaraḥ svayaṃ tavāyāsyati lokapo 'ntikam /",
  "GP12skp031pu:934": "udārarūpo vikṛtābhirūpavān samānarūpo na hi yasya kasyacit // SkP_11.41 //",
  "GP12skp031pu:935": "maheśvaraḥ parvatalokavāsī carācareśaḥ prathamo 'prameyaḥ /",
  "GP12skp031pu:936": "vinendunā indusamānavaktro vibhīṣaṇaṃ rūpamihāsthito 'gram // SkP_11.42 //",
  "GP12skp031pu:937": "iti skandapurāṇe ekādaśo 'dhyāyaḥ",
  "GP12skp031pu:938": "____________________________________________________________________________",
  "GP12skp031pu:939": "Skandapurana 12",
  "GP12skp031pu:940": "sanatkumāra uvāca",
  "GP12skp031pu:941": "tataḥ sa bhagavāndevo brahmā tāmāha susvaram /",
  "GP12skp031pu:942": "devi yenaiva sṛṣṭāsi manasā yastvayā vṛtaḥ /",
  "GP12skp031pu:943": "sa bhartā tava deveśo bhavitā mā tapaḥ kṛthāḥ // SkP_12.1 //",
  "GP12skp031pu:944": "tataḥ pradakṣiṇaṃ kṛtvā brahmā vyāsa gireḥ sutām /",
  "GP12skp031pu:945": "jagāmādarśanaṃ tasyāḥ sā cāpi virarāma ha // SkP_12.2 //",
  "GP12skp031pu:946": "sā devī yuktamityevam uktvā svasyāśramasya ha /",
  "GP12skp031pu:947": "dvāri jātamaśokaṃ vai samupāśritya saṃsthitā // SkP_12.3 //",
  "GP12skp031pu:948": "athāgāccandratilakas tridaśārtiharo haraḥ /",
  "GP12skp031pu:949": "vikṛtaṃ rūpamāsthāya hrasvo bāhuka eva ca // SkP_12.4 //",
  "GP12skp031pu:950": "vibhugnanāsiko bhūtvā kubjaḥ keśāntapiṅgalaḥ /",
  "GP12skp031pu:951": "uvāca vikṛtāsyaśca devi tvāṃ varayāmyaham // SkP_12.5 //",
  "GP12skp031pu:952": "athomā yogasaṃsiddhā jñātvā śaṃkaramāgatam /",
  "GP12skp031pu:953": "antarbhāvaviśuddhā sā kriyānuṣṭhānalipsayā // SkP_12.6 //",
  "GP12skp031pu:954": "tamuvācārghyamānāyya madhuparkeṇa caiva hi /",
  "GP12skp031pu:955": "sampūjya sasukhāsīnaṃ brāhmaṇaṃ brāhmaṇapriyā // SkP_12.7 //",
  "GP12skp031pu:956": "devyuvāca",
  "GP12skp031pu:957": "bhagavannasvatantrāsmi pitā me 'styaraṇī tathā /",
  "GP12skp031pu:958": "tau prabhū mama dāne vai kanyāhaṃ dvijapuṃgava // SkP_12.8 //",
  "GP12skp031pu:959": "gatvā yācasva pitaraṃ mama śailendramavyayam /",
  "GP12skp031pu:960": "sa ceddadāti māṃ vipra tubhyaṃ tadrucitaṃ mama // SkP_12.9 //",
  "GP12skp031pu:961": "sanatkumāra uvāca",
  "GP12skp031pu:962": "tataḥ sa bhagavāndevas tathaiva vikṛtaḥ prabhuḥ /",
  "GP12skp031pu:963": "uvāca śailarājaṃ tam umāṃ me yaccha śailarāṭ // SkP_12.10 //",
  "GP12skp031pu:964": "sa taṃ vikṛtarūpeṇa jñātvā rudramathāvyayam /",
  "GP12skp031pu:965": "bhītaḥ śāpācca vimanā idaṃ vacanamabravīt // SkP_12.11 //",
  "GP12skp031pu:966": "bhagavannāvamanyāmi brāhmaṇānbhūmidaivatān /",
  "GP12skp031pu:967": "manīṣitaṃ tu yatpūrvaṃ tacchṛṇuṣva mahātapaḥ // SkP_12.12 //",
  "GP12skp031pu:968": "svayaṃvaro me duhitur bhavitā viprapūjitaḥ /",
  "GP12skp031pu:969": "varayedyaṃ svayaṃ tatra sa bhartāsyā bhavediti // SkP_12.13 //",
  "GP12skp031pu:970": "sanatkumāra uvāca",
  "GP12skp031pu:971": "tacchrutvā śailavacanaṃ bhagavāngovṛṣadhvajaḥ /",
  "GP12skp031pu:972": "devyāḥ samīpamāgatya idamāha mahāmanāḥ // SkP_12.14 //",
  "GP12skp031pu:973": "devi pitrā tavājñaptaḥ svayaṃvara iti śrutam /",
  "GP12skp031pu:974": "tatra tvaṃ varayitrī yaṃ sa te bhartā kilānaghe // SkP_12.15 //",
  "GP12skp031pu:975": "tadāpṛcche gamiṣyāmi durlabhā tvaṃ varānane /",
  "GP12skp031pu:976": "rūpavantaṃ samutsṛjya vṛṇīthā mādṛśaṃ katham // SkP_12.16 //",
  "GP12skp031pu:977": "sanatkumāra uvāca",
  "GP12skp031pu:978": "tenoktā sā tadā tatra bhāvayantī tadīritam /",
  "GP12skp031pu:979": "bhāvaṃ ca rudranihitaṃ prasādaṃ manasastathā // SkP_12.17 //",
  "GP12skp031pu:980": "samprāpyovāca deveśaṃ mā te bhūdbuddhiranyathā /",
  "GP12skp031pu:981": "ahaṃ tvāṃ varayiṣyāmi nānyadbhūtaṃ kathaṃcana // SkP_12.18 //",
  "GP12skp031pu:982": "atha vā te 'sti saṃdeho mayi vipra kathaṃcana /",
  "GP12skp031pu:983": "ihaiva tvāṃ mahābhāga varayāmi manoratham // SkP_12.19 //",
  "GP12skp031pu:984": "sanatkumāra uvāca",
  "GP12skp031pu:985": "gṛhītvā stabakaṃ sā tu hastābhyāṃ tatra saṃsthitam /",
  "GP12skp031pu:986": "skandhe śambhoḥ samādāya devī prāha vṛto 'si me // SkP_12.20 //",
  "GP12skp031pu:987": "tataḥ sa bhagavāndevas tathā devyā vṛtastadā /",
  "GP12skp031pu:988": "uvāca tamaśokaṃ vai vācā saṃjīvayanniva // SkP_12.21 //",
  "GP12skp031pu:989": "yasmāttava supuṣpeṇa stabakena vṛto hyaham /",
  "GP12skp031pu:990": "tasmāttvaṃ jarayā tyaktaḥ amaraḥ sambhaviṣyasi // SkP_12.22 //",
  "GP12skp031pu:991": "kāmarūpaḥ kāmapuṣpaḥ kāmago dayito mama /",
  "GP12skp031pu:992": "sarvābharaṇapuṣpāḍhyaḥ sarvavṛkṣaphalopagaḥ // SkP_12.23 //",
  "GP12skp031pu:993": "sarvānnabhakṣadaścaiva amṛtasrava eva ca /",
  "GP12skp031pu:994": "sarvagandhaśca devyāstvaṃ bhaviṣyasi dṛḍhaṃ priyaḥ /",
  "GP12skp031pu:995": "nirbhayaḥ sarvalokeṣu cariṣyasi sunirvṛtaḥ // SkP_12.24 //",
  "GP12skp031pu:996": "āśramaṃ caivamatyarthaṃ citrakūṭeti viśrutam /",
  "GP12skp031pu:997": "yo 'bhiyāsyati puṇyārthī so 'śvamedhamavāpsyati /",
  "GP12skp031pu:998": "yatra tatra mṛtaścāpi brahmalokaṃ gamiṣyati // SkP_12.25 //",
  "GP12skp031pu:999": "yaścātra niyamairyuktaḥ prāṇānsamyakparityajet /",
  "GP12skp031pu:1000": "sa devyāstapasā yukto mahāgaṇapatirbhavet // SkP_12.26 //",
  "GP12skp031pu:1001": "sanatkumāra uvāca",
  "GP12skp031pu:1002": "evamuktvā tadā deva āpṛcchya himavatsutām /",
  "GP12skp031pu:1003": "antardadhe jagatsraṣṭā sarvabhūtapa īśvaraḥ // SkP_12.27 //",
  "GP12skp031pu:1004": "sāpi devī gate tasmin bhagavatyamitātmani /",
  "GP12skp031pu:1005": "tata evonmukhī sthitvā śilāyāṃ saṃviveśa ha // SkP_12.28 //",
  "GP12skp031pu:1006": "unmukhī sā gate tasmin maheṣvāse prajāpatau /",
  "GP12skp031pu:1007": "niśeva candrarahitā sā babhau vimanāstadā // SkP_12.29 //",
  "GP12skp031pu:1008": "atha śuśrāva sā śabdaṃ bālasyārtasya śailajā /",
  "GP12skp031pu:1009": "sarasyudakasampūrṇe samīpe cāśramasya ha // SkP_12.30 //",
  "GP12skp031pu:1010": "sa kṛtvā bālarūpaṃ tu devadevaḥ svayaṃ śivaḥ /",
  "GP12skp031pu:1011": "krīḍāhetoḥ saromadhye grāhagrasto 'bhavattadā // SkP_12.31 //",
  "GP12skp031pu:1012": "yogamāyāmathāsthāya prapañcodbhavakāraṇam /",
  "GP12skp031pu:1013": "tadrūpaṃ saraso madhye kṛtvedaṃ samabhāṣata /",
  "GP12skp031pu:1014": "trātu māṃ kaścidetyeha grāheṇa hṛtacetasam // SkP_12.32 //",
  "GP12skp031pu:1015": "dhikkaṣṭaṃ bāla evāham aprāptārthamanorathaḥ /",
  "GP12skp031pu:1016": "yāsyāmi nidhanaṃ vaktre grāhasyāsya durātmanaḥ // SkP_12.33 //",
  "GP12skp031pu:1017": "śocāmi na svakaṃ dehaṃ grāhagrasto 'pi duḥkhitaḥ /",
  "GP12skp031pu:1018": "yathā śocāmi pitaraṃ mātaraṃ ca tapasvinīm // SkP_12.34 //",
  "GP12skp031pu:1019": "māṃ śrutvā grāhavadane prāptaṃ nidhanamutsukau /",
  "GP12skp031pu:1020": "priyaputrāvekaputrau prāṇānnūnaṃ vihāsyataḥ // SkP_12.35 //",
  "GP12skp031pu:1021": "sanatkumāra uvāca",
  "GP12skp031pu:1022": "śrutvā tu devī taṃ nādaṃ viprasyārtasya śobhanā /",
  "GP12skp031pu:1023": "utthāya pradrutā tatra yatra tiṣṭhatyasau dvijaḥ // SkP_12.36 //",
  "GP12skp031pu:1024": "sāpaśyadinduvadanā bālakaṃ cārurūpiṇam /",
  "GP12skp031pu:1025": "grāheṇa grasyamānaṃ taṃ vepamānamavasthitam // SkP_12.37 //",
  "GP12skp031pu:1026": "so 'pi grāhavaraḥ śrīmān dṛṣṭvā devīmupāgatām /",
  "GP12skp031pu:1027": "taṃ gṛhītvā drutaṃ yāto madhyaṃ sarasa eva ha // SkP_12.38 //",
  "GP12skp031pu:1028": "sa kṛṣyamāṇastejasvī nādamārtaṃ tadākarot /",
  "GP12skp031pu:1029": "athāha devī duḥkhārtā bālaṃ dṛṣṭvā mahāvratā // SkP_12.39 //",
  "GP12skp031pu:1030": "grāharāja mahāsattva bālakaṃ hyekaputrakam /",
  "GP12skp031pu:1031": "visṛjainaṃ mahādaṃṣṭra kṣipraṃ bhīmaparākrama // SkP_12.40 //",
  "GP12skp031pu:1032": "grāha uvāca",
  "GP12skp031pu:1033": "yo devi divase ṣaṣṭhe prathamaṃ samupaiti mām /",
  "GP12skp031pu:1034": "sa āhāro mama purā vihito lokakartṛbhiḥ // SkP_12.41 //",
  "GP12skp031pu:1035": "so 'yaṃ mama mahābhāge ṣaṣṭhe 'hani girīndraje /",
  "GP12skp031pu:1036": "brahmaṇā vihito nūnaṃ nainaṃ mokṣye kathaṃcana // SkP_12.42 //",
  "GP12skp031pu:1037": "devyuvāca",
  "GP12skp031pu:1038": "yanmayā himavacchṛṅge caritaṃ tapa uttamam /",
  "GP12skp031pu:1039": "tena bālamimaṃ muñca grāharāja namo 'stu te // SkP_12.43 //",
  "GP12skp031pu:1040": "grāha uvāca",
  "GP12skp031pu:1041": "mā vyayaṃ tapaso devi kārṣīḥ śailendranandane /",
  "GP12skp031pu:1042": "nainaṃ mocayituṃ śakto devarājo 'pi sa svayam // SkP_12.44 //",
  "GP12skp031pu:1043": "mahyamīśena tuṣṭena śarveṇogreṇa śūlinā /",
  "GP12skp031pu:1044": "amaratvamavadhyatvam akṣayaṃ balameva ca // SkP_12.45 //",
  "GP12skp031pu:1045": "svayaṃgrahaṇamokṣaśca jñānaṃ caivāvyayaṃ punaḥ /",
  "GP12skp031pu:1046": "dattaṃ tato bravīmi tvāṃ nāyaṃ mokṣamavāpsyati // SkP_12.46 //",
  "GP12skp031pu:1047": "atha vā te kṛpā devi bhṛśaṃ bāle śubhānane /",
  "GP12skp031pu:1048": "bravīmi yatkuru tathā tato mokṣamavāpsyati // SkP_12.47 //",
  "GP12skp031pu:1049": "devyuvāca",
  "GP12skp031pu:1050": "grāhādhipa vadasvāśu yatsatāmavigarhitam /",
  "GP12skp031pu:1051": "tatkṛtaṃ nātra saṃdeho mānyā me brāhmaṇā dṛḍham // SkP_12.48 //",
  "GP12skp031pu:1052": "grāha uvāca",
  "GP12skp031pu:1053": "yatkṛtaṃ vai tapaḥ kiṃcid bhavatyā svalpamantaśaḥ /",
  "GP12skp031pu:1054": "tatsarvaṃ me prayacchasva tato mokṣamavāpsyati // SkP_12.49 //",
  "GP12skp031pu:1055": "devyuvāca",
  "GP12skp031pu:1056": "janmaprabhṛti yatpuṇyaṃ mahāgrāha kṛtaṃ mayā /",
  "GP12skp031pu:1057": "tatte sarvaṃ mayā dattaṃ bālaṃ muñca mamāgrataḥ // SkP_12.50 //",
  "GP12skp031pu:1058": "sanatkumāra uvāca",
  "GP12skp031pu:1059": "prajajvāla tato grāhas tapasā tena bṛṃhitaḥ /",
  "GP12skp031pu:1060": "āditya iva madhyāhne durnirīkṣyastadābhavat // SkP_12.51 //",
  "GP12skp031pu:1061": "uvāca cedaṃ tuṣṭātmā devīṃ lokasya dhāriṇīm /",
  "GP12skp031pu:1062": "devi kiṃ kṛtametatte aniścitya mahāvrate /",
  "GP12skp031pu:1063": "tapaso hyarjanaṃ duḥkhaṃ tasya tyāgo na śasyate // SkP_12.52 //",
  "GP12skp031pu:1064": "gṛhāṇa tapa etacca bālaṃ cemaṃ śucismite /",
  "GP12skp031pu:1065": "tuṣṭo 'smi te viprabhaktyā varaṃ tasmāddadāmi te // SkP_12.53 //",
  "GP12skp031pu:1066": "sā tvevamuktā grāheṇa uvācedaṃ mahāvratā /",
  "GP12skp031pu:1067": "suniścitya mahāgrāha kṛtaṃ bālasya mokṣaṇam /",
  "GP12skp031pu:1068": "na viprebhyastapaḥ śreṣṭhaṃ śreṣṭhā me brāhmaṇā matāḥ // SkP_12.54 //",
  "GP12skp031pu:1069": "dattvā cāhaṃ na gṛhṇāmi grāhendra viditaṃ hi te /",
  "GP12skp031pu:1070": "na hi kaścinnaro grāha pradattaṃ punarāharet // SkP_12.55 //",
  "GP12skp031pu:1071": "dattametanmayā tubhyaṃ nādadāni hi tatpunaḥ /",
  "GP12skp031pu:1072": "tvayyeva ramatāmetad bālaścāyaṃ vimucyatām // SkP_12.56 //",
  "GP12skp031pu:1073": "tathoktastāṃ praśasyātha muktvā bālaṃ namasya ca /",
  "GP12skp031pu:1074": "devīmādityasadbhāsaṃ tatraivāntaradhīyata // SkP_12.57 //",
  "GP12skp031pu:1075": "bālo 'pi sarasastīre mukto grāheṇa vai tadā /",
  "GP12skp031pu:1076": "svapnalabdha ivārthaughas tatraivāntaradhīyata // SkP_12.58 //",
  "GP12skp031pu:1077": "tapaso 'tha vyayaṃ matvā devī himagirīndrajā /",
  "GP12skp031pu:1078": "bhūya eva tapaḥ kartum ārebhe yatnamāsthitā // SkP_12.59 //",
  "GP12skp031pu:1079": "kartukāmāṃ tapo bhūyo jñātvā tāṃ śaṃkaraḥ svayam /",
  "GP12skp031pu:1080": "provāca vacanaṃ vyāsa mā kṛthāstapa ityuta // SkP_12.60 //",
  "GP12skp031pu:1081": "mahyametattapo devi tvayā dattaṃ mahāvrate /",
  "GP12skp031pu:1082": "tenaivamakṣayaṃ tubhyaṃ bhaviṣyati sahasradhā // SkP_12.61 //",
  "GP12skp031pu:1083": "iti labdhvā varaṃ devī tapaso 'kṣayyamuttamam /",
  "GP12skp031pu:1084": "svayaṃvaramudīkṣantī tasthau prītimudāyutā // SkP_12.62 //",
  "GP12skp031pu:1085": "idaṃ paṭhedyo hi naraḥ sadaiva bālānubhāvācaraṇaṃ hi śambhoḥ /",
  "GP12skp031pu:1086": "sa dehabhedaṃ samavāpya pūto bhavedgaṇastasya kumāratulyaḥ // SkP_12.63 //",
  "GP12skp031pu:1087": "iti skandapurāṇe dvādaśamo 'dhyāyaḥ",
  "GP12skp031pu:1088": "____________________________________________________________________________",
  "GP12skp031pu:1089": "Skandapurana 13",
  "GP12skp031pu:1090": "sanatkumāra uvāca",
  "GP12skp031pu:1091": "vistṛte himavatpṛṣṭhe vimānaśatasaṃkule /",
  "GP12skp031pu:1092": "abhavatsa tu kālena śailaputryāḥ svayaṃvaraḥ // SkP_13.1 //",
  "GP12skp031pu:1093": "atha parvatarājo 'sau himavāndhyānakovidaḥ /",
  "GP12skp031pu:1094": "duhiturdevadevena jñātvā tadabhimantritam // SkP_13.2 //",
  "GP12skp031pu:1095": "jānannapi mahāśailaḥ samācārakriyepsayā /",
  "GP12skp031pu:1096": "svayaṃvaraṃ tato devyāḥ sarvalokeṣvaghoṣayat // SkP_13.3 //",
  "GP12skp031pu:1097": "devadānavasiddhānāṃ sarvalokanivāsinām /",
  "GP12skp031pu:1098": "vṛṇuyātparameśānaṃ samakṣaṃ yena me sutā // SkP_13.4 //",
  "GP12skp031pu:1099": "tadeva sukṛtaṃ ślāghyaṃ mamābhyudayasaṃmatam /",
  "GP12skp031pu:1100": "iti saṃcintya śailendraḥ kṛtvā hṛdi maheśvaram // SkP_13.5 //",
  "GP12skp031pu:1101": "ābrahmakeṣu lokeṣu devyāḥ śailendrasattamaḥ /",
  "GP12skp031pu:1102": "kṛtvā ratnākulaṃ deśaṃ svayaṃvaramacīkarat // SkP_13.6 //",
  "GP12skp031pu:1103": "athaivamāghoṣitamātra eva svayaṃvare vyāsa mahīdhraputryāḥ /",
  "GP12skp031pu:1104": "devādayaḥ sarvajagannivāsāḥ samāyayurdivyagṛhītaveṣāḥ // SkP_13.7 //",
  "GP12skp031pu:1105": "praphullapadmāsanasaṃniviṣṭaḥ siddhairvṛto yogibhiraprameyaiḥ /",
  "GP12skp031pu:1106": "vijñāpitastena mahīdhrarājñā pitāmahastatra samājagāma // SkP_13.8 //",
  "GP12skp031pu:1107": "akṣṇāṃ sahasraṃ surarāṭ sa bibhrad divyāṅgahārasragudāttarūpaḥ /",
  "GP12skp031pu:1108": "airāvataṃ sarvagajendramukhyaṃ sravanmadāsārakṛtapravāham /",
  "GP12skp031pu:1109": "āruhya sarvāmararāṭ sa vajraṃ bibhratsamāgātpurataḥ surāṇām // SkP_13.9 //",
  "GP12skp031pu:1110": "tejaḥpratāpādhikadivyarūpaḥ prodbhāsayansarvadiśo vivasvān /",
  "GP12skp031pu:1111": "haimaṃ vimānaṃ sacalatpatākam āruhya āgāttvaritaṃ javena // SkP_13.10 //",
  "GP12skp031pu:1112": "maṇipradīptojjvalakuṇḍalaśca vahnyarkatejaḥpratime vimāne /",
  "GP12skp031pu:1113": "samabhyagātkaśyapaviprasūnur āditya āgādbhaganāmadhārī // SkP_13.11 //",
  "GP12skp031pu:1114": "pīnāṅgayaṣṭiḥ sukṛtāṅgahāras tejobalājñāsadṛśaprabhāvaḥ /",
  "GP12skp031pu:1115": "daṇḍaṃ samādāya kṛtānta āgād āruhya bhīmaṃ mahiṣaṃ javena // SkP_13.12 //",
  "GP12skp031pu:1116": "mahāmahīdhrocchrayapīnagātraḥ svarṇādiratnācitacāruveṣaḥ /",
  "GP12skp031pu:1117": "samīraṇaḥ sarvajagadvibhartā vimānamāruhya samabhyagāddhi // SkP_13.13 //",
  "GP12skp031pu:1118": "saṃtāpayansarvasurāsureśāṃs tejodhikastejasi saṃniviśya /",
  "GP12skp031pu:1119": "vahniḥ samabhyetya surendramadhye jvalanpratasthau varaveṣadhārī // SkP_13.14 //",
  "GP12skp031pu:1120": "nānāmaṇiprajvalitāṅgayaṣṭir jagaccarandivyavimānamagryam /",
  "GP12skp031pu:1121": "āruhya sarvadraviṇādhipeśaḥ sa rājarājastvarito 'bhyagācca // SkP_13.15 //",
  "GP12skp031pu:1122": "āpyāyayansarvasurāsureśān kāntyā ca veṣeṇa ca cārurūpaḥ /",
  "GP12skp031pu:1123": "jvalanmahāratnavicitrarūpaṃ vimānamāruhya śaśī samāgāt // SkP_13.16 //",
  "GP12skp031pu:1124": "śyāmāṅgayaṣṭiḥ suvicitraveṣaḥ sarvasragābaddhasugandhamālī /",
  "GP12skp031pu:1125": "tārkṣyaṃ samāruhya mahīdhrakalpaṃ gadādharo 'sau tvaritaṃ sametaḥ // SkP_13.17 //",
  "GP12skp031pu:1126": "tathāśvinau devabhiṣagvarau tu ekaṃ vimānaṃ tvarayābhiruhya /",
  "GP12skp031pu:1127": "manoharāvujjvalacāruveṣāv ājagmaturdevasadaḥ suvīrau // SkP_13.18 //",
  "GP12skp031pu:1128": "śeṣaḥ sahasraṃ sphuradagnivarṇaṃ bibhratsphaṭānāṃ jvalanārkatejāḥ /",
  "GP12skp031pu:1129": "sārdhaṃ sa nāgairaparairmahātmā vimānamāruhya samabhyagācca // SkP_13.19 //",
  "GP12skp031pu:1130": "diteḥ sutānāṃ ca mahāsurāṇāṃ vahnyarkaśakrānilatulyabhāsām /",
  "GP12skp031pu:1131": "varānurūpaṃ pravidhāya veṣaṃ vṛndaṃ samāgātpurataḥ surāṇām // SkP_13.20 //",
  "GP12skp031pu:1132": "gandharvarājaḥ sa ca cārurūpī divyaṅgamo divyavimānacārī /",
  "GP12skp031pu:1133": "gandharvasaṃghaiḥ sahito 'psarobhiḥ śakrājñayā tatra samājagāma // SkP_13.21 //",
  "GP12skp031pu:1134": "anye ca devāstridivaukaseśāḥ pṛthakpṛthakcārugṛhītaveṣāḥ /",
  "GP12skp031pu:1135": "ājagmurāruhya vimānapṛṣṭhaṃ gandharvayakṣoragakiṃnarāśca // SkP_13.22 //",
  "GP12skp031pu:1136": "śacīpatistatra surendramadhye rājādhikārādhikalakṣyamūrtiḥ /",
  "GP12skp031pu:1137": "ājñābalaiśvaryakṛtapramoho vṛthādhikaṃ yatnamupācakāra // SkP_13.23 //",
  "GP12skp031pu:1138": "hetustrilokasya jagatprasūter mātā ca teṣāṃ sasurāsurāṇām /",
  "GP12skp031pu:1139": "patnī ca śambhoḥ puruṣasya dhāmno gītā purāṇe prakṛtiḥ parārthā /",
  "GP12skp031pu:1140": "dakṣasya kopāddhimavadgṛhaṃ sā kāryārthamāgātparameśapatnī // SkP_13.24 //",
  "GP12skp031pu:1141": "evaṃ yatastāṃ na viduḥ sureśā mohastatastānpara āviveśa /",
  "GP12skp031pu:1142": "varārthamājagmurato vimūḍhā īśena yasmādvṛḍitāḥ kṛtāste // SkP_13.25 //",
  "GP12skp031pu:1143": "tataḥ pranṛttābhirathāpsarobhir gandharvasaṃghaiśca sugītaśabdaiḥ /",
  "GP12skp031pu:1144": "sthitaiśca nānāvidharūpaveṣair devāsurāditridivaukasaṃghaiḥ // SkP_13.26 //",
  "GP12skp031pu:1145": "vimānapṛṣṭhe maṇihemacitre sthitā calaccāmaravījitāṅgī /",
  "GP12skp031pu:1146": "sarvartupuṣpāṃ susugandhamālāṃ pragṛhya devī prasabhaṃ pratasthe // SkP_13.27 //",
  "GP12skp031pu:1147": "sanatkumāra uvāca",
  "GP12skp031pu:1148": "mālāṃ pragṛhya devyāṃ tu sthitāyāṃ devasaṃsadi /",
  "GP12skp031pu:1149": "śakrādyairāgatairdevaiḥ svayaṃvaramupāgataiḥ // SkP_13.28 //",
  "GP12skp031pu:1150": "devyā jijñāsayā śambhur bhūtvā pañcaśikhaḥ śiśuḥ /",
  "GP12skp031pu:1151": "utsaṅgatalasaṃsupto babhūva sahasā vibhuḥ // SkP_13.29 //",
  "GP12skp031pu:1152": "akasmādatha taṃ devī śiśuṃ pañcaśikhaṃ sthitam /",
  "GP12skp031pu:1153": "jñātvā yogasamādhānāj jahṛṣe prītisaṃyutā // SkP_13.30 //",
  "GP12skp031pu:1154": "atha sā śuddhasaṃkalpā kāṅkṣitaprāptasatphalā /",
  "GP12skp031pu:1155": "nirvṛteva tadā tasthau kṛtvā hṛdi tameva tu // SkP_13.31 //",
  "GP12skp031pu:1156": "tato dṛṣṭvā śiśuṃ devā devyā utsaṅgavartinam /",
  "GP12skp031pu:1157": "ko 'yamatreti saṃmantrya cukrudhurbhṛśamārditāḥ // SkP_13.32 //",
  "GP12skp031pu:1158": "vajramākārayattasya bāhumutkṣipya vṛtrahā /",
  "GP12skp031pu:1159": "sa bāhurutthitastasya tathaiva samatiṣṭhata // SkP_13.33 //",
  "GP12skp031pu:1160": "stambhitaḥ śiśurūpeṇa devadevena śambhunā /",
  "GP12skp031pu:1161": "vajraṃ kṣeptuṃ na śaśāka bāhuṃ cālayituṃ na ca // SkP_13.34 //",
  "GP12skp031pu:1162": "bhago nāma tato deva ādityaḥ kāśyapo balī /",
  "GP12skp031pu:1163": "utkṣipya muśalaṃ dīptaṃ kṣeptumaicchadvimohitaḥ /",
  "GP12skp031pu:1164": "tasyāpi bhagavānbāhuṃ tathaivāstambhayattadā // SkP_13.35 //",
  "GP12skp031pu:1165": "śiraḥ prakampayanviṣṇuḥ sakrodhastamavaikṣata /",
  "GP12skp031pu:1166": "tasyāpi śiraso devaḥ khālityaṃ pracakāra ha // SkP_13.36 //",
  "GP12skp031pu:1167": "pūṣā dantāndaśandantaiḥ śarvamaikṣata mohitaḥ /",
  "GP12skp031pu:1168": "tasyāpi daśanāḥ petur dṛṣṭamātrasya śambhunā // SkP_13.37 //",
  "GP12skp031pu:1169": "yamasya stambhito daṇḍas tejo vahneḥ śaśeḥ prabhā /",
  "GP12skp031pu:1170": "balaṃ vāyostathānyeṣāṃ tasminsarvadivaukasām /",
  "GP12skp031pu:1171": "balaṃ tejaśca yogaṃ ca tathaivāstambhayadvibhuḥ // SkP_13.38 //",
  "GP12skp031pu:1172": "atha teṣu sthiteṣvevaṃ manyumatsu sureṣu tu /",
  "GP12skp031pu:1173": "brahmā paramasaṃvigno dhyānamāsthāya sādaram /",
  "GP12skp031pu:1174": "bubudhe devadeveśam umotsaṅgasamāsthitam // SkP_13.39 //",
  "GP12skp031pu:1175": "sa buddhvā parameśānaṃ śīghramutthāya sādaram /",
  "GP12skp031pu:1176": "vavande caraṇau śambhor astuvacca pitāmahaḥ /",
  "GP12skp031pu:1177": "paurāṇaiḥ sāmasaṃgītaiḥ puṇyākhyairguhyanāmabhiḥ // SkP_13.40 //",
  "GP12skp031pu:1178": "ajastvamamaro deva sraṣṭā hartā vibhuḥ paraḥ /",
  "GP12skp031pu:1179": "pradhānapuruṣastattvaṃ brahma dhyeyaṃ tadakṣayam // SkP_13.41 //",
  "GP12skp031pu:1180": "amṛtaṃ paramātmā ca īśvaraḥ kāraṇaṃ mahat /",
  "GP12skp031pu:1181": "brahmakṛtprakṛteḥ sraṣṭā sarvasṛkparameśvaraḥ // SkP_13.42 //",
  "GP12skp031pu:1182": "iyaṃ ca prakṛtirdevī sadā te sṛṣṭikāraṇam /",
  "GP12skp031pu:1183": "patnīrūpaṃ samāsthāya jagatkāraṇamāgatā // SkP_13.43 //",
  "GP12skp031pu:1184": "namastubhyaṃ sadeśāna devyāścaiva sadā namaḥ /",
  "GP12skp031pu:1185": "prasādāttava deveśa niyogācca mayā prajāḥ // SkP_13.44 //",
  "GP12skp031pu:1186": "devādyāsta ime sṛṣṭā mūḍhāstvadyogamohitāḥ /",
  "GP12skp031pu:1187": "kuru prasādameteṣāṃ yathāpūrvaṃ bhavantvime // SkP_13.45 //",
  "GP12skp031pu:1188": "tata evaṃ tadā brahmā vijñāpya parameśvaram /",
  "GP12skp031pu:1189": "stambhitānsarvadevāṃstān idamāha mahādyutiḥ // SkP_13.46 //",
  "GP12skp031pu:1190": "mūḍhāḥ stha devatāḥ sarve nainaṃ budhyata śaṃkaram /",
  "GP12skp031pu:1191": "devadevamihāyātaṃ mamaivotpattikāraṇam // SkP_13.47 //",
  "GP12skp031pu:1192": "ayaṃ rudro mahādevaḥ śarvo bhīmaḥ kapardimān /",
  "GP12skp031pu:1193": "ugra īśāna ātmā ca ajaḥ śaṃkara eva ca // SkP_13.48 //",
  "GP12skp031pu:1194": "devadevaḥ paraṃ dhāma īśaḥ paśupatiḥ patiḥ /",
  "GP12skp031pu:1195": "jagatsraṣṭā jagaddhartā jagatsaṃsthitikāraṇam // SkP_13.49 //",
  "GP12skp031pu:1196": "gacchadhvaṃ śaraṇaṃ śīghram evamevāmareśvarāḥ /",
  "GP12skp031pu:1197": "sārdhaṃ mayaiva deveśaṃ paramātmānamavyayam // SkP_13.50 //",
  "GP12skp031pu:1198": "tataste stambhitāḥ sarve tathaiva tridivaukasaḥ /",
  "GP12skp031pu:1199": "praṇemurmanasā śarvaṃ bhāvaśuddhena cetasā // SkP_13.51 //",
  "GP12skp031pu:1200": "atha teṣāṃ prasanno 'bhūd devadevo maheśvaraḥ /",
  "GP12skp031pu:1201": "yathāpūrvaṃ cakārāśu devatānāṃ tanūstadā // SkP_13.52 //",
  "GP12skp031pu:1202": "tata evaṃ pravṛtte tu sarvadevanivāraṇe /",
  "GP12skp031pu:1203": "vapuścakāra deveśas tryakṣaṃ paramamadbhutam /",
  "GP12skp031pu:1204": "tejasā yasya devāste cakṣuraprārthayanvibhum // SkP_13.53 //",
  "GP12skp031pu:1205": "tebhyaḥ paramakaṃ cakṣuḥ svavapurdṛṣṭiśaktimat /",
  "GP12skp031pu:1206": "prādātparamadeveśaḥ apaśyaṃste tadā prabhum // SkP_13.54 //",
  "GP12skp031pu:1207": "te dṛṣṭvā parameśānaṃ tṛtīyekṣaṇadhāriṇam /",
  "GP12skp031pu:1208": "brahmādyā nemire tūrṇaṃ sarva eva sureśvarāḥ // SkP_13.55 //",
  "GP12skp031pu:1209": "tasya devī tadā hṛṣṭā samakṣaṃ tridivaukasām /",
  "GP12skp031pu:1210": "pādayoḥ sthāpayāmāsa sragmālāmamitadyuteḥ // SkP_13.56 //",
  "GP12skp031pu:1211": "sādhu sādhviti samprocya devatāste punarvibhum /",
  "GP12skp031pu:1212": "saha devyā namaścakruḥ śirobhirbhūtalāśritaiḥ // SkP_13.57 //",
  "GP12skp031pu:1213": "athāsminnantare vyāsa brahmā lokapitāmahaḥ /",
  "GP12skp031pu:1214": "himavantaṃ mahāśailam idamāha mahādyutiḥ // SkP_13.58 //",
  "GP12skp031pu:1215": "ślāghyaḥ pūjyaśca vandyaśca sarveṣāṃ nastvamadya hi /",
  "GP12skp031pu:1216": "śarveṇa saha sambandho yasya te 'bhūdayaṃ mahān /",
  "GP12skp031pu:1217": "kriyatāṃ cāśu udvāhaḥ kimarthaṃ sthīyate param // SkP_13.59 //",
  "GP12skp031pu:1218": "tataḥ praṇamya himavāṃs taṃ devaṃ pratyabhāṣata /",
  "GP12skp031pu:1219": "tvameva kāraṇaṃ deva yena śarvādayaṃ mama // SkP_13.60 //",
  "GP12skp031pu:1220": "prasādaḥ sahasotpanno hetuścāpi tvameva hi /",
  "GP12skp031pu:1221": "udvāhaṃ tu yathā yādṛk tadvidhatsva pitāmaha // SkP_13.61 //",
  "GP12skp031pu:1222": "tata evaṃ vacaḥ śrutvā girirājñaḥ pitāmahaḥ /",
  "GP12skp031pu:1223": "udvāhaḥ kriyatāṃ deva iti devamuvāca ha /",
  "GP12skp031pu:1224": "tamāha śaṃkaro devaṃ yatheṣṭamiti lokapaḥ // SkP_13.62 //",
  "GP12skp031pu:1225": "tatkṣaṇācca tato vyāsa brahmaṇā kalpitaṃ puram /",
  "GP12skp031pu:1226": "udvāhārthaṃ maheśasya nānāratnopaśobhitam // SkP_13.63 //",
  "GP12skp031pu:1227": "ratnāni maṇayaścitrā hema mauktikameva ca /",
  "GP12skp031pu:1228": "mūrtimanta upāgamya alaṃcakruḥ purottamam // SkP_13.64 //",
  "GP12skp031pu:1229": "citrā mārakatī bhūmiḥ sauvarṇastambhaśobhitā /",
  "GP12skp031pu:1230": "bhāsvatsphaṭikabhittībhir muktāhārapralambitā // SkP_13.65 //",
  "GP12skp031pu:1231": "tasmiñchivapure ramye udvāhārthaṃ vinirmite /",
  "GP12skp031pu:1232": "śuśubhe devadevasya maheśasya mahātmanaḥ // SkP_13.66 //",
  "GP12skp031pu:1233": "somādityau samaṃ tatra bhāsayantau mahāmaṇī /",
  "GP12skp031pu:1234": "saurabheyaṃ manoramyaṃ gandhamāghrāya mārutaḥ /",
  "GP12skp031pu:1235": "pravavau sukhasaṃsparśa īśe bhaktiṃ prasādayan // SkP_13.67 //",
  "GP12skp031pu:1236": "samudrāstatra catvāraḥ śakrādyāśca surottamāḥ /",
  "GP12skp031pu:1237": "devanadyo mahānadyaḥ siddhā munaya eva ca // SkP_13.68 //",
  "GP12skp031pu:1238": "gandharvāpsarasaḥ sarve nāgā yakṣāḥ sarākṣasāḥ /",
  "GP12skp031pu:1239": "guhyakāḥ khecarāścānye kiṃnarā devacāraṇāḥ // SkP_13.69 //",
  "GP12skp031pu:1240": "tumbururnārado hāhā hūhū caiva tu sāmagāḥ /",
  "GP12skp031pu:1241": "ratnānyādāya vādyāṃśca tatrājagmustadā puram // SkP_13.70 //",
  "GP12skp031pu:1242": "ṛṣayaḥ kṛtsnaśastatra vedagītāṃstapodhanāḥ /",
  "GP12skp031pu:1243": "puṇyānvaivāhikānmantrāñ jepuḥ saṃhṛṣṭamānasāḥ // SkP_13.71 //",
  "GP12skp031pu:1244": "jagato mātaraḥ sarvā devakanyāśca kṛtsnaśaḥ /",
  "GP12skp031pu:1245": "gāyanti hṛṣitāḥ sarvā udvāhe parameṣṭhinaḥ // SkP_13.72 //",
  "GP12skp031pu:1246": "ṛtavaḥ ṣaṭ samaṃ tatra nānāgandhasukhāvahāḥ /",
  "GP12skp031pu:1247": "udvāhaḥ śaṃkarasyeti mūrtimanta upasthitāḥ // SkP_13.73 //",
  "GP12skp031pu:1248": "nīlajīmūtasaṃghātam andradhvānapraharṣitaiḥ /",
  "GP12skp031pu:1249": "kekāyamānaiḥ śikhibhir nṛtyamānaiśca sarvaśaḥ // SkP_13.74 //",
  "GP12skp031pu:1250": "vilolapiṅgalaspaṣṭa- vidyullekhāvabhāsitā /",
  "GP12skp031pu:1251": "kumudāpītaśuklābhir balākābhiśca śobhitā // SkP_13.75 //",
  "GP12skp031pu:1252": "pratyagrasaṃjātaśilīndhrakandalā latādrumābhyudgatacārupallavā /",
  "GP12skp031pu:1253": "śubhāmbudhārāpraṇayaprabodhitair madālasairbhekagaṇaiśca nāditā // SkP_13.76 //",
  "GP12skp031pu:1254": "priyeṣu mānonnatamānasānāṃ suniścitānāmapi kāminīnām /",
  "GP12skp031pu:1255": "mayūrakekābhirutaiḥ kṣaṇena manoharairmānavibhaṅgakartrī // SkP_13.77 //",
  "GP12skp031pu:1256": "tathā trivarṇojjvalacārumūrtinā śaśāṅkalekhākuṭilena sarvataḥ /",
  "GP12skp031pu:1257": "payodasaṃghātasamīpavartinā mahendracāpena bhṛśaṃ virājitā // SkP_13.78 //",
  "GP12skp031pu:1258": "vicitrapuṣpasparśātsugandhibhir ghanāmbusamparkatayā suśītalaiḥ /",
  "GP12skp031pu:1259": "vikampayantī pavanairmanoharaiḥ surāṅganānāmalakāvalīḥ śubhāḥ // SkP_13.79 //",
  "GP12skp031pu:1260": "garjatpayodasthagitendubimbā navāmbusekodgatacārudūrvā /",
  "GP12skp031pu:1261": "nirīkṣitā sādaramutsukābhir niśvāsadhūmraṃ pathikāṅganābhiḥ // SkP_13.80 //",
  "GP12skp031pu:1262": "haṃsanūpuraśabdāḍhyā samunnatapayodharā /",
  "GP12skp031pu:1263": "caladvidyullatākāñcī spaṣṭapadmavilocanā // SkP_13.81 //",
  "GP12skp031pu:1264": "asitajaladavṛndadh vānavitrastahaṃsā vimalasaliladhārāpātanamrotpalāgrā /",
  "GP12skp031pu:1265": "surabhikusumareṇukḷptasarvāṅgaśobhā giriduhitṛvivāhe prāvṛḍāgādvibhūtyai // SkP_13.82 //",
  "GP12skp031pu:1266": "meghakañcukanirmuktā padmakośodgatastanī /",
  "GP12skp031pu:1267": "haṃsanūpuranirhrādā sarvaramyadigantarā // SkP_13.83 //",
  "GP12skp031pu:1268": "vistīrṇapulinaśroṇī kūjatsārasamekhalā /",
  "GP12skp031pu:1269": "praphullendīvarābhoga- vilocanamanoharā // SkP_13.84 //",
  "GP12skp031pu:1270": "pakvabimbādharapuṭā kundadantaprahāsinī /",
  "GP12skp031pu:1271": "navaśyāmālatāśyāma- romarājīpariṣkṛtā // SkP_13.85 //",
  "GP12skp031pu:1272": "candrāṃśuhāravaryeṇa saudhoraḥsthalasarpiṇā /",
  "GP12skp031pu:1273": "prahlādayantī cetāṃsi sarveṣāṃ tridivaukasām // SkP_13.86 //",
  "GP12skp031pu:1274": "samadālikulodgīta- madhurasvarabhāṣiṇī /",
  "GP12skp031pu:1275": "calatkumudasaṃghāta- cārukuṇḍalaśobhinī // SkP_13.87 //",
  "GP12skp031pu:1276": "raktāśokāgraśākhottha- pallavāṅgulidhāriṇī /",
  "GP12skp031pu:1277": "tatpuṣpasaṃcayamayair vāsobhiḥ samalaṃkṛtā // SkP_13.88 //",
  "GP12skp031pu:1278": "raktotpalāgracaraṇā jātīpuṣpanakhāvalī /",
  "GP12skp031pu:1279": "kadalīstambhacārūruḥ śaśāṅkavadanā tathā // SkP_13.89 //",
  "GP12skp031pu:1280": "padmakiñjalkasampṛkta- pavanāgrakaraiḥ surān /",
  "GP12skp031pu:1281": "premṇā spṛśantī kānteva śaradāgānmanoramā // SkP_13.90 //",
  "GP12skp031pu:1282": "nirmuktāsitameghakañcukapuṭā pūrṇendubimbānanā nīlāmbhojavilocanāravindamukulaprodbhinnacārustanī /",
  "GP12skp031pu:1283": "nānāpuṣparajaḥsugandhipavanaprahlādanī cetasāṃ tatrāgātkalahaṃsanūpuraravā devyā vivāhe śarat // SkP_13.91 //",
  "GP12skp031pu:1284": "atyarthaśītalāmbhobhiḥ plāvayantau gireḥ śilāḥ /",
  "GP12skp031pu:1285": "ṛtū śiśirahemantāv ājagmaturatidyutī // SkP_13.92 //",
  "GP12skp031pu:1286": "tābhyāmṛtubhyāṃ prāptābhyāṃ himavānsa nagottamaḥ /",
  "GP12skp031pu:1287": "prāleyacūrṇavarṣibhyāṃ kṣipraṃ raupya ivābabhau // SkP_13.93 //",
  "GP12skp031pu:1288": "tena prāleyavarṣeṇa ghanena sa himācalaḥ /",
  "GP12skp031pu:1289": "agādhena tadā reje kṣīroda iva sāgaraḥ // SkP_13.94 //",
  "GP12skp031pu:1290": "himasthāneṣu himavān nāśayāmāsa pādapān /",
  "GP12skp031pu:1291": "sādhūpacārānsahasā kṛtārtha iva durjanaḥ // SkP_13.95 //",
  "GP12skp031pu:1292": "prāleyapaṭalacchannaiḥ śṛṅgaiḥ sa śuśubhe nagaḥ /",
  "GP12skp031pu:1293": "chatrairiva mahābhogaiḥ pāṇḍaraiḥ pṛthivīpatiḥ // SkP_13.96 //",
  "GP12skp031pu:1294": "pāṇḍarāṇi viśālāni śrīmanti subhagāni ca /",
  "GP12skp031pu:1295": "tuṅgāni cādriśṛṅgāṇi saudhānīva cakāśire // SkP_13.97 //",
  "GP12skp031pu:1296": "tasyācalendrasya darīṣvatīva vicitrasāraṅgakulākulāsu /",
  "GP12skp031pu:1297": "prāleyadhārāḥ śaśipādagaurā gokṣīradhārā iva saṃnipetuḥ // SkP_13.98 //",
  "GP12skp031pu:1298": "bahukusumarajobhirutkarāṅgā himakaṇasaṅgasuśītalāḥ samīrāḥ /",
  "GP12skp031pu:1299": "vavuramaragaṇeśvarāmbarāṇi pratanutamāni śanairvikampayantaḥ // SkP_13.99 //",
  "GP12skp031pu:1300": "nirdhūtarūkṣānilaśītadoṣaḥ prodbhinnacūtāṅkurakarṇapūraḥ /",
  "GP12skp031pu:1301": "vasantakālaśca tamadriputrī- sevārthamāgāddhimavantamāśu // SkP_13.100 //",
  "GP12skp031pu:1302": "tasminnṛtāvadrisutāvivāha- siṣevayā taṃ girimabhyupete /",
  "GP12skp031pu:1303": "prādurbabhūvuḥ kusumāvataṃsāḥ samantataḥ pādapagulmaṣaṇḍāḥ // SkP_13.101 //",
  "GP12skp031pu:1304": "vavuḥ sugandhāḥ subhagāḥ suśītā vicitrapuṣpāgrarajotkarāṅgāḥ /",
  "GP12skp031pu:1305": "manobhavodrekakarāḥ surāṇāṃ surāṅganānāṃ ca muhuḥ samīrāḥ // SkP_13.102 //",
  "GP12skp031pu:1306": "svacchāmbupūrṇāśca tathā nalinyaḥ padmotpalānāṃ mukulairupetāḥ /",
  "GP12skp031pu:1307": "īṣatsamudbhinnapayodharāgrā nāryo yathā ramyatamā babhūvuḥ // SkP_13.103 //",
  "GP12skp031pu:1308": "ṛtoḥ svabhāvācca madodbhavācca phullāsu śākhāsu nilīnapakṣāḥ /",
  "GP12skp031pu:1309": "cetobhirāmaṃ tridaśāṅganānāṃ puṃskokilāścātikalaṃ vineduḥ // SkP_13.104 //",
  "GP12skp031pu:1310": "nātyuṣṇaśītāni saraḥpayāṃsi kiñjalkacūrṇaiḥ kapilīkṛtāni /",
  "GP12skp031pu:1311": "cakrāhvayugmairupanāditāni papuḥ prahṛṣṭāḥ suradantimukhyāḥ // SkP_13.105 //",
  "GP12skp031pu:1312": "priyaṅgūścūtataravaś cūtāṃścāpi priyaṅgavaḥ /",
  "GP12skp031pu:1313": "tarjayanta ivānyonyaṃ mañjarībhiścakāśire // SkP_13.106 //",
  "GP12skp031pu:1314": "himaśukleṣu śṛṅgeṣu tilakāḥ kusumotkarāḥ /",
  "GP12skp031pu:1315": "śuśubhuḥ kāryamuddiśya vṛddhā iva samāgatāḥ // SkP_13.107 //",
  "GP12skp031pu:1316": "phullāśokalatāstatra rejire śālasaṃśritāḥ /",
  "GP12skp031pu:1317": "kāminya iva kāntānāṃ kaṇṭhālambitamūrtayaḥ // SkP_13.108 //",
  "GP12skp031pu:1318": "samadālikulodgīta- latākusumasaṃcayāḥ /",
  "GP12skp031pu:1319": "parasparaṃ hi mālatyo bhāṣantya iva rejire // SkP_13.109 //",
  "GP12skp031pu:1320": "nīlāni nīlāmburuhaiḥ payāṃsi gaurāṇi gauraiśca sanāladaṇḍaiḥ /",
  "GP12skp031pu:1321": "raktaiśca raktāni bhṛśaṃ kṛtāni mattadvirephārdhavidaṣṭapatraiḥ // SkP_13.110 //",
  "GP12skp031pu:1322": "haimāni vistīrṇajaleṣu keṣucin nirantaraṃ mārakatāni keṣucit /",
  "GP12skp031pu:1323": "vaidūryanālāni saraḥsu keṣucit prajajñire padmavanāni sarvataḥ // SkP_13.111 //",
  "GP12skp031pu:1324": "vāpyastatrābhavanramyāḥ kamalotpalabhūṣitāḥ /",
  "GP12skp031pu:1325": "nānāvihagasaṃghuṣṭā hemasopānapaṅktayaḥ // SkP_13.112 //",
  "GP12skp031pu:1326": "śṛṅgāṇi tasya tu gireḥ karṇikāraiḥ supuṣpitaiḥ /",
  "GP12skp031pu:1327": "samucchritānyaviralair haimānīva babhurmune // SkP_13.113 //",
  "GP12skp031pu:1328": "īṣadudbhinnakusumaiḥ pāṭalaiścāpi pāṭalāḥ /",
  "GP12skp031pu:1329": "sambabhūvurdiśaḥ sarvāḥ pavanākampimūrtibhiḥ // SkP_13.114 //",
  "GP12skp031pu:1330": "kṛṣṇāñjanādriśṛṅgābhā nīlāśokamahīruhāḥ /",
  "GP12skp031pu:1331": "girau vavṛdhire phullāḥ spardhayeva parasparam // SkP_13.115 //",
  "GP12skp031pu:1332": "cīruvākavighuṣṭāni kiṃśukānāṃ vanāni ca /",
  "GP12skp031pu:1333": "parvatasya nitambeṣu sarveṣvevābhijajñire // SkP_13.116 //",
  "GP12skp031pu:1334": "tamālagulmaistasyāsīc chobhā himavatastadā /",
  "GP12skp031pu:1335": "nīlajīmūtasaṃghātair nilīnairiva sandhiṣu // SkP_13.117 //",
  "GP12skp031pu:1336": "nikāmapuṣpaiḥ suviśālaśākhaiḥ samucchritaiścampakapādapaiśca /",
  "GP12skp031pu:1337": "pramattapuṃskokilasampralāpair himācalo 'tīva tadā rarāja // SkP_13.118 //",
  "GP12skp031pu:1338": "śrutvā śabdaṃ ṛtumadakalaṃ sarvataḥ kokilānāṃ cañcatpakṣāḥ sumadhurarutaṃ nīlakaṇṭhā vineduḥ /",
  "GP12skp031pu:1339": "teṣāṃ śabdairupacitabalaḥ puṣpacāpeṣuhastaḥ sajjībhūtastridaśavanitā veddhumaṅgeṣvanaṅgaḥ // SkP_13.119 //",
  "GP12skp031pu:1340": "paṭusūryātapaścāpi prāyaḥ soṣṇajalāśayaḥ /",
  "GP12skp031pu:1341": "devīvivāhasevārthaṃ grīṣma āgāddhimācalam // SkP_13.120 //",
  "GP12skp031pu:1342": "sa cāpi tarubhistatra bahubhiḥ kusumotkaraiḥ /",
  "GP12skp031pu:1343": "śobhayāmāsa śṛṅgāṇi prāleyādreḥ samantataḥ // SkP_13.121 //",
  "GP12skp031pu:1344": "tasyāpi ca ṛtostatra vāyavaḥ sumanoharāḥ /",
  "GP12skp031pu:1345": "vavuḥ pāṭalavistīrṇa- kadambārjunagandhinaḥ // SkP_13.122 //",
  "GP12skp031pu:1346": "vāpyaḥ praphullapadmaughāḥ kesarāruṇamūrtayaḥ /",
  "GP12skp031pu:1347": "abhavaṃstaṭasaṃghuṣṭa- kalahaṃsakadambakāḥ // SkP_13.123 //",
  "GP12skp031pu:1348": "tathā kuravakāścāpi kusumāpāṇḍumūrtayaḥ /",
  "GP12skp031pu:1349": "sarveṣu jajñuḥ śṛṅgeṣu bhramarāvalisevitāḥ // SkP_13.124 //",
  "GP12skp031pu:1350": "bakulāśca nitambeṣu viśāleṣu mahībhṛtaḥ /",
  "GP12skp031pu:1351": "utsasarjurmanojñāni kusumāni samantataḥ // SkP_13.125 //",
  "GP12skp031pu:1352": "iti kusumavicitrasarvavṛkṣā vividhavihaṃgamanādaramyadeśāḥ /",
  "GP12skp031pu:1353": "himagiritanayāvivāhabhūtyai ṣaḍupayayurṛtavo munipravīra // SkP_13.126 //",
  "GP12skp031pu:1354": "tata evaṃ pravṛtte tu sarvabhūtasamāgame /",
  "GP12skp031pu:1355": "nānāvādyaśatākīrṇe brahmā mama pitā svayam // SkP_13.127 //",
  "GP12skp031pu:1356": "śailaputrīmalaṃkṛtya yogyābharaṇasampadā /",
  "GP12skp031pu:1357": "puraṃ praveśayāmāsa svayamādāya lokadhṛk // SkP_13.128 //",
  "GP12skp031pu:1358": "tatastu punareveśaṃ brahmā vyajñāpayadvibhum /",
  "GP12skp031pu:1359": "havirjuhomi vahnau tu upādhyāyapade sthitaḥ /",
  "GP12skp031pu:1360": "dadāsi mahyaṃ yadyājñāṃ kartavyo 'yaṃ kriyāvidhiḥ // SkP_13.129 //",
  "GP12skp031pu:1361": "tamāha śaṃkaro devaṃ devadevo jagatpatiḥ /",
  "GP12skp031pu:1362": "yadyadiṣṭaṃ sureśāna tatkuruṣva yathepsitam /",
  "GP12skp031pu:1363": "kartāsmi vacanaṃ sarvaṃ brahmaṃstava jagadvibho // SkP_13.130 //",
  "GP12skp031pu:1364": "tataḥ praṇamya hṛṣṭātmā brahmā lokapitāmahaḥ /",
  "GP12skp031pu:1365": "hastaṃ devasya devyāśca yogabandhe yuyoja ha // SkP_13.131 //",
  "GP12skp031pu:1366": "jvalanaṃ ca svayaṃ kṛtvā kṛtāñjalimupasthitaṃ /",
  "GP12skp031pu:1367": "śrutigītairmahāmantrair mūrtimadbhirupasthitaiḥ // SkP_13.132 //",
  "GP12skp031pu:1368": "yathoktavidhinā hutvā sarpistadamṛtaṃ ca hi /",
  "GP12skp031pu:1369": "triśca taṃ jvalanaṃ devaṃ kārayitvā pradakṣiṇam // SkP_13.133 //",
  "GP12skp031pu:1370": "muktvā hastasamāyogaṃ sahitaḥ sarvadevataiḥ /",
  "GP12skp031pu:1371": "sutaiśca mānasaiḥ sarvaiḥ prahṛṣṭenāntarātmanā /",
  "GP12skp031pu:1372": "vṛtte udvāhakāle tu praṇanāma vṛṣadhvajam // SkP_13.134 //",
  "GP12skp031pu:1373": "yogenaiva tayorvyāsa tadomāparameśayoḥ /",
  "GP12skp031pu:1374": "udvāhaḥ sa paro vṛtto yaṃ devā na viduḥ kvacit // SkP_13.135 //",
  "GP12skp031pu:1375": "iti te sarvamākhyātaṃ svayaṃvaramidaṃ śubham /",
  "GP12skp031pu:1376": "udvāhaścaiva devasya śṛṇvataḥ paramādbhutam // SkP_13.136 //",
  "GP12skp031pu:1377": "iti skandapurāṇe nāma trayodaśo 'dhyāyaḥ",
  "GP12skp031pu:1378": "____________________________________________________________________________",
  "GP12skp031pu:1379": "Skandapurana 14",
  "GP12skp031pu:1380": "sanatkumāra uvāca",
  "GP12skp031pu:1381": "atha vṛtte vivāhe tu bhavasyāmitatejasaḥ /",
  "GP12skp031pu:1382": "praharṣamatulaṃ gatvā devāḥ sahapitāmahāḥ /",
  "GP12skp031pu:1383": "tuṣṭuvurvāgbhiriṣṭābhiḥ praṇamanto maheśvaram // SkP_14.1 //",
  "GP12skp031pu:1384": "namaḥ parvataliṅgāya parvateśāya vai namaḥ /",
  "GP12skp031pu:1385": "namaḥ pavanavegāya virūpāyājitāya ca // SkP_14.2 //",
  "GP12skp031pu:1386": "namaḥ kleśavināśāya dātre ca śubhasampadām /",
  "GP12skp031pu:1387": "namo nīlaśikhaṇḍāya ambikāpataye namaḥ // SkP_14.3 //",
  "GP12skp031pu:1388": "namaḥ pavanarūpāya śatarūpāya vai namaḥ /",
  "GP12skp031pu:1389": "namo bhairavarūpāya virūpanayanāya ca // SkP_14.4 //",
  "GP12skp031pu:1390": "namaḥ sahasranetrāya sahasracaraṇāya ca /",
  "GP12skp031pu:1391": "namo vedarahasyāya vedāṅgāya namo namaḥ // SkP_14.5 //",
  "GP12skp031pu:1392": "viṣṭambhanāya śakrasya bāhorvedāṅkurāya ca /",
  "GP12skp031pu:1393": "carācarādhipataye śamanāya namo namaḥ // SkP_14.6 //",
  "GP12skp031pu:1394": "salileśayaliṅgāya yugāntāyataliṅgine /",
  "GP12skp031pu:1395": "namaḥ kapālamālāya kapālasragmiṇe namaḥ // SkP_14.7 //",
  "GP12skp031pu:1396": "namaḥ kapālahastāya daṃṣṭriṇe gadine namaḥ /",
  "GP12skp031pu:1397": "namastrailokyavāhāya saptalokarathāya ca // SkP_14.8 //",
  "GP12skp031pu:1398": "namaḥ khaṭvāṅgahastāya pramathārtiharāya ca /",
  "GP12skp031pu:1399": "namo yajñaśirohartre kṛṣṇakeśāpahāriṇe // SkP_14.9 //",
  "GP12skp031pu:1400": "bhaganetranipātāya pūṣṇo dantaharāya ca /",
  "GP12skp031pu:1401": "namaḥ pinākaśūlāsi- khaḍgamudgaradhāriṇe // SkP_14.10 //",
  "GP12skp031pu:1402": "namo 'stu kālakālāya tṛtīyanayanāya ca /",
  "GP12skp031pu:1403": "antakāntakṛte caiva namaḥ parvatavāsine // SkP_14.11 //",
  "GP12skp031pu:1404": "suvarṇaretase caiva sarpakuṇḍaladhāriṇe /",
  "GP12skp031pu:1405": "vāḍvaleryoganāśāya yogināṃ gurave namaḥ // SkP_14.12 //",
  "GP12skp031pu:1406": "śaśāṅkādityanetrāya lalāṭanayanāya ca /",
  "GP12skp031pu:1407": "namaḥ śmaśānarataye śmaśānavaradāya ca // SkP_14.13 //",
  "GP12skp031pu:1408": "namo daivatanāthāya tryambakāya namo namaḥ /",
  "GP12skp031pu:1409": "aśanīśatahāsāya brahmaṇyāyājitāya ca // SkP_14.14 //",
  "GP12skp031pu:1410": "gṛhasthasādhave nityaṃ jaṭine brahmacāriṇe /",
  "GP12skp031pu:1411": "namo muṇḍārdhamuṇḍāya paśūnāṃ pataye namaḥ // SkP_14.15 //",
  "GP12skp031pu:1412": "salile tapyamānāya yogaiśvaryapradāya ca /",
  "GP12skp031pu:1413": "namaḥ śāntāya dāntāya pralayotpattikāriṇe // SkP_14.16 //",
  "GP12skp031pu:1414": "namo 'nugrahakartre ca sthitikartre namo namaḥ /",
  "GP12skp031pu:1415": "namo rudrāya vasave ādityāyāśvine namaḥ // SkP_14.17 //",
  "GP12skp031pu:1416": "namaḥ pitre 'tha sādhyāya viśvedevāya vai namaḥ /",
  "GP12skp031pu:1417": "namaḥ śarvāya sarvāya ugrāya varadāya ca // SkP_14.18 //",
  "GP12skp031pu:1418": "namo bhīmāya senānye paśūnāṃ pataye namaḥ /",
  "GP12skp031pu:1419": "śucaye rerihāṇāya sadyojātāya vai namaḥ // SkP_14.19 //",
  "GP12skp031pu:1420": "mahādevāya citrāya namaścitrarathāya ca /",
  "GP12skp031pu:1421": "pradhānāya prameyāya kāryāya karaṇāya ca // SkP_14.20 //",
  "GP12skp031pu:1422": "puruṣāya namaste 'stu puruṣecchākarāya ca /",
  "GP12skp031pu:1423": "namaḥ puruṣasaṃyoga- pradhānaguṇakāriṇe // SkP_14.21 //",
  "GP12skp031pu:1424": "pravartakāya prakṛteḥ puruṣasya ca sarvaśaḥ /",
  "GP12skp031pu:1425": "kṛtākṛtasya saṃvettre phalasaṃyogadāya ca // SkP_14.22 //",
  "GP12skp031pu:1426": "kālajñāya ca sarvatra namo niyamakāriṇe /",
  "GP12skp031pu:1427": "namo vaiṣamyakartre ca guṇānāṃ vṛttidāya ca // SkP_14.23 //",
  "GP12skp031pu:1428": "namaste devadeveśa namaste bhūtabhāvana /",
  "GP12skp031pu:1429": "śivaḥ saumyaḥ sukho draṣṭuṃ bhava somo hi naḥ prabho // SkP_14.24 //",
  "GP12skp031pu:1430": "sanatkumāra uvāca",
  "GP12skp031pu:1431": "evaṃ sa bhagavāndevo jagatpatirumāpatiḥ /",
  "GP12skp031pu:1432": "stūyamānaḥ suraiḥ sarvair amarānidamabravīt // SkP_14.25 //",
  "GP12skp031pu:1433": "draṣṭuṃ sukhaśca saumyaśca devānāmasmi bho surāḥ /",
  "GP12skp031pu:1434": "varaṃ brūta yatheṣṭaṃ ca dātāsmi vadatānaghāḥ // SkP_14.26 //",
  "GP12skp031pu:1435": "tataste praṇatāḥ sarve ūcuḥ sabrahmakāḥ surāḥ /",
  "GP12skp031pu:1436": "tavaiva bhagavanhaste vara eṣo 'vatiṣṭhatām /",
  "GP12skp031pu:1437": "yadā kāryaṃ tadā nastvaṃ dāsyase varamīpsitam // SkP_14.27 //",
  "GP12skp031pu:1438": "evamastviti tānuktvā visṛjya ca surānharaḥ /",
  "GP12skp031pu:1439": "lokāṃśca pramathaiḥ sārdhaṃ viveśa bhavanaṃ tataḥ // SkP_14.28 //",
  "GP12skp031pu:1440": "yastu harotsavamadbhutametaṃ gāyati daivataviprasamakṣam /",
  "GP12skp031pu:1441": "so 'pratirūpagaṇeśasamāno dehaviparyayametya sukhī syāt // SkP_14.29 //",
  "GP12skp031pu:1442": "sanatkumāra uvāca",
  "GP12skp031pu:1443": "pārāśarya stavaṃ hīdaṃ śṛṇuyādyaḥ paṭheta vā /",
  "GP12skp031pu:1444": "sa svargalokago devaiḥ pūjyate 'mararāḍiva // SkP_14.30 //",
  "GP12skp031pu:1445": "iti skandapurāṇe caturdaśamo 'dhyāyaḥ",
  "GP12skp031pu:1446": "____________________________________________________________________________",
  "GP12skp031pu:1447": "Skandapurana 15",
  "GP12skp031pu:1448": "sanatkumāra uvāca",
  "GP12skp031pu:1449": "praviṣṭe bhavanaṃ deve sūpaviṣṭe varāsane /",
  "GP12skp031pu:1450": "sa bahirmanmathaḥ krūro devaṃ veddhumanābhavat // SkP_15.1 //",
  "GP12skp031pu:1451": "tamanācārasaṃyuktaṃ durātmānaṃ kulādhamam /",
  "GP12skp031pu:1452": "lokānsarvāṃstāpayānaṃ sarveṣvakaruṇātmakam // SkP_15.2 //",
  "GP12skp031pu:1453": "ṛṣīṇāṃ vighnakartāraṃ niyamānāṃ vrataiḥ saha /",
  "GP12skp031pu:1454": "cakrāhvayasya rūpeṇa ratyā saha tamāgatam // SkP_15.3 //",
  "GP12skp031pu:1455": "athātatāyinaṃ vyāsa veddhukāmaṃ sureśvaram /",
  "GP12skp031pu:1456": "nayanena tṛtīyena sāvajñaṃ tamavaikṣata // SkP_15.4 //",
  "GP12skp031pu:1457": "tato 'sya netrajo vahnir jvālāmālāsahasravān /",
  "GP12skp031pu:1458": "saṃvṛtya ratibhartāram adahatsaparicchadam // SkP_15.5 //",
  "GP12skp031pu:1459": "sa dahyamānaḥ karuṇam ārto 'krośata visvaram /",
  "GP12skp031pu:1460": "prasādayaṃśca taṃ devaṃ papāta sa mahītale // SkP_15.6 //",
  "GP12skp031pu:1461": "āśu so 'gniparītāṅgo manmatho lokatāpanaḥ /",
  "GP12skp031pu:1462": "papāta bhasmasāccaiva kṣaṇena samapadyata // SkP_15.7 //",
  "GP12skp031pu:1463": "patnī tu karuṇaṃ tasya vilalāpa suduḥkhitā /",
  "GP12skp031pu:1464": "devaṃ devīṃ ca duḥkhārtā ayācatkaruṇāyatī // SkP_15.8 //",
  "GP12skp031pu:1465": "tasyāśca karuṇāṃ śrutvā devau tau karuṇātmakau /",
  "GP12skp031pu:1466": "ūcatustāṃ samālokya samāśvāsya ca duḥkhitām // SkP_15.9 //",
  "GP12skp031pu:1467": "dagdha eṣa dhruvaṃ bhadre nāsyotpattiriheṣyate /",
  "GP12skp031pu:1468": "aśarīro 'pi te kāle kāryaṃ sarvaṃ kariṣyati // SkP_15.10 //",
  "GP12skp031pu:1469": "yadā tu viṣṇurbhavitā vasudevasutaḥ śubhe /",
  "GP12skp031pu:1470": "tadā tasya suto 'yaṃ syāt patiste sa bhaviṣyati // SkP_15.11 //",
  "GP12skp031pu:1471": "sanatkumāra uvāca",
  "GP12skp031pu:1472": "tataḥ sā taṃ varaṃ labdhvā kāmapatnī śubhānanā /",
  "GP12skp031pu:1473": "jagāmeṣṭaṃ tadā deśaṃ prītiyuktā gataklamā // SkP_15.12 //",
  "GP12skp031pu:1474": "sanatkumāra uvāca",
  "GP12skp031pu:1475": "evaṃ dagdhvā sa kāmaṃ tu śaṃkaro mūḍhacetasam /",
  "GP12skp031pu:1476": "provāca himavatputrīṃ bhaktyā munivarasya ha // SkP_15.13 //",
  "GP12skp031pu:1477": "vasiṣṭho nāma viprendro māṃ kṛtvā hṛdi tapyate /",
  "GP12skp031pu:1478": "tasyāhaṃ varadānāya prayāsyāmi mahāvrate // SkP_15.14 //",
  "GP12skp031pu:1479": "evamuktvā sa devīṃ tu bhaktiprītyā tadā vibhuḥ /",
  "GP12skp031pu:1480": "jagāma tapyato 'bhyāśaṃ vasiṣṭhasya munervibhuḥ // SkP_15.15 //",
  "GP12skp031pu:1481": "tato munivaraśreṣṭhaṃ variṣṭhaṃ tapatāṃ varam /",
  "GP12skp031pu:1482": "vasiṣṭhamṛṣiśārdūlaṃ tapyamānaṃ paraṃ tapaḥ // SkP_15.16 //",
  "GP12skp031pu:1483": "pūrṇe varṣasahasre tu jvalamānamivānalam /",
  "GP12skp031pu:1484": "uvāca bhagavāngatvā brūhi kiṃ te dadāni te /",
  "GP12skp031pu:1485": "dadāmi divyaṃ cakṣuste paśya māṃ sagaṇaṃ dvija // SkP_15.17 //",
  "GP12skp031pu:1486": "dṛṣṭvā sa tu tamīśānaṃ praṇamya śirasā prabhum /",
  "GP12skp031pu:1487": "śirasyañjalimādhāya tuṣṭāva hṛṣitānanaḥ // SkP_15.18 //",
  "GP12skp031pu:1488": "vasiṣṭha uvāca",
  "GP12skp031pu:1489": "namaḥ kanakaliṅgāya vedaliṅgāya vai namaḥ /",
  "GP12skp031pu:1490": "namaḥ sahasraliṅgāya vahniliṅgāya vai namaḥ // SkP_15.19 //",
  "GP12skp031pu:1491": "namaḥ purāṇaliṅgāya śrutiliṅgāya vai namaḥ /",
  "GP12skp031pu:1492": "namaḥ pavanaliṅgāya brahmaliṅgāya vai namaḥ // SkP_15.20 //",
  "GP12skp031pu:1493": "namastrailokyaliṅgāya dāhaliṅgāya vai namaḥ /",
  "GP12skp031pu:1494": "namaḥ parvataliṅgāya sthitiliṅgāya vai namaḥ // SkP_15.21 //",
  "GP12skp031pu:1495": "namo rahasyaliṅgāya saptadvīpordhvaliṅgine /",
  "GP12skp031pu:1496": "namaḥ sarvārthaliṅgāya sarvalokāṅgaliṅgine // SkP_15.22 //",
  "GP12skp031pu:1497": "namo 'stvavyaktaliṅgāya buddhiliṅgāya vai namaḥ /",
  "GP12skp031pu:1498": "namo 'haṃkāraliṅgāya bhūtaliṅgāya vai namaḥ // SkP_15.23 //",
  "GP12skp031pu:1499": "nama indriyaliṅgāya namastanmātraliṅgine /",
  "GP12skp031pu:1500": "namaḥ puruṣaliṅgāya bhāvaliṅgāya vai namaḥ // SkP_15.24 //",
  "GP12skp031pu:1501": "namaḥ sarvārthaliṅgāya tamoliṅgāya vai namaḥ /",
  "GP12skp031pu:1502": "namo rajordhvaliṅgāya sattvaliṅgāya vai namaḥ // SkP_15.25 //",
  "GP12skp031pu:1503": "namo gaganaliṅgāya tejoliṅgāya vai namaḥ /",
  "GP12skp031pu:1504": "namo vāyūrdhvaliṅgāya śabdaliṅgāya vai namaḥ // SkP_15.26 //",
  "GP12skp031pu:1505": "namo ṛkstutaliṅgāya yajurliṅgāya vai namaḥ /",
  "GP12skp031pu:1506": "namaste 'tharvaliṅgāya sāmaliṅgāya vai namaḥ // SkP_15.27 //",
  "GP12skp031pu:1507": "namo yajñāṅgaliṅgāya yajñaliṅgāya vai namaḥ /",
  "GP12skp031pu:1508": "namaste 'nantaliṅgāya devānugataliṅgine // SkP_15.28 //",
  "GP12skp031pu:1509": "diśa naḥ paramaṃ yogam apatyaṃ matsamaṃ tathā /",
  "GP12skp031pu:1510": "brahma caivākṣayaṃ deva śamaṃ caiva paraṃ vibho /",
  "GP12skp031pu:1511": "akṣayatvaṃ ca vaṃśasya dharme ca matimakṣayām // SkP_15.29 //",
  "GP12skp031pu:1512": "sanatkumāra uvāca",
  "GP12skp031pu:1513": "evaṃ sa bhagavānvyāsa vasiṣṭhenāmitātmanā /",
  "GP12skp031pu:1514": "stūyamānastutoṣātha tuṣṭaścedaṃ tamabravīt // SkP_15.30 //",
  "GP12skp031pu:1515": "bhagavānuvāca",
  "GP12skp031pu:1516": "tuṣṭaste 'haṃ dadānyetat tava sarvaṃ manogatam /",
  "GP12skp031pu:1517": "yogaṃ ca paramaṃ sūkṣmam akṣayaṃ sarvakāmikam // SkP_15.31 //",
  "GP12skp031pu:1518": "pautraṃ ca tvatsamaṃ divyaṃ tapoyogabalānvitam /",
  "GP12skp031pu:1519": "dadāni te ṛṣiśreṣṭha pratibhāsyanti caiva te // SkP_15.32 //",
  "GP12skp031pu:1520": "damaḥ śamastathā kīrtis tuṣṭirakrodha eva ca /",
  "GP12skp031pu:1521": "nityaṃ tava bhaviṣyanti amaratvaṃ ca sarvaśaḥ // SkP_15.33 //",
  "GP12skp031pu:1522": "avadhyatvamasahyatvam akṣayatvaṃ ca sarvadā /",
  "GP12skp031pu:1523": "vaṃśasya cākṣatirvipra dharme ca ratiravyayā /",
  "GP12skp031pu:1524": "brūhi cānyānapi varān dadāmi ṛṣisattama // SkP_15.34 //",
  "GP12skp031pu:1525": "vasiṣṭha uvāca",
  "GP12skp031pu:1526": "bhagavanviditaṃ sarvaṃ bhaviṣyaṃ devasattama /",
  "GP12skp031pu:1527": "na syāddhi tattathā deva yathā vā manyase prabho // SkP_15.35 //",
  "GP12skp031pu:1528": "deva uvāca",
  "GP12skp031pu:1529": "bhaviṣyaṃ nānyathā kuryād iti me niścitā matiḥ /",
  "GP12skp031pu:1530": "ahaṃ kartā bhaviṣyasya kathaṃ kuryāttadanyathā // SkP_15.36 //",
  "GP12skp031pu:1531": "tathā tannātra saṃdeho vihitaṃ yadyathā mayā /",
  "GP12skp031pu:1532": "tasmātte 'nugrahaṃ kartā bhūyaḥ putrastavāvyayaḥ // SkP_15.37 //",
  "GP12skp031pu:1533": "sanatkumāra uvāca",
  "GP12skp031pu:1534": "evamuktvā tato devaḥ kapardī nīlalohitaḥ /",
  "GP12skp031pu:1535": "paśyatastasya viprarṣeḥ kṣaṇādantaradhīyata // SkP_15.38 //",
  "GP12skp031pu:1536": "iti skandapurāṇe pañcadaśamo 'dhyāyaḥ",
  "GP12skp031pu:1537": "____________________________________________________________________________",
  "GP12skp031pu:1538": "Skandapurana 16",
  "GP12skp031pu:1539": "vyāsa uvāca",
  "GP12skp031pu:1540": "varānsa labdhvā bhagavān vasiṣṭho 'smatpitāmahaḥ /",
  "GP12skp031pu:1541": "kaṃ putraṃ janayāmāsa ātmanaḥ sadṛśadyutim // SkP_16.1 //",
  "GP12skp031pu:1542": "sanatkumāra uvāca",
  "GP12skp031pu:1543": "tenāsau varadānena devadevasya śūlinaḥ /",
  "GP12skp031pu:1544": "arundhatyāmajanayat tapoyogabalānvitam /",
  "GP12skp031pu:1545": "brahmiṣṭhaṃ śaktināmānaṃ putraṃ putraśatāgrajam // SkP_16.2 //",
  "GP12skp031pu:1546": "tasya bālyātprabhṛtyeva vāsiṣṭhasya mahātmanaḥ /",
  "GP12skp031pu:1547": "pareṇa cetasā bhaktir abhavadgovṛṣadhvaje // SkP_16.3 //",
  "GP12skp031pu:1548": "sa kadācidapatyārtham ārādhayadumāpatim /",
  "GP12skp031pu:1549": "tasya tuṣṭo mahādevo varado 'smītyabhāṣata // SkP_16.4 //",
  "GP12skp031pu:1550": "atha dṛṣṭvā tamīśānam idamāhānatānanaḥ /",
  "GP12skp031pu:1551": "kena stoṣyāmi te deva yastvaṃ sarvajagatpatiḥ /",
  "GP12skp031pu:1552": "sarvāndhārayase lokān ātmanā samayādvibho // SkP_16.5 //",
  "GP12skp031pu:1553": "tvameva bhoktā bhojyaṃ ca kartā kāryaṃ tathā kriyā /",
  "GP12skp031pu:1554": "utpādakastathotpādya utpattiścaiva sarvaśaḥ // SkP_16.6 //",
  "GP12skp031pu:1555": "ātmānaṃ putranāmānaṃ mama tulyaṃ guṇairvibho /",
  "GP12skp031pu:1556": "icchāmi dattaṃ deveśa eṣa me dīyatāṃ varaḥ // SkP_16.7 //",
  "GP12skp031pu:1557": "sanatkumāra uvāca",
  "GP12skp031pu:1558": "tamevaṃvādinaṃ devaḥ prahasya vadatāṃ varaḥ /",
  "GP12skp031pu:1559": "uvāca vacasā vyāsa diśaḥ sarvā vinādayan // SkP_16.8 //",
  "GP12skp031pu:1560": "tvayāhaṃ yācitaḥ śakte sa ca te saṃbhaviṣyati /",
  "GP12skp031pu:1561": "tvatsamaḥ sarvavedajñas tvadīyo munipuṃgava // SkP_16.9 //",
  "GP12skp031pu:1562": "bījātmā ca tathodbhūtaḥ svayamevāṅkurātmanā /",
  "GP12skp031pu:1563": "bījātmanā na bhavati pariṇāmāntaraṃ gataḥ // SkP_16.10 //",
  "GP12skp031pu:1564": "evaṃ sa ātmanātmā vaḥ saṃbhūto 'patyasaṃjñitaḥ /",
  "GP12skp031pu:1565": "svenātmanā na bhavitā pariṇāmāntaraṃ gataḥ // SkP_16.11 //",
  "GP12skp031pu:1566": "sanatkumāra uvāca",
  "GP12skp031pu:1567": "evamuktvā tu taṃ devaḥ prahasya ca nirīkṣya ca /",
  "GP12skp031pu:1568": "jagāma sahasā yogī adṛśyatvamatidyutiḥ // SkP_16.12 //",
  "GP12skp031pu:1569": "tasmingate mahādeve śaktistava pitāmahaḥ /",
  "GP12skp031pu:1570": "vacastatpariniścintya evamevetyamanyata // SkP_16.13 //",
  "GP12skp031pu:1571": "atha kāle 'timahati samatīte śubhavrate /",
  "GP12skp031pu:1572": "tapasā bhāvitaścāpi mahatāgnisamaprabhaḥ /",
  "GP12skp031pu:1573": "adṛśyantyāṃ mahāprajña ādadhe garbhamuttamam // SkP_16.14 //",
  "GP12skp031pu:1574": "tasyāmāpannasattvāyāṃ rājā kalmāṣapādṛṣim /",
  "GP12skp031pu:1575": "bhakṣayāmāsa saṃrabdho rakṣasā hṛtacetanaḥ // SkP_16.15 //",
  "GP12skp031pu:1576": "iti skandapurāṇe ṣoḍaśo 'dhyāyaḥ",
  "GP12skp031pu:1577": "____________________________________________________________________________",
  "GP12skp031pu:1578": "Skandapurana 17",
  "GP12skp031pu:1579": "vyāsa uvāca",
  "GP12skp031pu:1580": "kasmātsa rājā tamṛṣiṃ cakhāda tapasānvitam /",
  "GP12skp031pu:1581": "rakṣasā sa kimarthaṃ ca hṛtacetābhavannṛpaḥ // SkP_17.1 //",
  "GP12skp031pu:1582": "sanatkumāra uvāca",
  "GP12skp031pu:1583": "vasiṣṭhayājyo rājāsīn nāmnā mitrasahaḥ prabhuḥ /",
  "GP12skp031pu:1584": "sudāsaputro balavān indracandrasamadyutiḥ // SkP_17.2 //",
  "GP12skp031pu:1585": "tamāgamyocivāñchaktiś cariṣye dīkṣito vratam /",
  "GP12skp031pu:1586": "tatra me niśi rājendra sadaiva piśitāśanam // SkP_17.3 //",
  "GP12skp031pu:1587": "ihāgatasya yacchasva śuci sarvaguṇānvitam /",
  "GP12skp031pu:1588": "apratīkārasaṃyuktam ekadaikānta eva ca // SkP_17.4 //",
  "GP12skp031pu:1589": "evamastviti tenokto jagāma sa mahāmanāḥ /",
  "GP12skp031pu:1590": "athāsyāntarhitaṃ rakṣo nṛpaterabhavattadā /",
  "GP12skp031pu:1591": "nājñāpayattadā sūdaṃ tasyārthe munisattama // SkP_17.5 //",
  "GP12skp031pu:1592": "gate 'tha divase tāta saṃsmṛtya prayatātmavān /",
  "GP12skp031pu:1593": "sūdamāhūya covāca ārtavatsa narādhipaḥ // SkP_17.6 //",
  "GP12skp031pu:1594": "saudāsa uvāca",
  "GP12skp031pu:1595": "mayāmṛtavaso prātar guruputrasya dhīmataḥ /",
  "GP12skp031pu:1596": "piśitaṃ sampratijñātaṃ bhojanaṃ niśi saṃskṛtam /",
  "GP12skp031pu:1597": "tatkuruṣva tathā kṣipraṃ kālo no nātyagādyathā // SkP_17.7 //",
  "GP12skp031pu:1598": "sa evamuktaḥ provāca sūdo 'mṛtavasustadā /",
  "GP12skp031pu:1599": "rājaṃstvayā no nākhyātaṃ prāgeva narapuṃgava /",
  "GP12skp031pu:1600": "sāmprataṃ nāsti piśitaṃ stokamapyabhikāṅkṣitam // SkP_17.8 //",
  "GP12skp031pu:1601": "piśitasyaiva cālpatvād bahūnāṃ caiva tadbhujām /",
  "GP12skp031pu:1602": "amitasya pradānācca na kiṃcidavaśiṣyate // SkP_17.9 //",
  "GP12skp031pu:1603": "rājovāca",
  "GP12skp031pu:1604": "jāne sarvopayogaṃ ca jāne cāduṣṭatāṃ tava /",
  "GP12skp031pu:1605": "jāne stokaṃ ca piśitaṃ kāryaṃ cedaṃ tathāvidham /",
  "GP12skp031pu:1606": "mṛgyatāṃ piśitaṃ kṣipraṃ labdhavyaṃ yatra manyase // SkP_17.10 //",
  "GP12skp031pu:1607": "sanatkumāra uvāca",
  "GP12skp031pu:1608": "evamukto 'mṛtavasuḥ prayatnaṃ mahadāsthitaḥ /",
  "GP12skp031pu:1609": "piśitaṃ mṛgayansamyaṅ nāpyavindata karhicit // SkP_17.11 //",
  "GP12skp031pu:1610": "yadā na labdhavānmāṃsaṃ tadovāca narādhipam /",
  "GP12skp031pu:1611": "gatvā niśi mahārājam idaṃ vacanamarthavat // SkP_17.12 //",
  "GP12skp031pu:1612": "rājanna piśitaṃ tvasti pure 'smiñchuci karhicit /",
  "GP12skp031pu:1613": "mṛgayanparikhinno 'smi śādhi kiṃ karavāṇi te // SkP_17.13 //",
  "GP12skp031pu:1614": "sanatkumāra uvāca",
  "GP12skp031pu:1615": "sa evamuktaḥ sūdena tasminkāle narādhipaḥ /",
  "GP12skp031pu:1616": "novāca kiṃcittaṃ sūdaṃ tūṣṇīmeva babhūva ha // SkP_17.14 //",
  "GP12skp031pu:1617": "tadantaramabhiprekṣya viśvāmitrasamīritaḥ /",
  "GP12skp031pu:1618": "rākṣaso rudhiro nāma saṃviveśa narādhipam // SkP_17.15 //",
  "GP12skp031pu:1619": "rakṣasā sa tadāviṣṭo rudhireṇa durātmanā /",
  "GP12skp031pu:1620": "uvāca sūdaṃ śanakaiḥ karṇamūle mahādyutiḥ // SkP_17.16 //",
  "GP12skp031pu:1621": "gaccha yatkiṃcidānīya māṃsaṃ mānuṣamantataḥ /",
  "GP12skp031pu:1622": "gārdabhaṃ vāpyathauṣṭraṃ vā sarvaṃ saṃskartumarhasi // SkP_17.17 //",
  "GP12skp031pu:1623": "kimasau jñāsyate rātrau tvayā bhūyaśca saṃskṛtam /",
  "GP12skp031pu:1624": "rasavadgandhavaccaiva kṣiprameva samācara // SkP_17.18 //",
  "GP12skp031pu:1625": "sanatkumāra uvāca",
  "GP12skp031pu:1626": "sa evamuktastenātha mānuṣaṃ māṃsamādade /",
  "GP12skp031pu:1627": "rājāpakāriṇo vyāsa mṛtotsṛṣṭasya kasyacit // SkP_17.19 //",
  "GP12skp031pu:1628": "athārdharātrasamaye bhāskarākāravarcasam /",
  "GP12skp031pu:1629": "śatānalasamaprakhyam apaśyanmunisattamam // SkP_17.20 //",
  "GP12skp031pu:1630": "sa tamarghyeṇa pādyena āsanāgryavareṇa ca /",
  "GP12skp031pu:1631": "samarcayitvā vidhivad annamasyopapādayat // SkP_17.21 //",
  "GP12skp031pu:1632": "sa tadannaṃ samānītaṃ samālabhya mahātapāḥ /",
  "GP12skp031pu:1633": "cukopa kupitaścāha pārthivaṃ pradahanniva // SkP_17.22 //",
  "GP12skp031pu:1634": "śaktiruvāca",
  "GP12skp031pu:1635": "pārthivādhama viprāṇāṃ bhojanaṃ rākṣasocitam /",
  "GP12skp031pu:1636": "na dīyate vidhijñena tvaṃ tu māmavamanyase // SkP_17.23 //",
  "GP12skp031pu:1637": "yasmāttvaṃ rākṣasamidaṃ mahyaṃ ditsasi bhojanam /",
  "GP12skp031pu:1638": "tasmāttvaṃ karmaṇā tena puruṣādo bhaviṣyasi // SkP_17.24 //",
  "GP12skp031pu:1639": "sanatkumāra uvāca",
  "GP12skp031pu:1640": "evamuktastu tejasvī rājā saṃcintya tattadā /",
  "GP12skp031pu:1641": "uvāca krodharaktākṣo rākṣasāviṣṭacetanaḥ // SkP_17.25 //",
  "GP12skp031pu:1642": "puruṣādo bhavetyevaṃ māmavocadbhavānyataḥ /",
  "GP12skp031pu:1643": "tatastvāṃ bhakṣayiṣyāmi bhrātṛbhiḥ sahitaṃ dvija // SkP_17.26 //",
  "GP12skp031pu:1644": "bhakṣayitvā viśuddhyarthaṃ muktaśāpastataḥ param /",
  "GP12skp031pu:1645": "cariṣyāmi tapaḥ śuddhaṃ saṃyamyendriyasaṃhatim /",
  "GP12skp031pu:1646": "pitrā tavābhyanujñātaḥ svarge vatsye yathepsitam // SkP_17.27 //",
  "GP12skp031pu:1647": "iti skandapurāṇe saptadaśamo 'dhyāyaḥ",
  "GP12skp031pu:1648": "____________________________________________________________________________",
  "GP12skp031pu:1649": "Skandapurana 18",
  "GP12skp031pu:1650": "sanatkumāra uvāca",
  "GP12skp031pu:1651": "tataḥ sa rājā svaṃ rājyam utsṛjya saha bhāryayā /",
  "GP12skp031pu:1652": "vanaṃ viveśa tatrābhūt puruṣādo mahābalaḥ // SkP_18.1 //",
  "GP12skp031pu:1653": "so 'bhakṣayata tatrāgre śaktimeva mahāmunim /",
  "GP12skp031pu:1654": "tato bhrātṛśataṃ tasya vasiṣṭhasyaiva paśyataḥ // SkP_18.2 //",
  "GP12skp031pu:1655": "tataḥ putravadhaṃ ghoraṃ dṛṣṭvā brahmasutaḥ prabhuḥ /",
  "GP12skp031pu:1656": "notsasarja tadā krodhaṃ vasiṣṭhaḥ kauśikaṃ prati /",
  "GP12skp031pu:1657": "putraśokena mahatā bhṛśamevānvakīryata // SkP_18.3 //",
  "GP12skp031pu:1658": "sa baddhvā mahatīṃ kaṇṭhe śilāṃ brahmasutaḥ prabhuḥ /",
  "GP12skp031pu:1659": "nadyāmātmānamutsṛjya śatadhā sādravadbhayāt /",
  "GP12skp031pu:1660": "śatadrūriti tāṃ prāhur munayaḥ saṃśitavratāḥ // SkP_18.4 //",
  "GP12skp031pu:1661": "punaḥ pāśairdṛḍhairbaddhvā anyasyāmasṛjadvaśī /",
  "GP12skp031pu:1662": "tasyāṃ vipāśaḥ saṃvṛtto vipāśā sābhavattataḥ // SkP_18.5 //",
  "GP12skp031pu:1663": "tato 'ṭavīṃ samāsādya nirāhāro jitendriyaḥ /",
  "GP12skp031pu:1664": "vāyubhakṣastadā tasthau svaṃ dehaṃ paritāpayan // SkP_18.6 //",
  "GP12skp031pu:1665": "atha śuśrāva vedānāṃ dhvanimekasya susvaram /",
  "GP12skp031pu:1666": "adhīyānasya tatrāśu dhyānamevānvapadyata // SkP_18.7 //",
  "GP12skp031pu:1667": "athainaṃ cārusarvāṅgī pīnonnatapayodharā /",
  "GP12skp031pu:1668": "upatasthe 'grataḥ patnī śakterdīnānanekṣaṇā // SkP_18.8 //",
  "GP12skp031pu:1669": "tāmuvāca kutastvaṃ vai kasyaiṣa śrūyate dhvaniḥ /",
  "GP12skp031pu:1670": "sovāca dīnayā vācā rudatī śvaśuraṃ tadā // SkP_18.9 //",
  "GP12skp031pu:1671": "adṛśyantyuvāca",
  "GP12skp031pu:1672": "yadaiva sutaduḥkhena nirgato 'syāśramādguro /",
  "GP12skp031pu:1673": "tadāprabhṛtyevādṛśyā bhagavantamanuvratā // SkP_18.10 //",
  "GP12skp031pu:1674": "adhīyānasya caivāyaṃ dhvaniḥ putrasya te vibho /",
  "GP12skp031pu:1675": "udarasthasya te sūnor mā duḥkhe tvaṃ manaḥ kṛthāḥ // SkP_18.11 //",
  "GP12skp031pu:1676": "sanatkumāra uvāca",
  "GP12skp031pu:1677": "idānīmasti me vatse jīvitāśeti so 'bravīt /",
  "GP12skp031pu:1678": "kṣāntiṃ dhṛtiṃ ca saṃsthitya prayayāvāśramaṃ muniḥ // SkP_18.12 //",
  "GP12skp031pu:1679": "tadāśramapadaṃ gacchan pathi rājānamaikṣata /",
  "GP12skp031pu:1680": "vasārudhiradigdhāṅgaṃ saudāsaṃ raktalocanam // SkP_18.13 //",
  "GP12skp031pu:1681": "abhidravantaṃ vegena mantrairastambhayanmuniḥ /",
  "GP12skp031pu:1682": "tato 'sya nirgataḥ kāyād rakṣaḥ paramadāruṇaḥ // SkP_18.14 //",
  "GP12skp031pu:1683": "uvāca cainaṃ duṣṭātman daheyaṃ tvāṃ sabāndhavam /",
  "GP12skp031pu:1684": "dagdhena ca tvayā kiṃ me gaccha mukto 'si durmate // SkP_18.15 //",
  "GP12skp031pu:1685": "tataḥ sa mukto dīnātmā rākṣasaḥ krūrakarmakṛt /",
  "GP12skp031pu:1686": "praṇamya śirasā bhīto jagāma kuśikāntikam // SkP_18.16 //",
  "GP12skp031pu:1687": "gate niśācare rājā praṇamya śirasā munim /",
  "GP12skp031pu:1688": "prasādayāmāsa tadā sa covācedamarthavat // SkP_18.17 //",
  "GP12skp031pu:1689": "na doṣastava rājendra rakṣasādhiṣṭhitasya vai /",
  "GP12skp031pu:1690": "kṛtāntena hatāḥ putrā nimittaṃ tatra rākṣasaḥ // SkP_18.18 //",
  "GP12skp031pu:1691": "praśādhi rājyaṃ rājendra pitṛpaitāmahaṃ vibho /",
  "GP12skp031pu:1692": "brūhi kiṃ vā priyaṃ te 'dya karomi narapuṃgava // SkP_18.19 //",
  "GP12skp031pu:1693": "rājovāca",
  "GP12skp031pu:1694": "icchāmi bhagavanputraṃ tvayotpāditamacyuta /",
  "GP12skp031pu:1695": "devyāmasyāṃ mahāsattvaṃ tatkuruṣva mama priyam // SkP_18.20 //",
  "GP12skp031pu:1696": "sanatkumāra uvāca",
  "GP12skp031pu:1697": "evamastvityathoktvāsau tasyāṃ patnyāṃ mahāvrataḥ /",
  "GP12skp031pu:1698": "putraṃ ca śoṇakaṃ nāma janayāmāsa nirvṛtaḥ // SkP_18.21 //",
  "GP12skp031pu:1699": "taṃ śoṇakaṃ tato rājye svaṃ putramabhiṣicya saḥ /",
  "GP12skp031pu:1700": "jagāma vanamevāśu sabhāryastapasi sthitaḥ // SkP_18.22 //",
  "GP12skp031pu:1701": "vasiṣṭhasyāpi kālena śakteḥ putraḥ pratāpavān /",
  "GP12skp031pu:1702": "adṛśyantyāṃ samabhavat putro nāmnā parāśaraḥ // SkP_18.23 //",
  "GP12skp031pu:1703": "vasiṣṭhaṃ tu tadā dhīmāṃs tātamevābhyamanyata /",
  "GP12skp031pu:1704": "tāta tāteti ca muhur vyājahāra piturgurum // SkP_18.24 //",
  "GP12skp031pu:1705": "tataḥ kadācidvijñāya bhakṣitaṃ rakṣasā śucim /",
  "GP12skp031pu:1706": "pitaraṃ tapasā mantrair īje rakṣaḥkratau tadā // SkP_18.25 //",
  "GP12skp031pu:1707": "tatra koṭīḥ sa pañcāśad rakṣasāṃ krūrakarmaṇām /",
  "GP12skp031pu:1708": "juhāvāgnau mahātejās tato brahmābhyagāddrutam // SkP_18.26 //",
  "GP12skp031pu:1709": "sutamabhyetya sampūjya vasiṣṭhasahitaḥ prabhuḥ /",
  "GP12skp031pu:1710": "ṛṣibhirdaivataiścaiva idamāha parāśaram // SkP_18.27 //",
  "GP12skp031pu:1711": "brahmovāca",
  "GP12skp031pu:1712": "devatāste patanti sma yajñairmantrapuraskṛtaiḥ /",
  "GP12skp031pu:1713": "aṣṭamaṃ sthānametaddhi devānāmādyamīdṛśam // SkP_18.28 //",
  "GP12skp031pu:1714": "parāśara uvāca",
  "GP12skp031pu:1715": "saha devairahaṃ sarvāṃl lokāndhakṣyāmi pāvakaiḥ /",
  "GP12skp031pu:1716": "dagdhvānyānprathayiṣyāmi tatra lokānna saṃśayaḥ // SkP_18.29 //",
  "GP12skp031pu:1717": "sanatkumāra uvāca",
  "GP12skp031pu:1718": "tasyaivaṃ garvitaṃ vākyaṃ śrutvā devaḥ pitāmahaḥ /",
  "GP12skp031pu:1719": "uvāca ślakṣṇayā vācā sāntvayaṃstamidaṃ vacaḥ // SkP_18.30 //",
  "GP12skp031pu:1720": "pitāmaha uvāca",
  "GP12skp031pu:1721": "kṛtametanna saṃdeho yathā brūṣe mahāmate /",
  "GP12skp031pu:1722": "kṣantavyaṃ sarvametattu asmatpriyacikīrṣayā // SkP_18.31 //",
  "GP12skp031pu:1723": "yaiste pitā mahābhāga bhakṣitaḥ saha sodaraiḥ /",
  "GP12skp031pu:1724": "ta evāgnau ca hotavyā viśvāmitrasya paśyataḥ /",
  "GP12skp031pu:1725": "anyeṣāṃ svasti sarvatra devānāṃ saha rākṣasaiḥ // SkP_18.32 //",
  "GP12skp031pu:1726": "tasya saṃkalpasaṃtapto manyumūlamudāharat /",
  "GP12skp031pu:1727": "vasiṣṭhasya mahābhāga tvaṃ nivāraya putraka // SkP_18.33 //",
  "GP12skp031pu:1728": "devāḥ prāñjalayaḥ sarve praṇemuste mahāmunim /",
  "GP12skp031pu:1729": "ṛṣayaścaiva te sarve vāgbhistuṣṭuvire tadā // SkP_18.34 //",
  "GP12skp031pu:1730": "tatasteṣāṃ mahātejā vacāṃsi pratyapūjayat /",
  "GP12skp031pu:1731": "viśvāmitrasya miṣata idaṃ provāca susvaram // SkP_18.35 //",
  "GP12skp031pu:1732": "ya eṣāṃ brāhmaṇo vāpi kṣatriyo vā durātmavān /",
  "GP12skp031pu:1733": "rakṣasāṃ pakṣamāsthāya pratīkāraṃ kariṣyati // SkP_18.36 //",
  "GP12skp031pu:1734": "tamapyatrāpi saṃkruddhas tapoyogabalānvitaḥ /",
  "GP12skp031pu:1735": "vihatya tapaso yogād dhoṣye dīpte vibhāvasau // SkP_18.37 //",
  "GP12skp031pu:1736": "sanatkumāra uvāca",
  "GP12skp031pu:1737": "tato devāḥ sagandharvāḥ pitāmahapuraḥsarāḥ /",
  "GP12skp031pu:1738": "prabhāvaṃ tasya taṃ jñātvā parāśaramapūjayan // SkP_18.38 //",
  "GP12skp031pu:1739": "huteṣu ca tatasteṣu rākṣaseṣu durātmasu /",
  "GP12skp031pu:1740": "saṃjahāra tataḥ sattraṃ brahmaṇo 'numate tadā // SkP_18.39 //",
  "GP12skp031pu:1741": "sanatkumāra uvāca",
  "GP12skp031pu:1742": "ya imaṃ śrāddhakāle vā daive karmaṇi vā dvijān /",
  "GP12skp031pu:1743": "śrāvayīta śucirbhūtvā na taṃ hiṃsanti rākṣasāḥ // SkP_18.40 //",
  "GP12skp031pu:1744": "parāśarasyedamadīnasambhavaṃ viśuddhavākkarmavidhānasambhavam /",
  "GP12skp031pu:1745": "niśāmya vipraḥ kulasiddhisambhavaṃ na rākṣasaṃ gacchati yonisambhavam // SkP_18.41 //",
  "GP12skp031pu:1746": "iti skandapurāṇe 'ṣṭādaśamo 'dhyāyaḥ",
  "GP12skp031pu:1747": "____________________________________________________________________________",
  "GP12skp031pu:1748": "Skandapurana 19",
  "GP12skp031pu:1749": "sanatkumāra uvāca",
  "GP12skp031pu:1750": "evaṃ tava pitā vyāsa rakṣaḥsattraṃ samāharat /",
  "GP12skp031pu:1751": "samāpayitvā ca punas tapastepe ca bhāsvaram // SkP_19.1 //",
  "GP12skp031pu:1752": "tamāgatya vasiṣṭhastu tapasā bhāskaradyutim /",
  "GP12skp031pu:1753": "uvāca prītisampannam idamarthavadavyayaḥ // SkP_19.2 //",
  "GP12skp031pu:1754": "vasiṣṭha uvāca",
  "GP12skp031pu:1755": "pitaraḥ putrakāmā vai tapaḥ kṛtvātiduścaram /",
  "GP12skp031pu:1756": "putramutpādayanti sma tapojñānasamanvitam // SkP_19.3 //",
  "GP12skp031pu:1757": "ayaṃ naḥ saṃtatiṃ caiva jñānavāṃstapasānvitaḥ /",
  "GP12skp031pu:1758": "kariṣyati gatiṃ caiva iti vedavido viduḥ // SkP_19.4 //",
  "GP12skp031pu:1759": "sa tvaṃ taponvitaścaiva jñānavānyaśasānvitaḥ /",
  "GP12skp031pu:1760": "putraḥ putravatāṃ śreṣṭho vihīnaḥ prajayā vibho // SkP_19.5 //",
  "GP12skp031pu:1761": "tasmātpitṝṇāmānṛṇyaṃ gaccha vratavatāṃ vara /",
  "GP12skp031pu:1762": "sutamutpādaya kṣipram adhikaṃ samameva vā // SkP_19.6 //",
  "GP12skp031pu:1763": "sanatkumāra uvāca",
  "GP12skp031pu:1764": "sa evamuktastejasvī vasiṣṭhenāmitātmanā /",
  "GP12skp031pu:1765": "mainākaṃ parvataṃ prāpya tapastepe suduścaram // SkP_19.7 //",
  "GP12skp031pu:1766": "tasya kālena mahatā tapasā bhāvitasya tu /",
  "GP12skp031pu:1767": "umāpatirvaraṃ prādāt sa ca vavre sutaṃ śubham // SkP_19.8 //",
  "GP12skp031pu:1768": "sa labdhavara āgamya yayāce putrakāraṇāt /",
  "GP12skp031pu:1769": "kṣetraṃ supariśuddhaṃ ca svaputro yatra sambhavet // SkP_19.9 //",
  "GP12skp031pu:1770": "sambhramandāśarājasya duhitṛtvamupāgatām /",
  "GP12skp031pu:1771": "pitṛkanyāṃ tataḥ kālīm apaśyaddivyarūpiṇīm // SkP_19.10 //",
  "GP12skp031pu:1772": "matsīgarbhasamutpannāṃ vasorbījāśanātpurā /",
  "GP12skp031pu:1773": "adrikāmapsaraḥśreṣṭhāṃ brahmatejomayīṃ śubhām // SkP_19.11 //",
  "GP12skp031pu:1774": "tasyāṃ sa janayāmāsa varaṃ dattvā mahātapāḥ /",
  "GP12skp031pu:1775": "bhavantaṃ tapasāṃ yoniṃ śrautasmārtapravartakam // SkP_19.12 //",
  "GP12skp031pu:1776": "tava putro 'bhavaccāpi śuko yogavidāṃ varaḥ /",
  "GP12skp031pu:1777": "tasya putrāśca catvāraḥ kanyā caikā sumadhyamā // SkP_19.13 //",
  "GP12skp031pu:1778": "vyāsa uvāca",
  "GP12skp031pu:1779": "kathaṃ vairaṃ samabhavad viśvāmitravasiṣṭhayoḥ /",
  "GP12skp031pu:1780": "kathaṃ cāpagataṃ bhūya etadicchāmi veditum // SkP_19.14 //",
  "GP12skp031pu:1781": "sanatkumāra uvāca",
  "GP12skp031pu:1782": "parāśare tu garbhasthe vipratvaṃ gādhije gate /",
  "GP12skp031pu:1783": "sarasvatyāṃ kurukṣetre dvayorapyāśramau tayoḥ // SkP_19.15 //",
  "GP12skp031pu:1784": "tatra vairamanusmṛtya viśvāmitreṇa dhīmatā /",
  "GP12skp031pu:1785": "miṣatastu vasiṣṭhasya hataṃ putraśataṃ ruṣā // SkP_19.16 //",
  "GP12skp031pu:1786": "munirapyāha tatrāsau viśvāmitraḥ pratāpavān /",
  "GP12skp031pu:1787": "sarasvatīmathaikānte vasiṣṭhaṃ me mahāpage /",
  "GP12skp031pu:1788": "srotasā mahatākṣipya snāyamānamihānaya // SkP_19.17 //",
  "GP12skp031pu:1789": "saivamuktā tu taṃ gatvā vasiṣṭhaṃ prāha duḥkhitā /",
  "GP12skp031pu:1790": "yaduktavāṃstu gādheyaḥ sa covāca mahānadīm // SkP_19.18 //",
  "GP12skp031pu:1791": "evaṃ kuru mahābhāge māṃ nayasva yathepsitam /",
  "GP12skp031pu:1792": "mā te krūraḥ sa gādheyaḥ śāpaṃ dadyātsudustaram // SkP_19.19 //",
  "GP12skp031pu:1793": "sanatkumāra uvāca",
  "GP12skp031pu:1794": "gādheyasya tataḥ sā tu juhvato 'gniṃ divākare /",
  "GP12skp031pu:1795": "madhyaṃ prāpte 'nayadvegād vasiṣṭhaṃ srotasā śubhā // SkP_19.20 //",
  "GP12skp031pu:1796": "taṃ dṛṣṭvāpahṛtaṃ vyāsa srotasā munisattamam /",
  "GP12skp031pu:1797": "uvāca cchadmanā yasmād vegenāpahṛtastvayā /",
  "GP12skp031pu:1798": "tasmāttvaṃ karmaṇānena sāsṛktoyā bhaviṣyasi // SkP_19.21 //",
  "GP12skp031pu:1799": "viśvāmitreṇa sā śaptā nadī lokasukhapradā /",
  "GP12skp031pu:1800": "avahadrudhiraṃ caiva māṃsamedastathaiva ca // SkP_19.22 //",
  "GP12skp031pu:1801": "atha tīrthaprasaṅgena munibhiḥ samupāgataiḥ /",
  "GP12skp031pu:1802": "anugrahaḥ kṛtastasyā yena svacchajalābhavat // SkP_19.23 //",
  "GP12skp031pu:1803": "mahatastapasaḥ śaktyā kālena mahatā tadā /",
  "GP12skp031pu:1804": "vasiṣṭhasya ca tāṃ kṣāntiṃ jñātvā sa ṛṣipuṃgavaḥ // SkP_19.24 //",
  "GP12skp031pu:1805": "viśvāmitro mahātejā vasiṣṭhe vairamatyajat /",
  "GP12skp031pu:1806": "evaṃ tau vairamanyonyaṃ jahaturmunisattamau // SkP_19.25 //",
  "GP12skp031pu:1807": "sanatkumāra uvāca",
  "GP12skp031pu:1808": "ya imaṃ śṛṇuyānnityaṃ brāhmaṇāñchrāvayīta vā /",
  "GP12skp031pu:1809": "sa dustarāṇi durgāṇi taratyaśrāntapauruṣaḥ // SkP_19.26 //",
  "GP12skp031pu:1810": "hrīpauruṣaudāryavihārasattvaiḥ samanvitaḥ sojjvalacāruveṣaḥ /",
  "GP12skp031pu:1811": "bhavecca sarvāmararājatulyas tripiṣṭape krīḍati cecchayā svayam // SkP_19.27 //",
  "GP12skp031pu:1812": "evaṃ tadabhavadvyāsa viśvāmitravasiṣṭhayoḥ /",
  "GP12skp031pu:1813": "vairaṃ samāptaṃ lokānāṃ hitārthaṃ punareva ca // SkP_19.28 //",
  "GP12skp031pu:1814": "iti skandapurāṇe ūnaviṃśatitamo 'dhyāyaḥ",
  "GP12skp031pu:1815": "____________________________________________________________________________",
  "GP12skp031pu:1816": "Skandapurana 20",
  "GP12skp031pu:1817": "vyāsa uvāca",
  "GP12skp031pu:1818": "umāharau tu deveśau cakraturyacca saṃgatau /",
  "GP12skp031pu:1819": "tanme sarvamaśeṣeṇa kathayasva mahāmune // SkP_20.1 //",
  "GP12skp031pu:1820": "sanatkumāra uvāca",
  "GP12skp031pu:1821": "umāharau tu saṃgamya parasparamaninditau /",
  "GP12skp031pu:1822": "śālaṅkasyānvaye vipraṃ yuyujāte vareṇa ha // SkP_20.2 //",
  "GP12skp031pu:1823": "sa cāpyayonijaḥ putra ārādhya parameśvaram /",
  "GP12skp031pu:1824": "rudreṇa samatāṃ labdhvā mahāgaṇapatirbabhau // SkP_20.3 //",
  "GP12skp031pu:1825": "vyāsa uvāca",
  "GP12skp031pu:1826": "kathaṃ nandī samutpannaḥ kathaṃ cārādhya śaṃkaram /",
  "GP12skp031pu:1827": "samānatvamagācchambhoḥ pratīhāratvameva ca // SkP_20.4 //",
  "GP12skp031pu:1828": "sanatkumāra uvāca",
  "GP12skp031pu:1829": "abhūdṛṣiḥ sa dharmātmā śilādo nāma vīryavān /",
  "GP12skp031pu:1830": "tasyābhūcchilakairvṛttiḥ śilādastena so 'bhavat // SkP_20.5 //",
  "GP12skp031pu:1831": "apaśyallambamānāṃstu gartāyāṃ sa pitṝndvijaḥ /",
  "GP12skp031pu:1832": "vicchinnasaṃtatīnghoraṃ nirayaṃ vai prapetuṣaḥ // SkP_20.6 //",
  "GP12skp031pu:1833": "tairukto 'patyakāmaistu devaṃ lokeśamavyayam /",
  "GP12skp031pu:1834": "ārādhaya mahādevaṃ sutārthaṃ dvijasattama // SkP_20.7 //",
  "GP12skp031pu:1835": "tasya varṣasahasreṇa tapyamānasya śūladhṛk /",
  "GP12skp031pu:1836": "śarvaḥ somo gaṇavṛto varado 'smītyabhāṣata // SkP_20.8 //",
  "GP12skp031pu:1837": "taṃ dṛṣṭvā somamīśeśaṃ praṇataḥ pādayorvibhoḥ /",
  "GP12skp031pu:1838": "harṣagadgadayā vācā tuṣṭāva vibudheśvaram // SkP_20.9 //",
  "GP12skp031pu:1839": "namaḥ paramadevāya maheśāya mahātmane /",
  "GP12skp031pu:1840": "sraṣṭre sarvasureśānāṃ brahmaṇaḥ pataye namaḥ // SkP_20.10 //",
  "GP12skp031pu:1841": "namaḥ kāmāṅganāśāya yogasambhavahetave /",
  "GP12skp031pu:1842": "namaḥ parvatavāsāya dhyānagamyāya vedhase // SkP_20.11 //",
  "GP12skp031pu:1843": "ṛṣīṇāṃ pataye nityaṃ devānāṃ pataye namaḥ /",
  "GP12skp031pu:1844": "vedānāṃ pataye caiva yogināṃ pataye namaḥ // SkP_20.12 //",
  "GP12skp031pu:1845": "pradhānāya namo nityaṃ tattvāyāmarasaṃjñiṇe /",
  "GP12skp031pu:1846": "varadāya ca bhaktānāṃ namaḥ sarvagatāya ca // SkP_20.13 //",
  "GP12skp031pu:1847": "tanmātrendriyabhūtānāṃ vikārāṇāṃ guṇaiḥ saha /",
  "GP12skp031pu:1848": "sraṣṭre ca pataye caiva namaśca prabhaviṣṇave // SkP_20.14 //",
  "GP12skp031pu:1849": "jagataḥ pataye caiva jagatsraṣṭre namaḥ sadā /",
  "GP12skp031pu:1850": "prakṛteḥ pataye nityaṃ puruṣātparagāmine // SkP_20.15 //",
  "GP12skp031pu:1851": "īśvarāya namo nityaṃ yogagamyāya raṃhase /",
  "GP12skp031pu:1852": "saṃsārotpattināśāya sarvakāmapradāya ca // SkP_20.16 //",
  "GP12skp031pu:1853": "śaraṇyāya namo nityaṃ namo bhasmāṅgarāgiṇe /",
  "GP12skp031pu:1854": "namaste 'yograhastāya tejasāṃ pataye namaḥ // SkP_20.17 //",
  "GP12skp031pu:1855": "sūryānilahutāśāmbu- candrākāśadharāya ca /",
  "GP12skp031pu:1856": "sthitāya sarvadā nityaṃ namastrailokavedhase // SkP_20.18 //",
  "GP12skp031pu:1857": "stotavyasya kuto deva viśrāmastava vidyate /",
  "GP12skp031pu:1858": "yadā hetustvamevāsya jagataḥ sthitināśayoḥ // SkP_20.19 //",
  "GP12skp031pu:1859": "aśaraṇyasya deveśa tvattaśca śaraṇārthinaḥ /",
  "GP12skp031pu:1860": "prasādaṃ paramālambya varado bhava viśvakṛt // SkP_20.20 //",
  "GP12skp031pu:1861": "sanatkumāra uvāca",
  "GP12skp031pu:1862": "yaḥ stotrametadakhilaṃ paṭhate dvijanmā prātaḥ śucirniyamavānpurato dvijānām /",
  "GP12skp031pu:1863": "taṃ brahmarākṣasaniśācarabhūtayakṣā hiṃsanti no dvipadapannagapūtanāśca // SkP_20.21 //",
  "GP12skp031pu:1864": "tataḥ sa bhagavāndevaḥ stūyamānaḥ sahomayā /",
  "GP12skp031pu:1865": "uvāca varado 'smīti brūhi yatte manogatam // SkP_20.22 //",
  "GP12skp031pu:1866": "tamevaṃvādinaṃ devaṃ śilādo 'bhyarcayattadā /",
  "GP12skp031pu:1867": "uvāca cedaṃ deveśaṃ sa vācā sajjamānayā // SkP_20.23 //",
  "GP12skp031pu:1868": "bhagavanyadi tuṣṭo 'si yadi deyo varaśca me /",
  "GP12skp031pu:1869": "icchāmyātmasamaṃ putraṃ mṛtyuhīnamayonijam // SkP_20.24 //",
  "GP12skp031pu:1870": "evamuktastato devaḥ prīyamāṇastrilocanaḥ /",
  "GP12skp031pu:1871": "evamastviti taṃ procya tatraivāntaradhīyata // SkP_20.25 //",
  "GP12skp031pu:1872": "gate tasminmaheṣvāse ṛṣiḥ paramapūjitaḥ /",
  "GP12skp031pu:1873": "svamāśramamupāgamya ṛṣibhyo 'kathayattataḥ // SkP_20.26 //",
  "GP12skp031pu:1874": "taiḥ praśastastataścaiva kālena munisattama /",
  "GP12skp031pu:1875": "yiyakṣuryajñabhūmiṃ svāṃ lāṅgalena cakarṣa tām // SkP_20.27 //",
  "GP12skp031pu:1876": "tasyāṃ tu kṛṣyamāṇāyāṃ sītāyāṃ tatsamutthitaḥ /",
  "GP12skp031pu:1877": "saṃvartakānalaprakhyaḥ kumāraḥ pratyadṛśyata // SkP_20.28 //",
  "GP12skp031pu:1878": "sa taṃ dṛṣṭvā tathodbhūtaṃ kumāraṃ dīptatejasam /",
  "GP12skp031pu:1879": "rākṣaso 'yamiti jñātvā bhayānnopasasāra tam // SkP_20.29 //",
  "GP12skp031pu:1880": "kumāro 'pi tathodbhūtaḥ pitaraṃ dīptatejasam /",
  "GP12skp031pu:1881": "upāsarpata dīnātmā tāta tāteti cābravīt // SkP_20.30 //",
  "GP12skp031pu:1882": "sa tātetyucyamāno 'pi yadā taṃ nābhyanandata /",
  "GP12skp031pu:1883": "tato vāyustamākāśe śilādaṃ prāha susvaram // SkP_20.31 //",
  "GP12skp031pu:1884": "vāyuruvāca",
  "GP12skp031pu:1885": "śālaṅkāyana putraste yo 'sau devena śambhunā /",
  "GP12skp031pu:1886": "ayonijaḥ purā dattaḥ sa eṣa pratinandaya // SkP_20.32 //",
  "GP12skp031pu:1887": "yasmānnandīkaraste 'yaṃ sadaiva dvijasattama /",
  "GP12skp031pu:1888": "tasmānnandīti nāmnāyaṃ bhaviṣyati sutastava // SkP_20.33 //",
  "GP12skp031pu:1889": "sanatkumāra uvāca",
  "GP12skp031pu:1890": "tataḥ sa vāyuvacanān nandinaṃ pariṣasvaje /",
  "GP12skp031pu:1891": "gṛhītvā cāśramaṃ svena so 'nayattuṣṭivardhanam /",
  "GP12skp031pu:1892": "cūḍopanayanādīni karmāṇyasya cakāra saḥ // SkP_20.34 //",
  "GP12skp031pu:1893": "kṛtvā cādhyāpayāmāsa vedānsāṅgānaśeṣataḥ /",
  "GP12skp031pu:1894": "āyurvedaṃ dhanurvedaṃ gāndharvaṃ śabdalakṣaṇam // SkP_20.35 //",
  "GP12skp031pu:1895": "hastināṃ caritaṃ yacca naranāryośca lakṣaṇam /",
  "GP12skp031pu:1896": "śilpāni caiva sarvāṇi nimittajñānameva ca // SkP_20.36 //",
  "GP12skp031pu:1897": "bhūtagrāmacikitsāṃ ca mātṝṇāṃ caritaṃ ca yat /",
  "GP12skp031pu:1898": "bhujaṃgānāṃ ca sarveṣāṃ yacca kiṃcidviceṣṭitam /",
  "GP12skp031pu:1899": "abdairadhītavānsarvaṃ vyāsa pañcabhireva ca // SkP_20.37 //",
  "GP12skp031pu:1900": "dakṣaḥ śuciradīnātmā priyavāganasūyakaḥ /",
  "GP12skp031pu:1901": "sarvalokapriyo nityaṃ manonayananandanaḥ // SkP_20.38 //",
  "GP12skp031pu:1902": "tasyātha saptame varṣe ṛṣī divyau tapodhanau /",
  "GP12skp031pu:1903": "āśramaṃ samanuprāptau śilādasya mahaujasau // SkP_20.39 //",
  "GP12skp031pu:1904": "tāvabhyarcya yathānyāyaṃ śilādaḥ sumahātapāḥ /",
  "GP12skp031pu:1905": "sukhāsīnau samālakṣya āsane paramārcitau // SkP_20.40 //",
  "GP12skp031pu:1906": "mitrāvaruṇanāmānau tapoyogabalānvitau /",
  "GP12skp031pu:1907": "abhijñau sarvabhūtānāṃ trailokye sacarācare // SkP_20.41 //",
  "GP12skp031pu:1908": "tābhyāmanujñātaścaiva niṣasāda varāsane /",
  "GP12skp031pu:1909": "upaviṣṭastataḥ prīta iṣṭābhirvāgbhirastuvat // SkP_20.42 //",
  "GP12skp031pu:1910": "tābhyāṃ pṛṣṭaśca kaccitte putrastuṣṭipradaḥ śubhaḥ /",
  "GP12skp031pu:1911": "svādhyāyaniyataḥ kaccit kacciddharmasya saṃtatiḥ // SkP_20.43 //",
  "GP12skp031pu:1912": "kaccinna vṛddhānbālo na gurūnvāpyavamanyate /",
  "GP12skp031pu:1913": "kaccinniyamavāṃścaiva kaccittuṣṭipradaḥ satām // SkP_20.44 //",
  "GP12skp031pu:1914": "sa evamuktastejasvī śilādaḥ putravatsalaḥ /",
  "GP12skp031pu:1915": "uvāca guṇavānsamyak kulavaṃśavivardhanaḥ // SkP_20.45 //",
  "GP12skp031pu:1916": "tamāhūya sa tuṣṭyā tu putraṃ nandinamacyutam /",
  "GP12skp031pu:1917": "tayoḥ pādeṣu śirasā apātayata nandinam // SkP_20.46 //",
  "GP12skp031pu:1918": "tau tu tasyāśiṣaṃ devau prayuṅkto dharmanityatām /",
  "GP12skp031pu:1919": "guruśuśrūṣaṇe bhāvaṃ lokāṃścaiva tathākṣayān // SkP_20.47 //",
  "GP12skp031pu:1920": "sanatkumāra uvāca",
  "GP12skp031pu:1921": "śilādastāmathālakṣya āśiṣaṃ devayostadā /",
  "GP12skp031pu:1922": "visṛjya nandinaṃ bhītaḥ so 'pṛcchadṛṣisattamau // SkP_20.48 //",
  "GP12skp031pu:1923": "śilāda uvāca",
  "GP12skp031pu:1924": "bhagavantāvṛṣī satyau gatijñau sarvadehinām /",
  "GP12skp031pu:1925": "kimarthaṃ mama putrasya dīrghamāyurubhāvapi /",
  "GP12skp031pu:1926": "prayuktavantau samyaktu nāśiṣaṃ munisattamau // SkP_20.49 //",
  "GP12skp031pu:1927": "mitrāvaruṇāvūcatuḥ",
  "GP12skp031pu:1928": "tavaiṣa tanayastāta alpāyuḥ sarvasaṃmataḥ /",
  "GP12skp031pu:1929": "ato 'nyadvarṣamekaṃ vai jīvitaṃ dhārayiṣyati // SkP_20.50 //",
  "GP12skp031pu:1930": "sanatkumāra uvāca",
  "GP12skp031pu:1931": "tataḥ sa śokasaṃtapto nyapatadbhuvi duḥkhitaḥ /",
  "GP12skp031pu:1932": "visṛjya ṛṣiśārdūlāv ekākī vilalāpa ca // SkP_20.51 //",
  "GP12skp031pu:1933": "tasya śokādvilapataḥ svaraṃ śrutvā sutaḥ śubhaḥ /",
  "GP12skp031pu:1934": "nandyāgāttamathāpaśyat pitaraṃ duḥkhitaṃ bhṛśam // SkP_20.52 //",
  "GP12skp031pu:1935": "nandyuvāca",
  "GP12skp031pu:1936": "kena tvaṃ tāta duḥkhena dūyamānaḥ prarodiṣi /",
  "GP12skp031pu:1937": "duḥkhaṃ te kuta udbhūtaṃ jñātumicchāmyahaṃ pitaḥ // SkP_20.53 //",
  "GP12skp031pu:1938": "śilāda uvāca",
  "GP12skp031pu:1939": "putra tvaṃ kila varṣeṇa jīvitaṃ samprahāsyasi /",
  "GP12skp031pu:1940": "ūcatustāvṛṣītyevaṃ tato māṃ kṛcchramāviśat // SkP_20.54 //",
  "GP12skp031pu:1941": "nandyuvāca",
  "GP12skp031pu:1942": "satyaṃ devaṛṣī tāta na tāvanṛtamūcatuḥ /",
  "GP12skp031pu:1943": "tathāpi tu na mṛtyurme prabhaviṣyati mā śucaḥ // SkP_20.55 //",
  "GP12skp031pu:1944": "śilāda uvāca",
  "GP12skp031pu:1945": "kiṃ tapaḥ kiṃ parijñānaṃ ko yogaḥ kaḥ śramaśca te /",
  "GP12skp031pu:1946": "yena tvaṃ mṛtyumudyuktaṃ vañcayiṣyasi kathyatām // SkP_20.56 //",
  "GP12skp031pu:1947": "nandyuvāca",
  "GP12skp031pu:1948": "na tāta tapasā mṛtyuṃ vañcayiṣye na vidyayā /",
  "GP12skp031pu:1949": "mahādevaprasādena mṛtyuṃ jeṣyāmi nānyathā // SkP_20.57 //",
  "GP12skp031pu:1950": "drakṣyāmi śaṃkaraṃ devaṃ tato mṛtyurna me bhavet /",
  "GP12skp031pu:1951": "naṣṭe mṛtyau tvayā sārdhaṃ ciraṃ vatsyāmi nirvṛtaḥ // SkP_20.58 //",
  "GP12skp031pu:1952": "śilāda uvāca",
  "GP12skp031pu:1953": "mayā varṣasahasreṇa tapastaptvā suduścaram /",
  "GP12skp031pu:1954": "mahādevaḥ purā dṛṣṭo labdhastvaṃ me yataḥ sutaḥ // SkP_20.59 //",
  "GP12skp031pu:1955": "bhavāṃstu varṣeṇaikena tapasā nātibhāvitaḥ /",
  "GP12skp031pu:1956": "kathaṃ draṣṭā mahādevam etadicchāmi veditum // SkP_20.60 //",
  "GP12skp031pu:1957": "nandyuvāca",
  "GP12skp031pu:1958": "na tāta tapasā devo dṛśyate na ca vidyayā /",
  "GP12skp031pu:1959": "śuddhena manasā bhaktyā dṛśyate parameśvaraḥ // SkP_20.61 //",
  "GP12skp031pu:1960": "tvayā visṛṣṭo gatvāham acireṇa trilocanam /",
  "GP12skp031pu:1961": "draṣṭā tāta na saṃdeho visṛjāśu tatastu mām // SkP_20.62 //",
  "GP12skp031pu:1962": "tiṣṭhantaṃ māṃ yamo 'bhyetya paśyataste 'bhisaṃmatam /",
  "GP12skp031pu:1963": "na hiṃsati tathā tasmād itastāta vrajāmyaham // SkP_20.63 //",
  "GP12skp031pu:1964": "tiṣṭhantaṃ vā śayānaṃ vā dhāvantaṃ patitaṃ tathā /",
  "GP12skp031pu:1965": "na pratīkṣati vai mṛtyur iti buddhvā śamaṃ vraja // SkP_20.64 //",
  "GP12skp031pu:1966": "avatīrya jalaṃ divyaṃ bhāvaṃ śuddhaṃ samāsthitaḥ /",
  "GP12skp031pu:1967": "abhyasya raudramadhyāyaṃ tato drakṣyāmi śaṃkaram // SkP_20.65 //",
  "GP12skp031pu:1968": "japataścāpi yuktasya rudrabhāvārpitasya ca /",
  "GP12skp031pu:1969": "na mṛtyukālā bahavaḥ kariṣyanti mama vyathām // SkP_20.66 //",
  "GP12skp031pu:1970": "sanatkumāra uvāca",
  "GP12skp031pu:1971": "tamevaṃvādinaṃ matvā bruvāṇaṃ śuddhayā girā /",
  "GP12skp031pu:1972": "vyasarjayadadīnātmā kṛcchrātputraṃ mahātapāḥ // SkP_20.67 //",
  "GP12skp031pu:1973": "abhivandya pituḥ pādau śirasā sa mahāyaśāḥ /",
  "GP12skp031pu:1974": "pradakṣiṇaṃ samāvṛtya sampratasthe 'tiniścitaḥ // SkP_20.68 //",
  "GP12skp031pu:1975": "abhivādya ṛṣīnsarvān sa didṛkṣurudāradhīḥ /",
  "GP12skp031pu:1976": "muniḥ sa devamagamat praṇatārtiharaṃ haram // SkP_20.69 //",
  "GP12skp031pu:1977": "iti skandapurāṇe viṃśatitamo 'dhyāyaḥ",
  "GP12skp031pu:1978": "____________________________________________________________________________",
  "GP12skp031pu:1979": "Skandapurana 21",
  "GP12skp031pu:1980": "sanatkumāra uvāca",
  "GP12skp031pu:1981": "nirgato 'tha tato nandī jagāma saritāṃ varām /",
  "GP12skp031pu:1982": "bhuvanāmiti vikhyātāṃ sarvalokasukhāvahām // SkP_21.1 //",
  "GP12skp031pu:1983": "tāṃ praviśya tato dhīmān ekāgro hradamāsthitaḥ /",
  "GP12skp031pu:1984": "sa jajāpa tadā rudrān mṛtyorbhītaḥ samāhitaḥ // SkP_21.2 //",
  "GP12skp031pu:1985": "japatā tena tatraiva tatpareṇa tadāśiṣā /",
  "GP12skp031pu:1986": "koṭirekā yadā japtā tadā devastutoṣa ha // SkP_21.3 //",
  "GP12skp031pu:1987": "tamāgatyāha bhagavāñ charva ugraḥ kapardimān /",
  "GP12skp031pu:1988": "nandiṃstuṣṭo 'smi bhadraṃ te varaṃ vṛṇu yathepsitam // SkP_21.4 //",
  "GP12skp031pu:1989": "uvāca praṇato bhūtvā praṇatārtiharaṃ haram /",
  "GP12skp031pu:1990": "dvitīyāṃ japtumicchāmi koṭiṃ bhagavatāṃ vibho /",
  "GP12skp031pu:1991": "evamastviti devo 'pi procyāgacchadyathāgatam // SkP_21.5 //",
  "GP12skp031pu:1992": "sanatkumāra uvāca",
  "GP12skp031pu:1993": "so 'vatīrya tato bhūyaḥ prayatātmā tathaiva ha /",
  "GP12skp031pu:1994": "jajāpa koṭimanyāṃ tu rudramevānucintayan // SkP_21.6 //",
  "GP12skp031pu:1995": "dvitīyāyāṃ tataḥ koṭyāṃ sampūrṇāyāṃ vṛṣadhvajaḥ /",
  "GP12skp031pu:1996": "abhyājagāma taṃ caiva varado 'smītyabhāṣata // SkP_21.7 //",
  "GP12skp031pu:1997": "sa prāha bhagavankoṭiṃ tṛtīyāmapi kālahan /",
  "GP12skp031pu:1998": "japtumicchāmi deveśa tvatprasādādahaṃ vibho // SkP_21.8 //",
  "GP12skp031pu:1999": "evamastviti bhūyo 'pi bhagavānpratyuvāca ha /",
  "GP12skp031pu:2000": "uktvā jagāma svaṃ veśma devyā saha mahādyutiḥ // SkP_21.9 //",
  "GP12skp031pu:2001": "tatastṛtīyāṃ rudrāṇāṃ koṭimanyāṃ jajāpa ha /",
  "GP12skp031pu:2002": "yugāntādityasaṃkāśas tataḥ samabhavaddvijaḥ // SkP_21.10 //",
  "GP12skp031pu:2003": "tasya koṭītraye vyāsa samāpte jvalanatviṣaḥ /",
  "GP12skp031pu:2004": "somaḥ saha gaṇairdevas taṃ deśamupacakrame // SkP_21.11 //",
  "GP12skp031pu:2005": "sa taṃ kareṇa saṃgṛhya uddhṛtya salilācca ha /",
  "GP12skp031pu:2006": "saṃmṛjāno 'grahastena nandinaṃ kālahābravīt // SkP_21.12 //",
  "GP12skp031pu:2007": "deva uvāca",
  "GP12skp031pu:2008": "śailāde varado 'haṃ te tapasānena toṣitaḥ /",
  "GP12skp031pu:2009": "sādhu japtaṃ tvayā dhīman brūhi yatte manogatam // SkP_21.13 //",
  "GP12skp031pu:2010": "śailādiruvāca",
  "GP12skp031pu:2011": "japeyaṃ koṭimanyāṃ tu bhūyo 'pi tava tejasā /",
  "GP12skp031pu:2012": "varametaṃ vṛṇe deva yadi tuṣṭo 'si me vibho // SkP_21.14 //",
  "GP12skp031pu:2013": "bhagavānuvāca",
  "GP12skp031pu:2014": "kiṃ te japtena bhūyo 'pi tuṣṭo 'smi tava sarvathā /",
  "GP12skp031pu:2015": "yadyattvaṃ vṛṇuṣe kāmaṃ sarvaṃ tatpradadāni te // SkP_21.15 //",
  "GP12skp031pu:2016": "brahmatvamatha viṣṇutvam indratvamatha vāyutām /",
  "GP12skp031pu:2017": "ādityo bhava rudro vā brūhi kiṃ vā dadāni te // SkP_21.16 //",
  "GP12skp031pu:2018": "sanatkumāra uvāca",
  "GP12skp031pu:2019": "sa evamukto devena śirasā pādayornataḥ /",
  "GP12skp031pu:2020": "tuṣṭāva purakāmāṅga- kratuparvatanāśanam // SkP_21.17 //",
  "GP12skp031pu:2021": "nandyuvāca",
  "GP12skp031pu:2022": "namo devātidevāya mahādevāya vai namaḥ /",
  "GP12skp031pu:2023": "namaḥ kāmāṅganāśāya nīlakaṇṭhāya vai namaḥ // SkP_21.18 //",
  "GP12skp031pu:2024": "namastuṣitanāśāya trailokyadahanāya ca /",
  "GP12skp031pu:2025": "namaḥ kālogradaṇḍāya ugradaṇḍāya vai namaḥ // SkP_21.19 //",
  "GP12skp031pu:2026": "namo nīlaśikhaṇḍāya sahasraśirase namaḥ /",
  "GP12skp031pu:2027": "sahasrapāṇaye caiva sahasracaraṇāya ca // SkP_21.20 //",
  "GP12skp031pu:2028": "sarvataḥpāṇipādāya sarvatokṣimukhāya ca /",
  "GP12skp031pu:2029": "sarvataḥśrutaye caiva sarvamāvṛtya tiṣṭhate // SkP_21.21 //",
  "GP12skp031pu:2030": "namaste rukmavarṇāya tathaivātīndriyāya ca /",
  "GP12skp031pu:2031": "namaḥ kanakaliṅgāya sarvaliṅgāya vai namaḥ // SkP_21.22 //",
  "GP12skp031pu:2032": "namaścandrārkavarṇāya yogeśāyājitāya ca /",
  "GP12skp031pu:2033": "pinākapāṇaye caiva śūlamudgarapāṇaye // SkP_21.23 //",
  "GP12skp031pu:2034": "gadine khaḍgine caiva paraśvadhadharāya ca /",
  "GP12skp031pu:2035": "rathine varmiṇe caiva maheṣvāsāya vai namaḥ // SkP_21.24 //",
  "GP12skp031pu:2036": "namastriśūlahastāya ugradaṇḍadharāya ca /",
  "GP12skp031pu:2037": "namo gaṇādhipataye rudrāṇāṃ pataye namaḥ // SkP_21.25 //",
  "GP12skp031pu:2038": "namaḥ sahasranetrāya śatanetrāya vai namaḥ /",
  "GP12skp031pu:2039": "ādityānāṃ ca pataye vasūnāṃ pataye namaḥ // SkP_21.26 //",
  "GP12skp031pu:2040": "namaḥ pṛthivyāḥ pataye ākāśapataye namaḥ /",
  "GP12skp031pu:2041": "namaḥ svarlokapataye umāyāḥ pataye namaḥ // SkP_21.27 //",
  "GP12skp031pu:2042": "namo yogādhipataye sarvayogapradāya ca /",
  "GP12skp031pu:2043": "dhyānine dhyāyamānāya dhyānibhiḥ saṃstutāya ca // SkP_21.28 //",
  "GP12skp031pu:2044": "mṛtyave kāladaṇḍāya yamāya ca mahātmane /",
  "GP12skp031pu:2045": "devādhipataye caiva divyasaṃhananāya ca // SkP_21.29 //",
  "GP12skp031pu:2046": "yajñāya vasudānāya svargāyājanmadāya ca /",
  "GP12skp031pu:2047": "savitre sarvadevānāṃ dharmāyānekarūpiṇe // SkP_21.30 //",
  "GP12skp031pu:2048": "amṛtāya vareṇyāya sarvadevastutāya ca /",
  "GP12skp031pu:2049": "brahmaṇaśca śirohartre yajñasya ca mahātmanaḥ // SkP_21.31 //",
  "GP12skp031pu:2050": "tripuraghnāya cogrāya sarvāśubhaharāya ca /",
  "GP12skp031pu:2051": "umādehārdharūpāya lalāṭanayanāya ca // SkP_21.32 //",
  "GP12skp031pu:2052": "mahiṣāndhakabhettāya sraṣṭre vai parameṣṭhine /",
  "GP12skp031pu:2053": "brahmaṇo gurave caiva brahmaṇo janakāya ca // SkP_21.33 //",
  "GP12skp031pu:2054": "kumāragurave caiva kumāravaradāya ca /",
  "GP12skp031pu:2055": "haline muṣalaghnāya mahāhāsāya vai namaḥ // SkP_21.34 //",
  "GP12skp031pu:2056": "mṛtyupāśograhastāya takṣakabrahmasūtriṇe /",
  "GP12skp031pu:2057": "savidyudghanavāhāya tathaiva vṛṣayāyine // SkP_21.35 //",
  "GP12skp031pu:2058": "himavadvindhyavāsāya meruparvatavāsine /",
  "GP12skp031pu:2059": "kailāsavāsine caiva dhaneśvarasakhāya ca // SkP_21.36 //",
  "GP12skp031pu:2060": "viṣṇordehārdhadattāya tasyaiva varadāya ca /",
  "GP12skp031pu:2061": "sarvabhūtāsamajñāya sarvabhūtānukampine // SkP_21.37 //",
  "GP12skp031pu:2062": "antarbhūtādhibhūtāya prāṇināṃ jīvadāya ca /",
  "GP12skp031pu:2063": "manase manyamānāya atimānāya caiva hi // SkP_21.38 //",
  "GP12skp031pu:2064": "budhyamānāya buddhāya draṣṭre vai cakṣuṣe namaḥ /",
  "GP12skp031pu:2065": "namaste sparśayitre ca tathaiva sparśanāya ca // SkP_21.39 //",
  "GP12skp031pu:2066": "namaste rasayitre ca tathaiva rasanāya ca /",
  "GP12skp031pu:2067": "namo ghrāṇāya ghrātre ca śrotre śrotrāya caiva hi /",
  "GP12skp031pu:2068": "hastine caiva hastāya tathā pādāya pādine // SkP_21.40 //",
  "GP12skp031pu:2069": "namo 'stvānandakartre ca ānandāya ca vai namaḥ /",
  "GP12skp031pu:2070": "vāce 'tha vāgmine caiva tanmātrāya mahātmane // SkP_21.41 //",
  "GP12skp031pu:2071": "sūkṣmāya caiva sthūlāya sattvāya rajase namaḥ /",
  "GP12skp031pu:2072": "namaśca tamase nityaṃ kṣetrajñāyājitāya ca // SkP_21.42 //",
  "GP12skp031pu:2073": "viṣṇave lokatantrāya prajānāṃ pataye namaḥ /",
  "GP12skp031pu:2074": "manave saptaṛṣaye tapyamānāya tāpine // SkP_21.43 //",
  "GP12skp031pu:2075": "brahmaṇyāyātha śuddhāya tathā durvāsase namaḥ /",
  "GP12skp031pu:2076": "śilpine śilpanāthāya viduṣe viśvakarmaṇe // SkP_21.44 //",
  "GP12skp031pu:2077": "atraye bhṛgave caiva tathaivāṅgirase namaḥ /",
  "GP12skp031pu:2078": "pulahāya pulastyāya kratudakṣānalāya ca // SkP_21.45 //",
  "GP12skp031pu:2079": "dharmāya rucaye caiva vasiṣṭhāya namo 'stu te /",
  "GP12skp031pu:2080": "bhūtāya bhūtanāthāya kuṣmāṇḍapataye namaḥ // SkP_21.46 //",
  "GP12skp031pu:2081": "tiṣṭhate dravate caiva gāyate nṛtyate 'pi ca /",
  "GP12skp031pu:2082": "avaśyāyāpyavadhyāya ajarāyāmarāya ca // SkP_21.47 //",
  "GP12skp031pu:2083": "akṣayāyāvyayāyaiva tathāpratihatāya ca /",
  "GP12skp031pu:2084": "anāveśyāya sarveṣāṃ dṛśyāyādṛśyarūpiṇe // SkP_21.48 //",
  "GP12skp031pu:2085": "sūkṣmebhyaścāpi sūkṣmāya sarvagāya mahātmane /",
  "GP12skp031pu:2086": "namaste bhagavaṃstryakṣa namaste bhagavañchiva /",
  "GP12skp031pu:2087": "namaste sarvalokeśa namaste lokabhāvana // SkP_21.49 //",
  "GP12skp031pu:2088": "na me devādhipatyena brahmatvenāthavā punaḥ /",
  "GP12skp031pu:2089": "na viṣṇutvena deveśa nāpīndratvena bhūtapa /",
  "GP12skp031pu:2090": "icchāmyahaṃ taveśāna gaṇatvaṃ nityamavyayam // SkP_21.50 //",
  "GP12skp031pu:2091": "nityaṃ tvāṃ sagaṇaṃ sāmbaṃ prasannaṃ saparicchadam /",
  "GP12skp031pu:2092": "draṣṭumicchāmi deveśa eṣa me dīyatāṃ varaḥ // SkP_21.51 //",
  "GP12skp031pu:2093": "tvaṃ no gatiḥ purā deva tvaṃ caivārtāyanaṃ prabhuḥ /",
  "GP12skp031pu:2094": "śaraṇaṃ ca tvamevātha nānyaṃ paśyāmi karhicit // SkP_21.52 //",
  "GP12skp031pu:2095": "tvayā tyaktasya caivāśu vināśo nātra saṃśayaḥ /",
  "GP12skp031pu:2096": "anyāṃ gatiṃ na paśyāmi yasyā ātyantikaṃ śubham // SkP_21.53 //",
  "GP12skp031pu:2097": "anuraktaṃ ca bhaktaṃ ca tvatparaṃ tvadapāśrayam /",
  "GP12skp031pu:2098": "pratīccha māṃ sadā deva eṣa me dīyatāṃ varaḥ // SkP_21.54 //",
  "GP12skp031pu:2099": "sanatkumāra uvāca",
  "GP12skp031pu:2100": "ya imaṃ prātarutthāya paṭhedavimanā naraḥ /",
  "GP12skp031pu:2101": "sa dehabhedamāsādya nandīśvarasamo bhavet // SkP_21.55 //",
  "GP12skp031pu:2102": "yaścemaṃ śṛṇuyānnityaṃ śrāvayedvā dvijātiṣu /",
  "GP12skp031pu:2103": "so 'śvamedhaphalaṃ prāpya rudraloke mahīyate // SkP_21.56 //",
  "GP12skp031pu:2104": "śrutvā sakṛdapi hyetaṃ stavaṃ pāpapraṇāśanam /",
  "GP12skp031pu:2105": "yatra tatra mṛto vyāsa na durgatimavāpnuyāt // SkP_21.57 //",
  "GP12skp031pu:2106": "yo 'dhītya nityaṃ stavametamagryaṃ devaṃ sadābhyarcayate yatātmā /",
  "GP12skp031pu:2107": "kiṃ tasya yajñairvividhaiśca dānais tīrthaiḥ sutaptaiśca tathā tapobhiḥ // SkP_21.58 //",
  "GP12skp031pu:2108": "iti skandapurāṇa ekaviṃśatimo 'dhyāyaḥ",
  "GP12skp031pu:2109": "____________________________________________________________________________",
  "GP12skp031pu:2110": "Skandapurana 22",
  "GP12skp031pu:2111": "sanatkumāra uvāca",
  "GP12skp031pu:2112": "tatastu devadeveśo bhaktyā paramayā yutam /",
  "GP12skp031pu:2113": "aśrupūrṇekṣaṇaṃ dīnaṃ pādayoḥ śirasā natam // SkP_22.1 //",
  "GP12skp031pu:2114": "karābhyāṃ susukhābhyāṃ tu saṃgṛhya paramārtihā /",
  "GP12skp031pu:2115": "utthāpya nayane somaḥ aśrupūrṇe mamārja ha // SkP_22.2 //",
  "GP12skp031pu:2116": "uvāca cainaṃ tuṣṭātmā vacasāpyāyayanniva /",
  "GP12skp031pu:2117": "nirīkṣya gaṇapānsarvān devyā saha tadā prabhuḥ // SkP_22.3 //",
  "GP12skp031pu:2118": "deva uvāca",
  "GP12skp031pu:2119": "jāne bhaktiṃ tava mayi jāne cārtiṃ tavānagha /",
  "GP12skp031pu:2120": "tasya sarvasya śailāde udarkaṃ saṃniśāmaya // SkP_22.4 //",
  "GP12skp031pu:2121": "amaro jarayā tyakto nityaṃ duḥkhavivarjitaḥ /",
  "GP12skp031pu:2122": "akṣayaścāvyayaścaiva sapitā sasuhṛjjanaḥ // SkP_22.5 //",
  "GP12skp031pu:2123": "mameṣṭo gaṇapaścaiva madvīryo matparākramaḥ /",
  "GP12skp031pu:2124": "iṣṭo mama sadā caiva mama pārśvagataḥ sadā /",
  "GP12skp031pu:2125": "madrūpaścaiva bhavitā mahāyogabalānvitaḥ // SkP_22.6 //",
  "GP12skp031pu:2126": "ṛddhimaccaiva te dvīpaṃ kṣīrodamamṛtākaram /",
  "GP12skp031pu:2127": "saṃvāsaṃ samprayacchāmi tatra raṃsyasi sarvadā // SkP_22.7 //",
  "GP12skp031pu:2128": "kuśeśayamayīṃ mālām avamucyātmanastataḥ /",
  "GP12skp031pu:2129": "ābabandha mahātejā nandine divyarūpiṇīm // SkP_22.8 //",
  "GP12skp031pu:2130": "sa tayā mālayā nandī babhau kaṇṭhāvasaktayā /",
  "GP12skp031pu:2131": "tryakṣo daśabhujaḥ śrīmān dvitīya iva śaṃkaraḥ // SkP_22.9 //",
  "GP12skp031pu:2132": "tatastaṃ vai samādāya hastena bhagavānharaḥ /",
  "GP12skp031pu:2133": "uvāca brūhi kiṃ te 'dya dadāni varamuttamam // SkP_22.10 //",
  "GP12skp031pu:2134": "āśramaścāyamatyarthaṃ tapasā tava bhāvitaḥ /",
  "GP12skp031pu:2135": "japyeśvara iti khyāto mama guhyo bhaviṣyati // SkP_22.11 //",
  "GP12skp031pu:2136": "samantādyojanaṃ kṣetraṃ divyaṃ devagaṇairvṛtam /",
  "GP12skp031pu:2137": "siddhacāraṇasaṃkīrṇam apsarogaṇasevitam /",
  "GP12skp031pu:2138": "siddhikṣetraṃ paraṃ guhyaṃ bhaviṣyati na saṃśayaḥ // SkP_22.12 //",
  "GP12skp031pu:2139": "karmaṇā manasā vācā yatkiṃcitkurute naraḥ /",
  "GP12skp031pu:2140": "śubhaṃ vāpyaśubhaṃ vātra sarvaṃ bhavitṛ tacchubham // SkP_22.13 //",
  "GP12skp031pu:2141": "jāpyaṃ mānasaṃ tulyaṃ vai rudrāṇāṃ tadbhaviṣyati /",
  "GP12skp031pu:2142": "yatra tatra mṛtā martyā yāsyanti tava lokatām // SkP_22.14 //",
  "GP12skp031pu:2143": "tato jaṭāsrutaṃ vāri gṛhītvā hāranirmalam /",
  "GP12skp031pu:2144": "uktvā nadī bhavasveti visasarja mahātapāḥ // SkP_22.15 //",
  "GP12skp031pu:2145": "sā tato divyatoyā ca puṇyā maṇijalā śubhā /",
  "GP12skp031pu:2146": "haṃsakāraṇḍavākīrṇā cakravākopaśobhitā /",
  "GP12skp031pu:2147": "padmotpalavanopetā prāvartata mahānadī // SkP_22.16 //",
  "GP12skp031pu:2148": "strīrūpadhāriṇī caiva prāñjaliḥ śirasā natā /",
  "GP12skp031pu:2149": "padmotpaladalābhākṣī mahādevamupasthitā // SkP_22.17 //",
  "GP12skp031pu:2150": "tāmuvāca tato devo nadīṃ svayamupasthitām /",
  "GP12skp031pu:2151": "yasmājjaṭodakāddevi pravṛttā tvaṃ śubhānane /",
  "GP12skp031pu:2152": "tasmājjaṭodā nāmnā tvaṃ bhaviṣyasi saridvarā // SkP_22.18 //",
  "GP12skp031pu:2153": "tvayi snānaṃ tu yaḥ kuryāc chuciḥ prayatamānasaḥ /",
  "GP12skp031pu:2154": "so 'śvamedhaphalaṃ prāpya rudraloke mahīyate // SkP_22.19 //",
  "GP12skp031pu:2155": "sanatkumāra uvāca",
  "GP12skp031pu:2156": "tato devyā mahādevo nandīśvaramatiprabham /",
  "GP12skp031pu:2157": "putraste 'yamiti procya pādayostaṃ vyanāmayat // SkP_22.20 //",
  "GP12skp031pu:2158": "sā tamāghrāya śirasi pāṇibhyāṃ parimārjatī /",
  "GP12skp031pu:2159": "putrapremṇābhyaṣiñcattaṃ srotobhiḥ stanajaistribhiḥ /",
  "GP12skp031pu:2160": "payasā śaṅkhagaureṇa devī devaṃ nirīkṣatī // SkP_22.21 //",
  "GP12skp031pu:2161": "tāni srotāṃsi trīṇyasyāḥ srutānyoghavatī nadī /",
  "GP12skp031pu:2162": "nadīṃ trisrotasīṃ puṇyāṃ tatastāmavadaddharaḥ // SkP_22.22 //",
  "GP12skp031pu:2163": "trisrotasaṃ nadīṃ dṛṣṭvā vṛṣaḥ paramaharṣitaḥ /",
  "GP12skp031pu:2164": "nanarda nādāttasmācca saridanyā tato 'bhavat // SkP_22.23 //",
  "GP12skp031pu:2165": "yasmādvṛṣabhanādena pravṛttā sā mahānadī /",
  "GP12skp031pu:2166": "tasmāḍḍhitkirikāṃ tāṃ vai uvāca vṛṣabhadhvajaḥ // SkP_22.24 //",
  "GP12skp031pu:2167": "jāmbūnadamayaṃ citraṃ svaṃ devaḥ paramādbhutam /",
  "GP12skp031pu:2168": "mukuṭaṃ cābabandhāsmai kuṇḍale cāmṛtodbhave // SkP_22.25 //",
  "GP12skp031pu:2169": "taṃ tathābhyarcitaṃ vyomni dṛṣṭvā meghaḥ prabhākaraḥ /",
  "GP12skp031pu:2170": "devopavāhyaḥ siṣice sanādaḥ sataḍidguṇaḥ // SkP_22.26 //",
  "GP12skp031pu:2171": "tasyābhiṣiktasya tadā pravṛtte srotasī bhṛśam /",
  "GP12skp031pu:2172": "yasmātsuvarṇānniḥsṛtya nadyekā sampravartata /",
  "GP12skp031pu:2173": "svarṇodaketi nāmnā tāṃ mahādevo 'bhyabhāṣata // SkP_22.27 //",
  "GP12skp031pu:2174": "jāmbūnadamayādyasmād dvitīyā mukuṭācchubhāt /",
  "GP12skp031pu:2175": "prāvartata nadī puṇyā ūcurjambūnadīti tām // SkP_22.28 //",
  "GP12skp031pu:2176": "etatpañcanadaṃ nāma japyeśvarasamīpagam /",
  "GP12skp031pu:2177": "vyākhyātaṃ phalametāsāṃ jaṭodāyāṃ mahātmanā // SkP_22.29 //",
  "GP12skp031pu:2178": "tacca pañcanadaṃ divyaṃ devaṃ japyeśvaraṃ ca tam /",
  "GP12skp031pu:2179": "trirātropoṣito gatvā snātvābhyarcya ca śūlinam // SkP_22.30 //",
  "GP12skp031pu:2180": "nandīśvarasyānucaraḥ kṣīrodanilayo bhavet // SkP_22.31 //",
  "GP12skp031pu:2181": "yastu japyeśvare prāṇān parityajati dustyajān /",
  "GP12skp031pu:2182": "niyamenānyathā vāpi sa me gaṇapatirbhavet // SkP_22.32 //",
  "GP12skp031pu:2183": "nandīśvarasamo nityaḥ śāśvataḥ akṣayo 'vyayaḥ /",
  "GP12skp031pu:2184": "mama pārśvādanapagaḥ priyaḥ saṃmata eva ca // SkP_22.33 //",
  "GP12skp031pu:2185": "japyeśvaraṃ pañcanadaṃ ca tadvai yo mānavo 'bhyetya jahāti deham /",
  "GP12skp031pu:2186": "sa me sadā syādgaṇapo variṣṭhas tvayā samaḥ kāntivapuśca nityam // SkP_22.34 //",
  "GP12skp031pu:2187": "iti skandapurāṇe dvāviṃśatimo 'dhyāyaḥ",
  "GP12skp031pu:2188": "____________________________________________________________________________",
  "GP12skp031pu:2189": "Skandapurana 23",
  "GP12skp031pu:2190": "sanatkumāra uvāca",
  "GP12skp031pu:2191": "bhagavāndevadeveśaḥ sarvabhūtapatirharaḥ /",
  "GP12skp031pu:2192": "devīmuvāca vāgīśa umāṃ girivarātmajām // SkP_23.1 //",
  "GP12skp031pu:2193": "devi nandīśvaraṃ devam abhiṣekṣyāmi bhūtapam /",
  "GP12skp031pu:2194": "gaṇānāvāhayiṣyāmi kiṃ vā tvaṃ manyase 'vyaye // SkP_23.2 //",
  "GP12skp031pu:2195": "devyuvāca",
  "GP12skp031pu:2196": "saptalokādhipatyaṃ ca gaṇeśānāṃ tathaiva ca /",
  "GP12skp031pu:2197": "sarvamarhati deveśa nandī putro mamāgrajaḥ // SkP_23.3 //",
  "GP12skp031pu:2198": "sanatkumāra uvāca",
  "GP12skp031pu:2199": "tataḥ sa bhagavāndevaḥ suraśatruniṣūdanaḥ /",
  "GP12skp031pu:2200": "prāṅmukhaḥ sa gaṇeśānām āhvānamakarottadā // SkP_23.4 //",
  "GP12skp031pu:2201": "tataḥ sahasraśastatra gaṇādhyakṣā mudā yutāḥ /",
  "GP12skp031pu:2202": "samprāptāḥ sarvalokeśās tacchṛṇuṣva mahāmune // SkP_23.5 //",
  "GP12skp031pu:2203": "tataḥ karāladaśano bhṛkuṭībhūṣitānanaḥ /",
  "GP12skp031pu:2204": "śaṅkhahārāmbugauraśca daṃṣṭrī sragmī trilocanaḥ // SkP_23.6 //",
  "GP12skp031pu:2205": "jaṭāsahasrordhvaśirā jvālākeśo mahāhanuḥ /",
  "GP12skp031pu:2206": "agnyaṅgārakanetraśca bhujagābaddhamekhalaḥ // SkP_23.7 //",
  "GP12skp031pu:2207": "vidyujjihvo mahākāyas tathā caivordhvamehanaḥ /",
  "GP12skp031pu:2208": "sarpayajñopavītī ca paraśvadhadharastathā // SkP_23.8 //",
  "GP12skp031pu:2209": "bhujagābaddhamauñjiśca bhujagaireva kaṅkaṇaiḥ /",
  "GP12skp031pu:2210": "aṭṭahāsānsṛjānaśca aśanīpātasaṃnibhān /",
  "GP12skp031pu:2211": "diṇḍirityeva vikhyāto gaṇapaḥ samadṛśyata // SkP_23.9 //",
  "GP12skp031pu:2212": "ātmanaḥ sadṛśānāṃ ca koṭībhirdaśabhirvṛtaḥ /",
  "GP12skp031pu:2213": "gaṇapānāṃ sureśānāṃ yogināṃ dīptatejasām // SkP_23.10 //",
  "GP12skp031pu:2214": "tato 'paro mahākeśo mahākāyordhvamehanaḥ /",
  "GP12skp031pu:2215": "tryakṣo 'nalaśataprakhyaḥ aśanīpātanardanaḥ // SkP_23.11 //",
  "GP12skp031pu:2216": "nṛtyangāyaṃśca citrāṇi kurvannāṭyānyanekaśaḥ /",
  "GP12skp031pu:2217": "jvaladaṃṣṭro mahāhāso bṛhatskandhaḥ pinākadhṛk // SkP_23.12 //",
  "GP12skp031pu:2218": "koṭībhirdaśabhiḥ sārdhaṃ dviguṇābhirmahātmanām /",
  "GP12skp031pu:2219": "gaṇānāṃ citrarūpāṇāṃ yugapatsampradṛśyata // SkP_23.13 //",
  "GP12skp031pu:2220": "siṃhāsyagajakokāsyair dvīpiśārdūlakānanaiḥ /",
  "GP12skp031pu:2221": "so 'ṣāḍhirnāma gaṇapo vyāsa tatra samāgataḥ // SkP_23.14 //",
  "GP12skp031pu:2222": "sanatkumāra uvāca",
  "GP12skp031pu:2223": "athānyo vyāsa samprāpto yugāntādityasaprabhaḥ /",
  "GP12skp031pu:2224": "śatayojanabāhuśca digvāsāścordhvamehanaḥ // SkP_23.15 //",
  "GP12skp031pu:2225": "atidīrgho 'timeḍhraśca lambabhrūḥ sthūlanāsikaḥ /",
  "GP12skp031pu:2226": "vṛttāsyaśca mahākṣaśca bhṛkuṭīsaṃhatānanaḥ // SkP_23.16 //",
  "GP12skp031pu:2227": "pañcayojanavistīrṇo dīrgho vai tāvadeva ca /",
  "GP12skp031pu:2228": "daṃṣṭrāścatasro vaktreṇa bibhracchaṅkhendupāṇḍarāḥ // SkP_23.17 //",
  "GP12skp031pu:2229": "pañcajihvordhvakarṇaśca pāśahasto manojavaḥ /",
  "GP12skp031pu:2230": "vṛtaḥ koṭīśatenaiva sadṛśānāmadṛśyata // SkP_23.18 //",
  "GP12skp031pu:2231": "bhārabhūtīti vikhyāto mahāyogabalānvitaḥ /",
  "GP12skp031pu:2232": "gaṇapo devadevasya samīpaṃ so 'bhyagacchata // SkP_23.19 //",
  "GP12skp031pu:2233": "tataḥ kundenduśaṅkhābhaṃ himarāśyambusaṃnibham /",
  "GP12skp031pu:2234": "mṛṇālasphaṭikābhaṃ ca bhasmakakṣāvalambanam // SkP_23.20 //",
  "GP12skp031pu:2235": "gṛhītvā cāśanīhāsaṃ tripādaṃ cīravāsasam /",
  "GP12skp031pu:2236": "śatodaraṃ triśirasaṃ trinetraṃ cordhvamūrdhajam // SkP_23.21 //",
  "GP12skp031pu:2237": "jvālāmālāgrakeśaṃ ca vyāghracarmājināmbaram /",
  "GP12skp031pu:2238": "vāyuvegaṃ mahāhāsaṃ bhujagābaddhamekhalam // SkP_23.22 //",
  "GP12skp031pu:2239": "mahoragakṛtāpīḍaṃ śaṅkukarṇordhvamehanam /",
  "GP12skp031pu:2240": "bhasmapraharaṇaṃ caiva mahādaṃṣṭraṃ mahāhanum // SkP_23.23 //",
  "GP12skp031pu:2241": "mahāgaṇapatiṃ vīraṃ jvara ityeva viśrutam /",
  "GP12skp031pu:2242": "koṭīśatavṛtaṃ taṃ ca gaṇapaṃ so 'nvapaśyata // SkP_23.24 //",
  "GP12skp031pu:2243": "tato 'paraḥ saumyarūpo bhasmadigdhāṅga eva ca /",
  "GP12skp031pu:2244": "triśūlapāṇirdigvāsā mahāyogabalānvitaḥ // SkP_23.25 //",
  "GP12skp031pu:2245": "bahuveṣadharaścaiva dhyānayogaparāyaṇaḥ /",
  "GP12skp031pu:2246": "somavarṇa iti khyātaḥ koṭīśatavṛtaḥ prabhuḥ /",
  "GP12skp031pu:2247": "tādṛśānāṃ gaṇādhyakṣo devenāhūta āgataḥ // SkP_23.26 //",
  "GP12skp031pu:2248": "athāparo mahākāyaḥ śūlapāṇirmahābalaḥ /",
  "GP12skp031pu:2249": "yugāntānalasaṃkāśaḥ sthiraḥ sthirayaśobalaḥ // SkP_23.27 //",
  "GP12skp031pu:2250": "candramaulirmahākeśaś caturbāhurvilohitaḥ /",
  "GP12skp031pu:2251": "ekapādairmahākāyais tryakṣaistaiḥ śūlapāṇibhiḥ // SkP_23.28 //",
  "GP12skp031pu:2252": "vṛtaḥ koṭīśatenaiva sthāṇustatrābhyavartata /",
  "GP12skp031pu:2253": "samahāpārṣado rudraḥ sarvāsuranibarhaṇaḥ // SkP_23.29 //",
  "GP12skp031pu:2254": "tato 'paraḥ paṭṭisena hrasvapādodaraḥ śuciḥ /",
  "GP12skp031pu:2255": "sahasrabāhucaraṇaḥ sahasrākṣaḥ pratāpavān // SkP_23.30 //",
  "GP12skp031pu:2256": "karāladaśanaścaiva kṛṣṇasarpāmbaracchadaḥ /",
  "GP12skp031pu:2257": "tryakṣaścandrakṛtāpīḍaḥ kaṇṭhamālāvibhūṣitaḥ // SkP_23.31 //",
  "GP12skp031pu:2258": "ugrasena iti khyātaḥ koṭīśatavṛtaḥ sa ca /",
  "GP12skp031pu:2259": "āgātsamīpaṃ devasya āhūtaḥ svayamīśvaraḥ // SkP_23.32 //",
  "GP12skp031pu:2260": "tato 'paraḥ samāpede devaṃ candrārdhadhāriṇam /",
  "GP12skp031pu:2261": "caturvaktro mahātejāś caturviṃśekṣaṇaḥ prabhuḥ // SkP_23.33 //",
  "GP12skp031pu:2262": "sahasrabāhurjvālāsyo mahānetrordhvamehanaḥ /",
  "GP12skp031pu:2263": "karāladaśanaścaiva śaṅkukarṇo mahānakhaḥ // SkP_23.34 //",
  "GP12skp031pu:2264": "asipāṇirmahātejāḥ śatapādaḥ śatodaraḥ /",
  "GP12skp031pu:2265": "vidyutkeśo 'tihāsaśca tathaivobhayatogatiḥ // SkP_23.35 //",
  "GP12skp031pu:2266": "ajaikapāditi khyāto vṛtaḥ koṭīśatena saḥ /",
  "GP12skp031pu:2267": "kāñcanopalavṛkṣāḍhyaḥ samegha iva parvataḥ // SkP_23.36 //",
  "GP12skp031pu:2268": "sanatkumāra uvāca",
  "GP12skp031pu:2269": "āgāttato 'paro vyāsa gaṇapaḥ sumahābalaḥ /",
  "GP12skp031pu:2270": "sarvatovadanaḥ śrīmān sarvataḥpāṇipādadhṛk // SkP_23.37 //",
  "GP12skp031pu:2271": "hrasvabāhūrupādaśca aśaniṃ dhārayañchubham /",
  "GP12skp031pu:2272": "śatairvṛtaśca koṭīnām aṣṭābhistvātmanaḥ samaiḥ /",
  "GP12skp031pu:2273": "nikumbha iti vikhyātaḥ śatapādodarānanaḥ // SkP_23.38 //",
  "GP12skp031pu:2274": "āgāttato 'paraścāpi vidyutkeśo mahābalaḥ /",
  "GP12skp031pu:2275": "candramālādharo ghoraḥ prahasanpravicālayan // SkP_23.39 //",
  "GP12skp031pu:2276": "daṇḍadhārī mahāvaktraḥ śaṅkhakundendusaprabhaḥ /",
  "GP12skp031pu:2277": "gaṇakoṭīśatavṛtaḥ paramaṃ paratāpanaḥ // SkP_23.40 //",
  "GP12skp031pu:2278": "tato 'paraḥ sahasreṇa koṭīnāṃ gaṇapo vṛtaḥ /",
  "GP12skp031pu:2279": "sūryamālāsrajaṃ bibhrad ājagāma mahātapāḥ // SkP_23.41 //",
  "GP12skp031pu:2280": "sa sūryāpyāyano nāma devasya paramapriyaḥ /",
  "GP12skp031pu:2281": "dhanuṣpāṇirmahātejā viśrutaḥ samahādyutiḥ // SkP_23.42 //",
  "GP12skp031pu:2282": "tathānyaḥ sarpamālaśca cakrābharaṇa eva ca /",
  "GP12skp031pu:2283": "cakrāyudho mahātejā hrasvapādakaṭīkaraḥ // SkP_23.43 //",
  "GP12skp031pu:2284": "sa nāmnā viśruto loke grahāpyāyana ityuta /",
  "GP12skp031pu:2285": "gaṇakoṭiśataiḥ ṣaḍbhir vṛtaḥ samanudhāvata // SkP_23.44 //",
  "GP12skp031pu:2286": "śaṅkukarṇo 'bhyayāccaiva gaṇakoṭyā mahābalaḥ /",
  "GP12skp031pu:2287": "nandikaścāpi daśabhiḥ piṅgākṣo 'ṣṭābhireva ca /",
  "GP12skp031pu:2288": "vināyakaścatuḥṣaṣṭyā kuṣmāṇḍo nāma viśrutaḥ // SkP_23.45 //",
  "GP12skp031pu:2289": "hiraṇyavarṇaḥ ṣaḍbhiśca ekapādastathaiva ca /",
  "GP12skp031pu:2290": "dhūmrakeśo dvādaśabhiḥ patākī daśabhistathā // SkP_23.46 //",
  "GP12skp031pu:2291": "sahasraghaṇṭo 'ṣṭādaśabhis tapaḥ pañcabhireva ca /",
  "GP12skp031pu:2292": "sahasraśīrṣaḥ ṣaḍbhiśca bhavaḥ koṭiśatāvṛtaḥ // SkP_23.47 //",
  "GP12skp031pu:2293": "varo daśabhirabhyāgāt kumbhakarṇastathāṣṭabhiḥ /",
  "GP12skp031pu:2294": "viṣvaksenaḥ sahasreṇa annadastu śatena vai // SkP_23.48 //",
  "GP12skp031pu:2295": "āveśanī tathāṣṭābhiḥ saptabhiśca pravartanaḥ /",
  "GP12skp031pu:2296": "mahāravaḥ sahasreṇa koṭīnāṃ gaṇapo vṛtaḥ // SkP_23.49 //",
  "GP12skp031pu:2297": "caturmukho dvādaśabhis tathā bāhūpahārakaḥ /",
  "GP12skp031pu:2298": "mahākālaḥ śatenaiva tathāgniśikharo gaṇaḥ // SkP_23.50 //",
  "GP12skp031pu:2299": "ādityamūrdhā koṭyā ca tathā caiva dhanāvahaḥ /",
  "GP12skp031pu:2300": "saṃnāmaśca śatenaiva kukkuṭo 'ṣṭābhireva ca // SkP_23.51 //",
  "GP12skp031pu:2301": "kundaśca pañcadaśabhis tathā saṃkoṭako 'paraḥ /",
  "GP12skp031pu:2302": "amoghabhūtiḥ koṭyā ca tathā dvau meghabhūtikau // SkP_23.52 //",
  "GP12skp031pu:2303": "ekapādo 'paraḥ ṣaṣṭyā tathā saptaśirā gaṇaḥ /",
  "GP12skp031pu:2304": "mahābalaśca navabhir apasmāraśca viśrutaḥ // SkP_23.53 //",
  "GP12skp031pu:2305": "nīlo navatyā deveśaḥ pūrṇabhadrastathaiva ca /",
  "GP12skp031pu:2306": "nirṛtiścaiva saptatyā koṭīnāmabhyagātsaha // SkP_23.54 //",
  "GP12skp031pu:2307": "koṭīkoṭīsahasrāṇāṃ śatairviṃśatibhirvṛtāḥ /",
  "GP12skp031pu:2308": "ītayastatra cājagmur mahāyogabalānvitāḥ // SkP_23.55 //",
  "GP12skp031pu:2309": "bhūtāḥ koṭisahasreṇa pramathāḥ koṭibhistribhiḥ /",
  "GP12skp031pu:2310": "vīrabhadraścatuḥṣaṣṭyā vṛṣabhaśca mahābalaḥ // SkP_23.56 //",
  "GP12skp031pu:2311": "meghaḥ saudāmanīmālo navatyā saṃvṛto 'bhyagāt /",
  "GP12skp031pu:2312": "prabhākaraśca viṃśatyā viṭpatiśca mahābalaḥ // SkP_23.57 //",
  "GP12skp031pu:2313": "giriko meghanādaśca udaro maṇireva ca /",
  "GP12skp031pu:2314": "kāṣṭhakarṇaśca divyātmā bilvarūpaśca viśrutaḥ // SkP_23.58 //",
  "GP12skp031pu:2315": "śatamanyustathā caiva pañcākṣaścaiva vīryavān /",
  "GP12skp031pu:2316": "tālaketuśca ṣaṇḍaśca kāpālī gajanāśanaḥ // SkP_23.59 //",
  "GP12skp031pu:2317": "saṃvartakastathā caitras trailokyadahanastathā /",
  "GP12skp031pu:2318": "lokāntakaśca dīptātmā hemakuṇḍala eva ca // SkP_23.60 //",
  "GP12skp031pu:2319": "mṛtyuścaiva yamaścaiva kālo viṣaharastathā /",
  "GP12skp031pu:2320": "śatamāyo mahāmāyaḥ sarvatrāśaraṇastathā /",
  "GP12skp031pu:2321": "ekaśṛṅgī ca vikhyātas tathā bhṛṅgiriṭiśca yaḥ // SkP_23.61 //",
  "GP12skp031pu:2322": "ete cānye ca gaṇapā guhyā ye ca mahābalāḥ /",
  "GP12skp031pu:2323": "tatrājagmurmudā yuktāḥ sarve citrāstrayodhinaḥ // SkP_23.62 //",
  "GP12skp031pu:2324": "gāyantaśca dravantaśca nṛtyantaśca mahābalāḥ /",
  "GP12skp031pu:2325": "mukhāḍambaravādyāni nādayantastathaiva ca // SkP_23.63 //",
  "GP12skp031pu:2326": "rathairnāgairhayaiścaiva vāyumarkaṭavāhanāḥ /",
  "GP12skp031pu:2327": "vyāghrasiṃhabiḍālaiśca sarpaiḥ pakṣibhireva ca // SkP_23.64 //",
  "GP12skp031pu:2328": "śvāpadaiśca tathānekair anyaiśca vividhaiḥ śubhaiḥ /",
  "GP12skp031pu:2329": "vimāneṣu tathārūḍhā manuṣyeṣu tathāpare // SkP_23.65 //",
  "GP12skp031pu:2330": "bherīśaṅkhamṛdaṅgaiśca paṇavānakagomukhaiḥ /",
  "GP12skp031pu:2331": "vāditrairvividhaiścaiva paṭahairekapuṣkaraiḥ // SkP_23.66 //",
  "GP12skp031pu:2332": "bherījharjharasaṃnādair āḍambarakaḍiṇḍimaiḥ /",
  "GP12skp031pu:2333": "maḍḍukairveṇuvīṇābhir vivṛṣaistuṇavairapi // SkP_23.67 //",
  "GP12skp031pu:2334": "darduraistālaghātaiśca kacchapaiḥ paṇavairapi /",
  "GP12skp031pu:2335": "vādyamānairmahāyogā ājagmurdevasaṃsadam // SkP_23.68 //",
  "GP12skp031pu:2336": "te viśvakarmāṇamamitrasāhā viśveśamekākṣaramavyayaṃ ca /",
  "GP12skp031pu:2337": "sahasranetrapratimātibhāsvarāḥ praṇemuruccairapi cābhineduḥ // SkP_23.69 //",
  "GP12skp031pu:2338": "iti skandapurāṇe trayoviṃśatimo 'dhyāyaḥ",
  "GP12skp031pu:2339": "____________________________________________________________________________",
  "GP12skp031pu:2340": "Skandapurana 24",
  "GP12skp031pu:2341": "sanatkumāra uvāca",
  "GP12skp031pu:2342": "te gaṇeśā mahāsattvāḥ sarve deveśvareśvarāḥ /",
  "GP12skp031pu:2343": "praṇamya devaṃ devīṃ ca idaṃ vacanamabruvan // SkP_24.1 //",
  "GP12skp031pu:2344": "bhagavandevatārighna devadevāmbikāpate /",
  "GP12skp031pu:2345": "kimarthaṃ vayamāhūtā ājñāpaya kṛtaṃ hi tat // SkP_24.2 //",
  "GP12skp031pu:2346": "kiṃ sāgarāñchoṣayāmo yamaṃ vā saha kiṃkaraiḥ /",
  "GP12skp031pu:2347": "hanmo mṛtyumutāmṛtyur na bhavatvadya padmajaḥ // SkP_24.3 //",
  "GP12skp031pu:2348": "baddhvendraṃ saha devaiśca saviṣṇuṃ saha vāyunā /",
  "GP12skp031pu:2349": "ānayāmaḥ susaṃkruddhā daityānvā saha dānavaiḥ // SkP_24.4 //",
  "GP12skp031pu:2350": "kasyādya vyasanaṃ ghoraṃ kariṣyāmastavājñayā /",
  "GP12skp031pu:2351": "kasya vādyotsavaṃ deva sarvakāmasamṛddhimat // SkP_24.5 //",
  "GP12skp031pu:2352": "tāṃstathāvādinaḥ sarvān namato bhaktavatsalaḥ /",
  "GP12skp031pu:2353": "uvāca devaḥ sampūjya gaṇāngaṇapatirbhavaḥ // SkP_24.6 //",
  "GP12skp031pu:2354": "deva uvāca",
  "GP12skp031pu:2355": "śṛṇudhvaṃ yatkṛte yūyam ihāhūtā jagaddhitāḥ /",
  "GP12skp031pu:2356": "śrutvā ca prayatātmānaḥ kurudhvaṃ tadaśaṅkitāḥ // SkP_24.7 //",
  "GP12skp031pu:2357": "nandīśvaro 'yaṃ putro naḥ sarveṣāmīśvareśvaraḥ /",
  "GP12skp031pu:2358": "priyo 'granāyakaścaiva senānīrvaḥ samāhitaḥ // SkP_24.8 //",
  "GP12skp031pu:2359": "tamimaṃ mama saṃdeśād yūyaṃ sarve 'bhisaṃmatāḥ /",
  "GP12skp031pu:2360": "senānyamabhiṣiñcadhvaṃ mahāyogapatiṃ patim // SkP_24.9 //",
  "GP12skp031pu:2361": "adyaprabhṛti yuṣmākam ayaṃ nandīśvaraḥ śubhaḥ /",
  "GP12skp031pu:2362": "priyo gauravayuktaśca senānīramaraḥ prabhuḥ // SkP_24.10 //",
  "GP12skp031pu:2363": "sanatkumāra uvāca",
  "GP12skp031pu:2364": "evamukte bhagavatā gaṇapāḥ sarva eva te /",
  "GP12skp031pu:2365": "evamastviti saṃmantrya sambhārānāharaṃstataḥ // SkP_24.11 //",
  "GP12skp031pu:2366": "tasya rūpāśrayaṃ divyaṃ jāmbūnadamayaṃ śubham /",
  "GP12skp031pu:2367": "āsanaṃ merusaṃkāśaṃ manoramamathāharan // SkP_24.12 //",
  "GP12skp031pu:2368": "śātakumbhamayaṃ cāpi cārucāmīkaraprabham /",
  "GP12skp031pu:2369": "muktādāmāvalambaṃ ca maṇiratnāvabhāsitam // SkP_24.13 //",
  "GP12skp031pu:2370": "stambhaiśca vaiḍūryamayaiḥ kiṅkiṇījālasaṃvṛtam /",
  "GP12skp031pu:2371": "cāruratnakasaṃyuktaṃ maṇḍapaṃ viśvatomukham /",
  "GP12skp031pu:2372": "kṛtvā cakruśca tanmadhye tadāsanavaraṃ śubham // SkP_24.14 //",
  "GP12skp031pu:2373": "tasyāgrataḥ pādapīṭhaṃ nīlaṃ vajrāvabhāsitam /",
  "GP12skp031pu:2374": "cakruḥ pādapratiṣṭhārthaṃ kalaśau cāsya pārśvagau /",
  "GP12skp031pu:2375": "sampūrṇau paramāmbhobhir aravindāvṛtānanau // SkP_24.15 //",
  "GP12skp031pu:2376": "agrato 'gniṃ samādhāya vṛṣabhaṃ cāpi pārśvataḥ /",
  "GP12skp031pu:2377": "savatsāṃ surabhiṃ cāpi tasya pārśve 'tha dakṣiṇe // SkP_24.16 //",
  "GP12skp031pu:2378": "chattraṃ śataśalākaṃ ca jāmbūnadamayaṃ śubham /",
  "GP12skp031pu:2379": "śaṅkhahārāmbugaureṇa pṛṣṭhenābhivirājitam // SkP_24.17 //",
  "GP12skp031pu:2380": "vyajanaṃ candraśubhraṃ ca hemadaṇḍaṃ sucārumat /",
  "GP12skp031pu:2381": "mālāṃ kuśeśayānāṃ ca bhramarāvalisevitām // SkP_24.18 //",
  "GP12skp031pu:2382": "āninyustatra gaṇapā nandyāvartāṃśca kāñcanān /",
  "GP12skp031pu:2383": "punarvasuṃ ca puṣyaṃ ca dvau matsyau varuṇālayau // SkP_24.19 //",
  "GP12skp031pu:2384": "svastikaṃ vardhamānaṃ ca śrīvatsaṃ caiva kāñcanam /",
  "GP12skp031pu:2385": "kīcakā veṇavaścaiva kanyā caivābhipūjitā // SkP_24.20 //",
  "GP12skp031pu:2386": "airāvataṃ supratīkaṃ gajāvetau ca pūjitau /",
  "GP12skp031pu:2387": "dhvajaṃ ca pūjitaṃ divyaṃ śaṅkhaṃ caivenduvarcasam // SkP_24.21 //",
  "GP12skp031pu:2388": "kalaśānāṃ sahasraṃ ca kāñcanānāṃ suvarcasām /",
  "GP12skp031pu:2389": "rājatānāṃ sahasraṃ ca pārthivānāṃ tathaiva ca // SkP_24.22 //",
  "GP12skp031pu:2390": "tāmrāṇāmatha divyānāṃ sahasramanalatviṣām /",
  "GP12skp031pu:2391": "vāsoyugaṃ vṛkṣajaṃ ca virajaḥ sūkṣmameva ca // SkP_24.23 //",
  "GP12skp031pu:2392": "mukuṭaṃ kāñcanaṃ caiva sukṛtaṃ viśvakarmaṇā /",
  "GP12skp031pu:2393": "kuṇḍale cāmale divye vajraṃ caiva varāyudham // SkP_24.24 //",
  "GP12skp031pu:2394": "paṭṭisaṃ ca mahaddivyaṃ śūlaṃ cāśanimeva ca /",
  "GP12skp031pu:2395": "jāmbūnadamayaṃ sūtraṃ keyūradvayameva ca // SkP_24.25 //",
  "GP12skp031pu:2396": "hāraṃ ca maṇicitrāṅgaṃ rocanārucakaṃ tathā /",
  "GP12skp031pu:2397": "{}nalabhāṃ pāriyātraṃ ca varṣaṃ kaṅkaṇimeva ca{} // SkP_24.26 //",
  "GP12skp031pu:2398": "darbhāṃśca divyāṃ samidham ājyaṃ dhūpamathāpi ca /",
  "GP12skp031pu:2399": "samantānninyuravyagrā gaṇapā devasaṃmatāḥ // SkP_24.27 //",
  "GP12skp031pu:2400": "tato diśaḥ samudrāśca varuṇaḥ sadhaneśvaraḥ /",
  "GP12skp031pu:2401": "yamo 'gnirvasavaścaiva candrādityau grahaiḥ saha // SkP_24.28 //",
  "GP12skp031pu:2402": "tārārūpāṇi sarvāṇi nakṣatrāṇi dhruvastathā /",
  "GP12skp031pu:2403": "rudrā rakṣāṃsi yakṣāśca aśvinau daityadānavāḥ // SkP_24.29 //",
  "GP12skp031pu:2404": "gandharvāpsarasaścaiva nāradaḥ parvatastathā /",
  "GP12skp031pu:2405": "pṛthivī ca samudrāśca varṣāṇi girayastathā // SkP_24.30 //",
  "GP12skp031pu:2406": "vṛkṣāśca vīrudhaścaiva oṣadhyaśca mahābalāḥ /",
  "GP12skp031pu:2407": "nadyaḥ sarvāḥ samājagmuḥ paśavaścaiva sarvaśaḥ // SkP_24.31 //",
  "GP12skp031pu:2408": "lokasya mātaraścaiva pṛthivī svarga eva ca /",
  "GP12skp031pu:2409": "bhūtāni prakṛtiścaiva indriyāṇi ca sarvaśaḥ // SkP_24.32 //",
  "GP12skp031pu:2410": "tīrthāni caiva sarvāṇi dānāni vividhāni ca /",
  "GP12skp031pu:2411": "ṛco yajūṃṣi sāmāni atharvāṅgirasāvapi // SkP_24.33 //",
  "GP12skp031pu:2412": "yajñāśca kratavaścaiva iṣṭayo niyamāstathā /",
  "GP12skp031pu:2413": "chandāṃsi caiva sarvāṇi piśācā devayonayaḥ /",
  "GP12skp031pu:2414": "brahmā ca ṛṣayaścaiva viṣṇuḥ sānucarastathā // SkP_24.34 //",
  "GP12skp031pu:2415": "teṣvāgateṣu sarveṣu bhagavāngovṛṣadhvajaḥ /",
  "GP12skp031pu:2416": "sarvakāryavidhiṃ kartum ādideśa pitāmaham // SkP_24.35 //",
  "GP12skp031pu:2417": "ekaikaṃ kalaśaṃ tatra sarvauṣadhisamanvitam /",
  "GP12skp031pu:2418": "kṛtvādbhiḥ pūrayitvā ca kuśeśayamukhāvṛtam // SkP_24.36 //",
  "GP12skp031pu:2419": "jayāṃ ca vijayāṃ caiva siṃhīṃ vyāghrīṃ tathaiva ca /",
  "GP12skp031pu:2420": "suvarcalāṃ śaṅkhapuṣpīṃ viṣṇukrāntāṃ punarnavām // SkP_24.37 //",
  "GP12skp031pu:2421": "kumārīṃ candrakāntāṃ ca mṛtasaṃjīvanīmapi /",
  "GP12skp031pu:2422": "ādityavarcasaṃ caiva amṛtāṃ śrīniketanām // SkP_24.38 //",
  "GP12skp031pu:2423": "tathā kumudvatīṃ caiva prākṣipaṃsteṣvathauṣadhīḥ /",
  "GP12skp031pu:2424": "pārthiveṣu tadā vyāsa sarveṣveva gaṇeśvarāḥ // SkP_24.39 //",
  "GP12skp031pu:2425": "sauvarṇeṣu tu sarveṣu tīrthāni vividhāni ca /",
  "GP12skp031pu:2426": "dānāni caiva sarvāṇi bhagavānsaṃnyaveśayat // SkP_24.40 //",
  "GP12skp031pu:2427": "rājateṣu ca kumbheṣu mantrāṃśchandāṃsi caiva ha /",
  "GP12skp031pu:2428": "kratūnanyāṃśca vividhā iṣṭīḥ kāmyāṃstathetarān // SkP_24.41 //",
  "GP12skp031pu:2429": "audumbareṣu sarveṣu saritaḥ sāgarāṃstathā /",
  "GP12skp031pu:2430": "tapāṃsi niyamāṃścaiva bhagavānabhyavinyasat // SkP_24.42 //",
  "GP12skp031pu:2431": "ekaikaṃ kalaśaṃ tatra abhipūryābhimantrya ca /",
  "GP12skp031pu:2432": "veṣṭayitvā ca sūtreṇa devebhyaḥ pradadau vibhuḥ // SkP_24.43 //",
  "GP12skp031pu:2433": "sa jagrāha tadā brahmā ekaṃ kalaśamātmanā /",
  "GP12skp031pu:2434": "viṣṇave ca dadāvekam ekamindrāya dhīmate /",
  "GP12skp031pu:2435": "gaṇapebhyastathā cānyān ṛṣibhyaśca pitāmahaḥ // SkP_24.44 //",
  "GP12skp031pu:2436": "tatastamāsane tasminn upaveśya mahāmanāḥ /",
  "GP12skp031pu:2437": "arcayitvā tato brahmā svayamevābhyaṣiñcata // SkP_24.45 //",
  "GP12skp031pu:2438": "tato viṣṇustataḥ śakro ṛṣayaśca sahāmaraiḥ /",
  "GP12skp031pu:2439": "gaṇādhipāśca sarve te abhyaṣiñcanta nandinam // SkP_24.46 //",
  "GP12skp031pu:2440": "vāsoyugaṃ ca taddivyaṃ gandhāndivyāṃstathaiva ca /",
  "GP12skp031pu:2441": "keyūre kuṇḍale caiva mukuṭaṃ hārameva ca /",
  "GP12skp031pu:2442": "paṭṭisaṃ śūlavajre ca aśanīṃ ca dadau svayam // SkP_24.47 //",
  "GP12skp031pu:2443": "chattraṃ jagrāha devendro vāyurvyajanameva ca /",
  "GP12skp031pu:2444": "ṛṣayastuṣṭuvuścaiva pitāmahapurogamāḥ // SkP_24.48 //",
  "GP12skp031pu:2445": "viṣṇuruvāca",
  "GP12skp031pu:2446": "namaḥ kuṣmāṇḍarājāya vajrodyatakarāya ca /",
  "GP12skp031pu:2447": "śālaṅkāyanapautrāya halamārgotthitāya ca // SkP_24.49 //",
  "GP12skp031pu:2448": "śilādasya ca putrāya rudrajapyakarāya ca /",
  "GP12skp031pu:2449": "rudrabhaktāya devāya namo 'ntarjalaśāyine // SkP_24.50 //",
  "GP12skp031pu:2450": "gaṇānāṃ pataye caiva bhūtānāṃ pataye namaḥ /",
  "GP12skp031pu:2451": "umāputrāya devāya paṭṭisāyudhadhāriṇe // SkP_24.51 //",
  "GP12skp031pu:2452": "namo daṃṣṭrākarālāya lalāṭanayanāya ca /",
  "GP12skp031pu:2453": "pramathāya vareṇyāya īśānāyārpitāya ca // SkP_24.52 //",
  "GP12skp031pu:2454": "dvārādhyakṣāya śūrāya suyaśāpataye namaḥ /",
  "GP12skp031pu:2455": "namaḥ pravaramālāya kṣīrodanilayāya ca // SkP_24.53 //",
  "GP12skp031pu:2456": "mahāgaṇādhipataye mahāyogeśvarāya ca /",
  "GP12skp031pu:2457": "diṇḍimuṇḍāya caṇḍāya ekākṣararatāya ca // SkP_24.54 //",
  "GP12skp031pu:2458": "akṣayāyāmṛtāyaiva ajarāyāmarāya ca /",
  "GP12skp031pu:2459": "paśūnāṃ pataye caiva jetre mṛtyostathaiva ca // SkP_24.55 //",
  "GP12skp031pu:2460": "namaḥ pavanavegāya sarvajñāyājitāya ca /",
  "GP12skp031pu:2461": "anekaśirase caiva anekacaraṇāya ca // SkP_24.56 //",
  "GP12skp031pu:2462": "kirīṭine kuṇḍaline mahāparighabāhave /",
  "GP12skp031pu:2463": "sarvāndevāngaṇāṃścaiva pāhi deva namo 'stu te // SkP_24.57 //",
  "GP12skp031pu:2464": "sanatkumāra uvāca",
  "GP12skp031pu:2465": "evaṃ stutvā tato devas tasmai vyāsa mahātmane /",
  "GP12skp031pu:2466": "prāñjaliḥ prayato bhūtvā jayaśabdaṃ cakāra ha // SkP_24.58 //",
  "GP12skp031pu:2467": "tato gaṇā jayetyūcus tato devāstato 'surāḥ /",
  "GP12skp031pu:2468": "tataḥ sarvāṇi bhūtāni brahmā śakrastathaiva ca // SkP_24.59 //",
  "GP12skp031pu:2469": "tataḥ śaṅkhāṃśca bherīṃśca paṭahāḍambarāṃstathā /",
  "GP12skp031pu:2470": "vaṃśāṃśca paṇavāṃścaiva kṛkavāngoviṣāṇikān // SkP_24.60 //",
  "GP12skp031pu:2471": "diṇḍimānveṇukāṃścaiva mardalāṃścaiva sarvaśaḥ /",
  "GP12skp031pu:2472": "avādayanta gaṇapā harṣayanto mudā yutāḥ // SkP_24.61 //",
  "GP12skp031pu:2473": "sanatkumāra uvāca",
  "GP12skp031pu:2474": "nandīśvarasya ya imaṃ stavaṃ devābhinirmitam /",
  "GP12skp031pu:2475": "paṭheta satataṃ martyaḥ sa gacchenmama lokatām // SkP_24.62 //",
  "GP12skp031pu:2476": "namo nandīśvarāyeti kṛtvā yaḥ svapnamācaret /",
  "GP12skp031pu:2477": "tasya kuṣmāṇḍarājebhyo na bhayaṃ vidyate kvacit // SkP_24.63 //",
  "GP12skp031pu:2478": "yatrāyaṃ sthāpyate nityaṃ stavaḥ paramapūjitaḥ /",
  "GP12skp031pu:2479": "na bhayaṃ tatra bhavati grahebhyo vyāsa sarvadā // SkP_24.64 //",
  "GP12skp031pu:2480": "nandīśvaraṃ ye praṇamanti martyā nityaṃ prasannendriyaśuddhasattvāḥ /",
  "GP12skp031pu:2481": "te devadevasya sahādriputryā iṣṭā variṣṭhāśca gaṇā bhavanti // SkP_24.65 //",
  "GP12skp031pu:2482": "iti skandapurāṇe caturviṃśatimo 'dhyāyaḥ",
  "GP12skp031pu:2483": "____________________________________________________________________________",
  "GP12skp031pu:2484": "Skandapurana 25",
  "GP12skp031pu:2485": "sanatkumāra uvāca",
  "GP12skp031pu:2486": "tatastatrāgatāndevān devatādhipatirbhavaḥ /",
  "GP12skp031pu:2487": "marutaḥ prāha sampūjya kanyārthaṃ sadasatpatiḥ // SkP_25.1 //",
  "GP12skp031pu:2488": "maruto ye mahāvegā mahāsattvā mahaujasaḥ /",
  "GP12skp031pu:2489": "āmantrya nāmnā tānīśaḥ saśakraḥ sapitāmahaḥ // SkP_25.2 //",
  "GP12skp031pu:2490": "yuṣmākaṃ suyaśā kanyā subhagā divyarūpiṇī /",
  "GP12skp031pu:2491": "dātumarhatha tāṃ subhrūṃ snuṣāṃ mahyaṃ mahābalāḥ // SkP_25.3 //",
  "GP12skp031pu:2492": "maruta ūcuḥ",
  "GP12skp031pu:2493": "tvamasmākaṃ ca tasyāśca sarvasya jagatastathā /",
  "GP12skp031pu:2494": "prabhaviṣṇustrilokeśa na tu yācitumarhasi // SkP_25.4 //",
  "GP12skp031pu:2495": "tvayaiva deyā grāhyā ca tvaṃ no gatiranuttamā /",
  "GP12skp031pu:2496": "mā naḥ parāniveśāna yācanena vibhāvaya // SkP_25.5 //",
  "GP12skp031pu:2497": "pitā naḥ kaśyapaḥ śrīmān marīciśca pitāmahaḥ /",
  "GP12skp031pu:2498": "pitāmahapitā brahmā tasyāpi tvaṃ pitāmahaḥ /",
  "GP12skp031pu:2499": "sa tvaṃ pitāmaho 'smākaṃ na parānkartumarhasi // SkP_25.6 //",
  "GP12skp031pu:2500": "sa evamukto deveśo marudbhirdevasattamaiḥ /",
  "GP12skp031pu:2501": "suyaśāṃ marutāṃ kanyām ānayāmāsa tatkṣaṇāt // SkP_25.7 //",
  "GP12skp031pu:2502": "svayaṃ hotāsya tatrāsīd brahmā lokapitāmahaḥ /",
  "GP12skp031pu:2503": "kaśyapaśca tathodgātā atriḥ sāma svayaṃ jagau /",
  "GP12skp031pu:2504": "atharvāṅgirasau devau brahmatvamapi cakratuḥ // SkP_25.8 //",
  "GP12skp031pu:2505": "nāradaḥ parvataścaiva citrasenaśca gāyanaḥ /",
  "GP12skp031pu:2506": "viśvāvasū ruciścaiva hāhā hūhū tathaiva ca // SkP_25.9 //",
  "GP12skp031pu:2507": "tathā śāliśirā yaśca viśruto gaṇḍamaṇḍakaḥ /",
  "GP12skp031pu:2508": "ītiścaivendravāhaśca yajñavāho 'tha dakṣiṇaḥ /",
  "GP12skp031pu:2509": "ete cānye ca gandharvā jagurmadhurakaṇṭhinaḥ // SkP_25.10 //",
  "GP12skp031pu:2510": "urvaśī caiva rambhā ca ghṛtācī pūrvacittyapi /",
  "GP12skp031pu:2511": "tilottamā ca viśvācī anyāścāpsarasaḥ śubhāḥ /",
  "GP12skp031pu:2512": "anṛtyanta mahābhāgā nṛttaṃ suramanoharam // SkP_25.11 //",
  "GP12skp031pu:2513": "sanatkumāra uvāca",
  "GP12skp031pu:2514": "sa evamabhavadvyāsa vivāhastasya dhīmataḥ /",
  "GP12skp031pu:2515": "nandino gaṇamukhyasya anaupamyo hyaninditaḥ // SkP_25.12 //",
  "GP12skp031pu:2516": "tataḥ sa tu kṛtodvāho nandī gatvā mahāmanāḥ /",
  "GP12skp031pu:2517": "pādānvavande devasya devyā brahmaṇa eva ca /",
  "GP12skp031pu:2518": "śilādasya ca lokeśaḥ śriyā paramayā yutaḥ // SkP_25.13 //",
  "GP12skp031pu:2519": "deva uvāca",
  "GP12skp031pu:2520": "varaṃ vṛṇīṣva putra tvaṃ snuṣā ceyaṃ tava priyā /",
  "GP12skp031pu:2521": "varaṃ dadāmi te vatsa anayā sahamīpsitam // SkP_25.14 //",
  "GP12skp031pu:2522": "nandyuvāca",
  "GP12skp031pu:2523": "bhagavanyadi tuṣṭo 'si tvayi bhaktirdṛḍhāstu me /",
  "GP12skp031pu:2524": "sadā ca tuṣṭo bhava me sāmbaḥ saha gaṇeśvaraiḥ // SkP_25.15 //",
  "GP12skp031pu:2525": "pitaraṃ caiva me deva utpādakamimaṃ prabho /",
  "GP12skp031pu:2526": "anugraheṇa yuktena yoktumarhasi kāmada // SkP_25.16 //",
  "GP12skp031pu:2527": "deva uvāca",
  "GP12skp031pu:2528": "sadāhaṃ tava nandīśa sutuṣṭaḥ sagaṇeśvaraḥ /",
  "GP12skp031pu:2529": "pārvatyā sahito dhīmann idaṃ ca śṛṇu me vacaḥ // SkP_25.17 //",
  "GP12skp031pu:2530": "sadeṣṭaśca variṣṭhaśca paramaiśvaryasaṃyutaḥ /",
  "GP12skp031pu:2531": "mahāyogī maheṣvāso mahābalaparākramaḥ // SkP_25.18 //",
  "GP12skp031pu:2532": "ajayyaścaiva jetā ca pūjyejyaśca sadā bhava /",
  "GP12skp031pu:2533": "ahaṃ yatra bhavāṃstatra yatra tvaṃ tatra cāpyaham // SkP_25.19 //",
  "GP12skp031pu:2534": "ayaṃ ca te pitā vipraḥ paramaiśvaryasaṃyutaḥ /",
  "GP12skp031pu:2535": "bhaviṣyati gaṇādhyakṣo mahāgaṇapatirmama // SkP_25.20 //",
  "GP12skp031pu:2536": "parvataṃ cāsya vaibhrājaṃ kāmagaṃ sarvakāñcanam /",
  "GP12skp031pu:2537": "upetaṃ bhavanairdivyaiḥ prayacchāmi janāvṛtam /",
  "GP12skp031pu:2538": "tenāyaṃ sarvalokeṣu cariṣyati yathepsitam // SkP_25.21 //",
  "GP12skp031pu:2539": "sthānaṃ śrīparvate cāsya bhaviṣyati supūjitam /",
  "GP12skp031pu:2540": "bhṛgau tasmiṃśca yaḥ prāṇāṃs tyakṣyate vai sudhārmikaḥ /",
  "GP12skp031pu:2541": "sa kāmacārī vaibhrāje gaṇapo 'sya bhaviṣyati // SkP_25.22 //",
  "GP12skp031pu:2542": "sanatkumāra uvāca",
  "GP12skp031pu:2543": "tato devī mahābhāgā śailāderadadadvaram /",
  "GP12skp031pu:2544": "so 'bravīttvayi bhaktirme sadaivānapagā bhavet // SkP_25.23 //",
  "GP12skp031pu:2545": "tato marutsutā caiva ubhābhyāmapi coditā /",
  "GP12skp031pu:2546": "varaṃ vṛṇu yatheṣṭaṃ vai tāvidaṃ pratyuvāca ha // SkP_25.24 //",
  "GP12skp031pu:2547": "yuvayorastu bhaktirme tathā bhartari caiva hi /",
  "GP12skp031pu:2548": "nityaṃ cānapagā syānme dharme ca matiruttamā /",
  "GP12skp031pu:2549": "etadicchāmi deveśau varaṃ varasahasradau // SkP_25.25 //",
  "GP12skp031pu:2550": "sanatkumāra uvāca",
  "GP12skp031pu:2551": "tatastāvevametatte bhaviteti śucismite /",
  "GP12skp031pu:2552": "ūcaturmuditau devau snuṣāṃ tāṃ varavarṇinīm // SkP_25.26 //",
  "GP12skp031pu:2553": "gaṇāścāsya tato 'bhyetya sarve devapriyepsayā /",
  "GP12skp031pu:2554": "varaṃ dadurmahāsattvāḥ sa vavre kāñcanaprabhaḥ // SkP_25.27 //",
  "GP12skp031pu:2555": "yuṣmāsu mama bhaktiśca aiśvaryaṃ cāpi saṃmatam /",
  "GP12skp031pu:2556": "vaśyāśca yūyaṃ sarve me priyo yuṣmākameva ca // SkP_25.28 //",
  "GP12skp031pu:2557": "gaṇā ūcuḥ",
  "GP12skp031pu:2558": "bhavānmantānumantā ca gatirāgatireva ca /",
  "GP12skp031pu:2559": "asmākamīśaḥ sarveṣāṃ devānāmapi ceśvaraḥ // SkP_25.29 //",
  "GP12skp031pu:2560": "kuṣmāṇḍānāṃ variṣṭhaśca rudrāṇāṃ tvaṃ mahābalaḥ /",
  "GP12skp031pu:2561": "ītīnāṃ dvārapālaśca pramathānāṃ tathaiva ca // SkP_25.30 //",
  "GP12skp031pu:2562": "mahābalo mahāyogī senānīstvaṃ hi no mataḥ /",
  "GP12skp031pu:2563": "tvaṃ bhūto bhūtanetā ca nāyako 'tha vināyakaḥ // SkP_25.31 //",
  "GP12skp031pu:2564": "grahāṇāmadhipaścaiva ugradaṇḍadharastathā /",
  "GP12skp031pu:2565": "tvamagrayodhī śatrughnas tvaṃ vīrastvaṃ divaspatiḥ // SkP_25.32 //",
  "GP12skp031pu:2566": "mahānubhāvastvaṃ caiva kṣīrodanilayaśca ha /",
  "GP12skp031pu:2567": "japyeśvaraniketaśca japyeśvaravibhāvitaḥ // SkP_25.33 //",
  "GP12skp031pu:2568": "bhāvanaḥ sarvabhūtānāṃ varado varadārcitaḥ /",
  "GP12skp031pu:2569": "asmākaṃ varadaścaiva bhava bhūteśvara prabho // SkP_25.34 //",
  "GP12skp031pu:2570": "sanatkumāra uvāca",
  "GP12skp031pu:2571": "sa evaṃ gaṇapaiḥ sarvaiḥ stuto nandīśvaro vibhuḥ /",
  "GP12skp031pu:2572": "uvāca praṇataḥ sarvān brūta kiṃ karavāṇi vaḥ // SkP_25.35 //",
  "GP12skp031pu:2573": "ta evamuktā gaṇapāḥ sarva eva mahābalāḥ /",
  "GP12skp031pu:2574": "ūcustaṃ divyabhāvajñā devadevasya saṃnidhau // SkP_25.36 //",
  "GP12skp031pu:2575": "tvamasmākaṃ gaṇādhyakṣaḥ kṛto devena śambhunā /",
  "GP12skp031pu:2576": "asmābhiścābhiṣiktastvaṃ nāyako dharmadāyakaḥ // SkP_25.37 //",
  "GP12skp031pu:2577": "sa tvaṃ śivaśca saumyaśca guṇavānaguṇeṣvapi /",
  "GP12skp031pu:2578": "kṣamāśaucadamopeto bhava naḥ priyakṛtsadā // SkP_25.38 //",
  "GP12skp031pu:2579": "sanatkumāra uvāca",
  "GP12skp031pu:2580": "evamuktastadā sarvān praṇamya bahumānataḥ /",
  "GP12skp031pu:2581": "śirasyañjalimādhāya gaṇapānastuvattadā // SkP_25.39 //",
  "GP12skp031pu:2582": "nandyuvāca",
  "GP12skp031pu:2583": "namo vaḥ sarvabhūtebhyo namo yogibhya eva ca /",
  "GP12skp031pu:2584": "namaścāpyaniketebhyo yogīśebhyo namastathā // SkP_25.40 //",
  "GP12skp031pu:2585": "namaḥ kāmacarebhyaśca nama ugrebhya eva ca /",
  "GP12skp031pu:2586": "mṛtyubhyaśca yamebhyaśca kālebhyaśca namo namaḥ // SkP_25.41 //",
  "GP12skp031pu:2587": "namaḥ kāñcanamālebhyaḥ sarvadharmibhya eva ca /",
  "GP12skp031pu:2588": "namo vo vadhakebhyaśca avadhyebhyastathaiva ca // SkP_25.42 //",
  "GP12skp031pu:2589": "namaḥ paramayogibhyo jaṭibhyaśca namo namaḥ /",
  "GP12skp031pu:2590": "namo vo 'dṛśyarūpebhyo vikṛtebhyastathaiva ca // SkP_25.43 //",
  "GP12skp031pu:2591": "namo valkalavāsebhyaḥ kṛttivāsebhya eva ca /",
  "GP12skp031pu:2592": "namaḥ śvetāmbarasragbhyaś citrasragbhyo namo namaḥ // SkP_25.44 //",
  "GP12skp031pu:2593": "dhāvadbhyaśca dravadbhyaśca prasthitebhyo namo namaḥ /",
  "GP12skp031pu:2594": "namo munibhyo gāyadbhyo japadbhyaśca namo namaḥ // SkP_25.45 //",
  "GP12skp031pu:2595": "namaḥ śarabharūpebhyaḥ śatarūpebhya eva ca /",
  "GP12skp031pu:2596": "namaḥ parvatavāsebhyo vyāghrarūpebhya eva ca // SkP_25.46 //",
  "GP12skp031pu:2597": "namo mārjārarūpebhyaḥ kākakokebhya eva ca /",
  "GP12skp031pu:2598": "namo daivatarūpebhyaḥ pavanebhyastathaiva ca // SkP_25.47 //",
  "GP12skp031pu:2599": "namo 'gnibhyastathādbhyaśca varuṇebhyastathaiva ca /",
  "GP12skp031pu:2600": "namo dhaneśarūpebhyaḥ sarvarūpibhya eva ca // SkP_25.48 //",
  "GP12skp031pu:2601": "namaścodaravaktrebhyaḥ sarvavaktrebhya eva ca /",
  "GP12skp031pu:2602": "namo vāmanarūpebhyo vāmarūpebhya eva ca // SkP_25.49 //",
  "GP12skp031pu:2603": "devāsuramanuṣyāṇām āpyāyibhyo namo namaḥ /",
  "GP12skp031pu:2604": "namo vaḥ sarvabhūtānāṃ namo vaḥ sarvataḥ śubhāḥ // SkP_25.50 //",
  "GP12skp031pu:2605": "grahebhyaśca namo vo 'stu mokṣebhyaśca namastathā /",
  "GP12skp031pu:2606": "śubhebhyaśca namo vo 'stu aśubhebhyastathaiva ca /",
  "GP12skp031pu:2607": "mama saumyāḥ śivāścaiva bhavantu gaṇanāyakāḥ // SkP_25.51 //",
  "GP12skp031pu:2608": "iti stutā gaṇapatayo mahābalāḥ śubhairvacobhiḥ suraśatrunāśanāḥ /",
  "GP12skp031pu:2609": "diśantu me sukhamatulaṃ sukhapradā balaṃ ca vīryaṃ sthiratāṃ ca saṃyuge // SkP_25.52 //",
  "GP12skp031pu:2610": "tapo 'kṣayaṃ sthānamathātulāṃ gatiṃ yaśastathāgryaṃ bahu dharmanityatām /",
  "GP12skp031pu:2611": "diśantu sarvaṃ manasepsitaṃ ca me sureśvarāḥ puṣṭimanuttamāṃ tathā // SkP_25.53 //",
  "GP12skp031pu:2612": "sanatkumāra uvāca",
  "GP12skp031pu:2613": "imau nandigaṇendrāṇāṃ stavau yo 'dhyeti nityaśaḥ /",
  "GP12skp031pu:2614": "so 'śvamedhāvabhṛthavat sarvapāpaiḥ pramucyate // SkP_25.54 //",
  "GP12skp031pu:2615": "sandhyāyāmaparasyāṃ tu japanpāpaṃ divākṛtam /",
  "GP12skp031pu:2616": "pūrvasyāṃ saṃtyajedvāpi sarvarātrikṛtaṃ japan // SkP_25.55 //",
  "GP12skp031pu:2617": "sanatkumāra uvāca",
  "GP12skp031pu:2618": "tataste gaṇapāḥ sarve saṃstutāstena dhīmatā /",
  "GP12skp031pu:2619": "nisṛṣṭāśca tadā jagmuḥ praṇipatya vṛṣadhvajam // SkP_25.56 //",
  "GP12skp031pu:2620": "devāśca sarvalokāśca tato devaḥ svayaṃ prabhuḥ /",
  "GP12skp031pu:2621": "sṛṣṭvā nandīśvaragṛhaṃ pradāya ca mahāmanāḥ /",
  "GP12skp031pu:2622": "īpsitaṃ saha devyā vai jagāma sthānamavyayam // SkP_25.57 //",
  "GP12skp031pu:2623": "ya imaṃ nandino janma varadānaṃ tathaiva ca /",
  "GP12skp031pu:2624": "abhiṣekaṃ vivāhaṃ ca paṭhedvā śrāvayīta vā /",
  "GP12skp031pu:2625": "brāhmaṇaḥ sa mṛto yāti nandīśvarasalokatām // SkP_25.58 //",
  "GP12skp031pu:2626": "yo niyatastu paṭhetprayatātmā sarvamimaṃ praṇato bhavabhaktyā /",
  "GP12skp031pu:2627": "so 'pi gataḥ paralokavicārī nandisamo 'nucaro hi mama syāt // SkP_25.59 //",
  "GP12skp031pu:2628": "iti skandapurāṇe pañcaviṃśatimo 'dhyāyaḥ",
  "GP12skp031pu:2629": "____________________________________________________________________________",
  "GP12skp031pu:2630": "sanatkumāra uvāca",
  "GP12skp031pu:2631": "evaṃ nandīśvaro vyāsa utpanno 'nucaraśca ha /",
  "GP12skp031pu:2632": "abhavaddevadevasya senāpatye 'bhiṣecitaḥ // SkP_26.1 //",
  "GP12skp031pu:2633": "vyāsa uvāca",
  "GP12skp031pu:2634": "devyā sahātha bhagavān āsīnastatra kāmadaḥ /",
  "GP12skp031pu:2635": "akarotkiṃ mahādeva etadicchāmi veditum // SkP_26.2 //",
  "GP12skp031pu:2636": "sanatkumāra uvāca",
  "GP12skp031pu:2637": "bhagavānhimavacchṛṅge śarvo devyāḥ priyepsayā /",
  "GP12skp031pu:2638": "gaṇeśairvividhākārair hāsaṃ saṃjanayanmuhuḥ // SkP_26.3 //",
  "GP12skp031pu:2639": "devīṃ bālendutilako rāmayacca rarāma ca /",
  "GP12skp031pu:2640": "mahānubhāvaiḥ sarvajñaiḥ kāmarūpadharaiḥ śubhaiḥ // SkP_26.4 //",
  "GP12skp031pu:2641": "atha devyāsasādaikā mātaraṃ parameśvarī /",
  "GP12skp031pu:2642": "āsīnāṃ kāñcane śubhre āsane paramārcite // SkP_26.5 //",
  "GP12skp031pu:2643": "atha dṛṣṭvā satīṃ devīm āgatāṃ tu surūpiṇīm /",
  "GP12skp031pu:2644": "āsanena mahārheṇa sampādayadaninditām // SkP_26.6 //",
  "GP12skp031pu:2645": "āsīnāṃ tāṃ ca sovāca menā himavataḥ priyā /",
  "GP12skp031pu:2646": "cirasyāgamanaṃ hyadya tava putri śubhekṣaṇe /",
  "GP12skp031pu:2647": "daridrakrīḍanaistvaṃ hi bhartrā krīḍasi saṃgatā // SkP_26.7 //",
  "GP12skp031pu:2648": "ye daridrā bhavanti sma tathaiva ca nirāśrayāḥ /",
  "GP12skp031pu:2649": "ume ta evaṃ krīḍanti yathā tava patiḥ śubhe // SkP_26.8 //",
  "GP12skp031pu:2650": "sanatkumāra uvāca",
  "GP12skp031pu:2651": "saivamuktā tu mātrātha nātihṛṣṭamanābhavat /",
  "GP12skp031pu:2652": "mahatyākṣamayā yuktā na kiṃcittāmuvāca ha // SkP_26.9 //",
  "GP12skp031pu:2653": "visṛṣṭā sā tadā mātrā gatvā devamuvāca ha /",
  "GP12skp031pu:2654": "bhagavandevadeveśa neha vatsyāmi bhūdhare /",
  "GP12skp031pu:2655": "anyaṃ vṛṇu mamāvāsaṃ bhuvaneśa mahādyute // SkP_26.10 //",
  "GP12skp031pu:2656": "deva uvāca",
  "GP12skp031pu:2657": "sadā tvamucyamānā vai mayā vāsārthamīśvari /",
  "GP12skp031pu:2658": "anyatra rocitavatī nāvāsaṃ devi karhicit // SkP_26.11 //",
  "GP12skp031pu:2659": "idānīṃ svayameva tvaṃ vāsamanyatra śobhane /",
  "GP12skp031pu:2660": "kasmānmṛgayase devi brūhi tanme śucismite // SkP_26.12 //",
  "GP12skp031pu:2661": "devyuvāca",
  "GP12skp031pu:2662": "gṛhaṃ gatāhaṃ deveśa pituradya mahātmanaḥ /",
  "GP12skp031pu:2663": "dṛṣṭvā ca me tatra mātā vijane lokabhāvanī // SkP_26.13 //",
  "GP12skp031pu:2664": "āsanādibhirabhyarcya sā māmevamabhāṣata /",
  "GP12skp031pu:2665": "ume tava sadā bhartā daridrakrīḍanaiḥ śubhe /",
  "GP12skp031pu:2666": "krīḍate na hi devānāṃ krīḍā bhavati tādṛśī // SkP_26.14 //",
  "GP12skp031pu:2667": "yatkila tvaṃ mahādeva gaṇeśairvividhaiḥ śubhaiḥ /",
  "GP12skp031pu:2668": "ramase tadaniṣṭaṃ hi mama māturvṛṣadhvaja // SkP_26.15 //",
  "GP12skp031pu:2669": "sanatkumāra uvāca",
  "GP12skp031pu:2670": "tato devaḥ prahasyāha devīṃ hāsayituṃ prabhuḥ /",
  "GP12skp031pu:2671": "evametanna saṃdehaḥ kasmānmanyurabhūttava // SkP_26.16 //",
  "GP12skp031pu:2672": "kṛttivāsā hyavāsā vā śmaśānanilayaśca ha /",
  "GP12skp031pu:2673": "aniketo hyaraṇyeṣu parvatānāṃ guhāsu ca /",
  "GP12skp031pu:2674": "vicarāmi gaṇairnagnair vṛto 'mbhojavilocane // SkP_26.17 //",
  "GP12skp031pu:2675": "mā krudho devi mātustvaṃ tathyaṃ mātāvadattava /",
  "GP12skp031pu:2676": "na hi mātṛsamo bandhur jantūnāmasti śobhane // SkP_26.18 //",
  "GP12skp031pu:2677": "devyuvāca",
  "GP12skp031pu:2678": "na me 'sti bandhubhiḥ kiṃcit kṛtyaṃ suravareśvara /",
  "GP12skp031pu:2679": "tathā kuru mahādeva yathānyatra vasāmahe // SkP_26.19 //",
  "GP12skp031pu:2680": "sanatkumāra uvāca",
  "GP12skp031pu:2681": "sa evamukto deveśo devyā deveśvaraḥ prabhuḥ /",
  "GP12skp031pu:2682": "pārśvasthaṃ gaṇapaṃ prāha nikumbhaṃ nāma viśrutam // SkP_26.20 //",
  "GP12skp031pu:2683": "gaṇeśvara nikumbha tvaṃ gatvā vārāṇasīṃ śubhām /",
  "GP12skp031pu:2684": "śūnyāṃ kuru mahābāho upāyenaiva mā balāt // SkP_26.21 //",
  "GP12skp031pu:2685": "tatra rājā nivasati divodāsaḥ pratāpavān /",
  "GP12skp031pu:2686": "dhārmiko mama bhaktaśca mahāyogī mahābalaḥ // SkP_26.22 //",
  "GP12skp031pu:2687": "sa tvaṃ tathā gataḥ kuryā yathāsmai nāparādhyase /",
  "GP12skp031pu:2688": "tasyaiva cāparādhena śūnyāṃ vārāṇasīṃ kuru // SkP_26.23 //",
  "GP12skp031pu:2689": "sanatkumāra uvāca",
  "GP12skp031pu:2690": "sa evamuktastejasvī nikumbho gaṇasattamaḥ /",
  "GP12skp031pu:2691": "uvāca devaṃ praṇataḥ prāñjalirhṛṣitānanaḥ // SkP_26.24 //",
  "GP12skp031pu:2692": "tathā kariṣye deveśa yathā sa hi narādhipaḥ /",
  "GP12skp031pu:2693": "bhaviṣyatyaparādhīśa tvaṃ ca tuṣṭo bhaviṣyasi /",
  "GP12skp031pu:2694": "śūnyā vārāṇasī caiva bhaviṣyati na saṃśayaḥ // SkP_26.25 //",
  "GP12skp031pu:2695": "sanatkumāra uvāca",
  "GP12skp031pu:2696": "evamuktvā nikumbho 'sau praṇamya śirasā haram /",
  "GP12skp031pu:2697": "jagāma puṇyāṃ lokeṣu purīṃ vārāṇasīṃ prabhuḥ // SkP_26.26 //",
  "GP12skp031pu:2698": "tatrāsau darśanaṃ svapne nāpitāya dadau gaṇaḥ /",
  "GP12skp031pu:2699": "maṇḍūkākṣāya rūpaṃ ca svaṃ tasyādarśayattadā // SkP_26.27 //",
  "GP12skp031pu:2700": "nikumbha uvāca",
  "GP12skp031pu:2701": "maṇḍūkākṣa nikumbho 'haṃ gaṇapaḥ śokanāśanaḥ /",
  "GP12skp031pu:2702": "tavānugrahakṛtprāpto yadbravīmi kuruṣva tat // SkP_26.28 //",
  "GP12skp031pu:2703": "divodāsagṛhadvāri kuruṣva tvaṃ mamālayam /",
  "GP12skp031pu:2704": "sthāpayasva ca tatrārcāṃ madrūpasadṛśīṃ śubhām // SkP_26.29 //",
  "GP12skp031pu:2705": "vittaṃ ca te pradāsyāmi putrānsaubhāgyameva ca /",
  "GP12skp031pu:2706": "priyatvaṃ caiva sarvatra gatiṃ cānuttamāṃ punaḥ // SkP_26.30 //",
  "GP12skp031pu:2707": "sanatkumāra uvāca",
  "GP12skp031pu:2708": "evamukto nikumbhena nāpito nṛpatiṃ tadā /",
  "GP12skp031pu:2709": "gatvāvadaddivodāsam indravaivasvatopamam // SkP_26.31 //",
  "GP12skp031pu:2710": "nāpita uvāca",
  "GP12skp031pu:2711": "svāmiṃstava gṛhadvāri kariṣye gaṇapālayam /",
  "GP12skp031pu:2712": "sthāpayiṣye gaṇeśaṃ ca tanme 'nujñātumarhasi // SkP_26.32 //",
  "GP12skp031pu:2713": "tatheti so 'pyanujñātaś cakre tatra tadālayam /",
  "GP12skp031pu:2714": "pratyasthāpayadarcāṃ ca yādṛśīṃ dṛṣṭavānasau // SkP_26.33 //",
  "GP12skp031pu:2715": "tasya pūjāṃ ca mahatīṃ prāvartayata śobhanām /",
  "GP12skp031pu:2716": "gaṇeśasya mahāsattvaḥ sa ca tāṃ pratyagṛhṇata // SkP_26.34 //",
  "GP12skp031pu:2717": "sa tasmai karmaṇā tena vittaṃ yadyatsamīhitam /",
  "GP12skp031pu:2718": "paśūṃścaiva hi putrāṃśca saubhāgyaṃ cādadatprabhuḥ // SkP_26.35 //",
  "GP12skp031pu:2719": "tasya tāṃ vṛddhimatulāṃ nāpitasyābhivīkṣya tu /",
  "GP12skp031pu:2720": "ārirādhayiṣurlokast asya pūjāṃ cakāra ha // SkP_26.36 //",
  "GP12skp031pu:2721": "cakruryātrāstathā kecid upavāsāṃstathāpare /",
  "GP12skp031pu:2722": "homaṃ japyaṃ tathaivānye pūjāṃ cānye varārthinaḥ /",
  "GP12skp031pu:2723": "upahārāṃstathaivānye gītanṛttaṃ tathāpare // SkP_26.37 //",
  "GP12skp031pu:2724": "tebhyastathābhyupetebhyo nikumbhaḥ sa mahāyaśāḥ /",
  "GP12skp031pu:2725": "dadau sarvānabhiprāyān ye ye teṣāmabhīpsitāḥ // SkP_26.38 //",
  "GP12skp031pu:2726": "evaṃ taṃ kāmadaṃ jñātvā divodāso nṛpastadā /",
  "GP12skp031pu:2727": "uvāca mahiṣīṃ vyāsa kadācitputralipsayā // SkP_26.39 //",
  "GP12skp031pu:2728": "devi sarvānabhiprāyāñ janebhyo 'yaṃ prayacchati /",
  "GP12skp031pu:2729": "gaṇeśvaraṃ tvamapyenam apatyārthaṃ prasādaya // SkP_26.40 //",
  "GP12skp031pu:2730": "saivamuktā tadā gatvā gaṇeśaṃ prāpya śobhanā /",
  "GP12skp031pu:2731": "uvāca bhagavandeva anapatyāhamīśvara // SkP_26.41 //",
  "GP12skp031pu:2732": "upavāsaṃ kariṣyāmi tava devābhirādhane /",
  "GP12skp031pu:2733": "tāvanna bhokṣye yāvanme varo 'dattastvayā prabho // SkP_26.42 //",
  "GP12skp031pu:2734": "jāte ca putre dāsyāmi śatānāṃ daśatīrdaśa /",
  "GP12skp031pu:2735": "tvāmuddiśya dvijātibhyo godhenūnāṃ gaṇeśvara // SkP_26.43 //",
  "GP12skp031pu:2736": "tathā ghaṭasahasreṇa dadhnaścaiva ghṛtasya ca /",
  "GP12skp031pu:2737": "kṣīrasya pañcagavyasya kariṣye snapanaṃ ca te // SkP_26.44 //",
  "GP12skp031pu:2738": "brāhmaṇānāṃ sahasrāṇāṃ śataṃ cāpi supūjitam /",
  "GP12skp031pu:2739": "purastādbhojayiṣye te putre jāte na saṃśayaḥ // SkP_26.45 //",
  "GP12skp031pu:2740": "bahūndāsyati rājā ca grāmāndāsyastathaiva ca /",
  "GP12skp031pu:2741": "sadā sattraṃ ca pūjāṃ ca kariṣyati tava prabho // SkP_26.46 //",
  "GP12skp031pu:2742": "sanatkumāra uvāca",
  "GP12skp031pu:2743": "sā tamuktvā tathā vyāsa tasthau niyamamāsthitā /",
  "GP12skp031pu:2744": "sopavāsā tadā pūjāṃ mahatīṃ tasya kurvatī // SkP_26.47 //",
  "GP12skp031pu:2745": "tāṃ tathā tiṣṭhatīṃ devaḥ provāca sa gaṇeśvaraḥ /",
  "GP12skp031pu:2746": "uttiṣṭha nāsti te putro mā khedaṃ tvaṃ vṛthā kṛthāḥ // SkP_26.48 //",
  "GP12skp031pu:2747": "evaṃ tena gaṇeśena nikumbhena mahātmanā /",
  "GP12skp031pu:2748": "asakṛtprocyamānā sā niyamādvirarāma ha // SkP_26.49 //",
  "GP12skp031pu:2749": "tato narādhipaṃ devī provāca vimanā tadā /",
  "GP12skp031pu:2750": "āryaputra na me putraṃ gaṇapo 'sau prayacchati /",
  "GP12skp031pu:2751": "bravīti nāsti te putro mā vṛthā niyamaṃ kṛthāḥ // SkP_26.50 //",
  "GP12skp031pu:2752": "sanatkumāra uvāca",
  "GP12skp031pu:2753": "evaṃ mahiṣyā sa proktaḥ svayameva narādhipaḥ /",
  "GP12skp031pu:2754": "sadā saniyamastasthau gaṇeśasyāgrato nṛpaḥ // SkP_26.51 //",
  "GP12skp031pu:2755": "tamapyuvāca nṛpatiṃ nikumbho niyamasthitam /",
  "GP12skp031pu:2756": "mā sthā vṛtheha nṛpate na te putraṃ dadāmyaham // SkP_26.52 //",
  "GP12skp031pu:2757": "evamuktaḥ sa rājendro nikumbhena mahābalaḥ /",
  "GP12skp031pu:2758": "krodharaktekṣaṇaḥ prāha tamutthāya gaṇeśvaram // SkP_26.53 //",
  "GP12skp031pu:2759": "rājovāca",
  "GP12skp031pu:2760": "gaṇo vā tvaṃ piśāco vā bhūto vā rākṣaso 'pi vā /",
  "GP12skp031pu:2761": "kṛtaghnastvaṃ na saṃdeho na tvaṃ pūjāmihārhasi // SkP_26.54 //",
  "GP12skp031pu:2762": "mama caiva gṛhadvāri pauraiścaiva samarcitaḥ /",
  "GP12skp031pu:2763": "viṣaye mama vāsī ca na ca putraṃ prayacchasi // SkP_26.55 //",
  "GP12skp031pu:2764": "pūjārho na bhavāṃstasmān matto daṇḍaṃ tvamarhasi /",
  "GP12skp031pu:2765": "nṛśaṃsaścāvaliptaśca niṣṭhuro matsarānvitaḥ // SkP_26.56 //",
  "GP12skp031pu:2766": "tato 'sya bhedayāmāsa nilayaṃ gajayūthapaiḥ /",
  "GP12skp031pu:2767": "sthaṇḍilaṃ ca babhañjāśu dadāhārcāṃ ca suprabhām // SkP_26.57 //",
  "GP12skp031pu:2768": "nikumbho 'pi kṛtārthaḥ sann ākāśe saṃsthitaḥ prabhuḥ /",
  "GP12skp031pu:2769": "uvāca taṃ divodāsaṃ pradahanniva tejasā // SkP_26.58 //",
  "GP12skp031pu:2770": "yatheṣṭaṃ samprayacchanti devā varamabhīpsitam /",
  "GP12skp031pu:2771": "na datto yadyasau kopaḥ kastatra bhavato 'bhavat // SkP_26.59 //",
  "GP12skp031pu:2772": "yasmānmamālayo bhagnas tvayā nirapakāriṇaḥ /",
  "GP12skp031pu:2773": "tasmādvarṣasahasraṃ te purī śūnyā bhaviṣyati // SkP_26.60 //",
  "GP12skp031pu:2774": "sanatkumāra uvāca",
  "GP12skp031pu:2775": "sa evamuktvā rājānaṃ nikumbhaḥ paramātmavān /",
  "GP12skp031pu:2776": "deveśāya nivedyaivaṃ tasthau pārśvagataḥ prabhoḥ // SkP_26.61 //",
  "GP12skp031pu:2777": "rājāpi tasya vākyena tathyenārthena caiva hi /",
  "GP12skp031pu:2778": "vrīḍāṃ parāṃ samāsādya gṛhānabhyāgamattadā // SkP_26.62 //",
  "GP12skp031pu:2779": "atha sā tena śāpena purī vārāṇasī tadā /",
  "GP12skp031pu:2780": "śūnyā samabhavatkṣipraṃ viśuddhā mṛgasevitā // SkP_26.63 //",
  "GP12skp031pu:2781": "tāṃ tu śūnyāṃ sa vijñāya devyā saha pinākadhṛk /",
  "GP12skp031pu:2782": "sagaṇo nandinā sārdham ājagāma mahādyutiḥ // SkP_26.64 //",
  "GP12skp031pu:2783": "sa tatra mānasaṃ divyaṃ vimānaṃ sūryavarcasam /",
  "GP12skp031pu:2784": "anaupamyaguṇaṃ devo manasaivābhinirmime // SkP_26.65 //",
  "GP12skp031pu:2785": "na me prabhavati prajñā kṛtsnaśastannirūpaṇe /",
  "GP12skp031pu:2786": "etāvacchakyate vaktum anaupamyaguṇaṃ hi tat // SkP_26.66 //",
  "GP12skp031pu:2787": "devodyānāni ramyāṇi nandanādyāni yāni tu /",
  "GP12skp031pu:2788": "tebhyaḥ śreṣṭhatamaṃ śrīmad udyānamasṛjatprabhuḥ // SkP_26.67 //",
  "GP12skp031pu:2789": "tasminvimāne girirājaputrī sarvarddhiyukte vacasāmagamye /",
  "GP12skp031pu:2790": "reme navendīvaraphullanetrā devī na sasmāra vacaśca mātuḥ // SkP_26.68 //",
  "GP12skp031pu:2791": "iti skandapurāṇe ṣaḍviṃśo 'dhyāyaḥ",
  "GP12skp031pu:2792": "____________________________________________________________________________",
  "GP12skp031pu:2793": "sanatkumāra uvāca",
  "GP12skp031pu:2794": "atha tasminsukhāsīnau śailajāvṛṣabhadhvajau /",
  "GP12skp031pu:2795": "āsane kāñcane divye nānāratnopaśobhite // SkP_27.1 //",
  "GP12skp031pu:2796": "athācalasutā devī sukhāsīnā vibhāvarī /",
  "GP12skp031pu:2797": "sarvalokapatiṃ prāha girīndratanayā patim // SkP_27.2 //",
  "GP12skp031pu:2798": "bhagavandevatārighna candrāvayavabhūṣaṇa /",
  "GP12skp031pu:2799": "kathayaitanmama vibho yattvāṃ pṛcchāmi mānada // SkP_27.3 //",
  "GP12skp031pu:2800": "kiṃ phalaṃ tava deveśa labhante bhaktavatsala /",
  "GP12skp031pu:2801": "bhaktā ye phalamuddiśya kurvate tava kiṃcana // SkP_27.4 //",
  "GP12skp031pu:2802": "sanatkumāra uvāca",
  "GP12skp031pu:2803": "sa evamumayā proktaḥ śūlapāṇirvṛṣadhvajaḥ /",
  "GP12skp031pu:2804": "avocatsarvamavyagro devadevaḥ śubhāśubham // SkP_27.5 //",
  "GP12skp031pu:2805": "vyāsa uvāca",
  "GP12skp031pu:2806": "kiṃ tatsa bhagavāndevaḥ prīyamāṇo mahātapāḥ /",
  "GP12skp031pu:2807": "praṇayātsa tadā devyā pṛṣṭo 'kathayadavyayaḥ // SkP_27.6 //",
  "GP12skp031pu:2808": "sanatkumāra uvāca",
  "GP12skp031pu:2809": "mayāpyetatpurā vyāsa pṛṣṭo nandīśvaraḥ prabhuḥ /",
  "GP12skp031pu:2810": "yathoktavānmayi brahmaṃs tathā tatkathayāmi te // SkP_27.7 //",
  "GP12skp031pu:2811": "gaṇeśānaṃ mahābhāgaṃ sūryāyutasamaprabham /",
  "GP12skp031pu:2812": "apṛcchamahamavyagro nandīśvaraṃ mahādyutim // SkP_27.8 //",
  "GP12skp031pu:2813": "īśena yatpurā devyāḥ kathitaṃ gaṇasattama /",
  "GP12skp031pu:2814": "tanme brūhi yathātattvaṃ paraṃ kautūhalaṃ hi me // SkP_27.9 //",
  "GP12skp031pu:2815": "nandīśvara uvāca",
  "GP12skp031pu:2816": "śrūyatāmabhidhāsyāmi pṛcchataste mahāmune /",
  "GP12skp031pu:2817": "devadevena pārvatyā yatpurā kathitaṃ hitam // SkP_27.10 //",
  "GP12skp031pu:2818": "deva uvāca",
  "GP12skp031pu:2819": "śrūyatāmabhidhāsyāmi yanmāṃ pṛcchasi suvrate /",
  "GP12skp031pu:2820": "hitāya devi bhaktānāṃ pṛṣṭaste kathayāmi te // SkP_27.11 //",
  "GP12skp031pu:2821": "prāsādaṃ yastu me devi śubhraṃ kuryādanindite /",
  "GP12skp031pu:2822": "vidadhāmyarjunaṃ tasya gṛhaṃ śivapure 'kṣayam // SkP_27.12 //",
  "GP12skp031pu:2823": "vidhānena yathoktena liṅgaṃ me sthāpayecca yaḥ /",
  "GP12skp031pu:2824": "carate sa mayā sārdhaṃ nityamaṣṭaguṇānvitaḥ // SkP_27.13 //",
  "GP12skp031pu:2825": "kāñcanaṃ tuṭimātraṃ vā yo dadyādbahu vā mama /",
  "GP12skp031pu:2826": "tasya haimavate śṛṅge dadāni gṛhamuttamam // SkP_27.14 //",
  "GP12skp031pu:2827": "yo me gāstu hiraṇyaṃ vā dadyādavimanāḥ priye /",
  "GP12skp031pu:2828": "lokāndadānyahaṃ tasmai sarvakāmasamanvitān // SkP_27.15 //",
  "GP12skp031pu:2829": "vṛṣabhaṃ yaḥ prayaccheta śvetaṃ nīlamathāpi vā /",
  "GP12skp031pu:2830": "sa kulānāmubhayatas tārayedekaviṃśatim // SkP_27.16 //",
  "GP12skp031pu:2831": "gocarmadvayasāṃ vāpi yo me dadyādvasundharām /",
  "GP12skp031pu:2832": "sa me puraṃ samāsādya gaṇeśaiḥ saha modate // SkP_27.17 //",
  "GP12skp031pu:2833": "yo me puṇyaphalaṃ dadyād ātmanā pūrvamārjitam /",
  "GP12skp031pu:2834": "so 'nantaphalamāpnoti modate ca triviṣṭape // SkP_27.18 //",
  "GP12skp031pu:2835": "yo 'nuyānaṃ caturdaśyāṃ kṛṣṇasya kurute mama /",
  "GP12skp031pu:2836": "rathena vṛṣayuktena mama loke sa modate // SkP_27.19 //",
  "GP12skp031pu:2837": "mahimānopacāraiśca yo māṃ japyaiśca pūjayet /",
  "GP12skp031pu:2838": "dadāni brahmaṇo loke vāsaṃ tasya supūjitam // SkP_27.20 //",
  "GP12skp031pu:2839": "manasā cintayedyaśca pūjayeyamahaṃ haram /",
  "GP12skp031pu:2840": "aśakto nāsti ca dravyaṃ yasya nityaṃ sumadhyame // SkP_27.21 //",
  "GP12skp031pu:2841": "sa tayā śraddhayā pūto vimuktaḥ sarvapātakaiḥ /",
  "GP12skp031pu:2842": "mama lokamavāpnoti bhinne dehe na saṃśayaḥ // SkP_27.22 //",
  "GP12skp031pu:2843": "snātvā yaḥ pūrvasaṃdhyāyāṃ sadā māmupagacchati /",
  "GP12skp031pu:2844": "sa mitraṃ yakṣarājasya yakṣo bhavati vīryavān // SkP_27.23 //",
  "GP12skp031pu:2845": "saṃmārjanaṃ pañcaśataṃ sahasramupalepanam /",
  "GP12skp031pu:2846": "gandhāśca daśasāhasrā ānantyaṃ cārcanaṃ smṛtam // SkP_27.24 //",
  "GP12skp031pu:2847": "abhyaṅgo 'ṣṭaśataṃ caiva snapanaṃ triśataṃ bhavet /",
  "GP12skp031pu:2848": "gandhodakaṃ pañcaśataṃ pañcagavyaṃ tathaiva ca // SkP_27.25 //",
  "GP12skp031pu:2849": "kṣīraṃ pañcaguṇaṃ devi tasmādbhūyaśca kāpilam /",
  "GP12skp031pu:2850": "tasmācca sarpiṣā snānaṃ bhūyaḥ pañcaguṇaṃ tathā // SkP_27.26 //",
  "GP12skp031pu:2851": "kṣamāmi devi cāsyeha aparādhānbahūnapi /",
  "GP12skp031pu:2852": "bhasmābhiṣekamānantyaṃ guhyaṃ caitanmamepsitam // SkP_27.27 //",
  "GP12skp031pu:2853": "agaruṃ daśasāhasraṃ ṣaṭsahasraṃ tu candanam /",
  "GP12skp031pu:2854": "caturdaśasahasrāṇi dhūpaḥ kālāgaruḥ smṛtaḥ // SkP_27.28 //",
  "GP12skp031pu:2855": "akṣatāstaṇḍulayavāḥ śālayo dviśatāḥ smṛtāḥ /",
  "GP12skp031pu:2856": "ānantyo gugguluścaiva sahājyena sudhūpitaḥ // SkP_27.29 //",
  "GP12skp031pu:2857": "dve sahasre palānāṃ tu mahiṣākṣasya yo dahet /",
  "GP12skp031pu:2858": "devi saṃvatsaraṃ pūrṇaṃ sa me nandisamo bhavet // SkP_27.30 //",
  "GP12skp031pu:2859": "dakṣiṇāyāṃ tu yo mūrtau pāyasaṃ saghṛtaṃ śubhe /",
  "GP12skp031pu:2860": "nivedayedvarṣamekaṃ sa ca nandisamo bhavet // SkP_27.31 //",
  "GP12skp031pu:2861": "caravo daśasāhasrā yāvakaśca caturguṇaḥ /",
  "GP12skp031pu:2862": "śeṣāśca caravaḥ sarve yāvakārdhena saṃmitāḥ // SkP_27.32 //",
  "GP12skp031pu:2863": "ghṛtapātramasaṃkhyeyam iha pretya ca śāśvatam /",
  "GP12skp031pu:2864": "prīṇāti ca pitṝnsarvān vimāne caiva modate /",
  "GP12skp031pu:2865": "chattraṃ dadyācca yaḥ so 'pi dīpyate tejasā divi // SkP_27.33 //",
  "GP12skp031pu:2866": "ubhe pakṣe trayodaśyām aṣṭamyāṃ copavāsikaḥ /",
  "GP12skp031pu:2867": "upatiṣṭheta māṃ bhaktyā sopahāramanindite /",
  "GP12skp031pu:2868": "dadānyasya svakaṃ lokaṃ tuṣṭo 'haṃ devi śāśvatam // SkP_27.34 //",
  "GP12skp031pu:2869": "raktapītakavāsobhiḥ puṣpaiśca vividhairapi /",
  "GP12skp031pu:2870": "pūjito 'haṃ sadā bhaktyā putratve kalpayāmi tam // SkP_27.35 //",
  "GP12skp031pu:2871": "ekarātraṃ ca yo martyo dīpaṃ dhārayati sthitaḥ /",
  "GP12skp031pu:2872": "sarvayajñaphalaṃ tasya dadāni śriyameva ca // SkP_27.36 //",
  "GP12skp031pu:2873": "mayaiva mohitāḥ sarve lokāḥ sajaḍapaṇḍitāḥ /",
  "GP12skp031pu:2874": "na māṃ paśyanti rāgāndhās tamasā bahulīkṛtāḥ // SkP_27.37 //",
  "GP12skp031pu:2875": "dhyānino nityayuktā ye satyadharmaparāyaṇāḥ /",
  "GP12skp031pu:2876": "ekāgramanaso dāntās te māṃ paśyanti nityadā // SkP_27.38 //",
  "GP12skp031pu:2877": "ye me bhaktāḥ sadā caiva sāṃkhyayogaviśāradāḥ /",
  "GP12skp031pu:2878": "sarvaṃ paśyanti ca mayi māṃ ca sarvatra yogataḥ // SkP_27.39 //",
  "GP12skp031pu:2879": "trīṃllokānsamatikramya brahmalokaṃ tathaiva ca /",
  "GP12skp031pu:2880": "gacchanti mama te lokaṃ tamo bhittvā sudurbhidam // SkP_27.40 //",
  "GP12skp031pu:2881": "na śakyo 'smi tapoyuktair draṣṭuṃ munigaṇairapi /",
  "GP12skp031pu:2882": "dhyānino nityayuktāśca devi paśyanti māṃ budhāḥ // SkP_27.41 //",
  "GP12skp031pu:2883": "yāni lokeṣu tīrthāni devatāyatanāni ca /",
  "GP12skp031pu:2884": "pādayostāni suśroṇi sadā saṃnihitāni me // SkP_27.42 //",
  "GP12skp031pu:2885": "mayyarpitamanā nityaṃ tathā madbhāvabhāvitaḥ /",
  "GP12skp031pu:2886": "mamaiva sa prabhāvena sarvapāpaiḥ pramucyate // SkP_27.43 //",
  "GP12skp031pu:2887": "sarvathā vartamāno 'pi devi yo māṃ sadā smaret /",
  "GP12skp031pu:2888": "kalmaṣeṇa na yujyeta naraḥ kartā kadācana // SkP_27.44 //",
  "GP12skp031pu:2889": "sarvāvastho 'pi pāpātmā jñānaniṣṭhena cetasā /",
  "GP12skp031pu:2890": "yo 'bhyarcayati māṃ nityaṃ sa mamātmasamo bhavet // SkP_27.45 //",
  "GP12skp031pu:2891": "ṣaḍaṅgena ca yogena yo māmarcayate sadā /",
  "GP12skp031pu:2892": "praviśeta sa māṃ kṣipram atra nāsti vicāraṇā // SkP_27.46 //",
  "GP12skp031pu:2893": "yo 'pyasajjanarato viyonijaḥ pātakairapi samanvitaḥ sadā /",
  "GP12skp031pu:2894": "so 'pi madgatamanā madarpaṇo yāti devi gatimapratarkitām // SkP_27.47 //",
  "GP12skp031pu:2895": "iti skandapurāṇe saptaviṃśatitamo 'dhyāyaḥ",
  "GP12skp031pu:2896": "____________________________________________________________________________",
  "GP12skp031pu:2897": "sanatkumāra uvāca",
  "GP12skp031pu:2898": "tato vyāsa punardevī patiṃ vratapatiṃ śubhā /",
  "GP12skp031pu:2899": "apṛcchadvratasambaddhaṃ phalaṃ phalaśatārcitā // SkP_28.1 //",
  "GP12skp031pu:2900": "vratānāṃ phalamalpaṃ vā mahadvā yattrilokapa /",
  "GP12skp031pu:2901": "vrataṃ bhavati yādṛgvā tatprabrūhi maheśvara // SkP_28.2 //",
  "GP12skp031pu:2902": "deva uvāca",
  "GP12skp031pu:2903": "mahāphalaṃ yadbhavati yaccāpyalpaphalaṃ śubhe /",
  "GP12skp031pu:2904": "vrataṃ yādṛkca yatproktaṃ tacchṛṇuṣva-m-anindite // SkP_28.3 //",
  "GP12skp031pu:2905": "caturdaśyāṃ tathāṣṭamyām ubhayoḥ pakṣayoḥ śuciḥ /",
  "GP12skp031pu:2906": "saṃvatsaramabhuñjānaḥ śānto dānto jitendriyaḥ // SkP_28.4 //",
  "GP12skp031pu:2907": "sattrayājiphalaṃ yacca satyavāgṛtugāminām /",
  "GP12skp031pu:2908": "taccaiva phalamāpnoti yamaṃ caiva na paśyati // SkP_28.5 //",
  "GP12skp031pu:2909": "śayyāsanasthaḥ strīmadhye ratiraktaḥ sukhe rataḥ /",
  "GP12skp031pu:2910": "sa tapyatyā nakhāgrebhyo nityaṃ yo māṃ samāśritaḥ // SkP_28.6 //",
  "GP12skp031pu:2911": "madbhaktastapasā yukto māmeva pratipadyate /",
  "GP12skp031pu:2912": "lokāstasyākṣayā devi yadyapi syātsupāpakṛt // SkP_28.7 //",
  "GP12skp031pu:2913": "pṛthivībhājane bhuṅkte nityaṃ parvasu yo naraḥ /",
  "GP12skp031pu:2914": "sa trirātraphalaṃ devi ahorātreṇa vindati // SkP_28.8 //",
  "GP12skp031pu:2915": "saṃvatsaraṃ tu yo bhuṅkte nityameva hyatandritaḥ /",
  "GP12skp031pu:2916": "nivedya pitṛdevebhyaḥ pṛthivyāmekarāḍbhavet // SkP_28.9 //",
  "GP12skp031pu:2917": "navamī aṣṭamī caiva paurṇamāsī trayodaśī /",
  "GP12skp031pu:2918": "yo bhuṅkte devi naiteṣu saṃyatastu naraḥ samām // SkP_28.10 //",
  "GP12skp031pu:2919": "gāṇapatyaṃ sa labhate niḥsapatnamanindite /",
  "GP12skp031pu:2920": "bhūtānāṃ dayitaścaiva divyaṃ rūpaṃ bibharti ca // SkP_28.11 //",
  "GP12skp031pu:2921": "śrīvatsaṃ yaśca piṣṭena dadyāddhemaphalaṃ śubham /",
  "GP12skp031pu:2922": "kiretkṛṣṇatilāṃścātra taṇḍulākṣatameva ca /",
  "GP12skp031pu:2923": "phalaiśca vividhākārair yathālabdhai rasānvitaiḥ // SkP_28.12 //",
  "GP12skp031pu:2924": "sa vai varṣasahasrāṇi dviṣaṣṭiṃ divi modate /",
  "GP12skp031pu:2925": "divyarūpadharaḥ śrīmān devataiḥ saha nityaśaḥ // SkP_28.13 //",
  "GP12skp031pu:2926": "hariberamayīṃ yo me dadyātpratikṛtiṃ svakām /",
  "GP12skp031pu:2927": "sarvagandharasairyuktāṃ niryāsaiśca susaṃskṛtām // SkP_28.14 //",
  "GP12skp031pu:2928": "bhakṣyabhojyaiśca vividhaiḥ kṛṣṇapakṣe caturdaśīm /",
  "GP12skp031pu:2929": "pūrvadakṣiṇayoścātra paścimottarayostathā // SkP_28.15 //",
  "GP12skp031pu:2930": "pārśveṣu haritālaṃ ca kṛṣṇāgarumanaḥśilām /",
  "GP12skp031pu:2931": "candanaṃ caiva dadyādvai yathāsaṃkhyena pūjitam // SkP_28.16 //",
  "GP12skp031pu:2932": "tasya puṇyaphalaṃ devi śṛṇu yanmattakāśini /",
  "GP12skp031pu:2933": "sarvavyādhivinirmuktas tathā niṣkalmaṣaśca ha // SkP_28.17 //",
  "GP12skp031pu:2934": "varṣakoṭiśatānyaṣṭau divi bhuktvā mahatsukham /",
  "GP12skp031pu:2935": "iha loke sukhī jāto māmeva pratipadyate // SkP_28.18 //",
  "GP12skp031pu:2936": "ratnāvaliṃ tu yo dadyād brāhmaṇaḥ kṣatriyo 'tha viṭ /",
  "GP12skp031pu:2937": "śūdraḥ strī vā sa me loke matsaukhyaṃ prāpnute param // SkP_28.19 //",
  "GP12skp031pu:2938": "siddhārthakairathārghārthe daive pitrye 'thavā punaḥ /",
  "GP12skp031pu:2939": "triṃśadvarṣasahasrāṇi tarpayetsa pitṝnapi // SkP_28.20 //",
  "GP12skp031pu:2940": "ṛṣīṃśca sarvadevāṃśca rūpaṃ cāpnoti puṣkalam /",
  "GP12skp031pu:2941": "manvantaraṃ ca goloke gokanyābhiḥ sa pūjyate // SkP_28.21 //",
  "GP12skp031pu:2942": "sarve devāstathā viṣṇur brahmā ṛṣaya eva ca /",
  "GP12skp031pu:2943": "kurvantyarghe hi sāṃnidhyaṃ tebhyastadviddhi niḥsṛtam // SkP_28.22 //",
  "GP12skp031pu:2944": "guhyametatparaṃ devi yo vetti sa mahātapāḥ /",
  "GP12skp031pu:2945": "tasya prabhāvājjāyeta dhanavānpriyadarśanaḥ /",
  "GP12skp031pu:2946": "prajñārūpaguṇairyuktaḥ saṃvatsaraśatāyutam // SkP_28.23 //",
  "GP12skp031pu:2947": "kṣīreṇa yo māṃ satataṃ snāpayeta trirudyataḥ /",
  "GP12skp031pu:2948": "aparādhasahasraṃ tu kṣame tasyāhamantaśaḥ // SkP_28.24 //",
  "GP12skp031pu:2949": "yaśca tatsnapanaṃ paśyet sarvapāpaiḥ pramucyate /",
  "GP12skp031pu:2950": "mānasasya ca jāpyasya sahasrasya phalaṃ labhet // SkP_28.25 //",
  "GP12skp031pu:2951": "saṃvatsaraṃ tu yaḥ kuryāt kṣīreṇa snapanaṃ śuciḥ /",
  "GP12skp031pu:2952": "gāṇapatyaṃ sa labhate vallabhatvaṃ ca nityaśaḥ // SkP_28.26 //",
  "GP12skp031pu:2953": "sarpiṣā yo mamābhyaṅgaṃ karotyavimanā naraḥ /",
  "GP12skp031pu:2954": "dvisāhasrasya jāpyasya mānasasya phalaṃ labhet // SkP_28.27 //",
  "GP12skp031pu:2955": "abhigamyaśca devānāṃ sa bhaveta narottamaḥ /",
  "GP12skp031pu:2956": "niṣkāṇāṃ ca suvarṇasya sahasrasya phalaṃ labhet // SkP_28.28 //",
  "GP12skp031pu:2957": "saṃmārjanaṃ ca yaḥ kuryāt saṃvatsaramanuvrataḥ /",
  "GP12skp031pu:2958": "vitarāmi śubhaṃ lokaṃ nityaṃ tasya dhruvaṃ śivam /",
  "GP12skp031pu:2959": "sarvalokakṣaye tasya na kṣayo bhavatīśvari // SkP_28.29 //",
  "GP12skp031pu:2960": "liṅgapūjāṃ tu yaḥ kuryān mama devi dṛḍhavrataḥ /",
  "GP12skp031pu:2961": "śataṃ varṣasahasrāṇi divyāni divi modate // SkP_28.30 //",
  "GP12skp031pu:2962": "caturṇāṃ puṣpajātīnāṃ gandhamāghrāti śaṃkaraḥ /",
  "GP12skp031pu:2963": "arkasya karavīrasya bilvasya ca bukasya ca /",
  "GP12skp031pu:2964": "suvarṇaniṣkaṃ puṣpe tu sarvasminneva kathyate // SkP_28.31 //",
  "GP12skp031pu:2965": "sahasre tvarkapuṣpāṇāṃ datte yatkathyate phalam /",
  "GP12skp031pu:2966": "ekasminkaravīrasya datte puṣpe hi tatphalam // SkP_28.32 //",
  "GP12skp031pu:2967": "karavīrasahasrasya bhaveddattasya yatphalam /",
  "GP12skp031pu:2968": "tadekasya tu padmasya dattasya phalamucyate // SkP_28.33 //",
  "GP12skp031pu:2969": "padmānāṃ tu sahasrasya mama dattasya yatphalam /",
  "GP12skp031pu:2970": "tatphalaṃ labhate pattre datte bilvasya śobhane // SkP_28.34 //",
  "GP12skp031pu:2971": "bilvapattrasahasre tu datte me yatphalaṃ smṛtam /",
  "GP12skp031pu:2972": "bukapuṣpe tadekasmin mama datte labhetphalam // SkP_28.35 //",
  "GP12skp031pu:2973": "bukapuṣpasahasrasya mama dattasya yatphalam /",
  "GP12skp031pu:2974": "puṣpe datte tadekasmiṃl labheddhuttūrakasya tu // SkP_28.36 //",
  "GP12skp031pu:2975": "nirmālyaṃ yo hi me nityaṃ śirasā dhārayiṣyati /",
  "GP12skp031pu:2976": "aśucirbhinnamaryādo naraḥ pāpasamanvitaḥ // SkP_28.37 //",
  "GP12skp031pu:2977": "svairī caiva tathāyukto niyamaiśca bahiṣkṛtaḥ /",
  "GP12skp031pu:2978": "narake sa patedghore tiryagyonau ca sambhavet // SkP_28.38 //",
  "GP12skp031pu:2979": "brahmacārī śucirbhūtvā nirmālyaṃ yastu dhārayet /",
  "GP12skp031pu:2980": "tasya pāpamahaṃ śīghraṃ nāśayāmi mahāvrate // SkP_28.39 //",
  "GP12skp031pu:2981": "dīpamālāṃ tu yaḥ kuryāt kārttike māsi vai mama /",
  "GP12skp031pu:2982": "avasāne ca dīpānāṃ brāhmaṇāṃstarpayecchuciḥ /",
  "GP12skp031pu:2983": "gāṇapatyaṃ sa labhate dīpyate ca raviryathā // SkP_28.40 //",
  "GP12skp031pu:2984": "dadyātkṛṣṇatilāṃścaiva saha siddhārthakāṃśca ha /",
  "GP12skp031pu:2985": "yo me devi sadā mūrdhni sa me nandisamo bhavet // SkP_28.41 //",
  "GP12skp031pu:2986": "ye hi siddhārthakāḥ proktās tathā kṛṣṇatilāśca ye /",
  "GP12skp031pu:2987": "sarve te tvanmayā devi guhyametanmayeritam // SkP_28.42 //",
  "GP12skp031pu:2988": "citro nāma gaṇo mahyaṃ tena sārdhaṃ sa modate /",
  "GP12skp031pu:2989": "sarvasampralaye caiva prāpte trailokyasaṃkṣaye /",
  "GP12skp031pu:2990": "tyaktvā sarvāṇi duḥkhāni māmeva pratipadyate // SkP_28.43 //",
  "GP12skp031pu:2991": "na tuṣyāmyarcito 'rcāyāṃ tathā devi nagātmaje /",
  "GP12skp031pu:2992": "liṅge 'rcite yathātyarthaṃ parituṣyāmi pārvati // SkP_28.44 //",
  "GP12skp031pu:2993": "sarvendriyaprasakto vā yukto vā sarvapātakaiḥ /",
  "GP12skp031pu:2994": "sa prayāti divaṃ devi liṅgaṃ yo 'rcayatīha me // SkP_28.45 //",
  "GP12skp031pu:2995": "tyaktvā sarvāṇi pāpāni nirdvandvo dagdhakilbiṣaḥ /",
  "GP12skp031pu:2996": "madāśīrmannamaskāro māmeva pratipadyate // SkP_28.46 //",
  "GP12skp031pu:2997": "sanatkumāra uvāca",
  "GP12skp031pu:2998": "tato bhagavatī bhūyaḥ patiṃ sarvajagatpatim /",
  "GP12skp031pu:2999": "apṛcchatpuṣpyamāṇāsyā kena tvaṃ deva tuṣyasi // SkP_28.47 //",
  "GP12skp031pu:3000": "tataḥ prahasamānāsyaḥ sarvalokeśvareśvaraḥ /",
  "GP12skp031pu:3001": "vacaḥ provāca bhagavāṃl lokānāṃ hitakāmyayā // SkP_28.48 //",
  "GP12skp031pu:3002": "deva uvāca",
  "GP12skp031pu:3003": "śṛṇu devi yathātattvaṃ yena yānti śubhāṃ gatim /",
  "GP12skp031pu:3004": "trailokye jantavaḥ sarve madbhaktā ye śubhānane // SkP_28.49 //",
  "GP12skp031pu:3005": "yattatparataraṃ guhyaṃ tatsarvaṃ tvayi tiṣṭhati /",
  "GP12skp031pu:3006": "yo hi tattvena tadveda saṃsārādvipramucyate // SkP_28.50 //",
  "GP12skp031pu:3007": "na ca prakāśayedguhyaṃ nāma te kīrtayennaraḥ /",
  "GP12skp031pu:3008": "sadā sarvasahetyevaṃ prātaḥ prāñjalirutthitaḥ // SkP_28.51 //",
  "GP12skp031pu:3009": "tasmācca kīrtanātpāpaṃ sarvameva vinirdahet /",
  "GP12skp031pu:3010": "yaśaḥ kīrtiṃ ca samprāpya rudraloke mahīyate // SkP_28.52 //",
  "GP12skp031pu:3011": "sarvamālyāni yo dadyāt sarvamūrtiṣu nityaśaḥ /",
  "GP12skp031pu:3012": "mantreṇa vidhivaccaiva tasya puṇyaphalaṃ mahat // SkP_28.53 //",
  "GP12skp031pu:3013": "mantraḥ",
  "GP12skp031pu:3014": "sarvagāya sureśāya sarvadevamayāya ca /",
  "GP12skp031pu:3015": "namo bhagavate caiva guhyāguhyāya vai sadā // SkP_28.54 //",
  "GP12skp031pu:3016": "somāya bhūtanāthāya bhāvanāya bhavāya ca /",
  "GP12skp031pu:3017": "sarvaguhyāya vai svāhā devaguhyamayāya ca // SkP_28.55 //",
  "GP12skp031pu:3018": "sarvaguhyamayo mantraḥ svāhā somāya caiva ha /",
  "GP12skp031pu:3019": "kaṭaṃkaṭāya vai svāhā svāhā devāya śuṣmiṇe // SkP_28.56 //",
  "GP12skp031pu:3020": "puṣpāṇyetena mantreṇa yo me nityaṃ nivedayet /",
  "GP12skp031pu:3021": "sahasraṃ tena jāpyasya mānasasya kṛtaṃ bhavet // SkP_28.57 //",
  "GP12skp031pu:3022": "athāñjalimamāvāsyāṃ susampūrṇāṃ samāhitaḥ /",
  "GP12skp031pu:3023": "tilānāṃ caiva kṛṣṇānāṃ sarṣapāṇāṃ ca pārvati /",
  "GP12skp031pu:3024": "arcayitvā yathānyāyaṃ yathālābhaṃ prayacchati // SkP_28.58 //",
  "GP12skp031pu:3025": "idaṃ ca vacanaṃ brūyāt sūryeti ca mameti ca /",
  "GP12skp031pu:3026": "sarvapāpavinirmuktaḥ svargalokaṃ vrajennaraḥ // SkP_28.59 //",
  "GP12skp031pu:3027": "arcayitvā ca māṃ devi yo me nāmāni kīrtayet /",
  "GP12skp031pu:3028": "caturdaśyāmathāṣṭamyāṃ pakṣayorubhayorapi /",
  "GP12skp031pu:3029": "so 'pi devi prapaśyenmāṃ viyoniṃ na sa gacchati // SkP_28.60 //",
  "GP12skp031pu:3030": "vāmadeva sudeveti hara gupteti vā punaḥ /",
  "GP12skp031pu:3031": "umāpate nīlakaṇṭha śānta śrīkaṇṭha gopate // SkP_28.61 //",
  "GP12skp031pu:3032": "śarva bhīma paśupate śaṃkarogra bhaveti ca /",
  "GP12skp031pu:3033": "mahādeveti cāpyanyan nāma guhyaṃ prakīrtayet /",
  "GP12skp031pu:3034": "sarvapāpaiḥ pramucyeta divi devaiśca pūjyate // SkP_28.62 //",
  "GP12skp031pu:3035": "eteṣāmekamapi yaḥ kathayedvā paṭheta vā /",
  "GP12skp031pu:3036": "sa dehapaddhatiṃ bhittvā māmeva pratipadyate /",
  "GP12skp031pu:3037": "evaṃ sarvapraṇāmena yanmayā parikīrtitam // SkP_28.63 //",
  "GP12skp031pu:3038": "amāvāsyāṃ tu yo nityaṃ saghṛtaṃ gugguluṃ dahet /",
  "GP12skp031pu:3039": "kṣīreṇa caiva saṃmiśraṃ guhyametanmama priye /",
  "GP12skp031pu:3040": "so 'cyutaṃ sthānamāpnoti matprasādānna saṃśayaḥ // SkP_28.64 //",
  "GP12skp031pu:3041": "idaṃ ca paramaṃ guhyaṃ yo me devi nivedayet /",
  "GP12skp031pu:3042": "arkaparṇapuṭaṃ pūrṇaṃ ghṛtasya madhunā saha /",
  "GP12skp031pu:3043": "nivedya vidhivadbhaktyā sarvapāpaiḥ pramucyate // SkP_28.65 //",
  "GP12skp031pu:3044": "imāni ca mahābhāge yo me nāmāni kīrtayet /",
  "GP12skp031pu:3045": "śmaśānanilayo nagno bhasmaśāyī yatavrataḥ // SkP_28.66 //",
  "GP12skp031pu:3046": "vāmadevaḥ praśāntaśca stabdhaśephastrilocanaḥ /",
  "GP12skp031pu:3047": "avasavyapriyaḥ savyo bahurūpo 'ntakāntakṛt // SkP_28.67 //",
  "GP12skp031pu:3048": "purāṇaḥ puruhūtaśca mṛtyormṛtyurjitendriyaḥ /",
  "GP12skp031pu:3049": "anindriyo 'tīndriyaśca sarvabhūtahṛdi sthitaḥ // SkP_28.68 //",
  "GP12skp031pu:3050": "saṃsāracakrī yogātmā kāpālī diṇḍireva ca /",
  "GP12skp031pu:3051": "mahādevo mahādevo mahādeveti caiva hi // SkP_28.69 //",
  "GP12skp031pu:3052": "japedetanniyamavān śṛṇuyādvāpi nityaśaḥ /",
  "GP12skp031pu:3053": "sa dehabhedamāsādya yogātmā gaṇapo bhavet // SkP_28.70 //",
  "GP12skp031pu:3054": "sanatkumāra uvāca",
  "GP12skp031pu:3055": "nāśubhāya na pāpāya nānṛtāya kadācana /",
  "GP12skp031pu:3056": "śrāvayedbhaktimānpuṇyaṃ nāvratāya kadācana // SkP_28.71 //",
  "GP12skp031pu:3057": "dhanyaṃ yaśasyamāyuṣyaṃ śāntivṛddhikaraṃ śubham /",
  "GP12skp031pu:3058": "pūtaṃ pavitraṃ paramaṃ maṅgalānāṃ ca maṅgalam /",
  "GP12skp031pu:3059": "śrotavyaṃ na ca sarveṇa tathā deyaṃ na kasyacit // SkP_28.72 //",
  "GP12skp031pu:3060": "iti skandapurāṇe 'ṣṭāviṃśatitamo 'dhyāyaḥ",
  "GP12skp031pu:3061": "____________________________________________________________________________",
  "GP12skp031pu:3062": "vyāsa uvāca",
  "GP12skp031pu:3063": "evaṃ kālena samprāpya vārāṇasyāṃ niketanam /",
  "GP12skp031pu:3064": "jagataḥ pitarau devau cakratuḥ kimataḥ param // SkP_29.1 //",
  "GP12skp031pu:3065": "sanatkumāra uvāca",
  "GP12skp031pu:3066": "tataḥ sa bhagavāndevo devīṃ himavataḥ sutām /",
  "GP12skp031pu:3067": "uvāca devi paśyāma udyānaṃ yadi rocate // SkP_29.2 //",
  "GP12skp031pu:3068": "devyuvāca",
  "GP12skp031pu:3069": "evaṃ bhavatu deveśa yathāttha tvaṃ vṛṣadhvaja /",
  "GP12skp031pu:3070": "na hi me 'nyatra gantavyam udyānātparato hara // SkP_29.3 //",
  "GP12skp031pu:3071": "sanatkumāra uvāca",
  "GP12skp031pu:3072": "saha devyā tato vyāsa vārāṇasyāṃ vṛṣadhvajaḥ /",
  "GP12skp031pu:3073": "devodyānadidṛkṣārthaṃ vicacāra samantataḥ // SkP_29.4 //",
  "GP12skp031pu:3074": "pūrvasminsa diśābhāge devyā devaḥ pinākadhṛk /",
  "GP12skp031pu:3075": "udyānaṃ darśayāmāsa nānākusumaśobhitam // SkP_29.5 //",
  "GP12skp031pu:3076": "campakāśokapuṃnāga- priyaṅgūcūtasaṃkulam /",
  "GP12skp031pu:3077": "bilvārjunakadambaiśca nyagrodhodumbarairapi // SkP_29.6 //",
  "GP12skp031pu:3078": "gandhavadbhiśca kusumair jātīkesaraketakaiḥ /",
  "GP12skp031pu:3079": "ramyaiḥ surabhipuṣpaiśca ṣaṭpadavrātasevitaiḥ /",
  "GP12skp031pu:3080": "saṃyuktaṃ sarvataḥ śrīmad vanaṃ vaibhrājasaṃnibham // SkP_29.7 //",
  "GP12skp031pu:3081": "sa tadudyānamāsādya devīmāha jagatpatiḥ /",
  "GP12skp031pu:3082": "asmindeśe purā devi tiṣṭhato mama śobhane // SkP_29.8 //",
  "GP12skp031pu:3083": "ūrdhvaṃ golokasaṃsthānāṃ gavāṃ vatsaiḥ svayaṃbhuvaiḥ /",
  "GP12skp031pu:3084": "pīyatīnāṃ payo vegāt phenaṃ mūrdhni samāpatat // SkP_29.9 //",
  "GP12skp031pu:3085": "tato mayordhvaṃ dṛṣṭāstu gāvastāḥ somapārśvagāḥ /",
  "GP12skp031pu:3086": "tatastāḥ prekṣitāstatra mayā gāvastadābhavan /",
  "GP12skp031pu:3087": "tejasā dahyamānāstu naikavarṇā bhṛśārditāḥ // SkP_29.10 //",
  "GP12skp031pu:3088": "gāvaḥ pūrvamimā devi āsankapilavarṇajāḥ /",
  "GP12skp031pu:3089": "naikavarṇāstadābhūvan yadā samprekṣitā mayā // SkP_29.11 //",
  "GP12skp031pu:3090": "tāsāṃ śaraṇyatāṃ yātvā tābhirmāmeva śailaje /",
  "GP12skp031pu:3091": "āśritaḥ soma āgatya saha gobhirna tāstyajat // SkP_29.12 //",
  "GP12skp031pu:3092": "arditābhistadā gobhir brahmā māmabravīttataḥ /",
  "GP12skp031pu:3093": "prasādaṃ kuru deveśa surabhīstejasā tava /",
  "GP12skp031pu:3094": "na naśyanti yathā sadyas tathā sarvasurārcita // SkP_29.13 //",
  "GP12skp031pu:3095": "tato 'hamāsthito devi sthāne 'sminsvayameva tu /",
  "GP12skp031pu:3096": "goprekṣaka iti khyātaḥ saṃstutaḥ sarvadevataiḥ // SkP_29.14 //",
  "GP12skp031pu:3097": "goprekṣeśvaramāgatya dṛṣṭvā cārcya ca mānavaḥ /",
  "GP12skp031pu:3098": "na durgatimavāpnoti kalmaṣaiśca vimucyate // SkP_29.15 //",
  "GP12skp031pu:3099": "tatastā dahyamānāstu prasanne surabhīrmayi /",
  "GP12skp031pu:3100": "hrade 'sminpeturabhyetya śāntāstā vibabhustadā /",
  "GP12skp031pu:3101": "kapilāhrada ityevaṃ tadāprabhṛti kathyate // SkP_29.16 //",
  "GP12skp031pu:3102": "atrāpi svayamevāhaṃ vṛṣadhvaja iti śrutaḥ /",
  "GP12skp031pu:3103": "sāṃnidhyaṃ kṛtavāndevi sa cāyaṃ dṛśyatāṃ sthitaḥ // SkP_29.17 //",
  "GP12skp031pu:3104": "kapilāhradatīrthe 'smin snātvā nānyamanā naraḥ /",
  "GP12skp031pu:3105": "vṛṣadhvajamimaṃ dṛṣṭvā sarvayajñaphalaṃ labhet // SkP_29.18 //",
  "GP12skp031pu:3106": "salokatāṃ mṛtaścāpi arcayitvā tu māmiha /",
  "GP12skp031pu:3107": "labhate dehabhede tu gaṇatvaṃ cātidurlabham // SkP_29.19 //",
  "GP12skp031pu:3108": "asminnapi pradeśe tu tā gāvo brahmaṇā svayam /",
  "GP12skp031pu:3109": "śāntyarthaṃ sarvalokānāṃ sarvā dugdhāḥ payomṛtam // SkP_29.20 //",
  "GP12skp031pu:3110": "tāsāṃ kṣīreṇa saṃjātaṃ hradametanmanoharam /",
  "GP12skp031pu:3111": "bhadradohamiti khyātaṃ puṇyaṃ devavanaṃ śubham // SkP_29.21 //",
  "GP12skp031pu:3112": "sarvairdevairahaṃ devi asmindeśe prasāditaḥ /",
  "GP12skp031pu:3113": "gacchopaśamamīśeti upaśāntaśivastataḥ // SkP_29.22 //",
  "GP12skp031pu:3114": "sthito bhūtvāhamatrasthaḥ puṇyamasyāpi darśanam /",
  "GP12skp031pu:3115": "dṛṣṭvainaṃ prayato martyaḥ svargalokamavāpnuyāt // SkP_29.23 //",
  "GP12skp031pu:3116": "atrāhaṃ brahmaṇānīya sthāpitaḥ parameṣṭhinā /",
  "GP12skp031pu:3117": "brahmaṇaścāpi saṃgṛhya viṣṇunā sthāpitaḥ punaḥ // SkP_29.24 //",
  "GP12skp031pu:3118": "brahmaṇā sa tato viṣṇuḥ proktaḥ saṃvignacetasā /",
  "GP12skp031pu:3119": "mayānītamidaṃ liṅgaṃ kasmātsthāpitavānasi // SkP_29.25 //",
  "GP12skp031pu:3120": "tamuvāca punarviṣṇur brahmāṇaṃ kupitānanam /",
  "GP12skp031pu:3121": "rudradeve mamātyantaṃ purā bhaktirmahattarā // SkP_29.26 //",
  "GP12skp031pu:3122": "mayaiṣa sthāpitastena nāmnā tava bhaviṣyati /",
  "GP12skp031pu:3123": "hiraṇyagarbha ityevaṃ tato 'trāhaṃ samāsthitaḥ /",
  "GP12skp031pu:3124": "dṛṣṭvainamapi deveśaṃ mama lokaṃ vrajennaraḥ // SkP_29.27 //",
  "GP12skp031pu:3125": "punaścāpi tato brahmā mama liṅgamimaṃ śubhe /",
  "GP12skp031pu:3126": "sthāpayāmāsa vidhivad bhaktyā paramayā yutaḥ /",
  "GP12skp031pu:3127": "svarlīneśvara ityevam atrāhaṃ svayamāsthitaḥ // SkP_29.28 //",
  "GP12skp031pu:3128": "svasminparatare līnaḥ pradhāne mama kāraṇe /",
  "GP12skp031pu:3129": "tasmātsvarlīna ityevaṃ guhyaṃ kṣetraṃ mama smṛtam // SkP_29.29 //",
  "GP12skp031pu:3130": "prāṇāniha narastyaktvā na punarjāyate kvacit /",
  "GP12skp031pu:3131": "ānantyā sā gatistasya yogināṃ caiva sā smṛtā // SkP_29.30 //",
  "GP12skp031pu:3132": "asminnapi mayā deśe daityo devatakaṇṭakaḥ /",
  "GP12skp031pu:3133": "vyāghrarūpaṃ samāsthāya nihato darpito balī // SkP_29.31 //",
  "GP12skp031pu:3134": "vyāghreśvarastataḥ khyāto nityamatrāhamāsthitaḥ /",
  "GP12skp031pu:3135": "na punardurgatiṃ yāti dṛṣṭvainamamareśvaram // SkP_29.32 //",
  "GP12skp031pu:3136": "utpalo vidalaścaiva yau daityau brahmaṇā purā /",
  "GP12skp031pu:3137": "strīvadhyau darpitau sṛṣṭau tvayaiva nihatau śubhe /",
  "GP12skp031pu:3138": "sāvajñaṃ gendukenātra tasyedaṃ cihnamāsthitam // SkP_29.33 //",
  "GP12skp031pu:3139": "ādāvatrāhamāgatya āsthito gaṇapaiḥ saha /",
  "GP12skp031pu:3140": "jyeṣṭhaṃ sthānamidaṃ tasmād etanme puṇyadarśanam // SkP_29.34 //",
  "GP12skp031pu:3141": "dṛṣṭvemaṃ mama liṅgaṃ tu jyeṣṭhasthānasamāśritam /",
  "GP12skp031pu:3142": "na śocati punarmartyaḥ saṃsiddho mṛtyujanmanī // SkP_29.35 //",
  "GP12skp031pu:3143": "samantāddevataiḥ sarvair liṅgāni sthāpitāni ha /",
  "GP12skp031pu:3144": "dṛṣṭvā tu niyato martyo dehabhede gaṇo bhavet // SkP_29.36 //",
  "GP12skp031pu:3145": "idānīmahamāgatya svayamasminvyavasthitaḥ /",
  "GP12skp031pu:3146": "na ca muktaṃ mayā yasmād avimuktamidaṃ tataḥ /",
  "GP12skp031pu:3147": "kṣetraṃ vārāṇasī puṇyā muktidaṃ sambhaviṣyati // SkP_29.37 //",
  "GP12skp031pu:3148": "avimukteśvaraṃ māṃ vai yo 'tra drakṣyati mānavaḥ /",
  "GP12skp031pu:3149": "gāṇapatyā gatistasya yatra tatra mṛtasya ha /",
  "GP12skp031pu:3150": "prāṇāniha tu saṃnyasya yāsyate muktimuttamām // SkP_29.38 //",
  "GP12skp031pu:3151": "pitrā te girirājena purā himavatā svayam /",
  "GP12skp031pu:3152": "mama priyamidaṃ sthānaṃ jñātvā liṅgaṃ pratiṣṭhitam // SkP_29.39 //",
  "GP12skp031pu:3153": "śaileśvaramiti khyātaṃ dṛśyatāmidamāsthitam /",
  "GP12skp031pu:3154": "dṛṣṭvedaṃ manujo devi na durgatimanuvrajet // SkP_29.40 //",
  "GP12skp031pu:3155": "nadī vārāṇasī ceyaṃ puṇyā pāpapramocanī /",
  "GP12skp031pu:3156": "kṣetrametadalaṃkṛtya jāhnavyā saha saṃgatā // SkP_29.41 //",
  "GP12skp031pu:3157": "sthāpitaṃ saṃgame cāsmin brahmaṇā liṅgamuttamam /",
  "GP12skp031pu:3158": "saṃgameśvaramityevaṃ khyātaṃ jagati dṛśyatām // SkP_29.42 //",
  "GP12skp031pu:3159": "saṃgame devanadyostu yaḥ snātvā manujaḥ śuciḥ /",
  "GP12skp031pu:3160": "arcayetsaṃgameśānaṃ tasya janmabhayaṃ kutaḥ // SkP_29.43 //",
  "GP12skp031pu:3161": "idamanyanmahatkṣetraṃ nivāsaṃ yogināṃ param /",
  "GP12skp031pu:3162": "kṣetramadhye ca yatrāhaṃ svayaṃ bhūtvā samāsthitaḥ /",
  "GP12skp031pu:3163": "madhyameśvara ityevaṃ khyātaḥ sarvasurāsuraiḥ // SkP_29.44 //",
  "GP12skp031pu:3164": "siddhānāṃ sthānametaddhi madīyavratacāriṇām /",
  "GP12skp031pu:3165": "yogināṃ mokṣalipsūnāṃ janmamṛtyujitātmanām /",
  "GP12skp031pu:3166": "dṛṣṭvedaṃ madhyameśānaṃ janma prati na śocati // SkP_29.45 //",
  "GP12skp031pu:3167": "sthāpitaṃ liṅgametacca śukreṇa tava sūnunā /",
  "GP12skp031pu:3168": "nāmnā śukreśvaraṃ nāma sarvasiddhāmarārcitam // SkP_29.46 //",
  "GP12skp031pu:3169": "dṛṣṭvedaṃ mānavaḥ sadyo muktaḥ syātsarvakilbiṣaiḥ /",
  "GP12skp031pu:3170": "mṛtaśca na punarjanma saṃsāre tu labhennaraḥ // SkP_29.47 //",
  "GP12skp031pu:3171": "purā jambukarūpeṇa asurā devakaṇṭakāḥ /",
  "GP12skp031pu:3172": "brahmaṇo 'tha varaṃ labdhvā gomāyuvadhaśaṅkitāḥ // SkP_29.48 //",
  "GP12skp031pu:3173": "nihatā himavatputri jambukeśastato hyaham /",
  "GP12skp031pu:3174": "abhavaṃ jagati khyātaḥ surāsuranamaskṛtaḥ /",
  "GP12skp031pu:3175": "dṛṣṭvainamapi deveśaṃ sarvakāmānavāpnuyāt // SkP_29.49 //",
  "GP12skp031pu:3176": "grahaiḥ śukrapurogaiśca etāni sthāpitāni hi /",
  "GP12skp031pu:3177": "paśya liṅgāni puṇyāni sarvakāmapradāni tu // SkP_29.50 //",
  "GP12skp031pu:3178": "evametāni puṇyāni mannivāsāni pārvati /",
  "GP12skp031pu:3179": "kathitāni tava kṣetre guhyaṃ cānyadidaṃ śṛṇu // SkP_29.51 //",
  "GP12skp031pu:3180": "krośaṃ krośaṃ caturdikṣu kṣetrametatprakīrtitam /",
  "GP12skp031pu:3181": "yojanaṃ viddhi cārvaṅgi mṛtyukāle 'mṛtapradam // SkP_29.52 //",
  "GP12skp031pu:3182": "mahālayagiristhāne kedāre ca vyavasthitam /",
  "GP12skp031pu:3183": "gaṇatvaṃ labhate dṛṣṭvā kṣetre 'sminmokṣa-m-āpyate // SkP_29.53 //",
  "GP12skp031pu:3184": "gāṇapatyapadāttasmād yataḥ sā muktiruttamā /",
  "GP12skp031pu:3185": "tato mahālayāttasmāt kedārānmadhyamādapi /",
  "GP12skp031pu:3186": "smṛtaṃ puṇyatamaṃ kṣetram avimuktamidaṃ śubhe // SkP_29.54 //",
  "GP12skp031pu:3187": "kedāramadhyame sthāne sthānaṃ caiva mahālayam /",
  "GP12skp031pu:3188": "mama puṇyāni bhūrloke tebhyaḥ śreṣṭhatamaṃ tvidam // SkP_29.55 //",
  "GP12skp031pu:3189": "yataḥ sṛṣṭāni lokāni tataḥ kṣetramidaṃ śubham /",
  "GP12skp031pu:3190": "kadācinna mayā muktam avimuktaṃ tato 'bhavat // SkP_29.56 //",
  "GP12skp031pu:3191": "avimukteśvaraṃ liṅgaṃ mama dṛṣṭveha mānavaḥ /",
  "GP12skp031pu:3192": "sadyaḥ pāpavinirmuktaḥ paśupāśairvimucyate // SkP_29.57 //",
  "GP12skp031pu:3193": "śaileśaṃ saṃgameśaṃ ca svarlīnaṃ madhyameśvaram /",
  "GP12skp031pu:3194": "hiraṇyagarbhamīśānaṃ goprekṣaṃ savṛṣadhvajam // SkP_29.58 //",
  "GP12skp031pu:3195": "upaśāntaśivaṃ caiva jyeṣṭhasthānanivāsinam /",
  "GP12skp031pu:3196": "śukreśvaraṃ ca vikhyātaṃ vyāghreśaṃ jambukeśvaram /",
  "GP12skp031pu:3197": "dṛṣṭvā na jāyate martyaḥ saṃsāre duḥkhasāgare // SkP_29.59 //",
  "GP12skp031pu:3198": "evamuktvā mahādevo diśaḥ sarvā vyalokayat /",
  "GP12skp031pu:3199": "vilokya saṃsthite paścād devadeve maheśvare // SkP_29.60 //",
  "GP12skp031pu:3200": "akasmādabhavatsarvaṃ taddeśaṃ jvalitaṃ yathā /",
  "GP12skp031pu:3201": "savidyutstanitāghoṣaṃ sūryāyutaśatoditam /",
  "GP12skp031pu:3202": "tejobhirekataḥ pūrṇaṃ vahnibhāskarayoriva // SkP_29.61 //",
  "GP12skp031pu:3203": "tataḥ pāśupatāḥ siddhā bhasmābhyaṅgasitaprabhāḥ /",
  "GP12skp031pu:3204": "yogīśvarā mahātmānas tathā vaitānikavratāḥ // SkP_29.62 //",
  "GP12skp031pu:3205": "avyaktaliṅginaścaiva śivayogojjvalaprabhāḥ /",
  "GP12skp031pu:3206": "bahavaḥ śataśo 'bhyetya namaścakrurmaheśvaram // SkP_29.63 //",
  "GP12skp031pu:3207": "punarnirīkṣya deveśaṃ dhyānayogaṃ ca kṛtsnaśaḥ /",
  "GP12skp031pu:3208": "tasthurātmānamādhāya līyamānā iveśvare // SkP_29.64 //",
  "GP12skp031pu:3209": "sthitānāṃ sa tathā teṣāṃ devadeva umāpatiḥ /",
  "GP12skp031pu:3210": "saṃcintya paramāṃ mūrtiṃ babhūva puruṣaḥ prabhuḥ // SkP_29.65 //",
  "GP12skp031pu:3211": "ṣaḍviṃśa īśvaro 'vyaktaḥ sūryāyutasamaprabhaḥ /",
  "GP12skp031pu:3212": "kṛtsnaṃ jagadivaikasthaṃ kartumanta ivāsthitaḥ // SkP_29.66 //",
  "GP12skp031pu:3213": "tasya tāṃ paramāṃ mūrtim āsthitasya jagatprabhoḥ /",
  "GP12skp031pu:3214": "na śaśāka vapurdraṣṭuṃ hṛṣṭaromā girīndrajā // SkP_29.67 //",
  "GP12skp031pu:3215": "tatastatsṛṣṭamātmānaṃ buddhvā sā prakṛtisthitam /",
  "GP12skp031pu:3216": "prakṛtermūrtimāsthāya yogena paramātmikā /",
  "GP12skp031pu:3217": "taṃ śaśāka vapurdraṣṭuṃ puruṣasya parātmanaḥ // SkP_29.68 //",
  "GP12skp031pu:3218": "tataste layamādhāya yoginaḥ puruṣasya tu /",
  "GP12skp031pu:3219": "viviśurhṛdayaṃ sarve dagdhasaṃsārabījinaḥ // SkP_29.69 //",
  "GP12skp031pu:3220": "anugṛhya tataḥ sarvāṃs tānsiddhānyatipuṃgavān /",
  "GP12skp031pu:3221": "nīlalohitamūrtisthaṃ punaścakre vapuḥ śubham // SkP_29.70 //",
  "GP12skp031pu:3222": "taṃ dṛṣṭvā śailajā prāha hṛṣṭasarvatanūruhā /",
  "GP12skp031pu:3223": "stunvantī caraṇau gatvā ka ime bhagavanniti // SkP_29.71 //",
  "GP12skp031pu:3224": "tāmuvāca suraśreṣṭhas tadā devīṃ girīndrajām /",
  "GP12skp031pu:3225": "madīyaṃ vratamāśritya bhaktimadbhirdvijottamaiḥ /",
  "GP12skp031pu:3226": "yairyairyoga ihābhyastas teṣāmekena janmanā // SkP_29.72 //",
  "GP12skp031pu:3227": "kṣetrasyāsya prabhāvena bhaktyā ca mama bhāvataḥ /",
  "GP12skp031pu:3228": "anugraho mayā hyevaṃ kriyate muktidaḥ sadā // SkP_29.73 //",
  "GP12skp031pu:3229": "tasmādidaṃ mahatkṣetraṃ brahmādyaiḥ sevyate mama /",
  "GP12skp031pu:3230": "śrutimadbhiśca viprendraiḥ saṃsiddhaiśca tapasvibhiḥ // SkP_29.74 //",
  "GP12skp031pu:3231": "pratimāsamathāṣṭamyāṃ pratimāsaṃ caturdaśīm /",
  "GP12skp031pu:3232": "ubhayoḥ pakṣayordevi vārāṇasyāṃ mamāspade // SkP_29.75 //",
  "GP12skp031pu:3233": "śaśibhānūparāge ca kārttikyāṃ tu viśeṣataḥ /",
  "GP12skp031pu:3234": "sarvaparvasu puṇyeṣu viṣuveṣvayaneṣu ca // SkP_29.76 //",
  "GP12skp031pu:3235": "pṛthivyāṃ sarvatīrthāni vārāṇasyāṃ tu jāhnavīm /",
  "GP12skp031pu:3236": "uttarapravahāṃ puṇyāṃ mama maulivinirgatām // SkP_29.77 //",
  "GP12skp031pu:3237": "pituste girirājācca srutāṃ himavataḥ śubhām /",
  "GP12skp031pu:3238": "bhajante sarvato 'bhyetya tāñchṛṇuṣva varānane // SkP_29.78 //",
  "GP12skp031pu:3239": "saṃnihityā kurukṣetraṃ sārdhaṃ tīrthaśataistathā /",
  "GP12skp031pu:3240": "puṣkaraṃ naimiśaṃ caiva prayāgaṃ sapṛthūdakam // SkP_29.79 //",
  "GP12skp031pu:3241": "sandhyā saptaṛcaṃ caiva sarvānadyaḥ sarāṃsi ca /",
  "GP12skp031pu:3242": "samudrāḥ sapta caivātra devatīrthāni kṛtsnaśaḥ /",
  "GP12skp031pu:3243": "bhāgīrathīṃ sameṣyanti sarvaparvasu kāśigām // SkP_29.80 //",
  "GP12skp031pu:3244": "avimukteśvaraṃ māṃ ca kāśīsthamacalātmaje /",
  "GP12skp031pu:3245": "pṛthivyāṃ yāni puṇyāni mahyamāyatanāni ca /",
  "GP12skp031pu:3246": "praviśanti sadābhyetya puṇyaṃ parvasu parvasu // SkP_29.81 //",
  "GP12skp031pu:3247": "kedāre caiva yalliṅgaṃ yacca liṅgaṃ mahālaye /",
  "GP12skp031pu:3248": "madhyameśvarasaṃsthaṃ ca tathā paśupatīśvaram // SkP_29.82 //",
  "GP12skp031pu:3249": "śaṅkukarṇeśvaraṃ caiva gokarṇe ca tathā hyubhau /",
  "GP12skp031pu:3250": "drimicaṇḍeśvaraṃ caiva bhadreśvara tathaiva ca // SkP_29.83 //",
  "GP12skp031pu:3251": "sthāneśvaramathaikāmraṃ kāleśvaramajeśvaram /",
  "GP12skp031pu:3252": "bhairaveśvaramīśānaṃ tathā kārohaṇāsthitam // SkP_29.84 //",
  "GP12skp031pu:3253": "yāni cānyāni puṇyāni sthānāni mama bhūtale /",
  "GP12skp031pu:3254": "tāni sarvāṇyaśeṣeṇa kāśipuryāṃ viśanti mām // SkP_29.85 //",
  "GP12skp031pu:3255": "sarvaparvasu puṇyeṣu guhyaṃ caitadudāhṛtam /",
  "GP12skp031pu:3256": "teneha labhyate jantor vipannasyāmṛtaṃ padam // SkP_29.86 //",
  "GP12skp031pu:3257": "snātasya caiva gaṅgāyāṃ dṛṣṭena ca mayā śubhe /",
  "GP12skp031pu:3258": "sarvayajñaphalaistulyam iṣṭaiḥ śatasahasraśaḥ /",
  "GP12skp031pu:3259": "sadya eva-m-avāpnoti kiṃ nvataḥ paramasti vai // SkP_29.87 //",
  "GP12skp031pu:3260": "sarvāyatanamukhyānāṃ divi bhūmau giriṣvapi /",
  "GP12skp031pu:3261": "nātaḥ parataraṃ devi budhyasvāstīti kṛtsnaśaḥ // SkP_29.88 //",
  "GP12skp031pu:3262": "brahmārkavaiśvānaraśakracandrair jaleśavittādhipavāyubhiśca /",
  "GP12skp031pu:3263": "gandharvayakṣoragasiddhasaṃghaiḥ sārdhaṃ sadā sevitametadagryam // SkP_29.89 //",
  "GP12skp031pu:3264": "sthānaṃ mamedaṃ himaśailaputri guhyaṃ sadā kṣetramidaṃ supuṇyam /",
  "GP12skp031pu:3265": "vimokṣasaṃsiddhiphalapradaṃ hi tattvaprabuddhā yatayo vadanti // SkP_29.90 //",
  "GP12skp031pu:3266": "kṣetre 'sminnivasanti ye sukṛtino bhaktāḥ sadā māṃ narāḥ paśyanto 'nvahamādareṇa śucayaḥ snātāḥ sadā matparāḥ /",
  "GP12skp031pu:3267": "te martyā bhayapāpaduḥkharahitāḥ saṃśuddhakarmakriyā bhittvā sambhavabandhajālagahanaṃ vindanti mokṣaṃ param // SkP_29.91 //",
  "GP12skp031pu:3268": "evametatsaraḥkīrṇaṃ nānādrumalatākulam /",
  "GP12skp031pu:3269": "jāhnavyālaṃkṛtaṃ puṇyaṃ kṣetraṃ guhyatamaṃ mama // SkP_29.92 //",
  "GP12skp031pu:3270": "bhāgīrathīmihāsādya vārāṇasyāṃ mamāspade /",
  "GP12skp031pu:3271": "aśvamedhaśataṃ prāpya brahmalokaṃ ca gacchati // SkP_29.93 //",
  "GP12skp031pu:3272": "nātaḥ puṇyatamaṃ devi nāto guhyatamaṃ kvacit /",
  "GP12skp031pu:3273": "nātaḥ śubhataraṃ kiṃcin nātaḥ priyataraṃ mama // SkP_29.94 //",
  "GP12skp031pu:3274": "kṣetraṃ mamedaṃ surasiddhajuṣṭaṃ samprāpya martyaḥ sukṛtaprabhāvāt /",
  "GP12skp031pu:3275": "khyāto bhavetsarvasurāsurāṇāṃ mṛtaśca yāyātparamaṃ padaṃ tam // SkP_29.95 //",
  "GP12skp031pu:3276": "sanatkumāra uvāca",
  "GP12skp031pu:3277": "udyānāni tato devaḥ sthānāni ca tathātmanaḥ /",
  "GP12skp031pu:3278": "ākhyāya himavatputryā vicacāra tadā punaḥ // SkP_29.96 //",
  "GP12skp031pu:3279": "so 'paśyata tadā vipraṃ tapyamānaṃ paraṃ tapaḥ /",
  "GP12skp031pu:3280": "putraṃ śataśalākasya jaigīṣavyaṃ tapodhanam // SkP_29.97 //",
  "GP12skp031pu:3281": "sa liṅgaṃ devadevasya pratiṣṭhāpyārcayatsadā /",
  "GP12skp031pu:3282": "bhasmaśāyī bhasmadigdho nṛttagītairatoṣayat /",
  "GP12skp031pu:3283": "japyena vṛṣanādaiśca tapasā bhāvitaḥ śuciḥ // SkP_29.98 //",
  "GP12skp031pu:3284": "tamevaṃ vartamānaṃ tu bhaktyā paramayā yutam /",
  "GP12skp031pu:3285": "bhagavānsahasābhyetya idaṃ vacanamabravīt // SkP_29.99 //",
  "GP12skp031pu:3286": "jaigīṣavya mahābuddhe paśya māṃ divyacakṣuṣā /",
  "GP12skp031pu:3287": "tuṣṭo 'smi varadaścaiva brūhi yatte manogatam // SkP_29.100 //",
  "GP12skp031pu:3288": "sa evamukto devena somaṃ dṛṣṭvā trilocanam /",
  "GP12skp031pu:3289": "praṇamya śirasā pādāv avandatparayā mudā // SkP_29.101 //",
  "GP12skp031pu:3290": "jaigīṣavya uvāca",
  "GP12skp031pu:3291": "namaḥ sarvārthasiddhāya yogasiddhāya vai namaḥ /",
  "GP12skp031pu:3292": "namaḥ pinākahastāya himavannilayāya ca // SkP_29.102 //",
  "GP12skp031pu:3293": "namaḥ pavanavegāya dhyeyāya dhyāyibhiḥ sadā /",
  "GP12skp031pu:3294": "namaḥ somāya hemne ca hemamālādharāya ca // SkP_29.103 //",
  "GP12skp031pu:3295": "namo gaṇādhipataye namaḥ śāntendriyāya ca /",
  "GP12skp031pu:3296": "yogasāhāyyakartre ca sāhasopaśamāya ca // SkP_29.104 //",
  "GP12skp031pu:3297": "namo mṛtyuharāyaiva namaḥ śokaharāya ca /",
  "GP12skp031pu:3298": "namaḥ siddhipradātre ca siddhisiddhāya vai namaḥ // SkP_29.105 //",
  "GP12skp031pu:3299": "dhāriṇe sarvalokānāṃ sarvalokeśvarāya ca /",
  "GP12skp031pu:3300": "namo daśārdhavarṇāya saṃsārāpanudāya ca // SkP_29.106 //",
  "GP12skp031pu:3301": "namaḥ saṃsārapārāya apāraparamāya ca /",
  "GP12skp031pu:3302": "svayaṃmantre ca manase durvijñeyāya vai namaḥ // SkP_29.107 //",
  "GP12skp031pu:3303": "namaḥ kālakalājñāya sakalāyākalāya ca /",
  "GP12skp031pu:3304": "namastattvādhivāsāya pretādhipataye namaḥ // SkP_29.108 //",
  "GP12skp031pu:3305": "namaḥ krodhavihīnāya krodhādhipataye namaḥ /",
  "GP12skp031pu:3306": "namaḥ śramāyāśramiṇe śramāpanayanāya ca // SkP_29.109 //",
  "GP12skp031pu:3307": "namo jñānarasajñāya jñānine 'jñānahāriṇe /",
  "GP12skp031pu:3308": "saktāya caiva tapasi aiśvaryaniratāya ca // SkP_29.110 //",
  "GP12skp031pu:3309": "namo jñānāya bandhāya ajñānavinivartine /",
  "GP12skp031pu:3310": "namaḥ sarvānubhāvāya bhāvānugatacetase // SkP_29.111 //",
  "GP12skp031pu:3311": "namaḥ śamadamāḍhyāya mṛtyudūtāpahāriṇe /",
  "GP12skp031pu:3312": "namaḥ śailādināthāya śailādigaṇapāya ca // SkP_29.112 //",
  "GP12skp031pu:3313": "namo yogarahasyāya yogadāya namo namaḥ /",
  "GP12skp031pu:3314": "mahyaṃ sarvātmanā kāmān prayaccha bhagavanprabho // SkP_29.113 //",
  "GP12skp031pu:3315": "sanatkumāra uvāca",
  "GP12skp031pu:3316": "sa evaṃ stūyamānaśca bhaktyā paramayāpi ca /",
  "GP12skp031pu:3317": "tuṣṭastutoṣa bhūyo 'sya idaṃ cainamuvāca ha // SkP_29.114 //",
  "GP12skp031pu:3318": "deva uvāca",
  "GP12skp031pu:3319": "ajaraścāmaraścaiva sarvaśokavivarjitaḥ /",
  "GP12skp031pu:3320": "mahāyogī mahāvīryo yogaiśvaryasamanvitaḥ // SkP_29.115 //",
  "GP12skp031pu:3321": "prabhāvāccāsya guhyasya kṣetrasya mama śāśvatam /",
  "GP12skp031pu:3322": "yoge 'ṣṭaguṇamaiśvaryaṃ prāpsyase paramaṃ mahat /",
  "GP12skp031pu:3323": "bhaviṣyasi dvijaśreṣṭha yogācāryaśca viśrutaḥ // SkP_29.116 //",
  "GP12skp031pu:3324": "yaścemaṃ tvatkṛtaṃ liṅgaṃ niyamenārcayiṣyati /",
  "GP12skp031pu:3325": "yonayaḥ sapta gatvā tu yogaṃ sa samavāpsyati // SkP_29.117 //",
  "GP12skp031pu:3326": "jaigīṣavyaguhāṃ cemāṃ prāpya yo yokṣyate dvijaḥ /",
  "GP12skp031pu:3327": "sa saptarātraṃ yuktātmā sarvapāpaiḥ pramucyate // SkP_29.118 //",
  "GP12skp031pu:3328": "māsena pūrvāṃ jātiṃ ca pūrvādhītaṃ ca vetsyati /",
  "GP12skp031pu:3329": "ekarātraṃ gatiṃ śuddhāṃ dvābhyāṃ tārayate pitṝn // SkP_29.119 //",
  "GP12skp031pu:3330": "trirātreṇa vyatītāṃśca parānsapta ca tārayet /",
  "GP12skp031pu:3331": "ato bhūyaśca kiṃ te 'dya jaigīṣavya dadānyaham // SkP_29.120 //",
  "GP12skp031pu:3332": "jaigīṣavya uvāca",
  "GP12skp031pu:3333": "bhagavandevadeveśa yaccha yanme manogatam /",
  "GP12skp031pu:3334": "ato 'haṃ nānyadicchāmi yogākṣayyātparaṃ hitam // SkP_29.121 //",
  "GP12skp031pu:3335": "tvayi bhaktiśca nityaṃ syāt some sagaṇapeśvare /",
  "GP12skp031pu:3336": "anutsekaṃ tathā kṣāntiṃ śamaṃ damamathāpi ca // SkP_29.122 //",
  "GP12skp031pu:3337": "na cāpyabhibhavaṃ kuryān na ca tejovamānanām /",
  "GP12skp031pu:3338": "etānvarānahaṃ deva sadecchāmi mahādyute // SkP_29.123 //",
  "GP12skp031pu:3339": "deva uvāca",
  "GP12skp031pu:3340": "ete tava bhaviṣyanti ajayyatvaṃ ca yogibhiḥ /",
  "GP12skp031pu:3341": "icchato darśanaṃ caiva bhaviṣyati ca te mama // SkP_29.124 //",
  "GP12skp031pu:3342": "sanatkumāra uvāca",
  "GP12skp031pu:3343": "tataḥ sa bhagavāndevaḥ pārāśaryomayā saha /",
  "GP12skp031pu:3344": "sanandī sagaṇaścaiva bhaktānugrahalipsayā // SkP_29.125 //",
  "GP12skp031pu:3345": "tapyato yakṣarājasya kṛtvā hṛdi maheśvaram /",
  "GP12skp031pu:3346": "varadānāya deveśo jagāma puratastadā // SkP_29.126 //",
  "GP12skp031pu:3347": "atha dṛṣṭvā tripādaṃ ca hrasvabāhūrupādakam /",
  "GP12skp031pu:3348": "tapyamānaṃ tapo ghoraṃ sutaṃ viśravasastadā // SkP_29.127 //",
  "GP12skp031pu:3349": "dṛṣṭvovāca tato devaḥ kuberaṃ dīptatejasam /",
  "GP12skp031pu:3350": "tapasā bhāvitaṃ vyāsa tvagasthiparisaṃsthitam // SkP_29.128 //",
  "GP12skp031pu:3351": "deva uvāca",
  "GP12skp031pu:3352": "bho bho viśravasaḥ putra cakṣurdivyaṃ dadāni te /",
  "GP12skp031pu:3353": "somaṃ paśya mahāsattva māṃ tvaṃ divyena cakṣuṣā // SkP_29.129 //",
  "GP12skp031pu:3354": "tataḥ sa dṛṣṭvā deveśaṃ sāmbaṃ nandipuraḥsaram /",
  "GP12skp031pu:3355": "praṇamya karṣitaḥ samyag utthātuṃ na śaśāka ha // SkP_29.130 //",
  "GP12skp031pu:3356": "abalaṃ taṃ samālakṣya utthāne 'śaktamīśvaraḥ /",
  "GP12skp031pu:3357": "uvācottiṣṭha bhadraṃ te balaṃ paurāṇamastu te // SkP_29.131 //",
  "GP12skp031pu:3358": "tata utthāya jānubhyāṃ kubero hyavatiṣṭhata /",
  "GP12skp031pu:3359": "pārśvagāṃ caiva netreṇa devīmālokayansthitaḥ // SkP_29.132 //",
  "GP12skp031pu:3360": "iyaṃ sā parvatasutā sarvalokanamaskṛtā /",
  "GP12skp031pu:3361": "mātā lokatrayasyāsya mahāyogabalānvitā // SkP_29.133 //",
  "GP12skp031pu:3362": "aho 'syāstapaso vīryam aho dīptiraho balam /",
  "GP12skp031pu:3363": "yā prabhoḥ sarvalokasya patnītvaṃ prajagāma ha // SkP_29.134 //",
  "GP12skp031pu:3364": "sanatkumāra uvāca",
  "GP12skp031pu:3365": "tamevaṃbhūtamanasam īkṣamāṇaṃ ca pārvatīm /",
  "GP12skp031pu:3366": "bubodha devī buddhvā ca cukopa parameśvarī // SkP_29.135 //",
  "GP12skp031pu:3367": "sā kruddhā tu kuberasya vāmamakṣi sudīptimat /",
  "GP12skp031pu:3368": "viśuṣkaṃ kakṣamādīptā dadāhāgneḥ śikhā yathā // SkP_29.136 //",
  "GP12skp031pu:3369": "punaścāsya vināśāya kuberasya śubhānanā /",
  "GP12skp031pu:3370": "matiṃ dadhre tapoyonir athaināmavadaddharaḥ // SkP_29.137 //",
  "GP12skp031pu:3371": "mā krudho devi yakṣasya bhaktasyāsya tapasvinaḥ /",
  "GP12skp031pu:3372": "yaśasvī dhārmikaścāyaṃ bhaktastvāṃ ca viśeṣataḥ // SkP_29.138 //",
  "GP12skp031pu:3373": "kutūhalatayā hyeṣa tvāṃ nirīkṣitavāñchubhe /",
  "GP12skp031pu:3374": "prasādaṃ kuru bālasya dhanadasya maheśvari // SkP_29.139 //",
  "GP12skp031pu:3375": "devyuvāca",
  "GP12skp031pu:3376": "eṣo 'sakṛnmāṃ deveśa vīkṣate 'vinayātprabho /",
  "GP12skp031pu:3377": "minoti na guṇāndeva kasmānmama puraḥ sthitaḥ // SkP_29.140 //",
  "GP12skp031pu:3378": "tejasāṃ yo 'prameyānāṃ kuryānmohena laṅghanam /",
  "GP12skp031pu:3379": "so 'lpavīryo vinaśyeta pataṅgo 'gnimivāgataḥ // SkP_29.141 //",
  "GP12skp031pu:3380": "sanatkumāra uvāca",
  "GP12skp031pu:3381": "tāmevaṃ krodhatāmrākṣīṃ kruddhāṃ samprekṣya śaṃkaraḥ /",
  "GP12skp031pu:3382": "uvāca madhuraṃ ślakṣṇaṃ girīndratanayāṃ vacaḥ // SkP_29.142 //",
  "GP12skp031pu:3383": "bravīmi tvāṃ mahābhāge mā krudho jagato 'raṇi /",
  "GP12skp031pu:3384": "tvayā sṛṣṭaṃ jagatsarvaṃ prakṛtistvaṃ sureśvari /",
  "GP12skp031pu:3385": "putraste 'yaṃ yato devi tasmānna kroddhumarhasi // SkP_29.143 //",
  "GP12skp031pu:3386": "mātaraṃ caiva putrasya vīkṣamāṇasya śobhane /",
  "GP12skp031pu:3387": "na doṣo 'sti na caivāsya tvayi ceto vimohitam // SkP_29.144 //",
  "GP12skp031pu:3388": "tasmāttvameva devyasya prasannasya natasya ca /",
  "GP12skp031pu:3389": "prasādaṃ kuru deveśe kuberasya yathepsitam // SkP_29.145 //",
  "GP12skp031pu:3390": "sanatkumāra uvāca",
  "GP12skp031pu:3391": "sā tathā devadevena proktā girivarātmajā /",
  "GP12skp031pu:3392": "prasādamakarottasya prasannā cedamabravīt // SkP_29.146 //",
  "GP12skp031pu:3393": "devyuvāca",
  "GP12skp031pu:3394": "kubera yatte duritaṃ kṣāntaṃ tatte mayānagha /",
  "GP12skp031pu:3395": "tuṣṭāsmi mā kṛthāścaiva punastejasvilaṅghanam // SkP_29.147 //",
  "GP12skp031pu:3396": "yattvidaṃ te mayā dagdham īkṣamāṇasya locanam /",
  "GP12skp031pu:3397": "vāmaṃ tathaiva bhavatu piṅgalaṃ dīptimacca ha // SkP_29.148 //",
  "GP12skp031pu:3398": "anena cāṅkito loke bhaviṣyasi na saṃśayaḥ /",
  "GP12skp031pu:3399": "ekākṣipiṅgalo nāmnā khyātaḥ sarvatra pūjitaḥ // SkP_29.149 //",
  "GP12skp031pu:3400": "caritaṃ yattapaścedam akṣayaṃ tacca te 'vyayam /",
  "GP12skp031pu:3401": "saubhāgyamuttamaṃ caiva matprasādādbhaviṣyati // SkP_29.150 //",
  "GP12skp031pu:3402": "sanatkumāra uvāca",
  "GP12skp031pu:3403": "evamuktvā tato devī virarāma śubhānanā /",
  "GP12skp031pu:3404": "bhagavānvarado 'smīti kuberamavadattataḥ // SkP_29.151 //",
  "GP12skp031pu:3405": "athaivamukto devena kubero hṛṣṭamānasaḥ /",
  "GP12skp031pu:3406": "tuṣṭāva devaṃ devīṃ ca śirasā prāñjalirnataḥ // SkP_29.152 //",
  "GP12skp031pu:3407": "kubera uvāca",
  "GP12skp031pu:3408": "namaḥ paṭṭisahastāya kirīṭavaradhāriṇe /",
  "GP12skp031pu:3409": "namo valayadhāriṇyai dhāriṇyai darpaṇasya ca // SkP_29.153 //",
  "GP12skp031pu:3410": "namaḥ sarvāṅgakeśāya dīrghakeśyai namo namaḥ /",
  "GP12skp031pu:3411": "namo mekhaladhāriṇyai namo mauñjīdharāya ca // SkP_29.154 //",
  "GP12skp031pu:3412": "namo nīlaśikhaṇḍinyai namaḥ piṅgajaṭābhṛte /",
  "GP12skp031pu:3413": "namo jñānāya tanave bhūtādhipataye namaḥ // SkP_29.155 //",
  "GP12skp031pu:3414": "namastārābhidhāriṇyai siṃhoraskāya vai namaḥ /",
  "GP12skp031pu:3415": "namo ratnāgryadhāriṇyai namaścandrārdhamaulaye // SkP_29.156 //",
  "GP12skp031pu:3416": "namaḥ prakṛtaye caiva namo 'stu puruṣāya ca /",
  "GP12skp031pu:3417": "namo 'stu buddhaye caiva ahaṃkārāya vai namaḥ // SkP_29.157 //",
  "GP12skp031pu:3418": "namo 'stu rataye caiva sukhāya ca namo namaḥ /",
  "GP12skp031pu:3419": "namaḥ kīrtyai karmaṇe ca ārambhāya samāptaye // SkP_29.158 //",
  "GP12skp031pu:3420": "namo yajñāya mantrāya dakṣiṇāyai ṛce namaḥ /",
  "GP12skp031pu:3421": "namaḥ sāmne 'tha yajuṣe chandase ceṣṭaye namaḥ // SkP_29.159 //",
  "GP12skp031pu:3422": "namo 'gnaye ca vedyai ca svāhāyai haviṣe namaḥ /",
  "GP12skp031pu:3423": "namo lakṣmyai śriyai caiva namo dharmāya vedhase // SkP_29.160 //",
  "GP12skp031pu:3424": "icchāyai rataye caiva namaḥ sampadvirāgiṇe /",
  "GP12skp031pu:3425": "namaḥ siddhyai tathā puṣṭyai tuṣṭyai kṣāntyai namo namaḥ // SkP_29.161 //",
  "GP12skp031pu:3426": "namaḥ svadhāyai kavyāya havyāya ca namo namaḥ /",
  "GP12skp031pu:3427": "namo vedyāya vidyāyai namaḥ śarvāya bhaktaye // SkP_29.162 //",
  "GP12skp031pu:3428": "pralayotpattaye caiva sthityai saṃsāraṇāya ca /",
  "GP12skp031pu:3429": "mokṣāya muktaye caiva namaḥ kālāya mṛtyave // SkP_29.163 //",
  "GP12skp031pu:3430": "namaste bhagavandeva saha devyā jagatpate /",
  "GP12skp031pu:3431": "diśa no bhūtabhavyeśa yanme manasi saṃsthitam // SkP_29.164 //",
  "GP12skp031pu:3432": "sanatkumāra uvāca",
  "GP12skp031pu:3433": "ya imaṃ paṭhate nityaṃ stavaṃ prātaḥ samutthitaḥ /",
  "GP12skp031pu:3434": "japaṃśca vipro vaiśyo vā śūdraḥ kṣatriya eva vā // SkP_29.165 //",
  "GP12skp031pu:3435": "tasya tuṣṭo dhaneśastu prayacchati mahaddhanam /",
  "GP12skp031pu:3436": "somaśca bhagavāṃstuṣṭo gatimiṣṭāṃ prayacchati // SkP_29.166 //",
  "GP12skp031pu:3437": "sanatkumāra uvāca",
  "GP12skp031pu:3438": "evaṃ sa saṃstutastena kubereṇa jagatpatiḥ /",
  "GP12skp031pu:3439": "uvāca varado 'smīti brūhi viśravasaḥ suta // SkP_29.167 //",
  "GP12skp031pu:3440": "kubera uvāca",
  "GP12skp031pu:3441": "tvattaḥ prasādaḥ satataṃ bhaktiśca tvayi śāśvatī /",
  "GP12skp031pu:3442": "bhagavaṃstvāṃ ca paśyeyaṃ vara eṣo 'stu me vibho // SkP_29.168 //",
  "GP12skp031pu:3443": "evamastviti tatsarvaṃ pradāya bhagavāñchivaḥ /",
  "GP12skp031pu:3444": "ātmanā saha sakhyaṃ ca dadāvātyantikaṃ tadā // SkP_29.169 //",
  "GP12skp031pu:3445": "deva uvāca",
  "GP12skp031pu:3446": "gṛhāṇa cemāṃ śibikāṃ narayuktāmasaṅginīm /",
  "GP12skp031pu:3447": "lokānyatheṣṭaṃ lokeśa yāmāruhya cariṣyasi // SkP_29.170 //",
  "GP12skp031pu:3448": "imāṃ caivāśaniṃ divyām apratīghātalakṣaṇām /",
  "GP12skp031pu:3449": "gṛhāṇāyudhametatte bhaviṣyatyariduḥsaham // SkP_29.171 //",
  "GP12skp031pu:3450": "astraṃ ca te prayacchāmi tava nāmnā bhaviṣyati /",
  "GP12skp031pu:3451": "kauberamiti vikhyātaṃ mohanaṃ sarvadehinām // SkP_29.172 //",
  "GP12skp031pu:3452": "sanatkumāra uvāca",
  "GP12skp031pu:3453": "tataḥ sa devastuṣṭātmā mālāṃ svayamaninditām /",
  "GP12skp031pu:3454": "ābabaddhāsya śirasi bhāskarākāravarcasam // SkP_29.173 //",
  "GP12skp031pu:3455": "kuśeśayānāṃ phullānāṃ sragdāmaṃ ca manoramam /",
  "GP12skp031pu:3456": "ābabaddhāsya kaṇṭhe vai prīyamāṇa umāpatiḥ // SkP_29.174 //",
  "GP12skp031pu:3457": "prakāmaṃ darśanaṃ cāsya dattvā caiva dhaneśatām /",
  "GP12skp031pu:3458": "jagāma bhagavānsomas tato 'nyaṃ deśamīpsitam // SkP_29.175 //",
  "GP12skp031pu:3459": "sanatkumāra uvāca",
  "GP12skp031pu:3460": "ya imaṃ tu kuberasya varadānamaśeṣataḥ /",
  "GP12skp031pu:3461": "śṛṇuyācchrāvayedvāpi nityaṃ viprānsamāhitaḥ // SkP_29.176 //",
  "GP12skp031pu:3462": "dhanavānrūpasampannaḥ putrapautrasamanvitaḥ /",
  "GP12skp031pu:3463": "kulajñānabalopeto jāyate sa mṛto naraḥ // SkP_29.177 //",
  "GP12skp031pu:3464": "atha devī mahābhāgā sahitā śambhunā tadā /",
  "GP12skp031pu:3465": "saṃcintya pañcacūḍāstu tapantyo 'psarasaḥ śubhāḥ // SkP_29.178 //",
  "GP12skp031pu:3466": "kṛśāṅgyo bhaktimatyaśca tapasā dagdhakilbiṣāḥ /",
  "GP12skp031pu:3467": "kāruṇyāhṛtacetaskā devaṃ vacanamabravīt // SkP_29.179 //",
  "GP12skp031pu:3468": "etāsāṃ tapyamānānāṃ yoṣitāṃ varamuttamam /",
  "GP12skp031pu:3469": "dadānīpsitamīśāna tanme 'nujñātumarhasi /",
  "GP12skp031pu:3470": "tasyā vijñaptimākarṇya bhagavānidamabravīt // SkP_29.180 //",
  "GP12skp031pu:3471": "evaṃ kuru mahābhāge bhaktānugrahamīpsitam /",
  "GP12skp031pu:3472": "vaidikyo 'psaraso hyetāḥ pañcacūḍā iti smṛtāḥ /",
  "GP12skp031pu:3473": "tvāṃ kṛtvā hṛdi tapyante vara ābhyaḥ pradīyatām // SkP_29.181 //",
  "GP12skp031pu:3474": "tataḥ sā devadevena tathā samanucoditā /",
  "GP12skp031pu:3475": "pañcacūḍāḥ samāgamya vaca etaduvāca ha // SkP_29.182 //",
  "GP12skp031pu:3476": "tuṣṭāsmyapsarasaḥ sākṣāt paśyadhvaṃ māṃ śucismitāḥ /",
  "GP12skp031pu:3477": "dadāni vo varāniṣṭāny evo hṛdayasaṃsthitāḥ // SkP_29.183 //",
  "GP12skp031pu:3478": "sanatkumāra uvāca",
  "GP12skp031pu:3479": "tā evamuktāḥ pārvatyā vaidikyo 'psarasaḥ śubhāḥ /",
  "GP12skp031pu:3480": "devīṃ dṛṣṭvā praṇamyaiva śirasā pādayornatāḥ // SkP_29.184 //",
  "GP12skp031pu:3481": "aśrupūrṇekṣaṇā dīnāḥ saṃstabhyātmānamātmanā /",
  "GP12skp031pu:3482": "śirasyañjalimādhāya tuṣṭuvuḥ sahitāḥ samam // SkP_29.185 //",
  "GP12skp031pu:3483": "namaḥ siddhyai namastuṣṭyai kriyāyai buddhaye namaḥ /",
  "GP12skp031pu:3484": "namaḥ kīrtyai namaḥ satyai ulkajāyai tatheṣṭaye // SkP_29.186 //",
  "GP12skp031pu:3485": "namaḥ pṛthivyai kalyāṇyai śriyai lakṣmyai namo namaḥ /",
  "GP12skp031pu:3486": "namaḥ sudhāyai svāhāyai svadhāyai ditaye namaḥ // SkP_29.187 //",
  "GP12skp031pu:3487": "namo 'stu taḍite caiva saudāmanyai namo namaḥ /",
  "GP12skp031pu:3488": "sāvitryai cātha gāyatryai vedamātre namo namaḥ // SkP_29.188 //",
  "GP12skp031pu:3489": "namaḥ parvatakanyāyai mataye smṛtaye namaḥ /",
  "GP12skp031pu:3490": "namaḥ parvatavāsinyai rudrāṇyai ca namo namaḥ // SkP_29.189 //",
  "GP12skp031pu:3491": "namaḥ prakṛtaye caiva jyotsnāyai ṛddhaye namaḥ /",
  "GP12skp031pu:3492": "śobhāyai dīptaye caiva bhāskaragraharaśmaye // SkP_29.190 //",
  "GP12skp031pu:3493": "gatyāyai gataye caiva indrāṇyai muktaye namaḥ /",
  "GP12skp031pu:3494": "niyatyai sarite caiva gaṅgāyai sūtaye namaḥ // SkP_29.191 //",
  "GP12skp031pu:3495": "hetaye prītaye caiva namaḥ karaṇavṛttaye /",
  "GP12skp031pu:3496": "namaḥ saṃnataye caiva irāyai vṛttaye namaḥ // SkP_29.192 //",
  "GP12skp031pu:3497": "vāruṇyai ca śaraṇyāyai gauryai kālyai namo namaḥ /",
  "GP12skp031pu:3498": "kauśikyai ca namaste 'stu kātyāyanyai namo namaḥ // SkP_29.193 //",
  "GP12skp031pu:3499": "namaḥ saṃnataye caiva mahimne ca namo namaḥ /",
  "GP12skp031pu:3500": "aṇimāyai namaste 'stu laghimāyai namo namaḥ // SkP_29.194 //",
  "GP12skp031pu:3501": "pūjāyai te namaste 'stu śitibāhve ca sṛptaye /",
  "GP12skp031pu:3502": "saṃjñāyai ca namaste 'stu gire 'tha smṛtaye namaḥ // SkP_29.195 //",
  "GP12skp031pu:3503": "namaste 'stu sarasvatyai jihvāyai dṛṣṭaye namaḥ /",
  "GP12skp031pu:3504": "namo mahiṣaghātinyai tathā sumbhanisumbhayoḥ // SkP_29.196 //",
  "GP12skp031pu:3505": "namaḥ siṃharathinyai ca śūlinyai ca namo namaḥ /",
  "GP12skp031pu:3506": "namo mudgaradhāriṇyai kavacinyai namo namaḥ // SkP_29.197 //",
  "GP12skp031pu:3507": "namastūṇīradhāriṇyai dhāriṇyai jagato namaḥ /",
  "GP12skp031pu:3508": "namo dhanurdharāyai ca khaḍginyai ca namo namaḥ // SkP_29.198 //",
  "GP12skp031pu:3509": "namaḥ piñcchadhvajinyai ca dhāriṇyai paṭṭisasya ca /",
  "GP12skp031pu:3510": "namo 'stu bhūtamātre ca skandasya ca namo namaḥ // SkP_29.199 //",
  "GP12skp031pu:3511": "viśākhaśākhayoścaiva naigameṣasya caiva hi /",
  "GP12skp031pu:3512": "jātyai sarvarasānāṃ ca devatāyai vanasya ca // SkP_29.200 //",
  "GP12skp031pu:3513": "āryāyai ca namo nityaṃ śikhaṇḍinyai namo namaḥ /",
  "GP12skp031pu:3514": "namo nīlaśikhaṇḍinyai dīrghaveṇyai namo namaḥ // SkP_29.201 //",
  "GP12skp031pu:3515": "namo 'stu tanumadhyāyai devatāyai dhanasya ca /",
  "GP12skp031pu:3516": "namo dhṛtyai namaścityai kīrtaye ca namo namaḥ // SkP_29.202 //",
  "GP12skp031pu:3517": "strīṇāṃ saubhāgyadāyinyai dhāriṇyai ca namo namaḥ /",
  "GP12skp031pu:3518": "rākānumataye caiva sinīvālyai namo namaḥ // SkP_29.203 //",
  "GP12skp031pu:3519": "namaḥ kriyāyai śraddhāyai medhāyai ca namo namaḥ /",
  "GP12skp031pu:3520": "namo 'stu dhāraṇāyai ca ūhāyai ca namo namaḥ // SkP_29.204 //",
  "GP12skp031pu:3521": "apohāyai namaste 'stu vaṣaṭprakṛtaye namaḥ /",
  "GP12skp031pu:3522": "namaḥ samādhaye caiva spṛhāyai vittaye namaḥ // SkP_29.205 //",
  "GP12skp031pu:3523": "vedanāyai namaste 'stu bṛhadukṣyai namo namaḥ /",
  "GP12skp031pu:3524": "namaḥ prabhāyai śuddhāyai śuddhaye śucaye namaḥ // SkP_29.206 //",
  "GP12skp031pu:3525": "namastryambakabhāryāyai vidyāyai ca namo namaḥ /",
  "GP12skp031pu:3526": "dīkṣāyai dakṣiṇāyai ca jvālāyai ca namo namaḥ // SkP_29.207 //",
  "GP12skp031pu:3527": "indriyāṇāṃ pravṛttyai ca nivṛttyai caiva karmaṇām /",
  "GP12skp031pu:3528": "śrutaye sarvavedānāṃ bhavānyai ca namo namaḥ // SkP_29.208 //",
  "GP12skp031pu:3529": "durgāyai durgatāriṇyai dhāriṇyai sarvadehinām /",
  "GP12skp031pu:3530": "namaste sarvadevatyai namaste lokabhāvani // SkP_29.209 //",
  "GP12skp031pu:3531": "namaḥ śāntyai namaḥ kāntyai namaḥ patnyai harasya ca /",
  "GP12skp031pu:3532": "namo 'stvadityai dānavyai vinatāyai namo namaḥ // SkP_29.210 //",
  "GP12skp031pu:3533": "namaḥ śivāyai kartryai ca prabhāvāyai namo namaḥ /",
  "GP12skp031pu:3534": "mṛkaṇḍvai mārdabāhvai ca tathā surataye namaḥ // SkP_29.211 //",
  "GP12skp031pu:3535": "vinatāyai tathā lakṣmyai surasāyai namo namaḥ /",
  "GP12skp031pu:3536": "namaste śitikaṇṭhinyai namaste sarvataḥ sadā /",
  "GP12skp031pu:3537": "diśa naḥ sumanāḥ sarvaṃ yatkiṃciddhṛdaye sthitam // SkP_29.212 //",
  "GP12skp031pu:3538": "sanatkumāra uvāca",
  "GP12skp031pu:3539": "ya idaṃ paṭhate nityaṃ naraḥ strī vā samāhitaḥ /",
  "GP12skp031pu:3540": "sa rātriṣu kṛtaṃ pāpaṃ tyajetsarvamaśeṣataḥ // SkP_29.213 //",
  "GP12skp031pu:3541": "śayāno japate yaśca prayato vyāsa nityaśaḥ /",
  "GP12skp031pu:3542": "divākṛtaṃ sa jahyāttu mṛtaśca sugatiṃ vrajet // SkP_29.214 //",
  "GP12skp031pu:3543": "yaścaitacchṛṇuyānnityaṃ dvijānvā śrāvayetsadā /",
  "GP12skp031pu:3544": "sa dehabhedamāsādya pañcacūḍāpriyo bhavet // SkP_29.215 //",
  "GP12skp031pu:3545": "yaścainaṃ prajahanprāṇāñ japenmartyaḥ sudustyajān /",
  "GP12skp031pu:3546": "vimāne sūryasaṃkāśe apsarogaṇasevite /",
  "GP12skp031pu:3547": "sarvapāpavinirmukto ramedvarṣāyutaṃ samam // SkP_29.216 //",
  "GP12skp031pu:3548": "yaśca bhaktyā paramayā tithau niyamavānnaraḥ /",
  "GP12skp031pu:3549": "devīmabhyarcya japate sarvapāpaiḥ pramucyate // SkP_29.217 //",
  "GP12skp031pu:3550": "japanāddehatapanād dehe bhinne ca bhaktimān /",
  "GP12skp031pu:3551": "sa bhūtvānucaro devyāḥ puṇye loke mahīyate // SkP_29.218 //",
  "GP12skp031pu:3552": "sanatkumāra uvāca",
  "GP12skp031pu:3553": "tābhirevaṃ stutā devī sthitā devasya saṃnidhau /",
  "GP12skp031pu:3554": "uvāca harṣamāṇāsyā pañcacūḍāstadā vacaḥ // SkP_29.219 //",
  "GP12skp031pu:3555": "śṛṇutāpsarasaḥ sarvās tapaso 'sya mahatphalam /",
  "GP12skp031pu:3556": "yaccāpi parayā bhaktyā māṃ prapannāḥ stha śobhanāḥ // SkP_29.220 //",
  "GP12skp031pu:3557": "ajarāśca viśokāśca nityaṃ muditamānasāḥ /",
  "GP12skp031pu:3558": "priyāśca sarvalokasya bhaviṣyatha mamājñayā // SkP_29.221 //",
  "GP12skp031pu:3559": "brūta yaccāpi kiṃcidvo hṛdi sthitamaśaṅkitāḥ /",
  "GP12skp031pu:3560": "sarvaṃ dāsyāmi tadvo 'haṃ mā cirāya taducyatām // SkP_29.222 //",
  "GP12skp031pu:3561": "pañcacūḍā ūcuḥ",
  "GP12skp031pu:3562": "devi puṃsāṃ striyaḥ sarvāḥ kāryārthaṃ viditaṃ ca te /",
  "GP12skp031pu:3563": "arthinaste ca nastāvad yāvatkāryaṃ samāpyate /",
  "GP12skp031pu:3564": "samāpte caiva tatkārye parā iva bhavanti naḥ // SkP_29.223 //",
  "GP12skp031pu:3565": "taddevi yadi tuṣṭāsi yadi deyo varaśca naḥ /",
  "GP12skp031pu:3566": "sarvastrīṇāṃ mahādevi bhavantu puruṣā vaśāḥ // SkP_29.224 //",
  "GP12skp031pu:3567": "devyuvāca",
  "GP12skp031pu:3568": "adyaprabhṛti lokeṣu sarvastrīṇāṃ narāḥ sadā /",
  "GP12skp031pu:3569": "sarve vaśyā bhaviṣyanti sarvakāryakarāśca ha // SkP_29.225 //",
  "GP12skp031pu:3570": "ādau paścācca sarvābhyo hiraṇyaṃ paśavaḥ striyaḥ /",
  "GP12skp031pu:3571": "sarvabhogāṃśca dāsyantu vaśagāḥ sarvathāpi ca // SkP_29.226 //",
  "GP12skp031pu:3572": "vyalīkānyapi kurvantyo bahūni vividhāni ca /",
  "GP12skp031pu:3573": "priyā eva bhaviṣyanti pāpaṃ na ca bhavetsadā // SkP_29.227 //",
  "GP12skp031pu:3574": "mātaraṃ pitaraṃ bhrātṝn suhṛdo 'tha sutānapi /",
  "GP12skp031pu:3575": "akāryāṇi kariṣyantu strīṇāṃ vaśyatvamāgatāḥ // SkP_29.228 //",
  "GP12skp031pu:3576": "paśyanto 'pi vyalīkāni doṣānvaikṛtyameva ca /",
  "GP12skp031pu:3577": "naiva drakṣyanti te puṃso madvarānmohitendriyāḥ // SkP_29.229 //",
  "GP12skp031pu:3578": "sanatkumāra uvāca",
  "GP12skp031pu:3579": "tataḥ sā devadevasya patnī himavataḥ sutā /",
  "GP12skp031pu:3580": "mālyadāmaṃ gṛhītvā tu bhrāmayantī śubhānanā /",
  "GP12skp031pu:3581": "bhava nārya iti prāha hasantī priyamavyayā // SkP_29.230 //",
  "GP12skp031pu:3582": "bhrāmyatastasya dāmnastu yānyaśīryanta bhūtale /",
  "GP12skp031pu:3583": "kusumānyabhavaṃstāni nāryaḥ kamalalocanāḥ // SkP_29.231 //",
  "GP12skp031pu:3584": "tā uvācāmarā yūyaṃ jarākṣayavivarjitāḥ /",
  "GP12skp031pu:3585": "jaganmohakarā yūyaṃ puṃsāṃ hṛdayabandhanāḥ // SkP_29.232 //",
  "GP12skp031pu:3586": "dṛṣṭisparśavilāseṣu āviśya jagati striyaḥ /",
  "GP12skp031pu:3587": "saṃmohayiṣyatha narān strīvaśāṃśca kariṣyatha /",
  "GP12skp031pu:3588": "narāḥ sarve ca yuṣmāsu bhaviṣyanti sadā ratāḥ // SkP_29.233 //",
  "GP12skp031pu:3589": "vṛttiḥ śubhā bhavitrī ca sarvāsāṃ mama tejasā /",
  "GP12skp031pu:3590": "puṃsāṃ strībhogasiddhyarthaṃ strīṇāṃ ratyarthameva ca // SkP_29.234 //",
  "GP12skp031pu:3591": "kriyāḥ śubhāṅgasaṃskārā divyā ye mānuṣāśca ha /",
  "GP12skp031pu:3592": "bahurūpāśca tā bhūtvā viviśuḥ sarvadāṅganāḥ // SkP_29.235 //",
  "GP12skp031pu:3593": "sanatkumāra uvāca",
  "GP12skp031pu:3594": "evaṃ devī tadā vyāsa sṛṣṭvā tā vai visṛjya ca /",
  "GP12skp031pu:3595": "uvācāpsaraso brūta kiṃ vo bhūyaḥ karomyaham // SkP_29.236 //",
  "GP12skp031pu:3596": "tāstuṣṭamanasaścāpi ūcurvyāsa bhavemahi /",
  "GP12skp031pu:3597": "devānāṃ mānuṣāṇāṃ ca avadhyāścaiva rakṣasām /",
  "GP12skp031pu:3598": "tā uvāca tato devī evaṃ loke bhaviṣyatu // SkP_29.237 //",
  "GP12skp031pu:3599": "tataḥ sa sahito devyā sanandī parameśvaraḥ /",
  "GP12skp031pu:3600": "gaṇaiḥ sarvaiśca sahito gṛhānsvānāviśatprabhuḥ // SkP_29.238 //",
  "GP12skp031pu:3601": "bhaganayananipātī daityadarpāpahārī purakamalahimaughaḥ kāmayajñendhanāgniḥ /",
  "GP12skp031pu:3602": "jaladavṛṣabhayāyī sarvaduḥkhāntakārī samaravṛṣabhaketuścandramaulirjagāma // SkP_29.239 //",
  "GP12skp031pu:3603": "iti skandapurāṇe ūnatriṃśo 'dhyāyaḥ",
  "GP12skp031pu:3604": "____________________________________________________________________________",
  "GP12skp031pu:3605": "vyāsa uvāca",
  "GP12skp031pu:3606": "bhagavanpiṅgalaḥ kena gaṇatvaṃ samupāgataḥ /",
  "GP12skp031pu:3607": "annadatvaṃ ca samprāpto vārāṇasyāṃ mahādyutiḥ // SkP_30.1 //",
  "GP12skp031pu:3608": "kṣetrapālaḥ kathaṃ jātaḥ priyatvaṃ ca kathaṃ gataḥ /",
  "GP12skp031pu:3609": "etadicchāmi kathitaṃ śrotuṃ brahmasuta tvayā // SkP_30.2 //",
  "GP12skp031pu:3610": "sanatkumāra uvāca",
  "GP12skp031pu:3611": "śṛṇu vyāsa yathā lebhe gaṇeśatvaṃ sa piṅgalaḥ /",
  "GP12skp031pu:3612": "annadatvaṃ ca lokānāṃ sthānaṃ vārāṇasīṃ ca hi // SkP_30.3 //",
  "GP12skp031pu:3613": "pūrṇabhadrasutaḥ śrīmān āsīdyakṣaḥ pratāpavān /",
  "GP12skp031pu:3614": "harikeśa iti khyāto brahmaṇyo dhārmikaśca ha // SkP_30.4 //",
  "GP12skp031pu:3615": "tasya janmaprabhṛtyeva śarve bhaktiranuttamā /",
  "GP12skp031pu:3616": "tadāśīstannamaskāras tanniṣṭhastatparāyaṇaḥ // SkP_30.5 //",
  "GP12skp031pu:3617": "āsīnaśca śayānaśca gacchaṃstiṣṭhannanuvrajan /",
  "GP12skp031pu:3618": "bhuñjāno 'tha pibanvāpi rudramevānucintayat // SkP_30.6 //",
  "GP12skp031pu:3619": "tamevaṃ yuktamanasaṃ pūrṇabhadraḥ pitābravīt /",
  "GP12skp031pu:3620": "na tvā putramahaṃ manye durjāto yastvamanyathā // SkP_30.7 //",
  "GP12skp031pu:3621": "na hi yakṣakulīnānām etadvṛttaṃ bhavatyuta /",
  "GP12skp031pu:3622": "guhyakā vata yūyaṃ vai svabhāvātkrūracetasaḥ /",
  "GP12skp031pu:3623": "kravyādāścaiva kiṃbhakṣā hiṃsāśīlāśca putraka // SkP_30.8 //",
  "GP12skp031pu:3624": "maivaṃ kārṣīrna no vṛttir evaṃ dṛṣṭā mahātmanām /",
  "GP12skp031pu:3625": "svayambhuvā yathā sṛṣṭā saiva vṛttiḥ praśasyate // SkP_30.9 //",
  "GP12skp031pu:3626": "harikeśa uvāca",
  "GP12skp031pu:3627": "duṣṭā caivāpraśastā ca garhitā sādhubhiḥ sadā /",
  "GP12skp031pu:3628": "vṛttiḥ svayambhuvā sṛṣṭā tyaktavyā yadi no bhavet /",
  "GP12skp031pu:3629": "āśramāntarajaṃ karma na kuryurgṛhiṇastataḥ // SkP_30.10 //",
  "GP12skp031pu:3630": "hitvā manuṣyabhāvaṃ ca karmabhirvividhaiśca ha /",
  "GP12skp031pu:3631": "devatvaṃ no vimārgeyur mānuṣyāṃ jātimeva ca // SkP_30.11 //",
  "GP12skp031pu:3632": "atha cedvihitaṃ teṣāṃ karma tatprāptisaṃśritam /",
  "GP12skp031pu:3633": "mamāpi vihitaṃ paśya karmaitannātra saṃśayaḥ // SkP_30.12 //",
  "GP12skp031pu:3634": "sanatkumāra uvāca",
  "GP12skp031pu:3635": "sa evamuktaḥ putreṇa pūrṇabhadraḥ pratāpavān /",
  "GP12skp031pu:3636": "uvāca niṣkrama kṣipraṃ gaccha tvaṃ yatra rocate // SkP_30.13 //",
  "GP12skp031pu:3637": "tataḥ sa nirgatastyaktvā gṛhasambandhibāndhavān /",
  "GP12skp031pu:3638": "vārāṇasīṃ samāsādya tapastepe suduścaram // SkP_30.14 //",
  "GP12skp031pu:3639": "sthāṇubhūto hyanimiṣaḥ śuṣkakāṣṭhopalopamaḥ /",
  "GP12skp031pu:3640": "saṃniyamyendriyagrāmam avātiṣṭhata niścalaḥ // SkP_30.15 //",
  "GP12skp031pu:3641": "atha tasyaivamaniśaṃ tatparasya tadāśiṣaḥ /",
  "GP12skp031pu:3642": "sahasramekaṃ varṣāṇāṃ divyamabhyativartata // SkP_30.16 //",
  "GP12skp031pu:3643": "valmīkena samākrānto bhakṣyamāṇaḥ pipīlikaiḥ /",
  "GP12skp031pu:3644": "vajrasūcīmukhairvyāsa vidhyamānastathaiva ca // SkP_30.17 //",
  "GP12skp031pu:3645": "nirmāṃsarudhiratvakca kundaśaṅkhendusaprabhaḥ /",
  "GP12skp031pu:3646": "asthiśeṣo 'bhavatsarvo devaścainamamanyata // SkP_30.18 //",
  "GP12skp031pu:3647": "etasminnantare devī vyajñāpayata śaṃkaram /",
  "GP12skp031pu:3648": "udyānaṃ punarevedaṃ draṣṭumicchāmi sarvada // SkP_30.19 //",
  "GP12skp031pu:3649": "kṣetrasya caiva māhātmyaṃ śrotuṃ kautūhalaṃ hi me /",
  "GP12skp031pu:3650": "yataśca priyametatte yaccāsya phalamuttamam // SkP_30.20 //",
  "GP12skp031pu:3651": "iti vijñāpito devaḥ pārvatyā bhuvaneśvaraḥ /",
  "GP12skp031pu:3652": "sarvaṃ pṛṣṭaṃ yathānyāyam ākhyātumupacakrame // SkP_30.21 //",
  "GP12skp031pu:3653": "nirjagāma ca deveśaḥ pārvatyā saha śaṃkaraḥ /",
  "GP12skp031pu:3654": "udyānaṃ darśayāmāsa devyā devaḥ pinākadhṛk // SkP_30.22 //",
  "GP12skp031pu:3655": "praphullanānāvidhagulmaśobhitaṃ latāpratānāvanataṃ manoharam /",
  "GP12skp031pu:3656": "virūḍhapuṣpaiḥ paritaḥ priyaṅgubhiḥ supuṣpitaiḥ kaṇṭakitaiśca ketakaiḥ // SkP_30.23 //",
  "GP12skp031pu:3657": "tamālagulmairnicitaṃ sugandhibhir nikāmapuṣpairbakulaiśca sarvaśaḥ /",
  "GP12skp031pu:3658": "aśokapuṃnāgavanaiḥ supuṣpitair dvirephamālākulapuṣpasaṃcayaiḥ // SkP_30.24 //",
  "GP12skp031pu:3659": "kvacitpraphullāmbujareṇurūṣitair vihaṃgamaiścārukalapraṇādibhiḥ /",
  "GP12skp031pu:3660": "vināditaṃ sārasahaṃsanādibhiḥ pramattadātyūharutaiśca valgubhiḥ // SkP_30.25 //",
  "GP12skp031pu:3661": "kvacicca cakrāhvarutopanāditaṃ kvacicca kādambakadambakāyutam /",
  "GP12skp031pu:3662": "kvacicca kāraṇḍavanādanāditaṃ kvacicca mattālikulākulīkṛtam // SkP_30.26 //",
  "GP12skp031pu:3663": "madākulābhirbhramarāṅganābhir niṣevitaṃ cārusugandhipuṣpam /",
  "GP12skp031pu:3664": "kvacitsupuṣpaiḥ sahakāravṛkṣair latopagūḍhaistilakaiśca gūḍham // SkP_30.27 //",
  "GP12skp031pu:3665": "pragītavidyādharasiddhacāraṇaṃ pranṛttanityānugatāpsarogaṇam /",
  "GP12skp031pu:3666": "prahṛṣṭanānāvidhapakṣisevitaṃ pramattahārītakulopanāditam // SkP_30.28 //",
  "GP12skp031pu:3667": "mṛgendranādākulasannamānasaiḥ kvacitkvacidbaddhakadambakaṃ mṛgaiḥ /",
  "GP12skp031pu:3668": "praphullanānāvidhacārupaṅkajaiḥ sarastaḍāgairupaśobhitaṃ kvacit // SkP_30.29 //",
  "GP12skp031pu:3669": "niviḍaniculanīlaṃ nīlakaṇṭhābhirāmaṃ madamuditavihaṃgavrātanādābhirāmam /",
  "GP12skp031pu:3670": "kusumitataruśākhālīnamattadvirephaṃ navakisalayaśobhāśobhitaprāntaśākham // SkP_30.30 //",
  "GP12skp031pu:3671": "kvacicca dantikṣatacāruvīrut- kvacillatāliṅgitacāruvṛkṣam /",
  "GP12skp031pu:3672": "kvacidvilāsālasagāminībhir niṣevitaṃ kiṃpuruṣāṅganābhiḥ // SkP_30.31 //",
  "GP12skp031pu:3673": "pārāvatadhvaninikūjitacāruśṛṅgair abhraṃkaṣaiḥ sitamanoharacārurūpaiḥ /",
  "GP12skp031pu:3674": "ākīrṇapuṣpanikarapraviviktahāsair vibhrājitaṃ tridaśadevakulairanekaiḥ // SkP_30.32 //",
  "GP12skp031pu:3675": "phullotpalāgarusahasravitānayuktais toyāśayaiḥ samanuśobhitadevamārgam /",
  "GP12skp031pu:3676": "mārgāntarāgalitapuṣpavicitrabhakti sambaddhagulmaviṭapairvihagairupetam // SkP_30.33 //",
  "GP12skp031pu:3677": "tuṅgāgrairnīlapuṣpastabakabharanataprāntaśākhairaśokair mattālivrātagītaśrutisukhajananairbhāsitāntaṃ manojñaiḥ /",
  "GP12skp031pu:3678": "rātrau candrasya bhāsā kusumitatilakairekatāṃ samprayātaṃ chāyāsuptaprabuddhasthitahariṇakulāluptadarbhāṅkurāgram // SkP_30.34 //",
  "GP12skp031pu:3679": "haṃsānāṃ pakṣavātapracalitakamalasvacchavistīrṇatoyaṃ toyānāṃ tīrajātapravikacakadalīvāṭanṛtyanmayūram /",
  "GP12skp031pu:3680": "māyūraiḥ pakṣacandraiḥ kvacidapi patitai rañjitakṣmāpradeśaṃ deśe deśe nilīnapramuditavilasanmattahārītavṛndam // SkP_30.35 //",
  "GP12skp031pu:3681": "sāraṅgaiḥ kvacidupasevitapradeśaṃ saṃchannaṃ kusumacayaiḥ kvacidvicitraiḥ /",
  "GP12skp031pu:3682": "hṛṣṭābhiḥ kvacidapi kiṃnarāṅganābhiḥ kṣīvābhiḥ sumadhuragītavṛkṣaṣaṇḍam // SkP_30.36 //",
  "GP12skp031pu:3683": "saṃsṛṣṭaiḥ kvacidupaliptakīrṇapuṣpair āvāsaiḥ parivṛtapādapaṃ munīnām /",
  "GP12skp031pu:3684": "ā mūlātphalanicitaiḥ kvacidviśālair uttuṅgaiḥ panasamahīruhairupetam // SkP_30.37 //",
  "GP12skp031pu:3685": "phullātimuktakalatāgṛhalīnasiddhaṃ siddhāṅganākanakanūpurarāvaramyam /",
  "GP12skp031pu:3686": "ramyapriyaṅgutarumañjarisaktabhṛṅgaṃ bhṛṅgāvalīśabalitāmrakadambapuṣpam // SkP_30.38 //",
  "GP12skp031pu:3687": "puṣpotkarānilavighūrṇitapādapāgram agre surebhavinipātitavaṃśagulmam /",
  "GP12skp031pu:3688": "gulmāntaraprasṛtabhītamṛgīsamūham ūhāvatāṃ tanubhṛtāmapavargadātṛ // SkP_30.39 //",
  "GP12skp031pu:3689": "candrāṃśujāladhavalaistilakairmanojñaiḥ sindūrakuṅkumakusumbhanibhairaśokaiḥ /",
  "GP12skp031pu:3690": "cāmīkarapratisamairatha karṇikāraiḥ puṣpotkarairupacitaṃ suviśālaśākhaiḥ // SkP_30.40 //",
  "GP12skp031pu:3691": "kvacidañjanacūrṇābhaiḥ kvacidvidrumasaṃnibhaiḥ /",
  "GP12skp031pu:3692": "kvacitkāñcanasaṃkāśaiḥ puṣpairācitabhūtalam // SkP_30.41 //",
  "GP12skp031pu:3693": "puṃnāgeṣu dvijaśatavirutaṃ raktāśokastabakabharanatam /",
  "GP12skp031pu:3694": "ramyopāntaṃ klamaharapavanaṃ phullābjeṣu bhramaravilasitam // SkP_30.42 //",
  "GP12skp031pu:3695": "sakalabhuvanabhartā lokanāthastadānīṃ tuhinaśikhariputryā sārdhamiṣṭairgaṇeśaiḥ /",
  "GP12skp031pu:3696": "vividhataruviśālaṃ mattahṛṣṭānyapuṣṭam upavanamatiramyaṃ darśayāmāsa devyāḥ // SkP_30.43 //",
  "GP12skp031pu:3697": "devyuvāca",
  "GP12skp031pu:3698": "udyānaṃ darśitaṃ deva śobhayā parayā yutam /",
  "GP12skp031pu:3699": "kṣetrasya tu guṇānsarvān punarvaktumihārhasi // SkP_30.44 //",
  "GP12skp031pu:3700": "asya kṣetrasya māhātmyam avimuktasya tattadā /",
  "GP12skp031pu:3701": "śrutvāpi na hi me tṛptir ato bhūyo vadasva me // SkP_30.45 //",
  "GP12skp031pu:3702": "deva uvāca",
  "GP12skp031pu:3703": "idaṃ guhyatamaṃ kṣetraṃ sadā vārāṇasī mama /",
  "GP12skp031pu:3704": "sarveṣāmeva jantūnāṃ heturmokṣasya sarvadā // SkP_30.46 //",
  "GP12skp031pu:3705": "asminsiddhāḥ sadā devi madīyaṃ vratamāśritāḥ /",
  "GP12skp031pu:3706": "nānāliṅgadharā nityaṃ mama lokābhikāṅkṣiṇaḥ /",
  "GP12skp031pu:3707": "abhyasyanti paraṃ yogaṃ yuktātmāno jitendriyāḥ // SkP_30.47 //",
  "GP12skp031pu:3708": "nānāvṛkṣasamākīrṇe nānāvihagasevite /",
  "GP12skp031pu:3709": "kamalotpalapuṣpāḍhyaiḥ sarobhiḥ samalaṃkṛte // SkP_30.48 //",
  "GP12skp031pu:3710": "apsarogaṇagandharvaiḥ sadā saṃsevite śubhe /",
  "GP12skp031pu:3711": "rocate me sadāvāso yena kāryeṇa tacchṛṇu // SkP_30.49 //",
  "GP12skp031pu:3712": "manmanā mama bhaktaśca mayi sarvārpitakriyaḥ /",
  "GP12skp031pu:3713": "yathā mokṣamihāpnoti anyatra na tathā kvacit // SkP_30.50 //",
  "GP12skp031pu:3714": "etanmama puraṃ divyaṃ guhyādguhyataraṃ mahat /",
  "GP12skp031pu:3715": "brahmādayo vijānanti ye ca siddhā mumukṣavaḥ /",
  "GP12skp031pu:3716": "ataḥ priyamidaṃ kṣetram asmācceha ratirmama // SkP_30.51 //",
  "GP12skp031pu:3717": "vimuktaṃ na mayā yasmān mokṣyate vā kadācana /",
  "GP12skp031pu:3718": "mama kṣetramidaṃ tasmād avimuktamiti smṛtam // SkP_30.52 //",
  "GP12skp031pu:3719": "naimiśe 'tha kurukṣetre gaṅgādvāre 'tha puṣkare /",
  "GP12skp031pu:3720": "snānātsaṃsevanādvāpi na mokṣaḥ prāpyate yataḥ /",
  "GP12skp031pu:3721": "iha samprāpyate yena tata etadviśiṣyate // SkP_30.53 //",
  "GP12skp031pu:3722": "prayāge vā bhavenmokṣa iha vā matparigrahāt /",
  "GP12skp031pu:3723": "prayāgādapi tīrthāgryād idameva mahatsmṛtam // SkP_30.54 //",
  "GP12skp031pu:3724": "jaigīṣavyaḥ parāṃ siddhiṃ yo gataḥ sa mahātapāḥ /",
  "GP12skp031pu:3725": "asya kṣetrasya māhātmyād bhaktyā ca mama bhāvataḥ // SkP_30.55 //",
  "GP12skp031pu:3726": "jaigīṣavyaguhā śreṣṭhā yogināṃ sthānamiṣyate /",
  "GP12skp031pu:3727": "dhyāyatastatra māṃ nityaṃ yogāgnirdīpyate bhṛśam /",
  "GP12skp031pu:3728": "kaivalyaṃ paramaṃ yāti devānāmapi durlabham // SkP_30.56 //",
  "GP12skp031pu:3729": "avyaktaliṅgairmunibhiḥ sarvasiddhāntavedibhiḥ /",
  "GP12skp031pu:3730": "iha samprāpyate mokṣo durlabho 'nyatra karhicit // SkP_30.57 //",
  "GP12skp031pu:3731": "tebhyaścāhaṃ prayacchāmi yogaiśvaryamanuttamam /",
  "GP12skp031pu:3732": "ātmanaścaiva sāyujyam īpsitaṃ sthānameva ca // SkP_30.58 //",
  "GP12skp031pu:3733": "kuberaḥ sa mahāyakṣas tathā sarvārpitakriyaḥ /",
  "GP12skp031pu:3734": "kṣetrasaṃsevanāddevi gaṇeśatvamavāpa ha // SkP_30.59 //",
  "GP12skp031pu:3735": "saṃvarto bhavitā yaśca so 'pi bhaktyā mamaiva tu /",
  "GP12skp031pu:3736": "ihaivārādhya māṃ devi siddhiṃ yāsyatyanuttamām // SkP_30.60 //",
  "GP12skp031pu:3737": "parāśarasuto yogī ṛṣirvyāso mahātapāḥ /",
  "GP12skp031pu:3738": "dharmavaktā bhaviṣyaśca vedasaṃsthāpravartakaḥ /",
  "GP12skp031pu:3739": "raṃsyate so 'pi padmākṣi kṣetre 'sminmunipuṃgavaḥ // SkP_30.61 //",
  "GP12skp031pu:3740": "brahmā devarṣibhiḥ sārdhaṃ viṣṇurvāyurdivākaraḥ /",
  "GP12skp031pu:3741": "devarājastathā śakro ye 'pi cānye divaukasaḥ /",
  "GP12skp031pu:3742": "upāsate mahātmānaḥ sarve māmiha suvrate // SkP_30.62 //",
  "GP12skp031pu:3743": "anye ca yoginaḥ siddhāś channarūpā mahāvrate /",
  "GP12skp031pu:3744": "ananyamanaso bhūtvā māmihopāsate sadā // SkP_30.63 //",
  "GP12skp031pu:3745": "alarkaśca purīmetāṃ matprasādādavāpsyati /",
  "GP12skp031pu:3746": "sa caināṃ pūrvavatkṛtvā caturvarṇasamākulām // SkP_30.64 //",
  "GP12skp031pu:3747": "sphītāṃ janapadākīrṇāṃ bhuktvā ca suciraṃ nṛpaḥ /",
  "GP12skp031pu:3748": "mayi sarvārpitaprāṇo māmeva pratipatsyate // SkP_30.65 //",
  "GP12skp031pu:3749": "tataḥ prabhṛti cārvaṅgi ye 'pi kṣetranivāsinaḥ /",
  "GP12skp031pu:3750": "gṛhiṇo liṅgino vāpi madbhaktā matparāyaṇāḥ /",
  "GP12skp031pu:3751": "matprasādādgamiṣyanti mokṣaṃ paramadurgamam // SkP_30.66 //",
  "GP12skp031pu:3752": "viṣayāsaktacitto 'pi tyaktadharmaratirnaraḥ /",
  "GP12skp031pu:3753": "iha kṣetre mṛtaḥ so 'pi saṃsāraṃ na punarviśet // SkP_30.67 //",
  "GP12skp031pu:3754": "ye punarnirmamā dhīrāḥ sattvasthā vijitendriyāḥ /",
  "GP12skp031pu:3755": "vratinaśca nirārambhāḥ sarvato mayi bhāvitāḥ // SkP_30.68 //",
  "GP12skp031pu:3756": "dehabhedaṃ samāsādya dhīmantaḥ saṅgavarjitāḥ /",
  "GP12skp031pu:3757": "gatā eva paraṃ mokṣaṃ prasādānmama suvrate // SkP_30.69 //",
  "GP12skp031pu:3758": "janmāntarasahasreṣu yuñjanyogī yamāpnuyāt /",
  "GP12skp031pu:3759": "tamihaiva paraṃ mokṣaṃ maraṇādadhigacchati // SkP_30.70 //",
  "GP12skp031pu:3760": "etatsaṃkṣepato devi kṣetrasyāsya mahatphalam /",
  "GP12skp031pu:3761": "avimuktasya kathitaṃ mayā te guhyamuttamam // SkP_30.71 //",
  "GP12skp031pu:3762": "ataḥ parataraṃ nāsti kṣetraṃ guhyamitīśvari /",
  "GP12skp031pu:3763": "etadbudhyanti yogajñā ye ca yogīśvarā bhuvi // SkP_30.72 //",
  "GP12skp031pu:3764": "etadeva paraṃ jñānam etadeva paraṃ śivam /",
  "GP12skp031pu:3765": "etadeva paraṃ brahma etadeva paraṃ padam // SkP_30.73 //",
  "GP12skp031pu:3766": "vārāṇasīti bhuvanatrayasārabhūtā ramyā purī mama sadā girirājaputri /",
  "GP12skp031pu:3767": "atrāgatā vividhaduṣkṛtakāriṇo 'pi pāpakṣayādvirajasaḥ pratibhānti martyāḥ // SkP_30.74 //",
  "GP12skp031pu:3768": "etatsmṛtaṃ priyatamaṃ mama devi nityaṃ kṣetraṃ vicitratarugulmanikāmapuṣpam /",
  "GP12skp031pu:3769": "asminmṛtāstanubhṛtaḥ padamāpnuvanti mokṣākhyamenasi ratāpi na saṃśayo 'tra // SkP_30.75 //",
  "GP12skp031pu:3770": "iti skandapurāṇe triṃśattamo 'dhyāyaḥ",
  "GP12skp031pu:3771": "____________________________________________________________________________",
  "GP12skp031pu:3772": "sanatkumāra uvāca",
  "GP12skp031pu:3773": "etasminnantare devo devīṃ prāha girīndrajām /",
  "GP12skp031pu:3774": "prayāma dātuṃ yakṣāya varaṃ bhaktāya bhāvini // SkP_31.1 //",
  "GP12skp031pu:3775": "bhakto mama varārohe tapasā hatakilbiṣaḥ /",
  "GP12skp031pu:3776": "arho varamasau labdham asmatto bhuvaneśvari // SkP_31.2 //",
  "GP12skp031pu:3777": "evamuktvā tato devaḥ saha devyā jagatpatiḥ /",
  "GP12skp031pu:3778": "jagāma yakṣo yatrāste kṛśo dhamanisaṃtataḥ // SkP_31.3 //",
  "GP12skp031pu:3779": "taṃ dṛṣṭvā praṇataṃ bhaktyā harikeśaṃ vṛṣadhvajaḥ /",
  "GP12skp031pu:3780": "divyaṃ cakṣuradāttasmai yenāpaśyatsa śaṃkaram // SkP_31.4 //",
  "GP12skp031pu:3781": "sanatkumāra uvāca",
  "GP12skp031pu:3782": "atha yakṣastadā vyāsa śanairunmīlya locane /",
  "GP12skp031pu:3783": "apaśyatsagaṇaṃ devaṃ vṛṣaṃ caiva-m-upāśritam // SkP_31.5 //",
  "GP12skp031pu:3784": "deva uvāca",
  "GP12skp031pu:3785": "balaṃ dadāni te pūrvaṃ traikālyaṃ darśanaṃ tathā /",
  "GP12skp031pu:3786": "sāvarṇyaṃ ca śarīrasya paśya māṃ vigatajvaraḥ // SkP_31.6 //",
  "GP12skp031pu:3787": "sanatkumāra uvāca",
  "GP12skp031pu:3788": "tataḥ sa labdhvā tu varaṃ śarīreṇākṣatena ca /",
  "GP12skp031pu:3789": "pādayoḥ praṇatastasthau kṛtvā śirasi cāñjalim // SkP_31.7 //",
  "GP12skp031pu:3790": "uvāca sa tadā yakṣo varado 'smīti coditaḥ /",
  "GP12skp031pu:3791": "bhagavanbhaktimagryāṃ tu tvayyananyāṃ vidhatsva me // SkP_31.8 //",
  "GP12skp031pu:3792": "annadatvaṃ ca lokānāṃ gāṇapatyaṃ tathākṣayam /",
  "GP12skp031pu:3793": "avimukte ca te sthāne paśyeyaṃ sarvadā yathā /",
  "GP12skp031pu:3794": "etadicchāmi deveśa dattaṃ varamanuttamam // SkP_31.9 //",
  "GP12skp031pu:3795": "deva uvāca",
  "GP12skp031pu:3796": "jarāmaraṇasaṃtyaktaḥ sarvaśokavivarjitaḥ /",
  "GP12skp031pu:3797": "bhaviṣyasi gaṇādhyakṣo varadaḥ sarvapūjitaḥ // SkP_31.10 //",
  "GP12skp031pu:3798": "ajayyaścāpi sarveṣāṃ yogaiśvaryasamanvitaḥ /",
  "GP12skp031pu:3799": "annadaścāpi lokebhyaḥ kṣetrapālo bhaviṣyasi // SkP_31.11 //",
  "GP12skp031pu:3800": "mahābalo mahāsattvo brahmaṇyo 'tha mama priyaḥ /",
  "GP12skp031pu:3801": "tryakṣaśca daṇḍapāṇiśca mahāyogī tathaiva ca // SkP_31.12 //",
  "GP12skp031pu:3802": "udbhramaḥ sambhramaścaiva gaṇau te paricārakau /",
  "GP12skp031pu:3803": "tavājñayā kariṣyete lokasyodbhramasambhramau // SkP_31.13 //",
  "GP12skp031pu:3804": "sanatkumāra uvāca",
  "GP12skp031pu:3805": "evaṃ sa bhagavānvyāsa yakṣaṃ kṛtvā gaṇeśvaram /",
  "GP12skp031pu:3806": "jagāma dhāma deveśaḥ saha tena sureśvaraḥ // SkP_31.14 //"
}