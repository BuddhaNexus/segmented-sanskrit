{
    "GSD36ys-99_pu:0": " oṃ tatsadbrahmaṇe namaḥ /",
    "GSD36ys-99_pu:1": " yamasmṛtiḥ /",
    "GSD36ys-99_pu:2": " śrutismṛtyuditaṃ dharmaṃ varṇānām anupūrvaśaḥ /",
    "GSD36ys-99_pu:3": " prābravīd ṛṣibhiḥ pṛṣṭo munīnām agraṇīr yamaḥ // YS99v_1 //",
    "GSD36ys-99_pu:4": " yo bhuñjāno 'śucir vāpi caṇḍālaṃ patitaṃ spṛśet /",
    "GSD36ys-99_pu:5": " krodhād ajñānato vāpi tasya vakṣyāmi niṣkṛtim // YS99v_2 //",
    "GSD36ys-99_pu:6": " ṣaḍrātraṃ vā trirātraṃ vā yathāsaṃkhyaṃ samācaret /",
    "GSD36ys-99_pu:7": " snātvā triṣavaṇaṃ vipraḥ pañcagavyena śudhyati // YS99v_3 //",
    "GSD36ys-99_pu:8": " bhuñjānasya tu viprasya kadācit sravate gudam /",
    "GSD36ys-99_pu:9": " ucchiṣṭatve 'śucitve ca tasya śaucaṃ vinirdiśet // YS99v_4 //",
    "GSD36ys-99_pu:10": " pūrvaṃ kṛtvā dvijaḥ śaucaṃ paścād apa upaspṛśet /",
    "GSD36ys-99_pu:11": " ahorātroṣito bhūtvā pañcagavyena śudhyati // YS99v_5 //",
    "GSD36ys-99_pu:12": " nigiranyadi meheta bhuktvā vā mehane kṛte /",
    "GSD36ys-99_pu:13": " ahorātroṣito bhūtvā juhuyāt sarpiṣāhutīḥ // YS99v_6 //",
    "GSD36ys-99_pu:14": " yadā bhojanakāle syād aśucir brāhmaṇaḥ kvacit /",
    "GSD36ys-99_pu:15": " bhūmau nidhāya tad grāsaṃ snātvā śuddhim avāpnuyāt // YS99v_7 //",
    "GSD36ys-99_pu:16": " bhakṣayitvā tu tad grāsam upavāsena śudhyati /",
    "GSD36ys-99_pu:17": " aśitvā caiva tat sarvaṃ trirātreṇaiva śudhyati // YS99v_8 //",
    "GSD36ys-99_pu:18": " aśnataś ced virekaḥ syād asvasthas triśataṃ japet /",
    "GSD36ys-99_pu:19": " svasthas trīṇi sahasrāṇi gāyatryāḥ śodhanaṃ param // YS99v_9 //",
    "GSD36ys-99_pu:20": " caṇḍālaiḥ śvapacaiḥ spṛṣṭo viṇmūtre tu kṛte dvijaḥ /",
    "GSD36ys-99_pu:21": " trirātraṃ tu prakurvīta bhuktvocchiṣṭaḥ ṣaḍ ācaret // YS99v_10 //",
    "GSD36ys-99_pu:22": " udakyāṃ sūtikāṃ vāpi saṃspṛśed antyajo yadi /",
    "GSD36ys-99_pu:23": " trirātreṇa viśuddhiḥ syād iti śātātapo 'bravīt // YS99v_11 //",
    "GSD36ys-99_pu:24": " rajasvalā tu saṃspṛṣṭā śvamātaṅgādivāyasaiḥ /",
    "GSD36ys-99_pu:25": " nirāhārā śucis tiṣṭhet kālasnānena śudhyati // YS99v_12 //",
    "GSD36ys-99_pu:26": " rajasvale yadā nāryāv anyonyaṃ spṛśate(taḥ) kvacit /",
    "GSD36ys-99_pu:27": " śudhyataḥ pañcagavyena brahmakūrcena copari // YS99v_13 //",
    "GSD36ys-99_pu:28": " ucchiṣṭena ca saṃspṛṣṭā kadācit strī rajasvalā /",
    "GSD36ys-99_pu:29": " kṛcchreṇa śuddhim āpnoti śūdrā dānopavāsataḥ // YS99v_14 //",
    "GSD36ys-99_pu:30": " anucchiṣṭena saṃspṛṣṭe snānaṃ yena vidhīyate /",
    "GSD36ys-99_pu:31": " tenaivocchiṣṭasaṃspṛṣṭaḥ prājāpatyaṃ samācaret // YS99v_15 //",
    "GSD36ys-99_pu:32": " ṛtau tu garbhaśaṅkitvāt snānaṃ maithuninaḥ smṛtam /",
    "GSD36ys-99_pu:33": " anṛtau tu striyaṃ gatvā śaucaṃ mūtrapurīṣavat // YS99v_16 //",
    "GSD36ys-99_pu:34": " ubhāv apy aśucī syātāṃ daṃpatī śayanaṃ gatau /",
    "GSD36ys-99_pu:35": " śayanād utthitā nārī śuciḥ syād aśuciḥ pumān // YS99v_17 //",
    "GSD36ys-99_pu:36": " bhartuḥ śarīraṃ śuśrūṣāṃ daurātmyād aprakurvatī /",
    "GSD36ys-99_pu:37": " daṇḍyā dvādaśakaṃ nārī varṣaṃ tyājyā dhanaṃ vinā // YS99v_18 //",
    "GSD36ys-99_pu:38": " tyajanto 'patitān bandhūn daṇḍyā uttamasāhasam /",
    "GSD36ys-99_pu:39": " pitā hi patitaḥ kāmaṃ na tu mātā kadācana // YS99v_19 //",
    "GSD36ys-99_pu:40": " ātmānaṃ ghātayed yas tu rajjvādibhir upakramaiḥ /",
    "GSD36ys-99_pu:41": " mṛto 'medhyena leptavyo jīvato dviśataṃ damaḥ // YS99v_20 //",
    "GSD36ys-99_pu:42": " daṇḍyās tat putramitrāṇi pratyekaṃ paṇikaṃ damam /",
    "GSD36ys-99_pu:43": " prāyaścittaṃ tataḥ kuryur yathā śāstrapracoditam // YS99v_21 //",
    "GSD36ys-99_pu:44": " jalādyudbandhanabhraṣṭāḥ pravrajyānāśakacyutāḥ /",
    "GSD36ys-99_pu:45": " viṣaprapatanaprāya- śastraghātahatāś ca ye // YS99v_22 //",
    "GSD36ys-99_pu:46": " navaite pratyavasitāḥ sarvalokabahiṣkṛtāḥ /",
    "GSD36ys-99_pu:47": " cāndrāyaṇena śudhyanti taptakṛcchradvayena vā // YS99v_23 //",
    "GSD36ys-99_pu:48": " ubhayāvasitaḥ pāpaḥ śyāmāc chabalakāc cyutaḥ /",
    "GSD36ys-99_pu:49": " cāndrāyaṇābhyāṃ śudhyeta dattvā dhenuṃ tathā vṛṣam // YS99v_24 //",
    "GSD36ys-99_pu:50": " śvaśṛgālaplavaṅgādyair mānuṣaiś ca ratiṃ vinā /",
    "GSD36ys-99_pu:51": " daṣṭaḥ snātvā śuciḥ sadyo divā saṃdhyāsu rātriṣu // YS99v_25 //",
    "GSD36ys-99_pu:52": " ajñānād brāhmaṇo bhuktvā caṇḍālānnaṃ kadācana /",
    "GSD36ys-99_pu:53": " gomūtrayāvakāhāro māsārdhena viśudhyati // YS99v_26 //",
    "GSD36ys-99_pu:54": " gobrāhmaṇagṛhaṃ dagdhā mṛtaṃ codbandhanādinā /",
    "GSD36ys-99_pu:55": " pāśāṃś chittvā tathā tasya kṛcchram ekaṃ cared dvijaḥ // YS99v_27 //",
    "GSD36ys-99_pu:56": " caṇḍālapukkasānāṃ ca bhuktvā gatvā ca yoṣitam /",
    "GSD36ys-99_pu:57": " kṛcchrābdam ācarej jñānād ajñānād aindavadvayam // YS99v_28 //",
    "GSD36ys-99_pu:58": " kāpālikānnabhoktṝṇāṃ tannārīgāmināṃ tathā /",
    "GSD36ys-99_pu:59": " kṛcchrābdam ācarej jñānād ajñānād aindavadvayam // YS99v_29 //",
    "GSD36ys-99_pu:60": " agamyāgamane vipro madyagomāṃsabhaksaṇe /",
    "GSD36ys-99_pu:61": " taptakṛcchraparikṣipto mauñjī homena śudhyati // YS99v_30 //",
    "GSD36ys-99_pu:62": " mahāpātakakartāraś catvāro 'py aviśeṣataḥ /",
    "GSD36ys-99_pu:63": " agniṃ praviśya śudhyanti sthitvā vā mahati kratau // YS99v_31 //",
    "GSD36ys-99_pu:64": " rahasyakaraṇe 'py evaṃ māsam abhyasya pūruṣaḥ /",
    "GSD36ys-99_pu:65": " aghamarṣaṇasūktaṃ vā śudhyed antarjale sthitaḥ // YS99v_32 //",
    "GSD36ys-99_pu:66": " rajakaś carmakāraś ca naṭo buruḍa eva ca /",
    "GSD36ys-99_pu:67": " kaivartamedabhillāś ca saptaite antyajāḥ smṛtāḥ // YS99v_33 //",
    "GSD36ys-99_pu:68": " bhuktvā caiṣāṃ striyo gatvā pītvāpaḥ pratigṛhya ca /",
    "GSD36ys-99_pu:69": " kṛcchrābdam ācarej jñānād ajñānād aindavadvayam // YS99v_34 //",
    "GSD36ys-99_pu:70": " mātaraṃ gurupatnīṃ ca svasṛduhitarau snuṣām /",
    "GSD36ys-99_pu:71": " gatvaitāḥ praviśed agniṃ nānyā śuddhir vidhīyate // YS99v_35 //",
    "GSD36ys-99_pu:72": " rājñāṃ pravrajitāṃ dhātrīṃ tathā varṇottamām api /",
    "GSD36ys-99_pu:73": " kṛcchradvayaṃ prakurvīta sa gotrām abhigamya ca // YS99v_36 //",
    "GSD36ys-99_pu:74": " anyāsu pitṛgotrāsu mātṛgotragatāsv api /",
    "GSD36ys-99_pu:75": " paradāreṣu sarveṣu kṛcchraṃ sāṃtapanaṃ caret // YS99v_37 //",
    "GSD36ys-99_pu:76": " veśyābhigamane pāpaṃ vyapohanti dvijātayaḥ /",
    "GSD36ys-99_pu:77": " pītvā sakṛt sutaptaṃ ca pañcarātraṃ kuśodakam // YS99v_38 //",
    "GSD36ys-99_pu:78": " gurutalpavrataṃ kecit kecid brahmahaṇo vratam /",
    "GSD36ys-99_pu:79": " goghnasya kecid icchanti kecic caivāvakīrṇinaḥ // YS99v_39 //",
    "GSD36ys-99_pu:80": " daṇḍād ūrdhvaprahāreṇa yas tu gāṃ vinipātayet /",
    "GSD36ys-99_pu:81": " dviguṇaṃ go vrataṃ tasya prāyaścittaṃ vinirdiśet // YS99v_40 //",
    "GSD36ys-99_pu:82": " aṅguṣṭhamātrasthūlas tu bāhumātrapramāṇakaḥ /",
    "GSD36ys-99_pu:83": " sārdraś ca sa palāśaś ca godaṇḍaḥ parikīrtitaḥ // YS99v_41 //",
    "GSD36ys-99_pu:84": " gavāṃ nipātane caiva garbho 'pi saṃpated yadi /",
    "GSD36ys-99_pu:85": " ekaikaśaś caret kṛcchraṃ yathā pūrvaṃ tathā punaḥ // YS99v_42 //",
    "GSD36ys-99_pu:86": " pādam utpannamātre tu dvau pādau gātrasaṃbhave /",
    "GSD36ys-99_pu:87": " pādonaṃ kṛcchram ācaṣṭe hatvā garbham acetanam // YS99v_43 //",
    "GSD36ys-99_pu:88": " aṅgapratyaṅgasaṃpūrṇe garbhe retaḥ samanvite /",
    "GSD36ys-99_pu:89": " ekaikaśaś caret kṛcchram eṣā goghnasya niṣkṛtiḥ // YS99v_44 //",
    "GSD36ys-99_pu:90": " bandhane rodhane caiva pāṣāṇe vā gavāṃ rujā /",
    "GSD36ys-99_pu:91": " saṃpadyate cen maraṇaṃ nimittī naiva lipyate // YS99v_45 //",
    "GSD36ys-99_pu:92": " mūrchitaḥ patito vāpi daṇḍenābhihatas tathā /",
    "GSD36ys-99_pu:93": " utthāya ṣaṭpadaṃ gacchet sapta pañca daśāpi vā // YS99v_46 //",
    "GSD36ys-99_pu:94": " grāsaṃ vā yadi gṛhṇīyāt toyaṃ vāpi pibed yadi /",
    "GSD36ys-99_pu:95": " pūrvavyādhipranaṣṭānāṃ prāyaścittaṃ na vidyate // YS99v_47 //",
    "GSD36ys-99_pu:96": " kāṣṭhaloṣṭāśmabhir gāvaḥ śastrair vā nihatā yadi /",
    "GSD36ys-99_pu:97": " prāyaścittaṃ kathaṃ tatra śāstre śāstre nigadyate // YS99v_48 //",
    "GSD36ys-99_pu:98": " kāṣṭhe sāṃtapanaṃ kuryāt prājāpatyaṃ tu loṣṭake /",
    "GSD36ys-99_pu:99": " taptakṛcchraṃ tu pāṣāṇe śastre cāpy atikṛcchrakam // YS99v_49 //",
    "GSD36ys-99_pu:100": " auṣadhaṃ sneham āhāraṃ dadad gobrāhmaṇeṣu tu /",
    "GSD36ys-99_pu:101": " dīyamāne vipattiḥ syāt prāyaścittaṃ na vidyate // YS99v_50 //",
    "GSD36ys-99_pu:102": " tailabhaiṣajyapāne ca bheṣajānāṃ ca bhakṣaṇe /",
    "GSD36ys-99_pu:103": " niḥśalyakaraṇe caiva prāyaścittaṃ na vidyate // YS99v_51 //",
    "GSD36ys-99_pu:104": " vatsānāṃ kaṇṭhabandhena kriyayā bheṣajena tu /",
    "GSD36ys-99_pu:105": " sāyaṃ saṃgopanārthaṃ ca na doṣo rodha bandhayoḥ // YS99v_52 //",
    "GSD36ys-99_pu:106": " pāde caivāsya romāṇi dvi pāde śmaśrukevalam /",
    "GSD36ys-99_pu:107": " tripāde tu śikhāvarjaṃ mūle sarvaṃ samācaret // YS99v_53 //",
    "GSD36ys-99_pu:108": " sarvān keśān samuddhṛtya cchedayed aṅguladvayam /",
    "GSD36ys-99_pu:109": " evam eva hi nārīṇāṃ muṇḍamuṇḍāpanaṃ smṛtam // YS99v_54 //",
    "GSD36ys-99_pu:110": " na striyā vapanaṃ kāryaṃ na ca vīrāsanaṃ tathā /",
    "GSD36ys-99_pu:111": " na ca goṣṭhe nivāsaṃ ca na gacchantīm anuvrajet // YS99v_55 //",
    "GSD36ys-99_pu:112": " rājā vā rāja putro vā brāhmaṇo vā bahuśrutaḥ /",
    "GSD36ys-99_pu:113": " akṛtvā vapanaṃ teṣāṃ prāyaścittaṃ vinirdiśet // YS99v_56 //",
    "GSD36ys-99_pu:114": " keśānāṃ rakṣaṇārthaṃ ca dviguṇaṃ vratam ādiśet /",
    "GSD36ys-99_pu:115": " dviguṇe tu vrate cīrṇe dviguṇaiva tu dakṣiṇā // YS99v_57 //",
    "GSD36ys-99_pu:116": " dviguṇaṃ cen na dattaṃ ca keśāṃś ca parirakṣayet /",
    "GSD36ys-99_pu:117": " pāpaṃ na kṣīyate hantur dātā ca narakaṃ vrajet // YS99v_58 //",
    "GSD36ys-99_pu:118": " aśrautasmārtavihitaṃ prāyaścittaṃ vadanti ye /",
    "GSD36ys-99_pu:119": " tān dharmavighnakartṝṃś ca rājā daṇḍena pīḍayet // YS99v_59 //",
    "GSD36ys-99_pu:120": " na cet tān pīḍayed rājā kathañcit kāmamohitaḥ /",
    "GSD36ys-99_pu:121": " tat pāpaṃ śatadhā bhūtvā tam eva parisarpati // YS99v_60 //",
    "GSD36ys-99_pu:122": " prāyaścitte tataś cīrṇe kuryād brāhmaṇabhojanam /",
    "GSD36ys-99_pu:123": " viṃśatiṃ gāvṛṣaṃ caiva dadyāt teṣāṃ ca dakṣiṇām // YS99v_61 //",
    "GSD36ys-99_pu:124": " kṛmibhir vraṇasaṃbhūtair makṣikābhiś ca pātitaiḥ /",
    "GSD36ys-99_pu:125": " kṛcchrārdhaṃ saṃprakurvīta śaktyā dadyāc ca dakṣiṇām // YS99v_62 //",
    "GSD36ys-99_pu:126": " prāyaścittaṃ ca kṛtvā vai bhojayitvā dvijottamān /",
    "GSD36ys-99_pu:127": " suvarṇam āṣakaṃ dadyāt tataḥ śuddhir vidhīyate // YS99v_63 //",
    "GSD36ys-99_pu:128": " caṇḍālaśvapacaiḥ spṛṣṭe niśi snānaṃ vidhīyate /",
    "GSD36ys-99_pu:129": " na vaset tatra rātrau tu sadyaḥ snānena śudhyati // YS99v_64 //",
    "GSD36ys-99_pu:130": " atha vased yadā rātrāv ajñānād avicakṣaṇaḥ /",
    "GSD36ys-99_pu:131": " tadā tasya tu tat pāpaṃ śatadhā parivartate // YS99v_65 //",
    "GSD36ys-99_pu:132": " udgacchanti hi nakṣatrāṇy upariṣṭāc ca ye grahāḥ /",
    "GSD36ys-99_pu:133": " saṃspṛṣṭe raśmibhis teṣām udake snānam ācaret // YS99v_66 //",
    "GSD36ys-99_pu:134": " kuḍyāntarjalavalmīka- mūṣikotkaravartmasu /",
    "GSD36ys-99_pu:135": " śmaśāne śaucaśeṣe ca na grāhyāḥ sapta mṛttikāḥ // YS99v_67 //",
    "GSD36ys-99_pu:136": " iṣṭāpūrtaṃ tu kartavyaṃ brāhmaṇena prayatnataḥ /",
    "GSD36ys-99_pu:137": " iṣṭena labhate svargaṃ pūrte mokṣaṃ samaśnute // YS99v_68 //",
    "GSD36ys-99_pu:138": " vittāpekṣaṃ bhaved iṣṭaṃ taḍāgaṃ pūrtam ucyate /",
    "GSD36ys-99_pu:139": " ārāmaś ca viśeṣeṇa devadroṇyas tathaiva ca // YS99v_69 //",
    "GSD36ys-99_pu:140": " vāpī kūpataḍāgāni devatāyatanāni ca /",
    "GSD36ys-99_pu:141": " patitāny uddhared yas tu sa pūrtaphalam aśnute // YS99v_70 //",
    "GSD36ys-99_pu:142": " śuklāyā mūtraṃ gṛhṇīyāt kṛṣṇāyā goḥ śakṛt tathā /",
    "GSD36ys-99_pu:143": " tāmrāyāś ca payo grāhyaṃ śvetāyā dadhi cocyate // YS99v_71 //",
    "GSD36ys-99_pu:144": " kapilāyā ghṛtaṃ grāhyaṃ mahāpātakanāśanam /",
    "GSD36ys-99_pu:145": " sarvatīrthe nadī toye kuśair dravyaṃ pṛthak pṛthak // YS99v_72 //",
    "GSD36ys-99_pu:146": " āhṛtya praṇavenaiva hy utthāpya praṇavena ca /",
    "GSD36ys-99_pu:147": " praṇavena samāloḍya praṇavena tu saṃpibet // YS99v_73 //",
    "GSD36ys-99_pu:148": " pālāśe madhyame parṇe bhāṇḍe tāmramaye tathā /",
    "GSD36ys-99_pu:149": " pibet puṣkaraparṇe vā tāmre vā mṛnmaye śubhe // YS99v_74 //",
    "GSD36ys-99_pu:150": " sūtake tu samutpanne dvitīye samupasthite /",
    "GSD36ys-99_pu:151": " dvitīye nāsti doṣas tu prathamenaiva śudhyati // YS99v_75 //",
    "GSD36ys-99_pu:152": " jātena śudhyate jātaṃ mṛtena mṛtakaṃ tathā /",
    "GSD36ys-99_pu:153": " garbhasaṃsravaṇe māse trīṇy ahāni vinirdiśet // YS99v_76 //",
    "GSD36ys-99_pu:154": " rātribhir māsatulyābhir garbhasrāve viśudhyati /",
    "GSD36ys-99_pu:155": " rajasy uparate sādhvī snānena strī rajasvalā // YS99v_77 //",
    "GSD36ys-99_pu:156": " svagotrād bhraśyate nārī vivāhāt saptame pade /",
    "GSD36ys-99_pu:157": " svāmigotreṇa kartavyās tasyāḥ piṇḍodakaṃ kriyāḥ // YS99v_78 //",
    "GSD36ys-99_pu:158": " dve pituḥ piṇḍadānaṃ syāt piṇḍe piṇḍe dvināmatā /",
    "GSD36ys-99_pu:159": " ṣaṇṇāṃ deyās trayaḥ piṇḍā evaṃ dātā na muhyati // YS99v_79 //",
    "GSD36ys-99_pu:160": " svena bhartrā saha śrāddhaṃ mātā bhuktvā sa daivatam /",
    "GSD36ys-99_pu:161": " pitāmahy api svenaiva svenaiva prapitāmahī // YS99v_80 //",
    "GSD36ys-99_pu:162": " varṣe varṣe tu kurvīta mātāpitros tu satkṛtim /",
    "GSD36ys-99_pu:163": " adaivaṃ bhojayec chrāddhaṃ piṇḍam ekaṃ tu nirvapet // YS99v_81 //",
    "GSD36ys-99_pu:164": " nityaṃ naimittikaṃ kāmyaṃ vṛddhiśrāddham athāparam /",
    "GSD36ys-99_pu:165": " pārvaṇaṃ ceti vijñeyaṃ śrāddhaṃ pañcavidhaṃ budhaiḥ // YS99v_82 //",
    "GSD36ys-99_pu:166": " grahoparāge saṃkrāntau parvotsavamahālaye /",
    "GSD36ys-99_pu:167": " nirvapet trīn naraḥ piṇḍān ekam eva mṛte 'hani // YS99v_83 //",
    "GSD36ys-99_pu:168": " anūḍhā na pṛthak kanyā piṇḍe gotre ca sūtake /",
    "GSD36ys-99_pu:169": " pāṇigrahaṇamantrābhyāṃ svagotrād bhraśyate tataḥ // YS99v_84 //",
    "GSD36ys-99_pu:170": " yena yena tu varṇena yā kanyā pariṇīyate /",
    "GSD36ys-99_pu:171": " tat samaṃ sūtakaṃ yāti tathā piṇḍodake 'pi ca // YS99v_85 //",
    "GSD36ys-99_pu:172": " vivāhe caiva saṃvṛtte caturthe 'hani rātriṣu /",
    "GSD36ys-99_pu:173": " ekatvaṃ sā vrajed bhartuḥ piṇḍe gotre ca sūtake // YS99v_86 //",
    "GSD36ys-99_pu:174": " prathame 'hni dvitīye vā tṛtīye vā caturthake /",
    "GSD36ys-99_pu:175": " asthi saṃcayanaṃ kāryaṃ bandhubhir hitabuddhibhiḥ // YS99v_87 //",
    "GSD36ys-99_pu:176": " caturthe pañcame caiva saptame navame tathā /",
    "GSD36ys-99_pu:177": " asthisaṃcayanaṃ proktaṃ varṇānām anupūrvaśaḥ // YS99v_88 //",
    "GSD36ys-99_pu:178": " ekādaśāhe pretasya yasya cotsṛjyate vṛṣaḥ /",
    "GSD36ys-99_pu:179": " mucyate pretalokāt sa svargaloke mahīyate // YS99v_89 //",
    "GSD36ys-99_pu:180": " gaṅgā toyeṣu yasyāsthi plavate śubhakarmaṇaḥ /",
    "GSD36ys-99_pu:181": " na tasya punar āvṛttir brahmalokāt kathañcana // YS99v_90 //",
    "GSD36ys-99_pu:182": " yāvadasthi manuṣyāṇāṃ gaṅgātoyeṣu tiṣṭhati /",
    "GSD36ys-99_pu:183": " tāvadvarṣasahasrāṇi svargaloke mahīyate // YS99v_91 //",
    "GSD36ys-99_pu:184": " nābhimātre jale sthitvā hṛdayenānucintayet /",
    "GSD36ys-99_pu:185": " āgacchantu me pitaro gṛhṇantv etāñ jalāñjalīn // YS99v_92 //",
    "GSD36ys-99_pu:186": " hastau kṛtvā susaṃyuktau pūrayitvā jalena ca /",
    "GSD36ys-99_pu:187": " gośṛṅgamāṭram uddhṛtya jalamadhye jalaṃ kṣipet // YS99v_93 //",
    "GSD36ys-99_pu:188": " ākāśe ca kṣiped vāri vāristho dakṣiṇāmukhaḥ /",
    "GSD36ys-99_pu:189": " pitṝṇāṃ sthānam ākāśaṃ dakṣiṇā dik tathaiva ca // YS99v_94 //",
    "GSD36ys-99_pu:190": " āpo devagaṇāḥ proktā āpaḥ pitṛgaṇās tathā /",
    "GSD36ys-99_pu:191": " tasmād apsu jalaṃ deyaṃ pitṝṇāṃ hitam icchatā // YS99v_95 //",
    "GSD36ys-99_pu:192": " divā sūryāṃśubhis taptaṃ rātrau nakṣatramārutaiḥ /",
    "GSD36ys-99_pu:193": " saṃdhyayor apy ubhābhyāṃ ca pavitraṃ sarvadā jalam // YS99v_96 //",
    "GSD36ys-99_pu:194": " svabhāvayuktam avyāptam amedhyena sadā śuci /",
    "GSD36ys-99_pu:195": " bhāṇḍasthaṃ dharaṇīsthaṃ vā pavitraṃ sarvadā jalam // YS99v_97 //",
    "GSD36ys-99_pu:196": " devatānāṃ pitṝṇāṃ ca jale dadyāj jalāñjalīn /",
    "GSD36ys-99_pu:197": " asaṃskṛtapramītānāṃ sthale dadyāj jalāñjalīn // YS99v_98 //",
    "GSD36ys-99_pu:198": " śrāddhe havanakāle ca dadyād ekena pāṇinā /",
    "GSD36ys-99_pu:199": " ubhābhyāṃ tarpaṇe dadyād iti dharmo vyavasthitaḥ // YS99v_99 //",
    "GSD36ys-99_pu:200": " iti yamapraṇītaṃ dharmaśāstraṃ samāptam //",
    "GSD36ys-99_pu:201": " samāpteyaṃ yamasmṛtiḥ //"
}