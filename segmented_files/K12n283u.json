{
    "K12n283u_001:0": " bhaiṣajyaguruvaidūryaprabharājasūtram |",
    "K12n283u_001:1": " oṃ namaḥ sarvajñāya |",
    "K12n283u_001:2": " namo bhagavate bhaiṣajyaguruvaidūryaprabharājāya tathāgatāya ||",
    "K12n283u_001:3": " evaṃ mayā śrutam |",
    "K12n283u_001:4": " ekasmin samaye bhagavān janapadacaryāṃ caramāṇo'nupūrveṇa yena vaiśālīṃ (lī)",
    "K12n283u_001:5": " mahānagarīṃ (rī)",
    "K12n283u_001:6": " tenānuprāpto'bhūt |",
    "K12n283u_001:7": " tatra khalu bhagavān vaiśālyāṃ viharati sma vādyasvaravṛkṣamūle mahatā bhikṣusaṃghena sārdhamaṣṭabhirbikṣusahasraiḥ ṣaṭ-triṃśadbhiśca bodhisattvasahasraiḥ sārdhaṃ rājāmātyabrāhmaṇagṛhapatisaṃhatyā devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ puraskṛto dharmaṃ deśayati sma |",
    "K12n283u_001:8": " atha khalu mañjuśrīrdharmarājaputro buddhānubhāvenotthāyāsanādekaṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-deśayatu bhagavaṃsteṣāṃ tathāgatānāṃ nāmāni,",
    "K12n283u_001:9": " teṣāṃ pūrvapraṇidhānavistaravibhaṅgam |",
    "K12n283u_001:10": " vayaṃ śrutvā sarvakarmāvaraṇāni viśodhayema paścime kāle paścime samaye saddharmapratirūpake vartamāne sattvānāmanugrahamupādāya |",
    "K12n283u_001:11": " atha bhagavān mañjuśriye kumārabhūtāya sādhukāramadāt-sādhu sādhu mañjuśrīḥ,",
    "K12n283u_001:12": " mahākāruṇikastvaṃ mañjuśrīḥ |",
    "K12n283u_001:13": " tvamaprameyāṃ karuṇāṃ janayitvā samādhesase (?)",
    "K12n283u_001:14": " nānākarmāvaraṇenāvṛtānāṃ sattvānāmarthāya hitāya sukhāya devamanuṣyāṇāṃ ca hitārthāya |",
    "K12n283u_001:15": " tena hi tvaṃ mañjuśrīḥ śṛṇu,",
    "K12n283u_001:16": " sādhu ca suṣṭhu ca manasi kuru, bhāṣiṣye |",
    "K12n283u_001:17": " evaṃ bhagavan,",
    "K12n283u_001:18": " iti mañjuśrīḥ kumārabhūto bhagavataḥ pratyaśrauṣīt |",
    "K12n283u_001:19": " bhagavāṃstasyaitadavocat -",
    "K12n283u_001:20": " asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇyatikramya vaidūryanirbhāsā nāma lokadhātuḥ |",
    "K12n283u_001:21": " tatra bhaiṣajyaguruvaidūryaprabho nāma tathāgato'rhan samyaksaṃbuddho viharati vidyācaraṇasaṃpannaḥ sugato lokavidanuttaraḥ puruṣadamyasārathiśca śāstā devānāṃ manuṣyāṇāṃ ca buddho bhagavān |",
    "K12n283u_001:22": " tasya khaku punarmañjuśrīḥ bhagavato bhaiṣajyaguruvaidūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānānyabhūvan",
    "K12n283u_001:23": " katamāni dvādaśa mahāpraṇidhānāni ?",
    "K12n283u_001:24": " prathamaṃ tasya mahāpraṇidhānamabhūtyadāhamanāgate'dhvani anuttarāṃ samyaksaṃbodhimabhisaṃbudhyeyam,",
    "K12n283u_001:25": " tadā mama śarīraprabhayā aprameyāsaṃkhyeyāparimāṇā lokadhātavo bhrājeraṃstapyeran viroceran |",
    "K12n283u_001:26": " yathā cāhaṃ dvātriṃśadbhirmahāpuruṣalakṣaṇaiḥ samanvāgataḥ,",
    "K12n283u_001:27": " aśītibhiścānuvyañjanairalaṃkṛtadehaḥ,",
    "K12n283u_001:28": " tathaiva sarvasattvā bhaveyuḥ ||",
    "K12n283u_001:29": " (dvitīyaṃ tasya mahāpraṇidhānamabhūt-yadāhamanāgate'dhvani anuttarāṃ samyaksaṃbodhimabhisaṃbudhyeyam,",
    "K12n283u_001:30": " tadā bodhiprāptasya ca me kāyaḥ anarghavaidūryamaṇiriva antarbahiratyantapariśuddho vimalaprabhāsaṃpannaḥ syāt |",
    "K12n283u_001:31": " vipulakāyastadupamena śriyā tejasā ca pratyupasthitaḥ syāt |",
    "K12n283u_001:32": " tasyāṃśujālāni raviśaśikarānatikrameyuḥ te ca ye kecit sattvā lokadhātau jātāśca,",
    "K12n283u_001:33": " ye cāpi puruṣāḥ,",
    "K12n283u_001:34": " te tamisrāyāṃ ratrāvandhakāre nānādiśaṃ gaccheyuḥ |",
    "K12n283u_001:35": " sarvadikṣu mama ābhayāṃ spṛṣṭāḥ kuśalāni ca)",
    "K12n283u_001:36": " karmāṇi kurvīran ||",
    "K12n283u_001:37": " tṛtīyaṃ tasya mahāpraṇidhānamabhūt-yadāhamanāgate------tadā bodhiprātptasya ca me ye sattvā aprameyaprajñopāyabalādhānena aparimāṇasya sattvadhātorakṣayāyopabhogāya paribhogāya syuḥ |",
    "K12n283u_001:38": " kasyaci(t) sattvasya kenacid vaikalyaṃ na syāt ||",
    "K12n283u_001:39": " caturthaṃ tasya mahāpraṇidhānamabhūt-yadāhamanāgate --- tadā bodhiprāpto'haṃ ye kumārgapratipannāḥ sattvāḥ śrāvakamārgapratipannāḥ pratyekabuddhamārgapratipannāśca,",
    "K12n283u_001:40": " te sattvā anuttare bodhimārge mahāyāne niyojayeran ||",
    "K12n283u_001:41": " pañcamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā mama śāsane brahmacaryaṃ careyuḥ,",
    "K12n283u_001:42": " te sarve akhaṇḍaśīlāḥ syuḥ susaṃvṛtāḥ |",
    "K12n283u_001:43": " mā ca kasyaci(t)",
    "K12n283u_001:44": " śīlavipannasya mama nāmadheyaṃ śrutvā kvacid durgatigamanaṃ syāt ||",
    "K12n283u_001:45": " ṣaṣṭhaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā hīnakāyā vikalendriyā durvarṇā jaḍaiḍamūkā laṃgāḥ kubjāḥ śvitrāḥ kuṇḍā andhā badhirā unmattā ye cānye śarīrasthavyādhayaḥ,",
    "K12n283u_001:46": " te mama nāmadheyaṃ śrutvā sarve sakalendriyāḥ suparipūrṇagātrā bhaveyuḥ ||",
    "K12n283u_001:47": " saptamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye nānāvyādhiparipīḍitāḥ sattvā atrāṇā aśaraṇā bhaiṣajyopakaraṇavirahitā anāthā daridrā duḥkhitāḥ, sace(t)",
    "K12n283u_001:48": " teṣāṃ mama nāmadheyaṃ karṇapuṭe nipatet,",
    "K12n283u_001:49": " teṣāṃ sarvavyādhayaḥ praśameyuḥ,",
    "K12n283u_001:50": " nīrogāśca nirupadravāśca te syuryāva bodhiparyavasānam ||",
    "K12n283u_001:51": " aṣṭamaṃ tasya mahāpraṇidhānamabhūt-yadāhamanāgate --- tadā yaḥ kaścinmātṛgrāmo nānāśtrīdoṣaśataiḥ saṃlkiṣṭaṃ strībhāvaṃ vijugupsitaṃ mātṛgrāmayoniṃ ca parimoktukāmo mama nāmadheyaṃ dhārayet,",
    "K12n283u_001:52": " tasya mātṛgrāmasya na strībhāvo bhavet yāva bodhiparyavasānam ||",
    "K12n283u_001:53": " navamaṃ tasya mahāpraṇidhānamabhūt-yadāhamanāgate --- tadā bodhiprāpte'haṃ sarvasattvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo vinivartya samyagdṛṣṭau niyojya ānupūrvyeṇa bodhisattvacārikāṃ saṃdarśayeyam ||",
    "K12n283u_001:54": " daśamaṃ tasya mahāpraṇidhānamabhūta--yadāhamanāgate--- tadā bodhiprāptasya ca me ye kecit sattvā rājādhibhayabhītāḥ,",
    "K12n283u_001:55": " ye vā bandhanabaddhāvaruddhāḥ vadhārhā anekamāyābhirupadrutā vimānitāśca kāyikavācikacaitasikaduḥkhairabhyāhatāḥ,",
    "K12n283u_001:56": " te mama nāmadheyasya śravaṇena madīyena puṇyānubhāvena ca sarvabhayopadravebhyaḥ parimucyeran ||",
    "K12n283u_001:57": " ekādaśamaṃ tasya mahāpraṇidhānamabhūta-yadāhamanāgate --- tadā bodhiprāptasya ca me ye sattvāḥ kṣudhāgninā prajvalitāḥ āhārapānaparyeṣṭyabhiyuktāḥ tannidānaṃ pāpaṃ kurvanti, sace(t)",
    "K12n283u_001:58": " te mam nāmadheyaṃ dhārayeyuḥ,",
    "K12n283u_001:59": " ahaṃ teṣāṃ varṇagandharasopetena āhāreṇa śarīraṃ saṃtarpayeyam ||",
    "K12n283u_001:60": " dvādaśamaṃ tasya mahāpraṇidhānamabhūt-yadāhamanāgate--- tadā bodhiprāptasya ca me ye kecit sattvā vasanavirahitā daridrāḥ śītoṣṇadaṃśamaśakrairupadrutā rātriṃdivaṃ duḥkhamanubhavanti, sace(t)",
    "K12n283u_001:61": " te mama nāmadheyeṃ dhārayeyuḥ,",
    "K12n283u_001:62": " ahaṃ teṣāṃ ca vastraparibhogamupasaṃhareyam,",
    "K12n283u_001:63": " nānāraṅgai raktāṃśca kāmānupanāmayeyam,",
    "K12n283u_001:64": " vividhaiśca ratnābharaṇagandhamālyavilepanavādyatūryatālāvacaraiḥ sarvasattvānāṃ sarvābhiprāyān paripūrayeyam ||",
    "K12n283u_001:65": " imāni dvādaśa mahāpraṇidhānāni mañjuśrīḥ bhagavān bhaiṣajyaguruvaidūryaprabhastathāgato'rhan samyaksaṃbuddhaḥ pūrvaṃ bodhicārikāṃ caran kṛtavān",
    "K12n283u_001:66": " tasya khalu punarmañjuśrīḥ bhagavato bhaiṣajyaguruvaidūryaprabhasya tathāgatasya yat praṇidhānaṃ yacca buddhakṣetraguṇavyūhaṃ tanna śakyaṃ kalpena vā kalpāvaśeṣeṇa vā kṣapayitum |",
    "K12n283u_001:67": " suviśuddhaṃ tad buddhakṣetraṃ vyapagataśilāśarkarakaṭhalyamapagatakāmadoṣamapagatāpāyaduḥkhaśabdamapagatamātṛgrāmam |",
    "K12n283u_001:68": " vaidūryamayī ca sā mahāpṛthivī kuḍyaprākāraprāsādatoraṇagavākṣajālaniryūhasaptaratnamayī,",
    "K12n283u_001:69": " yadṛśī sukhāvatī lokadhātustādṛśī |",
    "K12n283u_001:70": " tatra vaidūryanirbhāsāyāṃ lokadhātau dvau bodhisattvau mahāsattvau teṣāmaprameyāṇāmasaṃkhyeyānāṃ bodhisattvānāṃ mahāsattvānāṃ pramukhau,",
    "K12n283u_001:71": " ekakaḥ sūryavairocano nāma,",
    "K12n283u_001:72": " dvitīyaścandravairocanaḥ,",
    "K12n283u_001:73": " yau tasya bhagavato bhaiṣajyaguruvaidūryaprabhasya tathāgatasya saddharmakośaṃ dhārayataḥ |",
    "K12n283u_001:74": " tasmāt tarhi mañjuśrīḥ śrāddhena kulaputreṇa vā kuladuhitrā vā tatra buddhakṣetropapattaye praṇidhānaṃ karaṇīyam ||",
    "K12n283u_001:75": " punaraparaṃ bhagavān mañjuśriyaṃ kumārabhūtamāmantrayate sma-santi mañjuśrīḥ pṛthagjanāḥ sattvāḥ,",
    "K12n283u_001:76": " ye na jānanti kuśalākuśalaṃ karma |",
    "K12n283u_001:77": " te lobhābhibhūtā ajānanto dānaṃ dānasya ca mahāvipākam,",
    "K12n283u_001:78": " bālāgramūrkhāḥ śraddhendriyavikalā dhanasaṃcayakṣaṇābhiyuktāḥ |",
    "K12n283u_001:79": " na ca dānasaṃvibhāge teṣāṃ cittaṃ kramate |",
    "K12n283u_001:80": " dānakāle upasthite svaśarīramaṃsacchedane iva vā manaso (duḥkhaṃ) bhavati |",
    "K12n283u_001:81": " aneke ca sattvāḥ ye svayameva na paribhuñjanti,",
    "K12n283u_001:82": " prāgeva mātāpitṛbhāryāduhitṝṇāṃ dāsyanti,",
    "K12n283u_001:83": " prāgeva dāsadāsīkarmakarāṇām,",
    "K12n283u_001:84": " prāgevānyeṣāṃ yācakānām,",
    "K12n283u_001:85": " te tādṛśāḥ sattvā itaścyutvā pretaloke upapatsyante tiryagyonau vā |",
    "K12n283u_001:86": " yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaidūryaprabhasya tathāgatasya nāmadheyam,",
    "K12n283u_001:87": " tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma su(saṃ?)",
    "K12n283u_001:88": " mukhībhaviṣyati |",
    "K12n283u_001:89": " saha smaraṇamātreṇa ataścyutvā punarapi manuṣyaloke upapatsyante,",
    "K12n283u_001:90": " jātismarāśca bhaviṣyanti |",
    "K12n283u_001:91": " te te durgatibhayabhītā na bhūyaḥ kāmaguṇebhirarthikā bhaviṣyanti,",
    "K12n283u_001:92": " dānābhiratāśca bhaviṣyanti dānasya ca varṇavādinaḥ |",
    "K12n283u_001:93": " sarvamapi parityāgenānupūrveṇa karacaraṇaśīrṣanayanaṃ ca māṃsaśoṇitaṃ (ca)",
    "K12n283u_001:94": " yācakānāmanupradāsyanti,",
    "K12n283u_001:95": " prāgeva anyaṃ dhanaskandham ||",
    "K12n283u_001:96": " punaraparaṃ mañjuśrīḥ santi sattvāḥ ye tathāgatānuddiśya śikṣāpadāni dhārayanti,",
    "K12n283u_001:97": " te śīlavipattimāpadyante,",
    "K12n283u_001:98": " dṛṣṭivipattimācāravipattiṃ vā kadācidāpadyante |",
    "K12n283u_001:99": " śīlavipannā ye punaḥ śīlavanto bhavanti,",
    "K12n283u_001:100": " śīlaṃ rakṣanti,",
    "K12n283u_001:101": " na punarbahuśrutaṃ paryeṣyanti,",
    "K12n283u_001:102": " na ca tathāgatabhāṣitānāṃ gambhīramarthamājānanti |",
    "K12n283u_001:103": " ye ca punarbuhuśrutāḥ,",
    "K12n283u_001:104": " te ādhimānikā bhaviṣyanti mānastabdhāḥ,",
    "K12n283u_001:105": " pareṣāmīrṣyāparāyaṇāḥ saddharmamavamanyante pratikṣipanti |",
    "K12n283u_001:106": " mārapakṣikāste tādṛśā mohapuruṣāḥ svayaṃ kumārgapratipannāḥ |",
    "K12n283u_001:107": " anyāni cānekāni sattvakoṭiniyutaśatasahasrāṇi mahāprapāte prapātayanti |",
    "K12n283u_001:108": " teṣāmevaṃrūpāṇāṃ sattvānāṃ bhūyiṣṭhena narakavāsagatirbhaviṣyati |",
    "K12n283u_001:109": " tatra yaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyanti,",
    "K12n283u_001:110": " teṣāṃ tatra narake sthitānāṃ buddhānubhāvena tasya tathāgatasya nāmadheyaṃ sumukhībhaviṣyati |",
    "K12n283u_001:111": " te tataścyutvā punarapi manuṣyaloke upapatsyante samyagdṛṣṭisaṃpannā vīryavantaḥ kalyāṇāśayāḥ |",
    "K12n283u_001:112": " te gṛhānutsṛjya tathāgataśāsane pravrajitvā ānupūrveṇa bodhisattvacārikāṃ paripūrayiṣyanti ||",
    "K12n283u_001:113": " punaraparaṃ mañjuśrīḥ santi sattvāḥ ye ātmano varṇaṃ bhāṣante matsariṇaḥ,",
    "K12n283u_001:114": " pareṣāmavarṇamuccārayanti |",
    "K12n283u_001:115": " ātmotkarṣakaparapaṃsakāḥ sattvāḥ parasparasatkṛtvāḥ tryapāyeṣu bahūni varṣasahasrāṇi duḥkhamanubhaviṣyanti |",
    "K12n283u_001:116": " te anekavarṣasahasrāṇāmatyayena tataścyutvā gavāśvoṣṭragardabhādiṣu tiryagyoniṣu upapadyante |",
    "K12n283u_001:117": " kaśādaṇḍaprahāreṇa tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gacchanti |",
    "K12n283u_001:118": " yadi kadācit manuṣyajanmapratilābhaṃ pratilapsyante,",
    "K12n283u_001:119": " te nityakālaṃ nīcakuleṣu upapatsyante,",
    "K12n283u_001:120": " dāsatve ca paravaśagatā bhaviṣyanti |",
    "K12n283u_001:121": " yaiḥ pūrvaṃ manuṣyabhūtaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12n283u_001:122": " te tena kuśalamūlena sarvaduḥkhebhyaḥ parimokṣyante,",
    "K12n283u_001:123": " tīkṣṇendriyāśca bhaviṣyanti paṇḍitā vyaktā meghāvinaśca |",
    "K12n283u_001:124": " kuśalaparyeṣṭyabhiyuktā nityaṃ ca kalyāṇamitrasamavadhānaṃ lapsyante,",
    "K12n283u_001:125": " mārapāśamucchidya avidyāṇḍakośaṃ bhindanti,",
    "K12n283u_001:126": " kleśanadīmucchoṣayanti,",
    "K12n283u_001:127": " jātijarāvyādhimaraṇabhayaśokaparidevaduḥkhadaurmanasyopāyāsebhyaḥ parimucyanti ||",
    "K12n283u_001:128": " punaraparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādān kārāpayanti |",
    "K12n283u_001:129": " te parasparaṃ vigrahacittāḥ sattvā nānāvidhamakuśalamabhisaṃskurvanti kāyena vācā manasā,",
    "K12n283u_001:130": " anyonyamahitakāmā nityaṃ parasparamanarthāya parākrāmanti |",
    "K12n283u_001:131": " te ca vanadevatāmāvāhayanti vṛkṣadevatāṃ giridevatāṃ ca |",
    "K12n283u_001:132": " śmaśāneṣu pṛthag bhūtānāvāhayanti |",
    "K12n283u_001:133": " tiryagyonigatāṃśca prāṇino jīvitād vyavaropayanti |",
    "K12n283u_001:134": " māṃsarudhirabhakṣān yakṣarākṣasān pūjayanti |",
    "K12n283u_001:135": " tasya śatrornāma vā śarīrapratimāṃ vā kṛtvā tatra ghoravidyāṃ sādhayanti kākhordavetālānuprayogeṇa jīvitāntarāyaṃ vā śarīravināśaṃ vā kartukāmāḥ",
    "K12n283u_001:136": " yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12n283u_001:137": " teṣāṃ na śakyaṃ kenāntarāyaṃ kartum |",
    "K12n283u_001:138": " sarve ca te parasparaṃ maitracittā hitacittā avyāpannacittāśca viharanti svakasvakena parigraheṇa saṃtuṣṭāḥ ||",
    "K12n283u_001:139": " punaraparaṃ mañjuśrīḥ etāścatasraḥ parṣado bhikṣubhikṣuṇyupāsakopāsikāḥ,",
    "K12n283u_001:140": " ye cānye śrāddhāḥ kulaputrā vā kuladuhitaro vā āryāṣṭāṅgaiḥ samanvāgatā upavāsamupavasanti,",
    "K12n283u_001:141": " ekavārṣikaṃ vā traimāsikaṃ vā śikṣāpadaṃ dhārayiṣyanti,",
    "K12n283u_001:142": " yeṣāmevaṃpraṇidhānamevamabhiprāyam-anena vayaṃ kuśalamūlena paścimāyāṃ diśi sukhāvatyāṃ lokadhātau upapadyema yatrāmitāyustathāgataḥ |",
    "K12n283u_001:143": " yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12n283u_001:144": " teṣāṃ maraṇakālasamaye aṣṭau bodhisattvā ṛddhyāgatā upadarśayanti,",
    "K12n283u_001:145": " te tatra nānāraṅgeṣu padmeṣūpapādukāḥ prādurbhaviṣyanti |",
    "K12n283u_001:146": " kecid punardevaloke upapadyante |",
    "K12n283u_001:147": " teṣāṃ tatropapannānāṃ pūrvakaṃ kuśalamūlaṃ na kṣīyate,",
    "K12n283u_001:148": " na ca durgatigamanaṃ bhaviṣyati |",
    "K12n283u_001:149": " te tataścyutvā iha manuṣyaloke upapatsyante |",
    "K12n283u_001:150": " rājāno bhaviṣyanti caturdvīpeśvarāścakravartinaḥ |",
    "K12n283u_001:151": " te anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti |",
    "K12n283u_001:152": " apare punaḥ kṣatriyamahāśālakuleṣu brāhmaṇamahāśālakuleṣu prabhūtadhanadhānyakośakoṣṭhāgārasamṛddheṣu ca kuleṣu upapatsyante |",
    "K12n283u_001:153": " te rūpasaṃpannāśca bhaviṣyanti,",
    "K12n283u_001:154": " eśvaryasaṃpannāśca bhaviṣyanti,",
    "K12n283u_001:155": " parivārasaṃpannāśca bhaviṣyanti |",
    "K12n283u_001:156": " yaśca mātṛgrāmaḥ tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutvā ca udgrahīṣyati,",
    "K12n283u_001:157": " tasya sa eva paścimaḥ strībhāvaḥ pratikāṅkṣitavyaḥ ||",
    "K12n283u_001:158": " atha khalu mañjuśrīḥ kumārabhūto bhagavantametadavocat-ahaṃ bhagavan paścime kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato bhaiṣajyaguruvaidūryaprabhasya tathāgatasya nāmadheyaṃ śrāvayiṣyāmi,",
    "K12n283u_001:159": " antaśaḥ svapnāntaramapi buddhanāmakaṃ karṇapuṭeṣu upasaṃhārayiṣyāmi |",
    "K12n283u_001:160": " ye idaṃ sūtraratnaṃ dhārayiṣyanti vācayiṣyanti deśayiṣyanti paryavāpsyanti,",
    "K12n283u_001:161": " parebhyo vistareṇa saṃprakāśayiṣyanti,",
    "K12n283u_001:162": " likhiṣyanti likhāpayiṣyanti,",
    "K12n283u_001:163": " pustakagataṃ vā kṛtvā satkariṣyanti nānāpuṣpadhūpagandhamālyavilepanachatradhvajapatākābhiḥ,",
    "K12n283u_001:164": " tat pañcaraṅgikavastraiḥ pariveṣṭya śucau pradeśe sthāpayitavyam |",
    "K12n283u_001:165": " yatraiva idaṃ sūtrāntaṃ sthāpitaṃ bhavati,",
    "K12n283u_001:166": " tatra catvāro mahārājānaḥ saparivārāḥ,",
    "K12n283u_001:167": " anyāni ca anekāni ca devakoṭiniyutaśatasahasrāṇi upasaṃkramiṣyanti |",
    "K12n283u_001:168": " tatredaṃ sūtraṃ pracariṣyati |",
    "K12n283u_001:169": " te ca bhagavan idaṃ sūtraratnaṃ prakāśayiṣyanti |",
    "K12n283u_001:170": " tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistaravibhāgaṃ ca tasya tathāgatasya nāmadheyaṃ dhārayiṣyanti,",
    "K12n283u_001:171": " teṣāṃ nākālamaraṇaṃ bhaviṣyati |",
    "K12n283u_001:172": " na teṣāṃ kenacit śakyamojo'pahartum,",
    "K12n283u_001:173": " hṛtaṃ vā ojaḥ punarapi pratisaṃharati |",
    "K12n283u_001:174": " bhagavānāha- etametad mañjuśrīḥ,",
    "K12n283u_001:175": " evametat,",
    "K12n283u_001:176": " yathā vadasi |",
    "K12n283u_001:177": " yaśca mañjuśrīḥ śrāddhaḥ kulaputro vā kuladuhitā vā tasya tathāgatasya pūjāṃ kartukāmaḥ,",
    "K12n283u_001:178": " tena tasya tathāgatasya pratimā kārāpayitavyā,",
    "K12n283u_001:179": " sapta rātriṃdivamāryāṣṭāṅgamārgasamanvāgatena upavāsamupavasitavyam |",
    "K12n283u_001:180": " śucinā śucimāhāraṃ kṛtvā śucau pradeśe (nānāpuṣpāṇi saṃstārya nānāgandhapradhūpite nānāvastracchatradhvajapatākāsamalaṃkṛte tasmin pṛthivīpradeśe susnātagātreṇa śucivimalavasanadhāriṇā nirmalacittena akaluṣacittena avyāpādacittena sarvasattveṣu maitracittena (upekṣācittena)",
    "K12n283u_001:181": " sarvasattvānāmantike samacittena bhavitavyam |",
    "K12n283u_001:182": " nānātūryasaṃgītipravāditena sā tathāgatapratimā pradakṣiṇīkartavyā tasya tathāgatasya pūrṇapraṇidhānāni manasi kartavyāni |",
    "K12n283u_001:183": " idaṃ sūtraṃ pravartayitavyam |",
    "K12n283u_001:184": " yaṃ cetayati,",
    "K12n283u_001:185": " yaṃ prārthayati,",
    "K12n283u_001:186": " taṃ sarvābhiprāyaṃ paripūrayati |",
    "K12n283u_001:187": " yadi dirghamāyuḥ kāmayate,",
    "K12n283u_001:188": " dirghāyuṣko bhavati |",
    "K12n283u_001:189": " yadi bhogaṃ prārthayate,",
    "K12n283u_001:190": " bhogasamṛddho bhavati |",
    "K12n283u_001:191": " yadi aiśvaryamabhiprārthayate,",
    "K12n283u_001:192": " tadalpakṛcchreṇa prāpnoti |",
    "K12n283u_001:193": " yadi putrābhilāṣī bhavati,",
    "K12n283u_001:194": " putraṃ pratilabhate |",
    "K12n283u_001:195": " ye iha pāpakaṃ svapnaṃ paśyanti,",
    "K12n283u_001:196": " yatra vāyasaḥ sthito bhavati durnimittaṃ vā,",
    "K12n283u_001:197": " yatra amaṅgalaśataṃ vā sthitaṃ bhavati,",
    "K12n283u_001:198": " taistasya bhagavato bhaiṣajyaguruvaidūryaprabhasya tathāgatasya pūjā kartavyā |",
    "K12n283u_001:199": " sarvaduḥsvapnadurnimittāmāṅgalyāśca bhāvāḥ praśamiṣyanti |",
    "K12n283u_001:200": " yeṣāmagryudakaviṣaśasrapratāpacaṇḍahastisiṃhavyāghraṛkṣatarakṣudvīpikāśīviṣavṛścikaśatapadadaṃśamaśakādibhayaṃ bhavati,",
    "K12n283u_001:201": " taistasya tathāgatasya pūjā kartavyā |",
    "K12n283u_001:202": " te sarvabhayebhyaḥ parimokṣyante |",
    "K12n283u_001:203": " yeṣāṃ corabhayaṃ taskarabhayam,",
    "K12n283u_001:204": " taistasya tathāgatasya pūjā kartavyā ||",
    "K12n283u_001:205": " punaraparaṃ mañjuśrīḥ ye śrāddhāḥ kulaputrā va kuladuhitaro vā ye yāvajjīvaṃ triśaraṇamupagṛhṇanti,",
    "K12n283u_001:206": " ananyadevatāśca bhavanti,",
    "K12n283u_001:207": " ye pañca śikṣāpadāni dhārayanti,",
    "K12n283u_001:208": " ye ca bodhisattvasaṃvaraṃ caturvaraśikṣāpadaśataṃ dhārayanti,",
    "K12n283u_001:209": " ye punarapiraṃ niṣkrāntagṛhavāsā bhikṣavaḥ,",
    "K12n283u_001:210": " pañcādhike dve śikṣāpadaśate dhārayanti,",
    "K12n283u_001:211": " yā bhikṣuṇyaḥ pañcaśataśikṣāpadāni dhārayanti,",
    "K12n283u_001:212": " ye ca yathāparigṛhītācchisāsaṃvarādanyatarācchikṣāpadāt bhraṣṭā bhavanti saced durgatibhayabhītāḥ,",
    "K12n283u_001:213": " tasya bhagavato bhaiṣajyaguruvaidūryaprabhasya tathāgatasya nāmadheyaṃ dhārayeyuḥ,",
    "K12n283u_001:214": " na bhūyasteṣāṃ tryapāyagamanaduḥkhaṃ pratikāṅkṣitavyam |",
    "K12n283u_001:215": " yaśca mātṛgrāmaḥ prasavanakāle tīvrāṃ duḥkhāṃ kharāṃ kaṭukāṃ vedanāṃ vedayati,",
    "K12n283u_001:216": " yā tasya bhagavato bhaiṣajyaguruvaidūryaprabhasya tathāgatasya nāmadheyamanusmaret,",
    "K12n283u_001:217": " pūjāṃ ca kuryāt,",
    "K12n283u_001:218": " sā sukhaṃ ca prasūyate,",
    "K12n283u_001:219": " sarvāṅgaparipūrṇaṃ putraṃ (ca)",
    "K12n283u_001:220": " janayiṣyati abhirūpaḥ prāsādiko darśanīyastīkṣṇendriyo buddhimān |",
    "K12n283u_001:221": " sa ārogyasvalpābādho bhaviṣyati,",
    "K12n283u_001:222": " na ca śakyate amanuṣyaistasya ojo'pahartum ||",
    "K12n283u_001:223": " atha khalu bhagavānāyuṣmantamānandamāmantrayate sma-śraddadhāsi tvamānanda pattīyasi yadahaṃ tasya bhagavato bhaiṣajyaguruvaidūryaprabhasya tathāgatasyārhataḥ samyaksaṃbuddhasya guṇān varṇayiṣyāmi ?",
    "K12n283u_001:224": " athavā te kāṅkṣā vā vimatirvā vicikitsā vā atra gambhīre buddhagocare ?",
    "K12n283u_001:225": " athāyuṣmānānando bhagavantametadavocat-na me bhadanta bhagavan atra kāṅkṣā vā vimatirvā vicikitsā vā tathāgatabhāṣiteṣu sūtrānteṣu |",
    "K12n283u_001:226": " tat kasya hetoḥ ?",
    "K12n283u_001:227": " nāsti tathāgatānāmapariśuddhakāyavāṅbhanaḥsamudācāratā |",
    "K12n283u_001:228": " imau bhagavan candrasūryau evaṃ maharddhikau evaṃ mahānubhāvau pṛthivyāṃ prapatetām,",
    "K12n283u_001:229": " sa sumerurvā parvatarājaḥ sthānāccalet,",
    "K12n283u_001:230": " na tu buddhānāṃ vacanamanyathā bhavet |",
    "K12n283u_001:231": " kiṃ tu bhadanta santi sattvāḥ śraddhendriyavikalāḥ |",
    "K12n283u_001:232": " idaṃ buddhagocaraṃ śrutvāṃ evaṃ vakṣyantikathametannāmadheyasmaraṇamātreṇa tasya tathāgatasya tāvanto guṇānuśaṃsā bhavanti ?",
    "K12n283u_001:233": " te na śraddadhanti na pattīyanti,",
    "K12n283u_001:234": " pratikṣipanti |",
    "K12n283u_001:235": " teṣāṃ dīrgharātramanarthāya na hitāya na sukhāya vinipātāy bhaviṣyati |",
    "K12n283u_001:236": " bhagavānāha-asthānamānanda anavakāśaḥ,",
    "K12n283u_001:237": " yena tasya tathāgatasya nāmadheyaṃ śrutam,",
    "K12n283u_001:238": " tasya sattvasya durgatyapāyagamanaṃ bhavet,",
    "K12n283u_001:239": " nedaṃ sthānaṃ vidyate |",
    "K12n283u_001:240": " duḥśraddhānīyaṃ ca ānanda buddhānāṃ buddhagocaram |",
    "K12n283u_001:241": " yat tvamānanda śraddadhāsi pattīyasi,",
    "K12n283u_001:242": " tathāgatasyaiṣonubhāvo draṣṭavyaḥ |",
    "K12n283u_001:243": " abhūmiratra sarvaśrāvakapratyekabuddhānāṃ sthāpayitvā ekajātipratibaddhān bodhisattvān mahāsattvāniti |",
    "K12n283u_001:244": " durlabhaḥ ānanda manuṣyapratilābhaḥ,",
    "K12n283u_001:245": " durlabhaṃ triratne śraddhāgauravam,",
    "K12n283u_001:246": " sudurlabhaṃ tathāgatasya nāmadheyaśravaṇam |",
    "K12n283u_001:247": " tasya bhagavatastathāgatasya bhaiṣajyaguruvaidūryaprabhasya ānanda bodhisattvacaryāma(ryā a)",
    "K12n283u_001:248": " pramāṇam, upāyakauśalyamapyapramāṇam,",
    "K12n283u_001:249": " apramāṇaṃ cāsya praṇidhānaviśeṣavistaram |",
    "K12n283u_001:250": " ākāṅkṣamāṇo'haṃ tasya tathāgatasya kalpaṃ vā kalpāvaśeṣaṃ vā bodhisattvacārikāyāṃ vistaravibhaṅgaṃ nirdiśeyam |",
    "K12n283u_001:251": " kṣīyeta ānanda alpam,",
    "K12n283u_001:252": " na tveva śakyaṃ tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistarāntamadhigantum ||",
    "K12n283u_001:253": " tena khalu punaḥ samayena tasyāmeva parṣadi trāṇamukto nāma bodhisattvo mahāsattvaḥ saṃnipatito'bhūt saṃniṣaṇṇaḥ |",
    "K12n283u_001:254": " utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-bhaviṣyanti bhadanta bhagavan sattvāḥ paścime kāle paścime samaye nānāvyādhiparipīḍitā dīrghavyādhinā (kṣīṇagātrāḥ)",
    "K12n283u_001:255": " kṣuttarṣābhyāṃ śuṣkakaṇṭhoṣṭhā maraṇābhimukhā rorudyamānebhirmitrajñātisālohitaiḥ parivāritā andhakārāṃ diśaṃ paśyanto yamapuruṣairākarṣyamāṇāśca",
    "K12n283u_001:256": " tasya kalevare mañcaśayite vijñānaṃ yamasya dharmarājasyāgratāmupanīyate |",
    "K12n283u_001:257": " yacca tasya sattvasya sahajānubaddhameva yatkiṃcit tena puruṣeṇa kuśalamakuśalaṃ vā kṛtaṃ bhavati,",
    "K12n283u_001:258": " tat sarvaṃ sulikhitaṃ kṛtvā yamasya dharmarājasya upanāmyate |",
    "K12n283u_001:259": " tadā yamo'pi dharmarājastaṃ pṛcchati,",
    "K12n283u_001:260": " gaṇayati yathākṛtaṃ cāsya kuśalamakuśalaṃ vā tathājñāmājñāpayati |",
    "K12n283u_001:261": " tatra ye te mitrajñātisālohitāstasyāturasyārthāya taṃ bhagavantaṃ bhaiṣajyaguruvaidūryaprabhaṃ tathāgataṃ śaraṇaṃ gaccheyuḥ,",
    "K12n283u_001:262": " tasya ca tathāgatasya pūjāṃ kuryuḥ,",
    "K12n283u_001:263": " sthānametadvidyate yat tasya tadvijñānaṃ punarapi pratinivarteta,",
    "K12n283u_001:264": " svapnāntaragata ivātmānaṃ saṃjānīte |",
    "K12n283u_001:265": " yadi vā saptame divase yadi vā (ekaviṃśatime)",
    "K12n283u_001:266": " divase yadi vā pañcatriṃśatime divase yadi vā ekonapañcāśatime divase tasya vijñānaṃ punarapi nivarteta,",
    "K12n283u_001:267": " smṛtimupalabheta |",
    "K12n283u_001:268": " tasya kuśalamakuśalaṃ vā karmavipākaṃ svayameva pratyakṣaṃ bhavati |",
    "K12n283u_001:269": " jñātvā sa jīvitahetau na kadāpi pāpamakuśalaṃ karma kariṣyati |",
    "K12n283u_001:270": " tasmācchrāddhena kulaputreṇa vā kuladuhitā vā tasya bhagavato bhaiṣajyaguruvaidūryaprabhasya tathāgatasya pūjā kartavyā ||",
    "K12n283u_001:271": " athāyuṣmānānandastrāṇamuktaṃ nāma bodhisattvametadavocat-kathaṃ kulaputra tasya bhagavato bhaiṣajyaguruvaidūryaprabhasya pūjā kartavyā ?",
    "K12n283u_001:272": " trāṇamukto bodhisattva āha-ye bhadanta ānanda mahato vyādhitaḥ parimocitukāmāḥ,",
    "K12n283u_001:273": " taistasyāturasyārthāya sapta divasāni āryāṣṭāṅgasamanvāgatamupavāsamupavasitavyam,",
    "K12n283u_001:274": " bhikṣusaṃghasya ca āhārapānaiḥ sarvopakaraṇairyathāśakti pūjopasthānaṃ kartavyam |",
    "K12n283u_001:275": " bhagavato bhaiṣajyaguruvaidūryaprabhasya nāmadheyaṃ triṣkṛtvā rātryāṃ triṣkṛtvā divase manasi kartavyam |",
    "K12n283u_001:276": " navacatvāriṃśadvāre idaṃ sūtramuccārayitavyam |",
    "K12n283u_001:277": " ekonapañcāśad dīpāḥ prajvālayitavyāḥ |",
    "K12n283u_001:278": " sapta pratimāḥ kartavyā |",
    "K12n283u_001:279": " ekaikayā pratimayā sapta sapta dīpāḥ prajvālayitavyāḥ |",
    "K12n283u_001:280": " ekaiko dīpaḥ śakaṭacakrapramāṇaḥ kartavyaḥ |",
    "K12n283u_001:281": " yadi ekonacatvāriṃśatime divase āloko na kṣīyate,",
    "K12n283u_001:282": " veditavyaṃ sarvasaṃpaditi |",
    "K12n283u_001:283": " pañcaraṅgikāḥ patākāḥ ekonapañcāśadadhikāḥ kartavyāḥ ||",
    "K12n283u_001:284": " punaraparaṃ bhadanta ānanda yeṣāṃ rājñāṃ kṣatriyāṇāṃ mūrdhābhiṣiktānāmupadravā vā upasargā vā pratyupasthitā bhaveyuḥ,",
    "K12n283u_001:285": " vyādhipīḍā vā svacakrapīḍā vā paracakrapīḍā vā nakṣatrapīḍā vā candragrahasūryagrahapīḍā vā akālavātavṛṣṭipīḍā vā avagrahapīḍā vā samutthitā,",
    "K12n283u_001:286": " amāṅgalyā vā saṃkrāmakavyādhirvā vipad vā samupasthitā,",
    "K12n283u_001:287": " tena rājñā kṣatriyeṇa mūrdhābhiṣiktena sarvasattveṣu maitracittena bhavitavyam,",
    "K12n283u_001:288": " bandhanagatāśca sattvā mocayitavyāḥ |",
    "K12n283u_001:289": " tasya ca bhagavato bhaiṣajyaguruvaidūryaprabhasya tathāgatasya yathāpūrvoktapūjā karaṇīyā |",
    "K12n283u_001:290": " tadā tasya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistareṇa tatra viṣaye kṣemaṃ bhaviṣyati subhikṣam |",
    "K12n283u_001:291": " kālena vātavṛṣṭiśasyasaṃpado bhaviṣyanti,",
    "K12n283u_001:292": " sarve ca viṣayanivāsinaḥ sattvā ārogāḥ sukhitāḥ pramodyabahulāḥ |",
    "K12n283u_001:293": " na ca tatra viṣaye duṣṭayakṣarākṣasabhūtapiśācāḥ sattvānāṃ viheṭhayanti |",
    "K12n283u_001:294": " sarvadurnimittāni ca na paśyanti |",
    "K12n283u_001:295": " tasya ca rājñaḥ kṣatriyasya mūrdhābhiṣiktasya āyurvarṇabalārogyaiśvaryābhivṛddhirbhaviṣyati |",
    "K12n283u_001:296": " athāyuṣmānānandastrāṇamuktaṃ bodhisattvamevamavocat-kathaṃ kulaputra parikṣīṇāyuḥ punarevābhivivardhate ?",
    "K12n283u_001:297": " trāṇamukto bodhisattva āha-nanu tvayā bhadanta ānanda tathāgatasyāntikācchrutam-santi akālamaraṇāni |",
    "K12n283u_001:298": " teṣāṃ pratikṣepeṇa mantrauṣadhiprayogā upadiṣṭāḥ |",
    "K12n283u_001:299": " santi sattvā vyādhitāḥ |",
    "K12n283u_001:300": " na ca guruko vyādhiḥ bhaiṣajyopasthāpakavirahitaḥ |",
    "K12n283u_001:301": " yadi vā vaidyā (bhaiṣajyaṃ) kurvanti |",
    "K12n283u_001:302": " idaṃ prathāmamakālamaraṇam |",
    "K12n283u_001:303": " dvitīyamakālamaraṇaṃ yasya rājadaṇḍena kālakriyā |",
    "K12n283u_001:304": " tṛtīyamakālamaraṇaṃ ye'tīva pramattāḥ pramādavihāriṇaḥ,",
    "K12n283u_001:305": " teṣāṃ manuṣyā ojo'paharanti |",
    "K12n283u_001:306": " caturthamakālamaraṇaṃ ye agnidāhena kālaṃ kurvanti |",
    "K12n283u_001:307": " pañcamaṃ cākālamaraṇaṃ ye ca udakena mriyante |",
    "K12n283u_001:308": " ṣaṣṭhakālamaraṇaṃ ye (siṃha)",
    "K12n283u_001:309": " vyāghravyālacaṇḍamṛgamadhyagatā vāsaṃ kalpayanti mriyante ca |",
    "K12n283u_001:310": " saptamamakālamaraṇaṃ ye giritaṭāt prapatanti |",
    "K12n283u_001:311": " aṣṭamamakālamaraṇaṃ ye viṣakākhordavetālānuprayogeṇa mriyante |",
    "K12n283u_001:312": " navamamakālamaraṇaṃ ye kṣuttṛṣopahatā āhārapānamalabhamānā ārtāḥ kālaṃ kurvanti |",
    "K12n283u_001:313": " etāni saṃkṣepato'kālamaraṇāni tathāgateṇa nirdiṣṭāni |",
    "K12n283u_001:314": " anyāni ca aprameyāṇyakālamaraṇāni ||",
    "K12n283u_001:315": " atha khalu tatra parṣadi dvādaśa mahāyakṣasenāpatayaḥ saṃnipatitā abhūvan yaduta kiṃbhīro nāma mahāyakṣasenāpatiḥ,",
    "K12n283u_001:316": " vajraśca nāma mahāyakṣasenāpatiḥ,",
    "K12n283u_001:317": " mekhilo nāma mahāyakṣasenāpatiḥ,",
    "K12n283u_001:318": " antilo nāma mahāyakṣasenāpatiḥ,",
    "K12n283u_001:319": " anilo nāma mahāyakṣasenāpatiḥ,",
    "K12n283u_001:320": " saṇṭhilo nāma mahāyakṣasenāpatiḥ,",
    "K12n283u_001:321": " indalo nāma mahāyakṣasenāpatiḥ,",
    "K12n283u_001:322": " pāyilo nāma mahāyakṣasenāpatiḥ,",
    "K12n283u_001:323": " mahālo nāma mahāyakṣasenāpatiḥ,",
    "K12n283u_001:324": " cidālo nāma mahāyakṣasenāpatiḥ,",
    "K12n283u_001:325": " caundhulo nāma mahāyakṣasenāpatiḥ,",
    "K12n283u_001:326": " vikalo nāma mahāyakṣasenāpatiḥ |",
    "K12n283u_001:327": " ete dvādaśa mahāyakṣasenāpatayaḥ ekaikānucaraparivāritā ekakaṇṭhena bhagavantamevamāhuḥ-śrutamasmābhiśra bhagavatā buddhānubhāvena tasya bhagavato bhaiṣajyaguruvaidūryaprabhasya tathāgatasya nāmadheyam |",
    "K12n283u_001:328": " na bhūyo'smākaṃ durgatibhayam |",
    "K12n283u_001:329": " te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ ,",
    "K12n283u_001:330": " dharmaṃ śaraṇaṃ gacchāmaḥ,",
    "K12n283u_001:331": " saṃghaṃ śaraṇaṃ gacchāmaḥ |",
    "K12n283u_001:332": " sarvasattvānāmarthāya hitāya sukhāya autsukyaṃ kariṣyāmaḥ |",
    "K12n283u_001:333": " yo viśeṣeṇa grāme vā nagare vā janapade vā araṇyāyatene vā edaṃ sūtraṃ pracārayiṣyati,",
    "K12n283u_001:334": " yo vā tasya bhagavato bhaiṣajyaguruvaidūryaprabhasya nāmadheyaṃ dhārayiṣyati,",
    "K12n283u_001:335": " pūjopasthānaṃ kariṣyati,",
    "K12n283u_001:336": " tāvat taṃ sattvaṃ rakṣiṣyāmaḥ,",
    "K12n283u_001:337": " paripālayiṣyamaḥ,",
    "K12n283u_001:338": " sarvāmāṅgalyācca parimocayiṣyāmaḥ,",
    "K12n283u_001:339": " sarvaeṣāmāśāṃ paripūrayiṣyāmaḥ |",
    "K12n283u_001:340": " atha khalu bhagavāṃsteṣāṃ yakṣasenāpatīnāṃ sādhukāramadāt-sādhu sādhu mahāyakṣasenāpatayaḥ,",
    "K12n283u_001:341": " yad yūyaṃ tasya bhagavato bhaiṣajyaguruvaidūryaprabhasya tathāgatasya kṛtajñatāmanusmaramāṇānāṃ sarvasattvānāṃ hitāya pratipannāḥ ||",
    "K12n283u_001:342": " athāyuṣmānānando bhagavantametadavocat-ko nāmāyaṃ bhagavan dharmaparyāyaḥ ?",
    "K12n283u_001:343": " kathaṃ cainaṃ dhārayāmi ?",
    "K12n283u_001:344": " bhagavānāha-tena hi ānanda dharmaparyāyamidaṃ bhaiṣajyaguruvaidūryaprabhasya tathāgatasya pūrvapraṇidhānaviśeṣavistaramiti dhāraya,",
    "K12n283u_001:345": " dvādaśānāṃ mahāyakṣasenāpatīnāṃ praṇidhānamiti dhāraya ||",
    "K12n283u_001:346": " idamavocadbhagavāna |",
    "K12n283u_001:347": " āttamanā mañjuśrīḥ kumārabhūtaḥ,",
    "K12n283u_001:348": " āyuṣmāṃśca ānandaḥ,",
    "K12n283u_001:349": " trāṇamukto bodhisattvaḥ,",
    "K12n283u_001:350": " te ca bodhisattvāḥ,",
    "K12n283u_001:351": " te ca mahāśrāvakāḥ,",
    "K12n283u_001:352": " te ca rājāmātyabrāhmaṇagṛhapatayaḥ,",
    "K12n283u_001:353": " sarvāvatī parṣat,",
    "K12n283u_001:354": " sadevamānuṣāsuragandharvaśca loko bhagavato bhāṣitamabhyanandan ||",
    "K12n283u_001:355": " āryabhaiṣajyaguruvaidūryaprabharājaṃ nāma mahāyānasūtram ||"
}