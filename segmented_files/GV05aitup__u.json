{
    "GV05aitup__u:0": " ātmā vā idam eka evāgra āsīt /",
    "GV05aitup__u:1": " nānyat kiñcana miṣat /",
    "GV05aitup__u:2": " sa īkṣata lokān nu sṛjā iti // AitUp_1,1.1 //",
    "GV05aitup__u:3": " sa imāṃl lokān asṛjatāmbho marīcīr maram āpaḥ /",
    "GV05aitup__u:4": " ado 'mbhaḥ pareṇa divam /",
    "GV05aitup__u:5": " dyauḥ pratiṣṭhā /",
    "GV05aitup__u:6": " antarikṣaṃ marīcayaḥ /",
    "GV05aitup__u:7": " pṛthivī maraḥ /",
    "GV05aitup__u:8": " yā adhastāt tā āpaḥ // AitUp_1,1.2 //",
    "GV05aitup__u:9": " sa īkṣateme nu lokāḥ /",
    "GV05aitup__u:10": " lokapālān nu sṛjā iti /",
    "GV05aitup__u:11": " so 'dbhya eva puruṣaṃ samuddhṛtyāmūrcchayat // AitUp_1,1.3 //",
    "GV05aitup__u:12": " tam abhyatapat /",
    "GV05aitup__u:13": " tasyābhitaptasya mukhaṃ nirabhidyata yathāṇḍam /",
    "GV05aitup__u:14": " mukhād vāk /",
    "GV05aitup__u:15": " vāco 'gniḥ /",
    "GV05aitup__u:16": " nāsike nirabhidyetām /",
    "GV05aitup__u:17": " nāsikābhyāṃ prāṇaḥ /",
    "GV05aitup__u:18": " prāṇād vāyuḥ /",
    "GV05aitup__u:19": " akṣiṇī nirabhidyetām /",
    "GV05aitup__u:20": " akṣībhyāṃ cakṣuḥ /",
    "GV05aitup__u:21": " cakṣuṣa ādityaḥ /",
    "GV05aitup__u:22": " karṇau nirabhidyetām /",
    "GV05aitup__u:23": " karṇābhyāṃ śrotram /",
    "GV05aitup__u:24": " śrotrād diśaḥ /",
    "GV05aitup__u:25": " tvaṅ nirabhidyata /",
    "GV05aitup__u:26": " tvaco lomāni /",
    "GV05aitup__u:27": " lomabhya oṣadhivanaspatayaḥ /",
    "GV05aitup__u:28": " hṛdayaṃ nirabhidyata /",
    "GV05aitup__u:29": " hṛdayān manaḥ /",
    "GV05aitup__u:30": " manasaś candramāḥ /",
    "GV05aitup__u:31": " nābhir nirabhidyata /",
    "GV05aitup__u:32": " nābhyā apānaḥ /",
    "GV05aitup__u:33": " apānān mṛtyuḥ /",
    "GV05aitup__u:34": " śiśnaṃ nirabhidyata /",
    "GV05aitup__u:35": " śiśnād retaḥ /",
    "GV05aitup__u:36": " retasa āpaḥ // AitUp_1,1.4 //",
    "GV05aitup__u:37": " tā etā devatāḥ sṛṣṭā asmin mahaty arṇave prāpatan /",
    "GV05aitup__u:38": " tam aśanāpipāsābhyām anvavārjat /",
    "GV05aitup__u:39": " tā enam abruvann āyatanaṃ naḥ prajānīhi /",
    "GV05aitup__u:40": " yasmin pratiṣṭhitā annam adāmeti // AitUp_1,2.1 //",
    "GV05aitup__u:41": " tābhyo gām ānayat /",
    "GV05aitup__u:42": " tā abruvan na vai no 'yam alam iti /",
    "GV05aitup__u:43": " tābhyo 'śvam ānayat /",
    "GV05aitup__u:44": " tā abruvan na vai no 'yam alam iti // AitUp_1,2.2 //",
    "GV05aitup__u:45": " tābhyaḥ puruṣam ānayat /",
    "GV05aitup__u:46": " tā abruvan sukṛtaṃ bateti /",
    "GV05aitup__u:47": " puruṣo vāva sukṛtam /",
    "GV05aitup__u:48": " tā abravīd yathāyatanaṃ praviśateti // AitUp_1,2.3 //",
    "GV05aitup__u:49": " agnir vāg bhūtvā mukhaṃ prāviśat /",
    "GV05aitup__u:50": " vāyuḥ prāṇo bhūtvā nāsike prāviśat /",
    "GV05aitup__u:51": " ādityaś cakṣur bhūtvākṣiṇī prāviśat /",
    "GV05aitup__u:52": " diśaḥ śrotraṃ bhūtvā karṇau prāviśan /",
    "GV05aitup__u:53": " oṣadhivanaspatayo lomāni bhūtvā tvacaṃ prāviśan /",
    "GV05aitup__u:54": " candramā mano bhūtvā hṛdayaṃ prāviśat /",
    "GV05aitup__u:55": " mṛtyur apāno bhūtvā nābhiṃ prāviśat /",
    "GV05aitup__u:56": " āpo reto bhūtvā śiśnaṃ prāviśan // AitUp_1,2.4 //",
    "GV05aitup__u:57": " tam aśanāpipāse abrūtām avābhyām abhiprajānīhīti /",
    "GV05aitup__u:58": " te abravīd etāsv eva vāṃ devatāsv ābhajāmy etāsu bhāginyau karomīti /",
    "GV05aitup__u:59": " tasmād yasyai kasyai ca devatāyai havir gṛhyate bhāginyāv evāsyām aśanāpipāse bhavataḥ // AitUp_1,2.5 //",
    "GV05aitup__u:60": " sa īkṣateme nu lokāś ca lokapālāś ca /",
    "GV05aitup__u:61": " annam ebhyaḥ sṛjā iti // AitUp_1,3.1 //",
    "GV05aitup__u:62": " so 'po 'bhyatapat /",
    "GV05aitup__u:63": " tābhyo 'bhitaptābhyo mūrtir ajāyata /",
    "GV05aitup__u:64": " yā vai sā mūrtir ajāyatānnaṃ vai tat // AitUp_1,3.2 //",
    "GV05aitup__u:65": " tad enat sṛṣṭaṃ parāṅ atyajighāṃsat /",
    "GV05aitup__u:66": " tad vācājighṛkṣat /",
    "GV05aitup__u:67": " tan nāśaknod vācā grahītum /",
    "GV05aitup__u:68": " sa yad dhainad vācāgrahaiṣyad abhivyāhṛtya haivānnam atrapsyat // AitUp_1,3.3 //",
    "GV05aitup__u:69": " tat prāṇenājighṛkṣat /",
    "GV05aitup__u:70": " tan nāśaknot prāṇena grahītum /",
    "GV05aitup__u:71": " sa yad dhainat prāṇenāgrahaiṣyad abhiprāṇya haivānnam atrapsyat // AitUp_1,3.4 //",
    "GV05aitup__u:72": " tac cakṣuṣājighṛkṣat /",
    "GV05aitup__u:73": " tan nāśaknoc cakṣuṣā grahītum /",
    "GV05aitup__u:74": " sa yad dhainac cakṣuṣāgrahaiṣyad dṛṣṭvā haivānnam atrapsyat // AitUp_1,3.5 //",
    "GV05aitup__u:75": " tac chrotreṇājighṛkṣat /",
    "GV05aitup__u:76": " tan nāśaknoc chrotreṇa grahītum /",
    "GV05aitup__u:77": " sa yad dhainac chrotreṇāgrahaiṣyac chrutvā haivānnam atrapsyat // AitUp_1,3.6 //",
    "GV05aitup__u:78": " tat tvacājighṛkṣat /",
    "GV05aitup__u:79": " tan nāśaknot tvacā grahītum /",
    "GV05aitup__u:80": " sa yad dhainat tvacāgrahaiṣyat spṛṣṭvā haivānnam atrapsyat // AitUp_1,3.7 //",
    "GV05aitup__u:81": " tan manasājighṛkṣat /",
    "GV05aitup__u:82": " tan nāśaknon manasā grahītum /",
    "GV05aitup__u:83": " sa yad dhainan manasāgrahaiṣyad dhyātvā haivānnam atrapsyat // AitUp_1,3.8 //",
    "GV05aitup__u:84": " tac chiśnenājighṛkṣat /",
    "GV05aitup__u:85": " tan nāśaknoc chiśnena grahītum /",
    "GV05aitup__u:86": " sa yad dhainac chiśnenāgrahaiṣyad visṛjya haivānnam atrapsyat // AitUp_1,3.9 //",
    "GV05aitup__u:87": " tad apānenājighṛkṣat /",
    "GV05aitup__u:88": " tad āvayat /",
    "GV05aitup__u:89": " saiṣo 'nnasya graho yad vāyuḥ /",
    "GV05aitup__u:90": " annāyur vā eṣa yad vāyuḥ // AitUp_1,3.10 //",
    "GV05aitup__u:91": " sa īkṣata kathaṃ nv idaṃ mad ṛte syād iti /",
    "GV05aitup__u:92": " sa īkṣata katareṇa prapadyā iti /",
    "GV05aitup__u:93": " sa īkṣata yadi vācābhivyāhṛtaṃ yadi prāṇenābhiprāṇitaṃ yadi cakṣuṣā dṛṣṭaṃ yadi śrotreṇa",
    "GV05aitup__u:94": " śrutaṃ yadi tvacā spṛṣṭaṃ yadi manasā dhyātaṃ yady apānenābhyapānitaṃ yadi śiśnena",
    "GV05aitup__u:95": " visṛṣṭam atha ko 'ham iti // AitUp_1,3.11 //",
    "GV05aitup__u:96": " sa etam eva sīmānaṃ vidāryaitayā dvārā prāpadyata /",
    "GV05aitup__u:97": " saiṣā vidṛtir nāma dvāḥ /",
    "GV05aitup__u:98": " tad etan nāndanam /",
    "GV05aitup__u:99": " tasya traya āvasathās trayaḥ svapnā ayam āvasatho 'yam āvasatho 'yam āvasatha iti // AitUp_1,3.12 //",
    "GV05aitup__u:100": " sa jāto bhūtāny abhivyaikhyat kim ihānyaṃ vāvadiṣad iti /",
    "GV05aitup__u:101": " sa etam eva puruṣaṃ brahma tatamam apaśyad idam adarśam itī 3 // AitUp_1,3.13 //",
    "GV05aitup__u:102": " tasmād idandro nāma /",
    "GV05aitup__u:103": " idandro ha vai nāma /",
    "GV05aitup__u:104": " tam idandraṃ santam indra ity ācakṣate parokṣeṇa /",
    "GV05aitup__u:105": " parokṣapriyā iva hi devāḥ parokṣapriyā iva hi devāḥ // AitUp_1,3.14 //",
    "GV05aitup__u:106": " puruṣe ha vā ayam ādito garbho bhavati yad etad retaḥ /",
    "GV05aitup__u:107": " tad etat sarvebhyo 'ṅgebhyas tejaḥ sambhūtam ātmany evātmānaṃ bibharti /",
    "GV05aitup__u:108": " tad yadā striyāṃ siñcaty athainaj janayati /",
    "GV05aitup__u:109": " tad asya prathamaṃ janma // AitUp_2.1 //",
    "GV05aitup__u:110": " tat striyā ātmabhūyaṃ gacchati yathā svam aṅgaṃ tathā /",
    "GV05aitup__u:111": " tasmād enāṃ na hinasti /",
    "GV05aitup__u:112": " sāsyaitam ātmānam atra gataṃ bhāvayati // AitUp_2.2 //",
    "GV05aitup__u:113": " sā bhāvayitrī bhāvayitavyā bhavati /",
    "GV05aitup__u:114": " taṃ strī garbhaṃ bibharti /",
    "GV05aitup__u:115": " so 'gra eva kumāraṃ janmano 'gre 'dhi bhāvayati /",
    "GV05aitup__u:116": " sa yat kumāraṃ janmano 'gre 'dhi bhāvayaty ātmānam eva tad bhāvayaty eṣāṃ lokānāṃ santatyai /",
    "GV05aitup__u:117": " evaṃ santatā hīme lokāḥ /",
    "GV05aitup__u:118": " tad asya dvitīyaṃ janma // AitUp_2.3 //",
    "GV05aitup__u:119": " so 'syāyam ātmā puṇyebhyaḥ karmebhyaḥ pratidhīyate /",
    "GV05aitup__u:120": " athāsyāyam itara ātmā kṛtakṛtyo vayogataḥ praiti /",
    "GV05aitup__u:121": " sa itaḥ prayann eva punar jāyate /",
    "GV05aitup__u:122": " tad asya tṛtīyaṃ janma // AitUp_2.4 //",
    "GV05aitup__u:123": " tad uktam ṛṣiṇā -- garbhe nu sann anv eṣām avedamahaṃ devānāṃ janimāni viśvā /",
    "GV05aitup__u:124": " śataṃ mā pura āyasīr arakṣannadha śyeno javasā nir adīyam /",
    "GV05aitup__u:125": " iti /",
    "GV05aitup__u:126": " garbha evaitac chayāno vāmadeva evam uvāca // AitUp_2.5 //",
    "GV05aitup__u:127": " sa evaṃ vidvān asmāc charīrabhedād ūrdhvam utkramyāmuṣmin svarge loke sarvān kāmān āptvāmṛtaḥ samabhavat samabhavat // AitUp_2.6 //",
    "GV05aitup__u:128": " ko 'yam /",
    "GV05aitup__u:129": " ātmeti vayam upāsmahe /",
    "GV05aitup__u:130": " kataraḥ sa ātmā /",
    "GV05aitup__u:131": " yena vā paśyati yena vā śṛṇoti yena vā gandhāñ jighrati yena vā vācaṃ vyākaroti yena vā svādu cāsvādu ca vijānāti // AitUp_3.1 //",
    "GV05aitup__u:132": " yad etad dhṛdayaṃ manaś caitat /",
    "GV05aitup__u:133": " sañjñānam ājñānaṃ vijñānaṃ prajñānaṃ medhā dṛṣṭir dhṛtir matir manīṣā jūtiḥ smṛtiḥ",
    "GV05aitup__u:134": " saṅkalpaḥ kratur asuḥ kāmo vaśa iti sarvāṇy evaitāni prajñānasya nāmadheyāni bhavanti // AitUp_3.2 //",
    "GV05aitup__u:135": " eṣa brahmā /",
    "GV05aitup__u:136": " eṣa indraḥ /",
    "GV05aitup__u:137": " eṣa prajāpatiḥ /",
    "GV05aitup__u:138": " ete sarve devāḥ /",
    "GV05aitup__u:139": " imāni ca pañca mahābhūtāni pṛthivī vāyur ākāśa āpo jyotīṃṣīty etānīmāni kṣudramiśrāṇīva",
    "GV05aitup__u:140": " bījānītarāṇi cetarāṇi cāṇḍajāni ca jārujāni ca svedajāni codbhijjāni cāśvā gāvaḥ",
    "GV05aitup__u:141": " puruṣā hastino yat kiñcedam prāṇi jaṅgamaṃ ca patatri ca yac ca sthāvaram /",
    "GV05aitup__u:142": " sarvaṃ tat prajñānetram /",
    "GV05aitup__u:143": " prajñāne pratiṣṭhitam /",
    "GV05aitup__u:144": " prajñānetro lokaḥ /",
    "GV05aitup__u:145": " prajñā pratiṣṭhā /",
    "GV05aitup__u:146": " prajñānaṃ brahma // AitUp_3.3 //",
    "GV05aitup__u:147": " sa etena prajñenātmanāsmāl lokād utkramyāmuṣmin svarge loke sarvān kāmān āptvāmṛtaḥ samabhavat samabhavat // AitUp_3.4 //"
}