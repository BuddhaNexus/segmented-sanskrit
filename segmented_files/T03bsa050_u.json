{
    "T03bsa050_u:0": " Pāramitāsamāsaḥ",
    "T03bsa050_u:1": " 1. dānapāramitāsamāsaḥ",
    "T03bsa050_u:2": " namo buddhāya //",
    "T03bsa050_u:3": " tathāgatānāṃ padam ārurukṣurāśritya ratnatrayam ādareṇa /",
    "T03bsa050_u:4": " bodhau nidhāyāvicalaṃ manaśca kuryāt parātmavyatihāram ādau // Ps_1.1 //",
    "T03bsa050_u:5": " tataḥ paraṃ dānavidhau prayogaḥ kāryastathā lokahitonmukhena /",
    "T03bsa050_u:6": " yathā svagātrāṇyapi yācitasya na yogasaṃkocavirūpatā syāt // Ps_1.2 //",
    "T03bsa050_u:7": " mātsaryadoṣopacayāya yat syān na tyāgacittaṃ paribṛṃhayed vā /",
    "T03bsa050_u:8": " tattyaktumevārhati bodhisattvaḥ parigrahacchadmamayaṃ vighātam // Ps_1.3 //",
    "T03bsa050_u:9": " tad bodhisattvaḥ katham ādadīta ratnaṃ dhanaṃ vā divi vāpi rājyam /",
    "T03bsa050_u:10": " yat tyāgacittapratipakṣadakṣaṃ saṃbodhimārgāvaraṇaṃ karoti // Ps_1.4 //",
    "T03bsa050_u:11": " saṃsmṛtya caryātiśayaṃ munīnāṃ tadunmukhīṃ svāmapi ca pratijñām /",
    "T03bsa050_u:12": " parigrahasnehavinigrahārthaṃ kuryād imāṃścetasi sadvitarkān // Ps_1.5 //",
    "T03bsa050_u:13": " yadā nisṛṣṭo jagate mayāyaṃ kāyo 'pī tattyāgakṛto 'pi dharmaḥ /",
    "T03bsa050_u:14": " bāhye tadā vastuni saṅgacittaṃ na me gajasnānam ivānurūpam // Ps_1.6 //",
    "T03bsa050_u:15": " māṃsārthino māṃsamidaṃ harantu majjānamapyuddharaṇāt tadarthī /",
    "T03bsa050_u:16": " ahaṃ hi lokārthamidaṃ bibharmi śarīrakaṃ kiṃ bata vastu bāhyam // Ps_1.7 //",
    "T03bsa050_u:17": " yathaiva bhaiṣajyamahīruhasya tvakpattrapuṣpādi janā haranti /",
    "T03bsa050_u:18": " madīyamete 'paharanti ceti naivaṃ vikalpāḥ samudācaranti // Ps_1.8 //",
    "T03bsa050_u:19": " tathaiva lokārthasamudyatena svalpo 'pi kāryo na mayā vikalpaḥ /",
    "T03bsa050_u:20": " duḥkhe kṛtaghne satatāśucau ca dehe parasmāyupayujyamāne // Ps_1.9 //",
    "T03bsa050_u:21": " ādhyātmike caiva mahījalādye bāhye mahābhūtagaṇe ca tulye /",
    "T03bsa050_u:22": " idaṃ mamedaṃ na mameti ko 'yam ajñānapaṅkāṅkavidhirmayāpi // Ps_1.10 //",
    "T03bsa050_u:23": " gṛhṇīta gātrāṇyapi me yatheṣṭaṃ mā kārṣurasmin parakīyabuddhim /",
    "T03bsa050_u:24": " yuṣmākameva svamidaṃ kimarthaṃ nātmābhimāno mama kaścidatra // Ps_1.11 //",
    "T03bsa050_u:25": " ityadbhutā yasya bhavantyabhīkṣṇaṃ saṃbuddhabhāvānuguṇā vitarkāḥ /",
    "T03bsa050_u:26": " taṃ bodhisattvātiśayaṃ vadanti buddhā mahāsattvamacintyasattvāḥ // Ps_1.12 //",
    "T03bsa050_u:27": " evaṃ sa dānapratipattiśūraḥ karoti kāye 'pi na jātvapekṣām /",
    "T03bsa050_u:28": " tasyāprayatnādupayānti śuddhiṃ karmāṇi vākkāyamanomayāni // Ps_1.13 //",
    "T03bsa050_u:29": " viśuddhakarmā ca hitaṃ pareṣām āyāsaduḥkhena vinā karoti /",
    "T03bsa050_u:30": " itthaṃ sa sattvārthamabhiprayatno nayānaye kauśalamabhyupaiti // Ps_1.14 //",
    "T03bsa050_u:31": " bhūyastaraṃ prāpya balaṃ sa dānāt saddharmadānena tataḥ karoti /",
    "T03bsa050_u:32": " bhavāndhakāre bhramatāṃ janānāṃ sūryodayāt spaṣṭataraṃ prakāśam // Ps_1.15 //",
    "T03bsa050_u:33": " sādhāraṇī lokahitārthasiddhiḥ sarvajñabhāvābhyudayapratiṣṭhā /",
    "T03bsa050_u:34": " ato 'sya puṇyākṣayatābhyudeti prabheva bhānorudayasthitasya // Ps_1.16 //",
    "T03bsa050_u:35": " ityadbhutā dānamayā guṇaughā ye bodhisattvābharaṇībhavanti /",
    "T03bsa050_u:36": " tasmāt tadīyaṃ parikarma cittaṃ dānasya kāruṇyapuraḥsarasya // Ps_1.17 //",
    "T03bsa050_u:37": " āyuḥpratībhānabalādi bauddhaṃ niṣpādayeyaṃ jagatāmanena /",
    "T03bsa050_u:38": " sattvā mayā cāmiṣasaṃgṛhītāḥ saddharmapātrāṇyapi me bhaveyuḥ // Ps_1.18 //",
    "T03bsa050_u:39": " ityannadānaṃ pradadāti vidvān na svargasaṃpattiparigrahāya /",
    "T03bsa050_u:40": " pānānyapi kleśatṛṣaḥ śamāya lokasya lokārthacaro dadāti // Ps_1.19 //",
    "T03bsa050_u:41": " bauddhasya caivarddhiviceṣṭitasya nirvāṇasaukhyasya ca sarvalokaḥ /",
    "T03bsa050_u:42": " lābhī kathaṃ syāditi lokanātho yānaṃ mahāyānaratirdadāti // Ps_1.20 //",
    "T03bsa050_u:43": " saṃbuddhavarṇasya ca hemabhāso lajjāmayasyaiva ca bhūṣaṇasya /",
    "T03bsa050_u:44": " niṣpattaye vastravidhīnudārān satkṛtya kālānuguṇaṃ dadāti // Ps_1.21 //",
    "T03bsa050_u:45": " saṃbodhimaṇḍāsanam āsanāni śayyāśca śayyātrayam īkṣamāṇaḥ /",
    "T03bsa050_u:46": " sarvajñacakṣuḥpratilabdhaye ca caityeṣu rathyāsu ca dīpamālām // Ps_1.22 //",
    "T03bsa050_u:47": " vādyāni divyaśrutisaṃgrahārthaṃ saṃbuddhaśīlāya ca gandhadānam /",
    "T03bsa050_u:48": " sabhāprapārāmavihāragehāñ śaraṇyabhāvābhimukho dadāti // Ps_1.23 //",
    "T03bsa050_u:49": " dānaṃ rasānāṃ tu susaṃskṛtāṇāṃ rasārasāgratvaparigrahāya /",
    "T03bsa050_u:50": " bhaiṣajyadānānyajarāmaratvaṃ lokān imān prāpayituṃ dadāti // Ps_1.24 //",
    "T03bsa050_u:51": " bhujiṣyatāmātmasamaṃ ninīṣurdāśīkṛtān kleśagaṇena lokān /",
    "T03bsa050_u:52": " sa dāsadāsyādi sadā dadāti dāsānudāsānaparākariṣyan // Ps_1.25 //",
    "T03bsa050_u:53": " dadāti putrān duhitṛḥ priyāśca bodhipriyatvādanavadyadānam /",
    "T03bsa050_u:54": " ekāntasaddharmaratipriyaśca krīḍāviśeṣān ratihetubhūtān // Ps_1.26 //",
    "T03bsa050_u:55": " suvarṇamuktāmaṇividrumādīn dadāti sallakṣaṇasaṃpadartham /",
    "T03bsa050_u:56": " ratnapradīptāni ca bhūṣaṇāni citrāṇyanuvyañjanasauṣṭhavāya // Ps_1.27 //",
    "T03bsa050_u:57": " dhyānārthamudyānatapovanāni saddharmakoṣāya ca vittakoṣam /",
    "T03bsa050_u:58": " munīndrarājyāya dadātyakhinno rājyāni cājñāpanamaṇḍitāni // Ps_1.28 //",
    "T03bsa050_u:59": " cakrāṅkitābhyāṃ caraṇottamābhyām saṃbodhimaṇḍākramaṇotsukatvāt /",
    "T03bsa050_u:60": " sa nirvikāraścaraṇapradānaṃ lokārthaniṣpattikaro dadāti // Ps_1.29 //",
    "T03bsa050_u:61": " duḥkhāpagāyāmatiśīghragāyāṃ magnasya lokasya kathaṃ na dadyām /",
    "T03bsa050_u:62": " saddharmahastāniti saṃpradatte hastānvikoṣāmburuhaprakāśān // Ps_1.30 //",
    "T03bsa050_u:63": " śraddhendriyādipratipūraṇārthaṃ sa karṇanāsādi dadātyakhinnaḥ /",
    "T03bsa050_u:64": " cakṣuśca cakṣurvimalīkariṣyaṃllokasya sarvāvaraṇaprahāṇāt // Ps_1.31 //",
    "T03bsa050_u:65": " utkṛtya māṃsāni saśoṇitāni dadāti kāruṇyavaśena nāthaḥ /",
    "T03bsa050_u:66": " bhūmyagnivāyvambuvadeva me syāllokopajīvyaḥ katham eṣa kāyaḥ // Ps_1.32 //",
    "T03bsa050_u:67": " lokottamajñānasamāpanārthaṃ sa uttamāṅgairapi satkaroti /",
    "T03bsa050_u:68": " abhyāgatasyārthijanasya yācñāṃ prāgeva dehāvayavaistadanyaiḥ // Ps_1.33 //",
    "T03bsa050_u:69": " majjānamapyadbhutavīraceṣṭo dadāti lokasya kathaṃ na kuryām /",
    "T03bsa050_u:70": " tathāgataṃ vigrahamapradhṛṣyaṃ vṛṣṭyāpi vajrojjvalayā patantyā // Ps_1.34 //",
    "T03bsa050_u:71": " ityevamādyaṃ satatānavadyaṃ tadbodhisattvāmbudharapramuktam /",
    "T03bsa050_u:72": " prahlādya dānāmbu jagatsamagraṃ sarvajñatāsāgaramabhyupaiti // Ps_1.35 //",
    "T03bsa050_u:73": " anviṣya bhogānviṣameṇa nāsau dadāti notpīḍanayā parasya /",
    "T03bsa050_u:74": " na trāsalajjāpratikārahetorna dakṣinīyān parimārgamāṇaḥ // Ps_1.36 //",
    "T03bsa050_u:75": " na ca praṇīte sati rūkṣadānam adakṣiṇīyā iti vāvamanya /",
    "T03bsa050_u:76": " vipākakāṅkṣākṛpaṇīkṛtaṃ vā satkārahīnaṃ vijugupsitaṃ vā // Ps_1.37 //",
    "T03bsa050_u:77": " naivonnatiṃ śīlavate prayacchan viparyayaṃ gacchati netarasmai /",
    "T03bsa050_u:78": " nātmānamutkarṣati naiva nindāṃ karoti so 'nyasya samaprayogaḥ // Ps_1.38 //",
    "T03bsa050_u:79": " na cāsya mithyāśayadānamasti naivāstyanadhyāśayadānamasya /",
    "T03bsa050_u:80": " na krodhadoṣopahataṃ dadāti naivānutāpaṃ kurute sa dattvā // Ps_1.39 //",
    "T03bsa050_u:81": " na ślāghyamāno vipulaṃ dadāti nāślāghyamāno 'nyataraṃ dadāti /",
    "T03bsa050_u:82": " na yācakānāmupaghātadānaṃ yad vā bhaved vipratipattihetuḥ // Ps_1.40 //",
    "T03bsa050_u:83": " nākāladānaṃ sa dadāti kiṃcid dadāti kāle viṣame 'pi naiva /",
    "T03bsa050_u:84": " na devabhāvāya na rājyahetorna hīnayānaspṛhayālubhāvāt // Ps_1.41 //",
    "T03bsa050_u:85": " nāsau mukhollokanayā dadāti na kīrtiśabdāya na hāsyahetoḥ /",
    "T03bsa050_u:86": " paryāptametacca mameti naivaṃ yadvā vihiṃsāhasitaṃ pareṣām // Ps_1.42 //",
    "T03bsa050_u:87": " sarvajñabhāvāpariṇāmitaṃ vā sagarhitaṃ vā sa dadāti naiva /",
    "T03bsa050_u:88": " tato 'sya tat pāramitābhidhānaṃ parāṃ viśuddhiṃ samupaiti dānam // Ps_1.43 //",
    "T03bsa050_u:89": " dānodbhavaṃ tasya ca puṇyarāśiṃ lokāt samagrādapi piṇḍitāni /",
    "T03bsa050_u:90": " puṇyāni naivābhibhavanti yasmāllokottamattvaṃ sa tato 'bhyupaiti // Ps_1.44 //",
    "T03bsa050_u:91": " pañcasvabhijñāsu viniścitātmā lokāya yadvarṣati dānavarṣam /",
    "T03bsa050_u:92": " samantatastasya kutaḥ pramāṇaṃ parikṣayo vā satatapravṛtteḥ // Ps_1.45 //",
    "T03bsa050_u:93": " yadakṣayāṇāṃ jagatāṃ hitāya jñānasya hetuśca yadakṣayasya /",
    "T03bsa050_u:94": " traidhātukena kṣayiṇā na tacca saṃlipyate vyomavadambudena // Ps_1.46 //",
    "T03bsa050_u:95": " tacchūnyatākārasamāhitaṃ ca nimittadoṣaiḥ parivarjitaṃ ca /",
    "T03bsa050_u:96": " akiṃcanakleśaviyogasiddhestenākṣayaṃ tatkathitaṃ munīndraiḥ // Ps_1.47 //",
    "T03bsa050_u:97": " asmin punaḥ satpuruṣāvadāne dāne nidāne sukhavistārāṇām /",
    "T03bsa050_u:98": " cikīrṣatā yogamanityasaṃjñā bhogeṣu kāryā karuṇā ca loke // Ps_1.48 //",
    "T03bsa050_u:99": " bhogānanityānabhivīkṣamānaḥ sātmyaṃ gatāyāṃ ca tataḥ kṛpāyām /",
    "T03bsa050_u:100": " sa niścayaṃ gacchati dīyate yad etān madīyāṃ na tu yadgṛhe me // Ps_1.49 //",
    "T03bsa050_u:101": " yaddattam asmān na bhayaṃ kadā cid gehe yadasmādbhayamabhyupaiti /",
    "T03bsa050_u:102": " sādhāraṇaṃ rakṣyamatarpakaṃ ca datte tu naite prabhavantyanarthāḥ // Ps_1.50 //",
    "T03bsa050_u:103": " sukhaṃ paratrāpi karoti dattam ihaiva duḥkhaṃ prakarotyadattam /",
    "T03bsa050_u:104": " ulkāsvabhāvaṃ hi dhanaṃ narāṇām atyajyamānaṃ vyasanaṃ dadāti // Ps_1.51 //",
    "T03bsa050_u:105": " adīyamānaṃ nidhanaṃ prayāti nidhānatāṃ yāti hi dīyamānam /",
    "T03bsa050_u:106": " dhanasya niḥsāralaghoḥ sa sāro yaddīyate lokahitonmukhena // Ps_1.52 //",
    "T03bsa050_u:107": " yaddattametadviduṣāṃ praśasyaṃ bālo janastannicayapraśaṃsī /",
    "T03bsa050_u:108": " prāyo viyogo hi parigrahebhyo dānādbhavatyabhyudayo yaśaśca // Ps_1.53 //",
    "T03bsa050_u:109": " dattaṃ na tatkleśaparigrahāya kleśāya mātsaryamanāryadharmaḥ /",
    "T03bsa050_u:110": " yaddīyate satpatha eṣa tasmād ato 'nyathā kāpathamāhurāryāḥ // Ps_1.54 //",
    "T03bsa050_u:111": " abhyāgate yācanake ca tena saṃbodhisaṃbhāravivṛddhihetau /",
    "T03bsa050_u:112": " tatpreṣyasaṃjñātmani saṃniveśyā kalyāṇamitrapriyatā ca tasmin // Ps_1.55 //",
    "T03bsa050_u:113": " mahātmanāṃ yatpratanūbhavanti rāgādayo yācanakānniśamya /",
    "T03bsa050_u:114": " tenotsavābhyāgamamapyatītya teṣāṃ priyaṃ yācanakopayānam // Ps_1.56 //",
    "T03bsa050_u:115": " sa cetpunaryācanake 'pi labdhe dātuṃ na śaknotyatidurbalatvāt /",
    "T03bsa050_u:116": " tenānuneyo madhureṇa sāmnā sa yācakaḥ syānna yathā samanyuḥ // Ps_1.57 //",
    "T03bsa050_u:117": " kāryaśca mātsaryavinigrahāya mohaprahāṇāya ca tena yatnaḥ /",
    "T03bsa050_u:118": " tathā yathā yācanakaḥ kadā cid vaimukhyadīno na tato vyāpaiti // Ps_1.58 //",
    "T03bsa050_u:119": " saṃbodhicittaṃ kuta eva tasya dravye 'pi yo matsaramabhyupaiti /",
    "T03bsa050_u:120": " vāsaḥ sucittasya hi nāsti doṣairambhonidhānasya śavairyathaiva // Ps_1.59 //",
    "T03bsa050_u:121": " tasmāt tyaktvā sarvataḥ sarvadoṣān bodhiprārthī sarvadā sarvadaḥ syāt /",
    "T03bsa050_u:122": " trātuṃ lokānekavīraḥ kva cittaṃ ceṣṭā dainyānūrjiteyaṃ kva caiva // Ps_1.60 //",
    "T03bsa050_u:123": " mūlaṃ dānasyāsya saṃbodhicittaṃ tanna tyājyaṃ ditsatā dānamīdṛk /",
    "T03bsa050_u:124": " taṃ saṃbuddhāstyāgināmagramāhuryo lokeṣu tyāgamādhitsuragram // Ps_1.61 //",
    "T03bsa050_u:125": " // dānapāramitāsamāsaḥ //",
    "T03bsa050_u:126": " 2. śīlapāramitāsamāsaḥ",
    "T03bsa050_u:127": " saṃbuddhaśīlābharaṇābhirāmān kartuṃ janānutpatitādareṇa /",
    "T03bsa050_u:128": " svameva śīlaṃ pariśodhyamādau śīlaṃ hi śakterbalamādadhāti // Ps_2.1 //",
    "T03bsa050_u:129": " loke tathā prema niveśayeta svapne 'pi na droharuciryathā syāt /",
    "T03bsa050_u:130": " paropakāraikarasaḥ pareṣāṃ bhogānahīnāmiva na spṛśecca // Ps_2.2 //",
    "T03bsa050_u:131": " dvandvapravṛttervinivṛttabuddhiḥ prāgeva dārapraṇayāt parasya /",
    "T03bsa050_u:132": " kurvīta lokasya hitārthakartā kāyena ceṣṭāḥ sujanasya ceṣṭāḥ // Ps_2.3 //",
    "T03bsa050_u:133": " mādhuryaramyāmapi kālayuktāṃ satyānukūlāmavibhedinīṃ ca /",
    "T03bsa050_u:134": " saddharmatattvādhigamāya vāṇīṃ brūyādvipakṣāduparamya tasyāḥ // Ps_2.4 //",
    "T03bsa050_u:135": " kāryaṃ prayatnena mayā yadasmai tatsādhanena svayameva labdham /",
    "T03bsa050_u:136": " parasya saukhyeṣviti tuṣṭacittaḥ kuryān manonirviṣayāmabhidhyām // Ps_2.5 //",
    "T03bsa050_u:137": " mamaiva daurabalyamidaṃ yadeṣa kleśāsvatantraḥ svahitaṃ na vetti /",
    "T03bsa050_u:138": " parāparādheṣvapi kārya evaṃ vyāpādavahnipraśamāya yatnaḥ // Ps_2.6 //",
    "T03bsa050_u:139": " kudṛṣṭisaṃjñaṃ ca tamaḥpratānaṃ jñānaprakāśairmanaso nirasya /",
    "T03bsa050_u:140": " kuryādahāryāṃ naradevavarye bhaktiṃ guṇābhyāsavirūḍhamūlām // Ps_2.7 //",
    "T03bsa050_u:141": " svargasya mokṣasya ca satpathebhyo naivoccalet karmapathebhya ebhyaḥ /",
    "T03bsa050_u:142": " atra sthitānāṃ hi jagaddhitārthāścintāviśeṣāḥ saphalībhavanti // Ps_2.8 //",
    "T03bsa050_u:143": " samāsataḥ śīlamidaṃ vadanti yaḥ saṃvaraḥ kāyavacomanastaḥ /",
    "T03bsa050_u:144": " kārtsnyena cātraiva yataḥ sa tasmād etānyayatnena viśodhayecca // Ps_2.9 //",
    "T03bsa050_u:145": " hiṃsānivṛttapraṇayo dadāti saumyasvabhāvādabhyaṃ janānām /",
    "T03bsa050_u:146": " yā vāsanā doṣakṛtāsya citte tāṃ cāprayatnena samucchinatti // Ps_2.10 //",
    "T03bsa050_u:147": " maitrīviśeṣānugate ca citte vairānubandheṣu śamam gateṣu /",
    "T03bsa050_u:148": " sukhaprabodhaḥ sukhameva śete kṣīṇāśubhasvapnavikāradoṣaḥ // Ps_2.11 //",
    "T03bsa050_u:149": " kurvanti rakṣāṃsyapi cāsya rakṣāṃ na durgatibhyo bhayamabhyupaiti /",
    "T03bsa050_u:150": " prāpnoti cārogyaguṇābhirāmamāyuḥ prakṛṣṭaṃ sugatipratiṣṭham // Ps_2.12 //",
    "T03bsa050_u:151": " ataśca saṃbodhimupāgatānāṃ tathāgatānāmamitaprayāmam /",
    "T03bsa050_u:152": " nirvartate cittavaśānuvarti lokasya saukhyopacayāya vāyuḥ // Ps_2.13 //",
    "T03bsa050_u:153": " anādadānastu parasya bhogān āpnoti bhogānmahataḥ paratra /",
    "T03bsa050_u:154": " narendradāyādagaṇairahāryān girīniva śvāsanavairahāryān // Ps_2.14 //",
    "T03bsa050_u:155": " ācāraśuddhyānugatapriyatvaṃ viśvāsapātratvamihaiva yāti /",
    "T03bsa050_u:156": " ataḥ paropakramanirviśaṅko gatipratīghātamupaiti naiva // Ps_2.15 //",
    "T03bsa050_u:157": " asārabuddhirdhanavistareṣu bhavatyayatnena viśuddhaśīlaḥ /",
    "T03bsa050_u:158": " tasmādupakleśaviśuddhabuddhiranuttarāṃ ca svayameti bodhim // Ps_2.16 //",
    "T03bsa050_u:159": " kāmeṣu mithyācaraṇānnivṛtto jitendriyatvāt praśamābhirāmaḥ /",
    "T03bsa050_u:160": " prāpnoti lokastutibhiḥ samantāt kīrtiṃ diganteṣu vikīryamāṇam // Ps_2.17 //",
    "T03bsa050_u:161": " na cāpi kaṃ citpramadāsu rāgaṃ karoti mātṛriva vīkṣamāṇaḥ /",
    "T03bsa050_u:162": " asmācca puṇyopacayān munīndraḥ saṃjāyate vāraṇavastikoṣaḥ // Ps_2.18 //",
    "T03bsa050_u:163": " vāco 'nṛtāyāstu nivartamānaḥ prāmodyavāñchāṭhyavimuktacittaḥ /",
    "T03bsa050_u:164": " ādeyasiddhyā vacanasya sattvān karoti dharmābhimukhān ayatnāt // Ps_2.19 //",
    "T03bsa050_u:165": " divaukasāṃ ca priyatāṃ yadeti satyapriyaścitramidaṃ na tādṛk /",
    "T03bsa050_u:166": " devasvabhāvo guṇapakṣapātī pratyakṣiṇastaccariteṣu te ca // Ps_2.20 //",
    "T03bsa050_u:167": " pramāṇabhūto bhavati priyaśca yallaukikānāmidamatra citram /",
    "T03bsa050_u:168": " prāyeṇa loko hi guṇairdaridraḥ svenānumānena parānminoti // Ps_2.21 //",
    "T03bsa050_u:169": " tyaktveva nīlotpalinīvanāni viśeṣadarśī kamalāyamāne /",
    "T03bsa050_u:170": " tasyānane saṃśrayamabhyupaiti prahlādano gandhavidhirmanojñaḥ // Ps_2.22 //",
    "T03bsa050_u:171": " bhrājiṣṇunā durgatitārakeṇa jñānena paśyaṃśca samāsamāni /",
    "T03bsa050_u:172": " sa ātmasākṣī samupaiti lajjāṃ yādṛcchikairapyaśubhairvitarkaiḥ // Ps_2.23 //",
    "T03bsa050_u:173": " evaṃ sa śuddhaprakṛtiḥ krameṇa na śaṅkyate 'nyairna ca śaṅkate 'nyān /",
    "T03bsa050_u:174": " tato 'sya satyābhyanuvartanī vāgarakṣatāṃ yāti tathāgatatve // Ps_2.24 //",
    "T03bsa050_u:175": " kāyaḥ paropakramaṇairabhedyāḥ parairahāryā parivārasaṃpat /",
    "T03bsa050_u:176": " paiśūnyamuktasya bhavatyabhedyā śraddhā ca dharme pratipattisārā // Ps_2.25 //",
    "T03bsa050_u:177": " maitrīmabhedyāmavisaṃvadantīṃ kṛpāṃ ca lokārthamasaṃtyajantīm /",
    "T03bsa050_u:178": " prāpnoti cābhedyatamān munitve janmāntarasthānapi śiṣyasaṃghān // Ps_2.26 //",
    "T03bsa050_u:179": " krodhasya sainyāgrarajaḥpratānaṃ saṃkalpacaṇḍānilaviprakīrṇam /",
    "T03bsa050_u:180": " yaśovapurdhvaṃsanamityapāsyaṃ maitryambuvāhaiḥ paruṣābhidhānam // Ps_2.27 //",
    "T03bsa050_u:181": " asmānnivṛtto madhurairvacobhirlokasya cetāṃsi vaśīkaroti /",
    "T03bsa050_u:182": " lokasya ca premṇi virūḍhamūle saivāsya vāggrāhyataratvameti // Ps_2.28 //",
    "T03bsa050_u:183": " ataśca lokāñchataśo vinīya teṣāṃ samāvṛtya ca duḥkhamārgam /",
    "T03bsa050_u:184": " na durgatiṃ gacchati puṇyakarmā dharmo hi rakṣeha paratra caiva // Ps_2.29 //",
    "T03bsa050_u:185": " dūrādapi vyaktapadānunādaḥ śrīmān adūre 'pi sukhasvabhāvaḥ /",
    "T03bsa050_u:186": " meghasvanodagratarastato 'sya brahmasvaro vaktram alaṃkaroti // Ps_2.30 //",
    "T03bsa050_u:187": " abaddhavākyādvirataḥ priyatvam ekāntato yāti vicakṣaṇānām /",
    "T03bsa050_u:188": " satyābhidhāne kramate sabuddhiḥ prāpnoti māhātmyam akṛtrimaṃ ca // Ps_2.31 //",
    "T03bsa050_u:189": " asmācca puṇyān munirājabhāve gāmbhīryagūḍhān paripṛcchamānaḥ /",
    "T03bsa050_u:190": " praśnānanekānapi caikakāle niḥsaṃśayaṃ vyākurute sa vācā // Ps_2.32 //",
    "T03bsa050_u:191": " pretyeha cānarthaphalairavandhyāṃ vandhyāmabhidhyāṃ samapāsya buddhyā /",
    "T03bsa050_u:192": " anīrṣyabhāvādatikāṅkṣitāṃ sa prāpnoti vistīrṇatarāṃ samṛddhim // Ps_2.33 //",
    "T03bsa050_u:193": " citte viśuddhe ca tadāśrayāṇi vākkāyakarmāṇi śucībhavanti /",
    "T03bsa050_u:194": " nabhastale kālaguṇābhirāme tārāgaṇānāmiva maṇḍalāni // Ps_2.34 //",
    "T03bsa050_u:195": " puṇyādhipatyātkramate ca buddhistasyopabhogeṣu sadottameṣu /",
    "T03bsa050_u:196": " prayāti rājñāmapi saṃmatatvam adhṛṣyatāṃ ca pratigarvitānām // Ps_2.35 //",
    "T03bsa050_u:197": " vaikalyamāyānti na cendriyāṇi satkarmanirvṛttabalāni tasya /",
    "T03bsa050_u:198": " ataśca lokatrayapūjya ekaḥ śāstā bhavatyaprativartyacakraḥ // Ps_2.36 //",
    "T03bsa050_u:199": " vyāpādadāhajvaravipramuktaḥ sādhusvabhāvābhinayo nayena /",
    "T03bsa050_u:200": " vyaktīkarotīva manaḥprasādaṃ svasthapraśāntena viceṣṭitena // Ps_2.37 //",
    "T03bsa050_u:201": " hiṃsātmake vigrahasaṃhite vā karmaṇyanāryācarite śaṭhe vā /",
    "T03bsa050_u:202": " na cāsya buddhiḥ kramate kadācin maitrīsukhāsvādaviśeṣalābhāt // Ps_2.38 //",
    "T03bsa050_u:203": " loke vrajatyāryajanena sāmyaṃ saṃmānyate daivatavajjanena /",
    "T03bsa050_u:204": " na brahmaloko 'pi ca durlabho 'sya prasnigdhakarmaṇyamanaḥpathasya // Ps_2.39 //",
    "T03bsa050_u:205": " hitābhinandī jagatāmayatnāt prasādayatyeva ca mānasāni /",
    "T03bsa050_u:206": " ramyaḥ śaratkāla ivāpagānāṃ toyāni meghāgamadūṣitāni // Ps_2.40 //",
    "T03bsa050_u:207": " rūpeṇa sarvapriyadarśanena jñānāspadenādbhutaceṣṭitena /",
    "T03bsa050_u:208": " ekīkarotīva tato munitve lokasya vijñānapṛthaktvasiddhim // Ps_2.41 //",
    "T03bsa050_u:209": " kudṛṣṭipaṅkakramaṇaṃ lasaṃstu prāpnoti kalyāṇahṛdaḥ sahāyān /",
    "T03bsa050_u:210": " karmasvako 'stīti ca karma pāpaṃ viśasyamāno 'pi karoti naiva // Ps_2.42 //",
    "T03bsa050_u:211": " bhavatyakampyā ca jiṇe 'sya bhaktirnāyasyate kautukamaṅgalaiśca /",
    "T03bsa050_u:212": " ārye ca mārge labhate pratiṣṭhāṃ viśeṣagāmitvamato 'bhyupaiti // Ps_2.43 //",
    "T03bsa050_u:213": " satkāyadṛṣṭyuccalitaḥ sa yāti na durgatiṃ hetuparikṣayeṇa /",
    "T03bsa050_u:214": " jñānena cānāvaraṇena yukto divaḥpṛthivyorvicaratyasaṅgaḥ // Ps_2.44 //",
    "T03bsa050_u:215": " pratyekabuddhairapi cānavāptāḥ sarve tato 'syābhimukhībhavanti /",
    "T03bsa050_u:216": " jagaddhitārtheṣu vijṛmbhamāṇāḥ sarvajñabhāvāya munīndradharmāḥ // Ps_2.45 //",
    "T03bsa050_u:217": " imāṃ vibhūtiṃ guṇaratnacitrāṃ ślāghyāṃ svayaṃgrāhaguṇābhirāmām /",
    "T03bsa050_u:218": " ko nāma vidvān na samādadīta viśeṣataḥ sattvahitābhilāṣī // Ps_2.46 //",
    "T03bsa050_u:219": " divyābhirāmā manujeṣu saṃpat prakṛṣṭasaukhyaikarasā ca divyā /",
    "T03bsa050_u:220": " śīlādyadi syāt kimivātra citraṃ yasmāt prarohantyapi buddhadharmāḥ // Ps_2.47 //",
    "T03bsa050_u:221": " śīlacyutastvātmahite 'pyaśaktaḥ kasmin parasyārthavidhau samarthaḥ /",
    "T03bsa050_u:222": " tasmād viśeṣeṇa parārthasādhorna nyāyyamasmiñchīthilādaratvam // Ps_2.48 //",
    "T03bsa050_u:223": " vivarjayedaṇvapi varjanīyaṃ tasmādbhayaṃ tīvramavekṣamāṇaḥ /",
    "T03bsa050_u:224": " na bodhisattvābhyucitaṃ ca śīlaṃ vikhaṇḍayedātmasukhodayena // Ps_2.49 //",
    "T03bsa050_u:225": " na cchidradoṣaiḥ parijarjaraṃ vā strīkelisaṃvāhanavīkṣaṇādyaiḥ /",
    "T03bsa050_u:226": " na durjanakleśaparigrahād vā kurvīta śīlaṃ śabalaprakāram // Ps_2.50 //",
    "T03bsa050_u:227": " kalmāṣadoṣāpagataṃ niṣevyam ekāntaśuklopacayena śīlam /",
    "T03bsa050_u:228": " svecchāgatitvācca bhujiṣyavṛttaṃ vidvatpraśaṃsābharaṇānavadyam // Ps_2.51 //",
    "T03bsa050_u:229": " samagraśikṣāpadapūraṇācca saṃpūrṇamāmarṣavivarjitaṃ ca /",
    "T03bsa050_u:230": " cetoviśuddhipratibimbabhūtaistīvraiḥ parārthaikarasaiḥ prayogaiḥ // Ps_2.52 //",
    "T03bsa050_u:231": " smṛtyāśrayāccendriyasaṃvareṇa śīlasya saṃrakṣaṇatatparaḥ syāt /",
    "T03bsa050_u:232": " lokasya dauḥśīlyamabhipravṛddhaṃ tamaḥ sahasrāṃśurivāpaneṣyan // Ps_2.53 //",
    "T03bsa050_u:233": " duḥkhapratīkāranimittasevyaiḥ kāyavraṇālepanaveṣṭanādyaiḥ /",
    "T03bsa050_u:234": " nyāyopalabdhaiḥ parituṣṭacitto 'parānanollokanakātaraḥ syāt // Ps_2.54 //",
    "T03bsa050_u:235": " ślāghyeṣu sarveṣvapi vartamānaḥ śīlānukūleṣu guṇodayeṣu /",
    "T03bsa050_u:236": " avismitatvādaparādhamānī kīrterbibhīyācca tadudbhavāyāḥ // Ps_2.55 //",
    "T03bsa050_u:237": " lābhaprakāro hi guṇaprakāśācchatrutvamabhyeti suhṛnmukhena /",
    "T03bsa050_u:238": " saroruhāṇāmiva śītaraśmiḥ śreyaḥ pramāthī śithilavratānām // Ps_2.56 //",
    "T03bsa050_u:239": " śīlaṃ guṇābhyāsavidhiṃ vadanti saṃbodhicitte ca guṇāḥ samagrāḥ /",
    "T03bsa050_u:240": " abhyasyate tacca kṛpāguṇena kāruṇyaśīlaḥ satataṃ tataḥ syāt // Ps_2.57 //",
    "T03bsa050_u:241": " yanniśritaṃ kāmabhave 'pi naiva saṃtiṣṭhate naiva ca rūpadhātau /",
    "T03bsa050_u:242": " ārūpyadhātau yadasaṃsthitaṃ ca tattattvataḥ śīlamudāharanti // Ps_2.58 //",
    "T03bsa050_u:243": " yo lokadhātuṣvamiteṣu sattvāñchīle pratiṣṭhāpayiṣuḥ samagrān /",
    "T03bsa050_u:244": " niṣevate lokahitāya śīlaṃ taducyate pāramiteti tajjñaiḥ // Ps_2.59 //",
    "T03bsa050_u:245": " śīlaṃ viśeṣādhigamasya mārgo dāyādyabhūtaṃ karuṇātmakānām /",
    "T03bsa050_u:246": " jñānaprakarṣasya śucisvabhāvo naṣṭoddhavā maṇḍanajātiragrā // Ps_2.60 //",
    "T03bsa050_u:247": " lokatrayavyāpi manojñāgandhaṃ vilepanaṃ pravrajitāvirodhi /",
    "T03bsa050_u:248": " tulyākṛtibhyo 'pi pṛthagjanebhyaḥ śīlaṃ viśeṣaṃ kurute narāṇām // Ps_2.61 //",
    "T03bsa050_u:249": " akatthanānāmapi dhīrabhāvād vināpi vāgbhedapariśrameṇa /",
    "T03bsa050_u:250": " atrāsanābhyānatasarvalokaṃ tyaktāvalepoddhavamīśvaratvam // Ps_2.62 //",
    "T03bsa050_u:251": " apyaprakāśānvayasaṃstavānām akurvatāmapyupakārasāram /",
    "T03bsa050_u:252": " niṣkevale śīlavidhau sthitānām asaṃstutānāmapi yannarāṇām // Ps_2.63 //",
    "T03bsa050_u:253": " rajāṃsi pādāśrayapāvitāni praṇāmalabdhāni samudvahanti /",
    "T03bsa050_u:254": " cūḍāgralagnāni manuṣyadevāḥ śrīmattaraṃ śīlamataḥ kulebhyaḥ // Ps_2.64 //",
    "T03bsa050_u:255": " tasmān na durgatibhayena na rājyahetorna svargasaṃpadabhilāṣasamudbhavena /",
    "T03bsa050_u:256": " seveta śīlamamalaṃ na hi tattathā syāllokārthasiddhiparamastu bhajeta śīlam // Ps_2.65 //",
    "T03bsa050_u:257": " // śīlapāramitāsamāsaḥ //",
    "T03bsa050_u:258": " 3. kṣāntipāramitāsamāsaḥ",
    "T03bsa050_u:259": " saṃmohanīṃ manmathapakṣamāyāṃ prāhuḥ sukhāṃ caiva vimokṣamāyām /",
    "T03bsa050_u:260": " tasyāṃ na kuryāt kaiva kṣamāyāṃ prayatnamekāntahitakṣamāyām // Ps_3.1 //",
    "T03bsa050_u:261": " parāparādheṣu sadānabhijñā vyavasthitiḥ sattvavatāṃ manojñā /",
    "T03bsa050_u:262": " guṇābhinirvartitacārusaṃjñā kṣameti lokārthacarī kṛpājñā // Ps_3.2 //",
    "T03bsa050_u:263": " parārthamabhyudyatamānasānāṃ dīkṣāṃ titikṣāṃ prathamāṃ vadanti /",
    "T03bsa050_u:264": " seturjalānīva hi roṣadoṣaḥ śreyāṃsi lokasya samāvṛṇoti // Ps_3.3 //",
    "T03bsa050_u:265": " alaṃkriyā śaktisamanvitānāṃ tapodhanānāṃ balasaṃpadagrā /",
    "T03bsa050_u:266": " vyāpādadāvānalavāridhārā pretyeha ca kṣāntiranarthaśāntiḥ // Ps_3.4 //",
    "T03bsa050_u:267": " kṣamāmaye varmaṇi sajjanānāṃ vikuṇṭhitā durjanavākyabāṇāḥ /",
    "T03bsa050_u:268": " prāyaḥ praśaṃsākusumatvametya tatkīrtimālāvayavā bhavanti // Ps_3.5 //",
    "T03bsa050_u:269": " pratikriyā durjanavāgviṣāṇāṃ prahlādanī jñānaniśākarābhā /",
    "T03bsa050_u:270": " dhīraprakārā prakṛtiryatīnāṃ kṣāntirguṇānām adhivāsabhūmiḥ // Ps_3.6 //",
    "T03bsa050_u:271": " sattvasya gāmbhīryamayasya sāro ghanāgamaḥ krodhanidāghaśāntyai /",
    "T03bsa050_u:272": " vyatītavelasya guṇārṇavasya vyāpī svanaḥ kṣāntimayo 'bhyudeti // Ps_3.7 //",
    "T03bsa050_u:273": " ā brahmalokādadhirohāṇārthā sopānapaṅktirgatakhedadoṣā /",
    "T03bsa050_u:274": " karmāntaśālā guṇaśībharasya rūpasya sallakṣaṇabhūṣaṇasya // Ps_3.8 //",
    "T03bsa050_u:275": " unmūlanī vairaphalācitānāṃ kṣamāsariddoṣamahādrumāṇām /",
    "T03bsa050_u:276": " saṃbodhicittasya vivardhitasya guṇāmburaśeḥ satatānukūlā // Ps_3.9 //",
    "T03bsa050_u:277": " śubhā paratrāpi hite samṛddhirjagaddhitārthasya parā vivṛddhiḥ /",
    "T03bsa050_u:278": " śubhasvabhāvātiśayaprasiddhiḥ kṣāntirmanaḥkāyavacoviśuddhiḥ // Ps_3.10 //",
    "T03bsa050_u:279": " saṃsāradoṣairna ca cchedameti sattvān kṛpāsnigdhamavekṣamāṇaḥ /",
    "T03bsa050_u:280": " satkarmabhirlokahitaiḥ samantād yaśomayatvaṃ vrajatīva loke // Ps_3.11 //",
    "T03bsa050_u:281": " na spṛśyate vismayavācyadoṣairjñānāvadānena titikṣureva /",
    "T03bsa050_u:282": " anityatākṣāntibalodayācca praharṣamāyāti sukhe 'pi naiva // Ps_3.12 //",
    "T03bsa050_u:283": " saṃkocamāyāti na cāyaśobhirvisāriṇā kṣāntibalaśrayeṇa /",
    "T03bsa050_u:284": " ataśca śeṣairapi lokadharmairaniśritatvānna sa cāpalīti // Ps_3.13 //",
    "T03bsa050_u:285": " tīvraprakārairapi viprakārairna vikriyāṃ yānti satāṃ manāṃsi /",
    "T03bsa050_u:286": " dṛḍhābhilāṣāṇi munīndrabhāve kṣāntyā balādhānasusaṃskṛtāni // Ps_3.14 //",
    "T03bsa050_u:287": " sa kṣāntidhīreṇa ca mānasena kaṣṭāni saṃdarśayate tapāṃsi /",
    "T03bsa050_u:288": " darponnatiṃ tīrthakṛtāṃ manaḥsu nīcaiḥ kariṣyan hitakāmyayaiva // Ps_3.15 //",
    "T03bsa050_u:289": " loko 'yamātmābhiniveśasamūḍhaḥ śeṣān parānityabhimanyamānaḥ /",
    "T03bsa050_u:290": " tadviprakārairabhibhūtacetā<; ḥ>;",
    "T03bsa050_u:291": " kṣamāviyogāt parikhedameti // Ps_3.16 //",
    "T03bsa050_u:292": " kṛpāsanāthāni satāṃ manāṃsi kṣāntyā kṛtasvastyayanakriyāṇi /",
    "T03bsa050_u:293": " naṣṭātmadṛṣṭiṇi parāpakārān na vikriyāṃ yānti guṇānurāgāt // Ps_3.17 //",
    "T03bsa050_u:294": " mithyāvikalpo hṛdayajvarasya krodhasya heturdhṛtidurbalānām /",
    "T03bsa050_u:295": " samyagvikalpastu samādadhāti kṣāntiprakārāṃ manasaḥ praśāntim // Ps_3.18 //",
    "T03bsa050_u:296": " vikalpasanniśrayasaṃśritāyāṃ kṣāntyāṃ na tu syāccalitāvakāśaḥ /",
    "T03bsa050_u:297": " pratyūṣavātasphurite 'mbhasīva saṃpūrṇacandrapratibimbalakṣayāḥ // Ps_3.19 //",
    "T03bsa050_u:298": " vikalpaśāntiṃ paramārthatastu kṣāntiṃ kṣamātattvavido vadanti /",
    "T03bsa050_u:299": " tasmādvikalpopaśame yateta svapnopamaṃ lokamavekṣamāṇaḥ // Ps_3.20 //",
    "T03bsa050_u:300": " cakṣuḥ kim ākrośati cakṣuretacchrotrādi vākrośati kiṃ tadādi /",
    "T03bsa050_u:301": " yaivaṃ kṣamā sāyatanānvavekṣā na kṣāntireṣā paramārthatastu // Ps_3.21 //",
    "T03bsa050_u:302": " vaktā vacaścaitadanityameva śrutirvikalpo 'pi ca yo mamāyam /",
    "T03bsa050_u:303": " anityabhāvapravikalpanaiṣā na kṣāntimetām paramāṃ vadanti // Ps_3.22 //",
    "T03bsa050_u:304": " kartāpakārasya na kaścidasti naivāsti kaścitkriyāte ca yasya /",
    "T03bsa050_u:305": " nairātmasaṃdarśanasiddhireṣā na kṣāntireṣāpi gataprakarṣā // Ps_3.23 //",
    "T03bsa050_u:306": " tattatpratītya prabhavanti bhāvā nindāpraśaṃsāsukhaduḥkhasaṃjñāḥ /",
    "T03bsa050_u:307": " pratītyasiddheravatārabhūmirna kṣāntiratyantasamāhitaiṣā // Ps_3.24 //",
    "T03bsa050_u:308": " yadyesā saṃmohamahāgraheṇa paryastacetā nanu nāhamevam /",
    "T03bsa050_u:309": " ityunnate cāvanate ca citte kṣāntiprakarṣasya kuto 'vakāśaḥ // Ps_3.25 //",
    "T03bsa050_u:310": " pradhvaṃsinī varṇalavapratiśrudyantrādivaikaikaśa uccarantī /",
    "T03bsa050_u:311": " kuryāṃ kathaṃ kasya ca kāṃ ca pīḍām eṣāpi na kṣāntiratiprakṛṣṭā // Ps_3.26 //",
    "T03bsa050_u:312": " yadyesā matpāpaparikṣayārthaṃ na vīkṣate svāmapi dharmapīḍām /",
    "T03bsa050_u:313": " asmān na kalyāṇataraṃ hi mitram asāvapi kṣāntyupacārā eva // Ps_3.27 //",
    "T03bsa050_u:314": " karmasvatāṃ eva hi vīkṣamāṇastitikṣate tadguṇadarśanācca /",
    "T03bsa050_u:315": " naivaṃprakārāpi hi naiṣṭhikatvaṃ kṣāntirvikalpopahatā prayāti // Ps_3.28 //",
    "T03bsa050_u:316": " anityaduḥkhāśuciniḥsvabhāvatā mama kṣamante na tu tadviparyayāḥ /",
    "T03bsa050_u:317": " iyaṃ vipakṣapraśamakṣamā kṣamā dvayapravṛtterna tu pāramārthikī // Ps_3.29 //",
    "T03bsa050_u:318": " ayatnatattvārthavicakṣaṇo janaḥ paropakāreṣu yataḥ pravartate /",
    "T03bsa050_u:319": " kṣamā na caivaṃ samatāṃ sameti yā yataḥ kṣamaivaṃ na vikalpanakṣayā // Ps_3.30 //",
    "T03bsa050_u:320": " nirodham āyānti yadā tvaśeṣatāḥ samādhikanyūnavikalpanakramāḥ /",
    "T03bsa050_u:321": " anuttarāṃ kṣāntimamānagocarāṃ vadanti tāmadvāyamārgacāriṇāḥ // Ps_3.31 //",
    "T03bsa050_u:322": " svataḥ parasmādubhayādahetuto yathā na bhāvāḥ prabhavanti ke cana /",
    "T03bsa050_u:323": " svataḥ parasmād ubhayād ahetutastathā na bhāvā vibhavanti ke cana // Ps_3.32 //",
    "T03bsa050_u:324": " naṣṭād anaṣṭād ubhayāc na nobhayān na jātu kāryaṃ khalu vidyate kva cit /",
    "T03bsa050_u:325": " tathāpi kāryaṃ samudeti vastuno yetthaṃ kṣamā sā dvayavarjitā kṣamā // Ps_3.33 //",
    "T03bsa050_u:326": " sato 'sato vāsti na janma janmanā vinā nirodho 'pi na kasya cit kva cit /",
    "T03bsa050_u:327": " svabhāvaśūnyāmiti bhāvakalpanāṃ vipaśyataḥ kṣāntirudeti naiṣṭhikī // Ps_3.34 //",
    "T03bsa050_u:328": " avāpya yāṃ vyākriyate sahasraśo jinairasau nāma jino bhaviṣyati /",
    "T03bsa050_u:329": " pravartate lokahitakriyāvidhiḥ samāhitasyaiva ca tasya sarvadā // Ps_3.35 //",
    "T03bsa050_u:330": " yāvacca bhāvābhiniviṣṭabuddhiratra dvayaṃ tāvadupaiti mohāt /",
    "T03bsa050_u:331": " tathānimittaṃ ca vimokṣaheturdure bhavatyasya yathā kṣiteḥ kham // Ps_3.36 //",
    "T03bsa050_u:332": " upaiti dharmapraṇidhānakarmasu prabhutvamṛddhāvadhimuktijanmasu /",
    "T03bsa050_u:333": " tathā pariṣkāravidhau svacetasi prakarṣiṇi jñānabale tathāyuṣi // Ps_3.37 //",
    "T03bsa050_u:334": " avāpya caitadvaśitāmayaṃ dhanaṃ prakṛṣṭaṃ akṣiṣṇu parārthasādhanam /",
    "T03bsa050_u:335": " janasya kṛcchreṣu patiṣyataḥ sataḥ sa jāyate dhāraṇakāraṇaṃ vibhuḥ // Ps_3.38 //",
    "T03bsa050_u:336": " tasmāt parārthamahatīṃ dhuramudvahadbhiḥ kṣānterupāyavidhireṣa sadānugamyaḥ /",
    "T03bsa050_u:337": " atra sthitasya hi bhavanti parārthacittāḥ sarvā<; ḥ>;",
    "T03bsa050_u:338": " kriyā guṇaphalābharaṇābhirāmāḥ // Ps_3.39 //",
    "T03bsa050_u:339": " asyāṃ hi bhaktirapi yā pravirūḍhamūlā tāmabhyasanti munayo munirājabhāve /",
    "T03bsa050_u:340": " śraddhānuviddhamanasāṃ na hi dharmamārge dṛṣṭo manoratharathasya yato 'kṣabhaṅgaḥ // Ps_3.40 //",
    "T03bsa050_u:341": " // kṣāntipāramitāsamāsaḥ //",
    "T03bsa050_u:342": " 4. vīryapāramitāsamāsaḥ",
    "T03bsa050_u:343": " sarvaṃsahe kṣāntibale ca rūḍhe sarvādbhutānyārabhate sa śauryāt /",
    "T03bsa050_u:344": " vīryeṇa kāryāntamahābalena yasmāt sa devānapi yātyatītya // Ps_4.1 //",
    "T03bsa050_u:345": " sudṛśyapārāṇyapi laukikāni kāryāṇi nirvīryaduruttarāṇi /",
    "T03bsa050_u:346": " aprāpyarūpaṃ tu na kiṃ cid asti khedānabhijñena parākrameṇa // Ps_4.2 //",
    "T03bsa050_u:347": " ārabdham evotsahate na hīna ārabhya madhyastu viṣādameti /",
    "T03bsa050_u:348": " parārtham aśrāntaparākramāste nirvāṇamutsṛjya samārabhante // Ps_4.3 //",
    "T03bsa050_u:349": " prāyeṇa dainyopahato jano 'yaṃ svādhīnavīryo 'pi gurusvakāryaḥ /",
    "T03bsa050_u:350": " ahīnavīryasya tu merusāro 'pyakhedasādhyaḥ parakāryabhāraḥ // Ps_4.4 //",
    "T03bsa050_u:351": " saṃsārakoṭyorubhayoḥ samānaiḥ prayāmasārairdivasairyadi syuḥ /",
    "T03bsa050_u:352": " saṃvatsarāstatpracayātidīrghaiḥ kalpaiḥ samudrodakabindutulyaiḥ // Ps_4.5 //",
    "T03bsa050_u:353": " utpādayeyaṃ yadi bodhicittam ekaikametena parākrameṇa /",
    "T03bsa050_u:354": " saṃbhāraśeṣaṃ cinuyāṃ tathāpi bhūyaḥsamutsāritakhedadainyaḥ // Ps_4.6 //",
    "T03bsa050_u:355": " ekaikamevaṃ yadi bodhicittaṃ prāpyeta saṃbhāravidhiśca śeṣaḥ /",
    "T03bsa050_u:356": " tathāpi bodhiṃ samudānayeyaṃ kṛpāsamutsāhitadhairyasāraḥ // Ps_4.7 //",
    "T03bsa050_u:357": " saṃsāraduḥkhaṃ svamacintayitvā saṃnāhadārḍhyaṃ yadacintyamevam /",
    "T03bsa050_u:358": " ādyaṃ samādānamidaṃ vadanti vīravratānāṃ karuṇātmakānām // Ps_4.8 //",
    "T03bsa050_u:359": " padbhyāṃ atikramya kukūlakalpāṃ kṛtsnāṃ mahīmāyudhasaṃvṛtāṃ vā /",
    "T03bsa050_u:360": " yaddraṣṭum apyutsahate munīndrān pātuṃ śivaṃ dharmarasāyanaṃ vā // Ps_4.9 //",
    "T03bsa050_u:361": " saṃsārapaṅkājjanatā mayeyam uddhṛtya nirvāṇasukhe niveṣyā /",
    "T03bsa050_u:362": " utkṣepanikṣepavidhau padānāṃ yaccittamevaṃ ca samādadāti // Ps_4.10 //",
    "T03bsa050_u:363": " yad vā hitārthaṃ kramate parasya puṇyāni vā lokahitāya cittam /",
    "T03bsa050_u:364": " parākramaḥ so 'kṣayavikramāṇāṃ śrīmatsamādānavidhau dvitīyaḥ // Ps_4.11 //",
    "T03bsa050_u:365": " puṇyasya cotpādasamānakālaṃ saṃbuddhabhāve pariṇāmanaṃ yat /",
    "T03bsa050_u:366": " tadakṣayatvaṃ samudāgamāya śubhaṃ samādānam udāharanti // Ps_4.12 //",
    "T03bsa050_u:367": " mahatsu vāmbhaḥsu yathā niṣikto naivodabinduḥ kṣayamabhyupaiti /",
    "T03bsa050_u:368": " saṃbuddhabhāve pariṇāmitasya tathaiva puṇyasya na saṃkṣayo 'sti // Ps_4.13 //",
    "T03bsa050_u:369": " tathā hi kāruṇyaviśuddhabuddhiḥ sarvajñabhāvāya phalantyamūni /",
    "T03bsa050_u:370": " puṇyāni lokasya carācarasyetyevaṃ sa tānyārabhate susattvaḥ // Ps_4.14 //",
    "T03bsa050_u:371": " mahātrisāhasragataṃ janaughaṃ nirvāpayedekadine na kaścit /",
    "T03bsa050_u:372": " kalpaṃ tathā naiva ca sattvadhātostenāpi kiṃ cit paripācitaṃ syāt // Ps_4.15 //",
    "T03bsa050_u:373": " śrutvāpi sattvākṣayatāṃ imāṃ yaḥ sattvānaśeṣān vininīṣureva /",
    "T03bsa050_u:374": " viṣādadoṣānavalīḍhavīryaḥ kastasya dūrastha ihārthasāraḥ // Ps_4.16 //",
    "T03bsa050_u:375": " yaḥ puṇyarāśirjagatāṃ samagrastāvatpramāṇairdaśabhirjinasya /",
    "T03bsa050_u:376": " nivṛttimāgacchati romakūpa ekaika ekaikasujātaromā // Ps_4.17 //",
    "T03bsa050_u:377": " śatena bhūyo guṇitena tena puṇyena romāspadasaṃśritena /",
    "T03bsa050_u:378": " bhavatyanuvyañjanamekameva śeṣāṇi tasya prabhavanti kāye // Ps_4.18 //",
    "T03bsa050_u:379": " tāvadguṇādeva ca puṇyarāśestasmād anuvyañjanasaṃpraviṣṭāt /",
    "T03bsa050_u:380": " pratyekaśastasya jinatvaśaṃsi nirvartate lakṣaṇacitrakarma // Ps_4.19 //",
    "T03bsa050_u:381": " sallakṣaṇotpattinimittabhūtāt sahasrasaṃkhyāguṇitācca puṇyāt /",
    "T03bsa050_u:382": " nirvartate tasya manojñavarṇā saṃpūrṇacandrasphuṭakāntirūrṇā // Ps_4.20 //",
    "T03bsa050_u:383": " ūrṇābhinirvṛttikarmaṃ ca puṇyaṃ śatapramāṇairguṇitaṃ sahasraiḥ /",
    "T03bsa050_u:384": " karoti tasyānavalokanīyaṃ chattarābhamuṣṇīṣalalāmaśīrṣam // Ps_4.21 //",
    "T03bsa050_u:385": " ayaṃ mayā puṇyanidhiḥ parārthaṃ saṃceya ityuttamabodhicitte /",
    "T03bsa050_u:386": " vīryonmukhe kena mukhena tasmiṃllayapravṛttirlabhatāṃ praveśam // Ps_4.22 //",
    "T03bsa050_u:387": " sarve 'pi sattvā yadi lokadhātau pratyekabuddhaiḥ sadṛśā bhaveyuḥ /",
    "T03bsa050_u:388": " jñānena tebhyo 'bhyadhikaprabhāvaḥ kṣāntistha eko 'pi hi bodhisattvaḥ // Ps_4.23 //",
    "T03bsa050_u:389": " tathaiva ca kṣāntibalasthitebhyo viśeṣaṃ āyātyavivartanīyaḥ /",
    "T03bsa050_u:390": " aśrāntavīryaḥ kuśalaprayoge yallaukike caiva taduttare ca // Ps_4.24 //",
    "T03bsa050_u:391": " tebhyaḥ puṇaścādhika eva dūraṃ ya ekajātipratibaddhabodhiḥ /",
    "T03bsa050_u:392": " ka eva vādo dṛḍhavīryavatsu ye bodhimūle prathamaṃ niṣaṇṇāḥ // Ps_4.25 //",
    "T03bsa050_u:393": " tādṛgvidhajñānaviśuddhipūrṇaḥ syād yadyaśeṣena ca lokadhātuḥ /",
    "T03bsa050_u:394": " yāyāt kalāṃ so 'pi na bodhimūle sthitasya mārātikṛtāntyajāteḥ // Ps_4.26 //",
    "T03bsa050_u:395": " tādṛgvidhajñānaviśuddhacittāḥ syuryadyaśeṣena ca sarvalokāḥ /",
    "T03bsa050_u:396": " balapradeśasya muneratulyāḥ kalāpradeśairapi te samagrāḥ // Ps_4.27 //",
    "T03bsa050_u:397": " ityadbhutajñānasamudramekaḥ kṛpātmako nistarituṃ prayāti /",
    "T03bsa050_u:398": " avyāhatājñaḥ paracittacāre prajñāvabhāsaṃ ca nabho viśālam // Ps_4.28 //",
    "T03bsa050_u:399": " sarveṣu sattveṣu ca tasya mātrā samānahārdā karuṇābhyudeti /",
    "T03bsa050_u:400": " saṃbuddhadharmāśca tato 'vaśeṣāstasyādbhutāḥ saṃprabhavantyaśeṣāḥ // Ps_4.29 //",
    "T03bsa050_u:401": " ebhiḥ samādānaguṇairupetaḥ śuddhaśravaiḥ pelavasattvasattvaiḥ /",
    "T03bsa050_u:402": " aṣṭābhiraṅgairiva tattvamārgo vīryaprakarṣādadhikaṃ vibhāti // Ps_4.30 //",
    "T03bsa050_u:403": " vīryaṃ tridhā yaḥ kuśalaprayogastasmācca vākkāyamanoviśeṣāḥ /",
    "T03bsa050_u:404": " prasthānaviṣṭhānasamāhitasya vīryaprakarṣasya manomayasya // Ps_4.31 //",
    "T03bsa050_u:405": " yo bodhicittapraṇayaḥ samaśca kṛpā ca nairātmagatau kṣamā ca /",
    "T03bsa050_u:406": " caturvikalpo janasaṃgrahaśca sarveṣu dharmeṣvanavagrahaśca // Ps_4.32 //",
    "T03bsa050_u:407": " saṃsārapaṅke yadakhinnatā ca traidhātukasyaiva ca nopalabdhiḥ /",
    "T03bsa050_u:408": " sarvasvadānaṃ na ca tena mānaḥ samagraśikṣasya na śikṣayā ca // Ps_4.33 //",
    "T03bsa050_u:409": " parāpakārairavikāri dhairyaṃ cittasya cātyantamavikṣatiryā /",
    "T03bsa050_u:410": " ārambhadārḍhayaṃ kuśalakriyāsu prītirvivekaikarasā ca citte // Ps_4.34 //",
    "T03bsa050_u:411": " caturvidhadhyānasamāpanaṃ ca cittasya nidhyaptiranātmataśca /",
    "T03bsa050_u:412": " atṛptatā ca śrutavistareṇa nyāyapraveśastadavekṣaṇācca // Ps_4.35 //",
    "T03bsa050_u:413": " yā deśanā caiva yathāśrutānāṃ jñānaṃ ca dharmānabhilāpyatāyām /",
    "T03bsa050_u:414": " pañcasvabhijñāsu ca yatprabhutvam abhyāsamātrā ca taduttarāyām // Ps_4.36 //",
    "T03bsa050_u:415": " yadṛddhipādeṣvabhinirhṛtatvaṃ paṭvī na cāyāsamayī kriyā ca /",
    "T03bsa050_u:416": " samyakprahāṇeṣu ca yaḥ prayogaḥ śubhāśubhādeva ca yā vimuktiḥ // Ps_4.37 //",
    "T03bsa050_u:417": " yatkauśalaṃ cendriyanirṇayeṣu nirindriyān paśyati yacca dharmān /",
    "T03bsa050_u:418": " mārgasya saṃbhāravimārgaṇaṃ ca na cāsya kiṃ cid gamanaṃ kutaścit // Ps_4.38 //",
    "T03bsa050_u:419": " ityevamādyaṃ pṛthucitravīryaṃ prasthānaviṣṭhānaviśeṣacitram /",
    "T03bsa050_u:420": " asyākṣayatvapratipūraṇārthaṃ prasthānakarmaiva viśeṣahetuḥ // Ps_4.39 //",
    "T03bsa050_u:421": " nimittakarmasvapi na pravartate vitiṣṭhate jñānamaye ca karmaṇi /",
    "T03bsa050_u:422": " kṛpāguṇādyan na jahāti saṃskṛtaṃ na coruvīryo 'pi patatyasaṃskṛte // Ps_4.40 //",
    "T03bsa050_u:423": " apūrvadharmaśrutiralparogatā durāsadetvaṃ śrutadharmadhāraṇam /",
    "T03bsa050_u:424": " amānuṣebhyo 'pi parigrahodayaḥ samādhigotrapratilambha eva ca // Ps_4.41 //",
    "T03bsa050_u:425": " vrajantyavandhyā yadaharniśaṃ kriyā guṇairna hāniṃ yadutpaiti mauśalīm /",
    "T03bsa050_u:426": " vivṛddha evotpalavacca yadguṇairmanuṣyadharmādadhikaprayojanaiḥ // Ps_4.42 //",
    "T03bsa050_u:427": " yaśo viśālam ca sukhaṃ sukhodayaṃ vinītakārpaṇyamanastvamuttamam /",
    "T03bsa050_u:428": " guṇāśca teṣāmiha dṛṣṭadhārmikā bhavanti vīryāditi ko 'tra vismayaḥ // Ps_4.43 //",
    "T03bsa050_u:429": " trailokyapūjyamamitoruguṇaṃ saṃbuddhabhāvamapi yānti yadā /",
    "T03bsa050_u:430": " vīryavyāpāśrayadṛḍhāḥ puruṣā na syād ataḥ ka iva vīryaparaḥ // Ps_4.44 //",
    "T03bsa050_u:431": " // vīryapāramitāsamāsaḥ //",
    "T03bsa050_u:432": " 5. dhyānapāramitāsamāsaḥ",
    "T03bsa050_u:433": " atha dhyānavidhau yogaṃ kuryāj jñānavivṛddhaye /",
    "T03bsa050_u:434": " sukhaṃ hi kartuṃ lokānāṃ jñānālokādanugraham // Ps_5.1 //",
    "T03bsa050_u:435": " prasīdatyadhikaṃ jñānaṃ dhyānānmanasi nirmale /",
    "T03bsa050_u:436": " śaradutsāritaghane nabhasīvendumaṇḍalam // Ps_5.2 //",
    "T03bsa050_u:437": " viśuddhaśīlaḥ kalyāṇaiḥ sahāyaiḥ sahitairhitaiḥ /",
    "T03bsa050_u:438": " alpakṛtyaḥ praśāntātma smṛtyadhiṣṭhānaveṣṭitaḥ // Ps_5.3 //",
    "T03bsa050_u:439": " nivasan vṛkṣamūleṣu śādvalāstīrṇabhūmiṣu /",
    "T03bsa050_u:440": " anupaskṛtaramyeṣu vanapuṣpasugandhiṣu // Ps_5.4 //",
    "T03bsa050_u:441": " dhyānasācivyadhīreṣu saṃtuṣṭajanaveśmasu /",
    "T03bsa050_u:442": " jananirghoṣamūkatvād gambhīrāvasthiteṣviva // Ps_5.5 //",
    "T03bsa050_u:443": " pratyaraṇyaniviṣṭeṣu śūnyeṣvāyataneṣu vā /",
    "T03bsa050_u:444": " kuñjeṣu ca mahīdhrāṇāṃ siṃhanādānunādiṣu // Ps_5.6 //",
    "T03bsa050_u:445": " yatra kva cana vā deśe saṃsargakleśavarjite /",
    "T03bsa050_u:446": " paryaṅkena sukhāsīnaḥ śarīram ṛju dhārayan // Ps_5.7 //",
    "T03bsa050_u:447": " upasthāpya smṛtimayīṃ rakṣāṃ abhimukhīṃ hṛdi /",
    "T03bsa050_u:448": " kṛpayā kuvitarkāṇāṃ kṛtvevākṣaṇaghoṣaṇām // Ps_5.8 //",
    "T03bsa050_u:449": " prajñāparicayasyāyāṃ kālo me na tu nirvṛteḥ /",
    "T03bsa050_u:450": " na hi sattvān anirvāpya svayaṃ nirvātum utsahe // Ps_5.9 //",
    "T03bsa050_u:451": " iti lokahitāvekṣī buddhabhāvagataspṛhaḥ /",
    "T03bsa050_u:452": " kuryāt sātatyayogena dhyānārambhasamudyamam // Ps_5.10 //",
    "T03bsa050_u:453": " na hi viśramya viśramya mathnannagnimavāpnuyāt /",
    "T03bsa050_u:454": " sa eva yogo yoge 'pi viśeṣādhigamādṛte // Ps_5.11 //",
    "T03bsa050_u:455": " ekatraiva ca badhnīyād dṛḍham ālambane manaḥ /",
    "T03bsa050_u:456": " anyānyālambanagrāhaḥ kliśnātyevākulaṃ manaḥ // Ps_5.12 //",
    "T03bsa050_u:457": " vidarśanād vīryabalāllīyamānaṃ samuddharet /",
    "T03bsa050_u:458": " uddhanyamānaṃ ca manaḥ praśamena nivārayet // Ps_5.13 //",
    "T03bsa050_u:459": " samyaggatamupekṣitaṃ samādhibalaniścalam /",
    "T03bsa050_u:460": " tatrāpi vā tanmayaḥ syāt sugatajñānalabdhaye // Ps_5.14 //",
    "T03bsa050_u:461": " na ca dhyānasukhāsvādaḥ pāratantryamanukramet /",
    "T03bsa050_u:462": " na hi svasukhamātrārthamayam ārambhavistaraḥ // Ps_5.15 //",
    "T03bsa050_u:463": " śarīrajīvitāpekṣī dainyopahatamānasaḥ /",
    "T03bsa050_u:464": " na kuryād vīryaśaithilyamapyādīpte svamūrdhani // Ps_5.16 //",
    "T03bsa050_u:465": " lakṣayitvā nimittāni manastasya samādhaye /",
    "T03bsa050_u:466": " bhraśyamānaṃ prayuñjīta smṛtyāvahitayā punaḥ // Ps_5.17 //",
    "T03bsa050_u:467": " mano nivaraṇebhyaśca vipakṣairvinivartayet /",
    "T03bsa050_u:468": " svecchāprayātaṃ dviradam aṅkuśākarṣaṇairiva // Ps_5.18 //",
    "T03bsa050_u:469": " atha nīvaraṇavyādhināśaprasvasthamānasaḥ /",
    "T03bsa050_u:470": " dāridryādiva nirmukto mahato vyasanādiva // Ps_5.19 //",
    "T03bsa050_u:471": " prītiyuktena manasā kāmadoṣān vicārayet /",
    "T03bsa050_u:472": " tadviyogopalabhyāṃ ca parāṃ sukhaparamparām // Ps_5.20 //",
    "T03bsa050_u:473": " vidyududdyotacapalāḥ phenāṃśukanibhātmakāḥ /",
    "T03bsa050_u:474": " svapnavat pelavāsvādā vañcanārthamivoditāḥ // Ps_5.21 //",
    "T03bsa050_u:475": " pitṛṇāmapi putreṣu putrāṇāṃ ca pitṛṣvapi /",
    "T03bsa050_u:476": " prītisarvasvabhūteṣu suhṛtsu suhṛdāmapi // Ps_5.22 //",
    "T03bsa050_u:477": " guṇapracayabaddhasya vyūḍhesu samareṣvapi /",
    "T03bsa050_u:478": " darśitasthairyasārasya snehasetorvidāriṇaḥ // Ps_5.23 //",
    "T03bsa050_u:479": " iha paryeṣṭiduḥkhasya paratra narakasya ca /",
    "T03bsa050_u:480": " hetubhūtā yataḥ kāmāḥ kāmayeta na tān ataḥ // Ps_5.24 //",
    "T03bsa050_u:481": " yadāśrayo vitarko 'pi prajñācakṣurnimīlanaḥ /",
    "T03bsa050_u:482": " ātmano 'pi parasyāpi vighātāya pravartate // Ps_5.25 //",
    "T03bsa050_u:483": " ātmakāmairapi ca ye sarvathāpi vivarjitāḥ /",
    "T03bsa050_u:484": " parārthakāmastān kāmāṃstyaktvā kathamanusmaret // Ps_5.26 //",
    "T03bsa050_u:485": " tṛptireṣāṃ na saṃprāptyā nāhanyahani sevayā /",
    "T03bsa050_u:486": " naiva saṃnicayenāpi ko 'nyo vyādhirataḥ paraḥ // Ps_5.27 //",
    "T03bsa050_u:487": " yadāsvādahato naiva svārthamapyavabudhyate /",
    "T03bsa050_u:488": " unmattapānapratimān kastān sahṛdayaḥ smaret // Ps_5.28 //",
    "T03bsa050_u:489": " ityevaṃ sarvato duṣṭān kāmāṃstasyānupaśyataḥ /",
    "T03bsa050_u:490": " tataḥ saṃkucitaṃ cittaṃ naiṣkramye 'bhiprasīdati // Ps_5.29 //",
    "T03bsa050_u:491": " vivekajaṃ prītisukhaṃ tataḥ prasrabdhilabdhijam /",
    "T03bsa050_u:492": " prāpnoti cittasyaikāgryaṃ prathamadhyānasaṃjñitam // Ps_5.30 //",
    "T03bsa050_u:493": " sa vitarkavicārāṇāṃ kāmānāmiva duṣṭatām /",
    "T03bsa050_u:494": " puṣyāṃstatpraśamānveṣī samādhiprītijaṃ sukham // Ps_5.31 //",
    "T03bsa050_u:495": " adhyātmasaṃprasādācca cittaikāgratayā ca tat /",
    "T03bsa050_u:496": " dvitīyaṃ dhyānamityāhuradvitīyā maharṣayaḥ // Ps_5.32 //",
    "T03bsa050_u:497": " utplavaṃ manaso dṛṣṭvā prīteratha virajya saḥ /",
    "T03bsa050_u:498": " tṛtīyaṃ dhyānamāpnoti smṛtyupekṣāsamanvitam // Ps_5.33 //",
    "T03bsa050_u:499": " sukhabhogamapi tyaktvā sukhaduḥkhanirākṛtam /",
    "T03bsa050_u:500": " viśuddhaṃ smṛtyupekṣābhyāṃ caturthaṃ dhyānamaśnute // Ps_5.34 //",
    "T03bsa050_u:501": " abhijñā labhate pañca sa ca tatrānugāminīḥ /",
    "T03bsa050_u:502": " rājyastha iva dharmātmā hrīkīrtiśrīmatidyutīḥ // Ps_5.35 //",
    "T03bsa050_u:503": " pratyekajinalabdhāśca śrāvakīyā vyatītya ca /",
    "T03bsa050_u:504": " tā bhavantyadhikā dūraṃ parārthasamudāgamāt // Ps_5.36 //",
    "T03bsa050_u:505": " sa hi matsariṇastyāge śīle tadvikalānapi /",
    "T03bsa050_u:506": " kopanān kṣāntisauratye kusīdān vīryasaṃpadi // Ps_5.37 //",
    "T03bsa050_u:507": " vikṣiptacetaso dhyāne prajñāyāṃ tannirākṛtān /",
    "T03bsa050_u:508": " niyojayati kāruṇyādaśrāntācāravikramaḥ // Ps_5.38 //",
    "T03bsa050_u:509": " ato 'cyutābhirdīptābhirbhābhirlokāvabhāsanam /",
    "T03bsa050_u:510": " marīcibhirivādityāḥ kurute 'nantagocaram // Ps_5.39 //",
    "T03bsa050_u:511": " atha pāpakṛtaḥ sattvān patato narakādiṣu /",
    "T03bsa050_u:512": " kṣīṇapuṇyāyuṣaścaiva devāñchāśvatamāninaḥ // Ps_5.40 //",
    "T03bsa050_u:513": " taistairduḥkhaviśeṣaiśca lokaṃ kāraṇayāhatam /",
    "T03bsa050_u:514": " tatra divyaprabhāveṇa cakṣuṣā sā vilokayan // Ps_5.41 //",
    "T03bsa050_u:515": " tīvramāyāti kāruṇyaṃ kāruṇyān na pramādyati /",
    "T03bsa050_u:516": " parārtheṣvapramattaśca yātyacintyaprabhāvatām // Ps_5.42 //",
    "T03bsa050_u:517": " athānyalokadhātusthān sampaśyati tathāgatān /",
    "T03bsa050_u:518": " buddhakṣetraguṇavyūhān saṃghasyaiva ca saṃpadaḥ // Ps_5.43 //",
    "T03bsa050_u:519": " bodhisattvarṣabhāṇāṃ ca viśuddhācāragocaram /",
    "T03bsa050_u:520": " sarvalokahitodarkaṃ śrīmaccaritamīkṣate // Ps_5.44 //",
    "T03bsa050_u:521": " tatra ca praṇidhistasya sukhenaiva samṛdhyati /",
    "T03bsa050_u:522": " parārthapariṇāmācca śīlasyaiva ca saṃpadaḥ // Ps_5.45 //",
    "T03bsa050_u:523": " atimānuṣayā śrutyā divyayārthaviśuddhayā /",
    "T03bsa050_u:524": " śṛṇvannuccāvacā vāco vidūre 'pyavidūravat // Ps_5.46 //",
    "T03bsa050_u:525": " kṛpādūracarairuktāḥ pāruṣyavirasākṣarāḥ /",
    "T03bsa050_u:526": " antardīptasya kopāgnerniścarantīrivārciṣaḥ // Ps_5.47 //",
    "T03bsa050_u:527": " apsarogītasacivān bhūṣaṇasvanaśībharān /",
    "T03bsa050_u:528": " divyatūryaninādāṃśca vināśaikarasānapi // Ps_5.48 //",
    "T03bsa050_u:529": " niṣevyamāṇān rāgāndhairamitrānmitrārūpiṇaḥ /",
    "T03bsa050_u:530": " vīkṣya vrajati kāruṇyaṃ teṣāṃ vāñcanayā tayā // Ps_5.49 //",
    "T03bsa050_u:531": " bhayādduḥkhaviśeṣācca so 'vispaṣṭapadākṣaraiḥ /",
    "T03bsa050_u:532": " nārakairārtarasitairhṛdīvābhihatastataḥ // Ps_5.50 //",
    "T03bsa050_u:533": " paramālambate vīryaṃ majjāgatamahākṛpaḥ /",
    "T03bsa050_u:534": " tīkṣṇāgreṇa pratodena sadaśva iva coditaḥ // Ps_5.51 //",
    "T03bsa050_u:535": " nānālokasthitebhyo 'tha jinebhyo dharmadeśanāḥ /",
    "T03bsa050_u:536": " śṛṇoti sarvasattvānāṃ nirvāṇakāṅkṣayākṣayāḥ // Ps_5.52 //",
    "T03bsa050_u:537": " tataḥ sa paracitteṣu vijñāyānuśayāśayān /",
    "T03bsa050_u:538": " puṇyāṅkurān ropayati jñānasādhanavānnavān // Ps_5.53 //",
    "T03bsa050_u:539": " smṛtvā pūrvanivāsaṃ ca kalpakoṭisahasraśaḥ /",
    "T03bsa050_u:540": " paśyan puṇyāni lokānāṃ tathendriyabalābalam // Ps_5.54 //",
    "T03bsa050_u:541": " tadāśrayavaśādṛddhyā so 'nekīkṛtavigrahaḥ /",
    "T03bsa050_u:542": " avandhyakathanaṃ yāti yathābhājanadeśanāt // Ps_5.55 //",
    "T03bsa050_u:543": " kva cid arkasahasradīptināpyavisaṃvāditakāntisaṃpadā /",
    "T03bsa050_u:544": " vapuṣā munirājalakṣaṇaḥ sphuṭacitreṇa samantalakṣmaṇā // Ps_5.56 //",
    "T03bsa050_u:545": " janayannayanotsavaṃ nṛṇāṃ vacasā hlādaviśeṣamācaran /",
    "T03bsa050_u:546": " sa karotyamṛtaprakāśanaṃ jinabhāvāya jinādhimuktiṣu // Ps_5.57 //",
    "T03bsa050_u:547": " praśamottarayā muniśriyā kva cid atyārthaviśiṣṭaceṣṭayā /",
    "T03bsa050_u:548": " kurute muniśiṣyarūpabhṛdvinayaṃ tadvinayārhacetasām // Ps_5.58 //",
    "T03bsa050_u:549": " abhisāritapādapaṅkajaḥ suracūḍāmaṇibhirmahendravat /",
    "T03bsa050_u:550": " dhanado dhanado yathā kva cit kuha cidbrahmavadadbhutadyutiḥ // Ps_5.59 //",
    "T03bsa050_u:551": " kva cid unmiṣitatrilocanaḥ śaśīlekhāmalamaulibhūṣaṇaḥ /",
    "T03bsa050_u:552": " amarādhipabhāsuradyutirbujagendraśriyamudvahan kva cit // Ps_5.60 //",
    "T03bsa050_u:553": " kuliśānalapiṅgalāṅguliḥ kuha cid guhyakarājarājavat /",
    "T03bsa050_u:554": " amitājinalakṣmavān kva cid guṇaraśmirmunicandramā iva // Ps_5.61 //",
    "T03bsa050_u:555": " sphuṭakaustubharatnaraśmibhirvipuloraḥsthalabhāsuradyutiḥ /",
    "T03bsa050_u:556": " garuḍadhvajarājadṛk kva cit kuha ciccaiva halāyudhadyutiḥ // Ps_5.62 //",
    "T03bsa050_u:557": " sitaśaktiracintyaśaktimān kuha ciccāruśikhaṇḍivāhanaḥ /",
    "T03bsa050_u:558": " udayāstanagendrabhūṣaṇaḥ śaśisūryāmalarūpavān kva cit // Ps_5.63 //",
    "T03bsa050_u:559": " kuha cid dhutabhuṅmarutvatāṃ vapuṣānyatra narāśrayāśinām /",
    "T03bsa050_u:560": " vāruṇadyutim udvahan kva cit kuha cinmanmathacāruvigrahaḥ // Ps_5.64 //",
    "T03bsa050_u:561": " lalitāṃ pramadānarākṛtiṃ naranārīratisaṃgalālasaḥ /",
    "T03bsa050_u:562": " kva cid eva tapodhanaśriyaṃ vidadhat kāmaviraktamānasaḥ // Ps_5.65 //",
    "T03bsa050_u:563": " hṛdayāni harannṛṇāṃ kva cid guruśiṣyakṣitipālavṛttibhiḥ /",
    "T03bsa050_u:564": " narakeṣvapi ca parabhāvato vidadhadduḥkhavimokṣaṇakṣaṇam // Ps_5.66 //",
    "T03bsa050_u:565": " jagatām adhimuktivistarairatha so 'nekavidhairviceṣṭitaiḥ /",
    "T03bsa050_u:566": " karuṇāguṇasaṃtatastataḥ kurute lokahitaṃ tatastataḥ // Ps_5.67 //",
    "T03bsa050_u:567": " samavāpya viśeṣasaṃpadaṃ vipulāṃ dhyānaguṇaśrayādimām /",
    "T03bsa050_u:568": " prayateta viśeṣavattaraṃ nidhicihneṣvavisaṃvadatsviva // Ps_5.68 //",
    "T03bsa050_u:569": " kuśale sthitirapyanūrjitā kim ahāniḥ śithilavratocitā /",
    "T03bsa050_u:570": " prayateta vivṛddhaye tataḥ parihāṇistu viparyayādataḥ // Ps_5.69 //",
    "T03bsa050_u:571": " sulabhaśca samādhirudyamād anurakṣā punarasya duṣkarā /",
    "T03bsa050_u:572": " sahasā vijigīṣuṇā yathā vijitasya praśamapratikriyā // Ps_5.70 //",
    "T03bsa050_u:573": " manasaḥ parivṛttilāghavaṃ paramaṃ tatra na viśvasedataḥ /",
    "T03bsa050_u:574": " anavāpya mahīmivācalām acalāṃ bhūmimabhīradurgamām // Ps_5.71 //",
    "T03bsa050_u:575": " abhisaṃskṛta[mārgacāriṇaḥ] patanāntā hi samādhivistarāḥ /",
    "T03bsa050_u:576": " ata uttamamārgabhāvanām avalambeta vikalpavarjanāt // Ps_5.72 //",
    "T03bsa050_u:577": " sucinityasukhātmakalpanaṃ kapaṭam saṃskṛtadambhasaṃbhavām /",
    "T03bsa050_u:578": " samavekṣya na bhāvakalpanāpraṇayavyāpṛtamānaso bhavet // Ps_5.73 //",
    "T03bsa050_u:579": " viśade 'pyupalambhasaṃbhave vrajati kleśaśaravyatām ataḥ /",
    "T03bsa050_u:580": " vyatiyāti tu māragocaraṃ tamanarthaṃ praśamayya sarvathā // Ps_5.74 //",
    "T03bsa050_u:581": " na hi niśrayadośaduṣito bhavati dhyānavidhirviśuddhaye /",
    "T03bsa050_u:582": " calatānugato hi niśrayaḥ sakhaṭuṅkastata eva kathyate // Ps_5.75 //",
    "T03bsa050_u:583": " vyavahāravidhiprasiddhaye pratipattadbhavatīti kathyate /",
    "T03bsa050_u:584": " na hi kiṃ cid udeti kutra cit sadasatsaṃbhavayuktyasaṃbhavāt // Ps_5.76 //",
    "T03bsa050_u:585": " gaganena samānamānasastribhavādapyu atha vītaniśrayaḥ /",
    "T03bsa050_u:586": " avikalpitadhīraceṣṭito vacanenāpratiyatnaśobhinā // Ps_5.77 //",
    "T03bsa050_u:587": " kurute sa ca laukikīṃ kriyāṃ jagadekāntahitānuvartinīm /",
    "T03bsa050_u:588": " na samādhibalācca hīyate vaśavartitvamavāpya cetasaḥ // Ps_5.78 //",
    "T03bsa050_u:589": " tataḥ paraṃ parahitatatparodyataiḥ samādhibhirvidhivihitaprayojanaiḥ /",
    "T03bsa050_u:590": " vivardhate ghanasamaye yathodadhiḥ saridvadhūsamupahṛtairnavāmbubhiḥ // Ps_5.79 //",
    "T03bsa050_u:591": " // dhyānapāramitāsamāsaḥ //",
    "T03bsa050_u:592": " 6. prajñāpāramitāsamāsaḥ",
    "T03bsa050_u:593": " puṇyāni dānaprabhṛtīnyamūni prajñāsanāthānyadhikaṃ vibhānti /",
    "T03bsa050_u:594": " hiraṇmayānīva vibhūṣaṇāni pratyuptaratnadyutibhāsvarāṇi // Ps_6.1 //",
    "T03bsa050_u:595": " kriyāsu sāmarthyaguṇaṃ hi teṣāṃ prajñaiva vistāriṇamādadhāti /",
    "T03bsa050_u:596": " svārthapravṛttau viśadakramāṇāṃ yathā manaḥsaṃtatirindriyāṇāṃ // Ps_6.2 //",
    "T03bsa050_u:597": " kriyāsvayogyāni śarīrayantrāṇyāyurviyuktāni yathā na bhānti /",
    "T03bsa050_u:598": " tathaiva kāryāṇi na bhānti loke prajñāviyogena jadīkṛtāni // Ps_6.3 //",
    "T03bsa050_u:599": " śraddhādikānāmapi cendriyāṇāṃ prajñāgraṇī buddhirivendriyāṇām /",
    "T03bsa050_u:600": " guṇāguṇān vetti hi tatsanāthaḥ kleśakṣaye naipuṇametyataśca // Ps_6.4 //",
    "T03bsa050_u:601": " prajñāviyogāt phalalālasānāṃ naiva svatodānaviśuddhirasti /",
    "T03bsa050_u:602": " tyāgaṃ parārthaṃ hi vadanti dānaṃ śeṣastu vṛddhyārthamiva prayogaḥ // Ps_6.5 //",
    "T03bsa050_u:603": " prajñāsamunmīlitacakṣuṣastu dattvā svamāṃsānyapi bodhisattvāḥ /",
    "T03bsa050_u:604": " naivonnatiṃ nāvanatiṃ prayānti bhaiṣajyavṛkṣā iva nirviklapāḥ // Ps_6.6 //",
    "T03bsa050_u:605": " evaṃ sa bhūmiṃ prathamāmupaiti lokottarasyārthavidhipratiṣṭhām /",
    "T03bsa050_u:606": " akrodhanaḥ prītisamṛddhacetā dānairmahadbhirjagadarthacetāḥ // Ps_6.7 //",
    "T03bsa050_u:607": " prāyeṇa yasyāṃ balacakravartī bhavatyasaṃhāryamatiśca bodheḥ /",
    "T03bsa050_u:608": " prajñāguṇādeśitasatpatho 'tha karmeṇa bhūmiṃ vimalāmupaiti // Ps_6.8 //",
    "T03bsa050_u:609": " yasyāṃ prakṛtyaiva viśuddhaśīlaścaturmahādvīpapatiḥ sa bhūtvā /",
    "T03bsa050_u:610": " narendracūḍāmaṇisatkṛtājñaḥ sūryārhatāmeti yathā munīndraḥ // Ps_6.9 //",
    "T03bsa050_u:611": " tataḥ paraṃ kāmiṣu daivateṣu loke 'pi ca dvitrisahasrasaṃkhye /",
    "T03bsa050_u:612": " aiśvaryamāpnoti tataḥ paraṃ ca bhūmiṃ viśodhya prabhavāṃ prabhāyāḥ // Ps_6.10 //",
    "T03bsa050_u:613": " śīlasya śuddhiḥ kuta eva tasya yaḥ prajñayā nāpahṛtāndhakāraḥ /",
    "T03bsa050_u:614": " prāyeṇa śīlāni hi tadviyogād āmarṣadoṣaiḥ kaluṣīkriyante // Ps_6.11 //",
    "T03bsa050_u:615": " nātmārthamapyasti tu yasya śīlaṃ prājñasya tasyāsti kathaṃ parārtham /",
    "T03bsa050_u:616": " yo dṛṣṭadoṣo bhavabandhanānāṃ lokān samastāṃstata ujjihīrṣuḥ // Ps_6.12 //",
    "T03bsa050_u:617": " prajñāvipakṣairhṛdi soparāge kṣamāguṇaḥ kena dhṛtiṃ labheta /",
    "T03bsa050_u:618": " guṇāguṇāavekṣaṇakātarākṣe khyāto guṇairvīrā iva kṣitīśe // Ps_6.13 //",
    "T03bsa050_u:619": " prajñānvitānāṃ tu parāpakārāḥ kṣamāguṇāḥ sthairyakarā bhavanti /",
    "T03bsa050_u:620": " bhadrātmakānāmiva vāraṇānāṃ karamāśrayā naikavidhā viṣeṣāḥ // Ps_6.14 //",
    "T03bsa050_u:621": " niṣkevalaṃ vīryamapi śramāya prajñāsanāthasya tu tasya kārye /",
    "T03bsa050_u:622": " anuttaraḥ siddhiguṇo 'bhyudeti hartā tadutthasya pariśramasya // Ps_6.15 //",
    "T03bsa050_u:623": " yasmāt paraṃ sūkṣamataraṃ na kiṃ cid yannaipuṇānāṃ paramaḥ prakarṣaḥ /",
    "T03bsa050_u:624": " yatkāmadoṣādibhirāvṛtānāṃ manaḥpathaṃ naiva kadā cideti // Ps_6.16 //",
    "T03bsa050_u:625": " tad dhyānamekāntasukhābhirāmaṃ kathaṃ pravekṣyantyastāṃ manāṃsi /",
    "T03bsa050_u:626": " sthūlāni doṣopacayairmahadbhiḥ prajñotpathaṃ nyāyamivāśritānī // Ps_6.17 //",
    "T03bsa050_u:627": " prajñānirudyogamaterhi dṛṣṭirnāyāti śuddhiṃ tadṛte na śīlam /",
    "T03bsa050_u:628": " samyakasmādhis tadṛte na labhyo duḥkhakṣayastadvirahāttathaiva // Ps_6.18 //",
    "T03bsa050_u:629": " prājñastu doṣādbhayamīkṣamāṇaḥ sukhānubaddhaṃ ca sukhaṃ guṇebhyaḥ /",
    "T03bsa050_u:630": " vihāya doṣāñjagadarthakāmo guṇābhirāmeṇa pathā prayāti // Ps_6.19 //",
    "T03bsa050_u:631": " samudyatastena samādhimetya prāpnoti vākkāyamanoviśuddhīḥ /",
    "T03bsa050_u:632": " ato 'navadyena balena yuktaḥ pravartate lokahitodayeṣu // Ps_6.20 //",
    "T03bsa050_u:633": " dānena cābhīpsitabhūyasaiva priyairadīnairvacanāmṛtaiśca /",
    "T03bsa050_u:634": " naiṣkāraṇorjasvalayā ca vṛttyā parārthacaryāsu samaṃ samantāt // Ps_6.21 //",
    "T03bsa050_u:635": " sāmānyamartheṣu ca darśayitvā premṇā vaśīkṛtya manāṃsi teṣām /",
    "T03bsa050_u:636": " karoti nirvāṇasukhe pratiṣṭhāṃ prajñāguṇāvyāhatadharmacakraḥ // Ps_6.22 //",
    "T03bsa050_u:637": " prajñādyarogaiśca balairamībhiradhyāsitaṃ nābhyupayātumīsā /",
    "T03bsa050_u:638": " ajīvikādurgatimṛtyunindāśāradyadoṣāśrayaṇī bhayārtiḥ // Ps_6.23 //",
    "T03bsa050_u:639": " bhayāni sarvāṇi hi doṣajāni prajñā na doṣaiḥ sahavāsameti /",
    "T03bsa050_u:640": " śaradvyapoḍhābhragavākṣapakṣā bhā bhāskarasyeva tamaḥpratānaiḥ // Ps_6.24 //",
    "T03bsa050_u:641": " sahasraraśmerudaye 'pi yāni tamāṃsi rundhanti jagadgatāni /",
    "T03bsa050_u:642": " nāmaikaśeṣāṇi karoti tāni prajñāprabhāyāḥ prasaraprabhāvaḥ // Ps_6.25 //",
    "T03bsa050_u:643": " na tatra bhūyaḥ karaṇīyam asti yatra prabhā sā balatāmupaiti /",
    "T03bsa050_u:644": " yugāntakālānalasaṃhṛte hi loke na dagdhavyakathāḥ prathante // Ps_6.26 //",
    "T03bsa050_u:645": " jyotīṃṣi sarvāṇyapi saṃhitāni prajñāprabhāṃ nālamathopayātum /",
    "T03bsa050_u:646": " atastayā nāsti parātivṛddhirgarīyasī vāparihāṇijātiḥ // Ps_6.27 //",
    "T03bsa050_u:647": " saṃpūrṇatāṃ yāti sukhena śikṣā śīlāya cittapraśamāya caiva /",
    "T03bsa050_u:648": " prajñābhiyuktasya yatastato 'syāṃ sarvābhisāreṇa parākrameta // Ps_6.28 //",
    "T03bsa050_u:649": " yā skandhadhātvāyatanapravṛttau satyāśrayā pratyayitā parīkṣā /",
    "T03bsa050_u:650": " kālatraye 'pyeṣa samāsayuktyā prajñāvadātairviṣayapraveśaḥ // Ps_6.29 //",
    "T03bsa050_u:651": " kīrtiṃ vitanvanti jinātmajānāṃ prajñāvadātāścaritapradeśāḥ /",
    "T03bsa050_u:652": " guṇadvīṣāmapyatiduṣkuhāṇāṃ romāñcitā vismayapāratantryāt // Ps_6.30 //",
    "T03bsa050_u:653": " prajñābalaṃ dīptataraprabhāvaṃ nālaṃ prasoḍhuṃ sabalo 'pi māraḥ /",
    "T03bsa050_u:654": " prajñāṃśavo vibhramayānti cakṣurna draṣṭum īśo hi yataḥ sa eva // Ps_6.31 //",
    "T03bsa050_u:655": " kandarpanārācanipātasāhī prajñāmayaṃ varma vitatya citte /",
    "T03bsa050_u:656": " vyūḍhāni rūpaprabhṛtīnyanekānyeko 'pi nirbhīrabhibhūya yāti // Ps_6.32 //",
    "T03bsa050_u:657": " adhīrasātmyaṃ bhayaviklavaṃ vā mūḍhocitaṃ śokaparigrahaṃ vā /",
    "T03bsa050_u:658": " svalpātmacitteṣvavagāḍhamūlaṃ roṣoparāgaṃ parijihmitaṃ vā // Ps_6.33 //",
    "T03bsa050_u:659": " dīneṣu kārpaṇyamalīmasatvaṃ kṛtāspadaṃ rāgiṣu cāpalaṃ vā /",
    "T03bsa050_u:660": " tejovihīneṣvalasatvasattvaṃ samuddhateṣvapraśamātmakatvam // Ps_6.34 //",
    "T03bsa050_u:661": " tāṃstāṃśca līnānapi doṣaleśān pṛthagvidhiṣvāśrayagahvareṣu /",
    "T03bsa050_u:662": " samudbhavantyeva parākaroti prajñā pratijñeva jagaddhitārthā // Ps_6.35 //",
    "T03bsa050_u:663": " niveśya doṣakṣayadhīrasaumyāṃ bhavasya tasyopari dṛṣṭilakṣmīm /",
    "T03bsa050_u:664": " svayaṃ munīndrairabhiṣicyate yat prahlādinā vyākaraṇāmṛtena // Ps_6.36 //",
    "T03bsa050_u:665": " ūrṇāprabhābhiśca mahāmunīnāṃ niśīthacandradyutihāsinībhiḥ /",
    "T03bsa050_u:666": " yadājyadhārābhirivādhvaragnirvibhāti mūrdhanyabhiṣicyamānaḥ // Ps_6.37 //",
    "T03bsa050_u:667": " avāpya yasmān muniyauvarājyaṃ samaṃ samantād visṛtātmabhāvaḥ /",
    "T03bsa050_u:668": " lokasya duḥkhaṃ praśamatyayatnād rajo mahāmegha iva pravṛṣṭaḥ // Ps_6.38 //",
    "T03bsa050_u:669": " prajñāprabhāvopanataḥ sa sarvaḥ prabhāvisāraḥ sugatātmajānām /",
    "T03bsa050_u:670": " ko vismayo vātra sutapriyāyā mātuḥ samīyādyadiyaṃ vibhūtiḥ // Ps_6.39 //",
    "T03bsa050_u:671": " daśaprakāro 'pi yadā munīnāṃ tadāśrayādeva balaprakarṣaḥ /",
    "T03bsa050_u:672": " udetyasādhāraṇasundaraśca śeṣo 'pyasaṃkhyo guṇaratnarāśiḥ // Ps_6.40 //",
    "T03bsa050_u:673": " śāstrāṇi cakṣuḥpratimāni loke nidhānabhūtāṃśca kalāviśeṣān /",
    "T03bsa050_u:674": " mantrān paritrāṇakṛto vicitrān dharmavyavasthāśca pṛthagviśeṣāḥ // Ps_6.41 //",
    "T03bsa050_u:675": " paryāyacitraṃ ca vimokṣamārgaṃ tattacca lokasya hitopapādi /",
    "T03bsa050_u:676": " yadbodhisattvāḥ pravidarśayanti prajñāprabhāvābhyudayaḥ sa sarvaḥ // Ps_6.42 //",
    "T03bsa050_u:677": " divyapratispardhibhirindriyārthairnarendrabhāve 'pi hi bodhisattvāḥ /",
    "T03bsa050_u:678": " na yadvirūpāṃ prakṛtiṃ vrajanti prajñā guṇāmātyasanāthatā sā // Ps_6.43 //",
    "T03bsa050_u:679": " paropakāraikarasā ca maitrī rāgoparāgaprativarjitā ca /",
    "T03bsa050_u:680": " parasya duḥkheṣu parā dayā ca na śokabhārālasatāṃ gatā ca // Ps_6.44 //",
    "T03bsa050_u:681": " anuddhātatvaṃ mudite 'pi citte tamonirārambhamupekṣitaṃ ca /",
    "T03bsa050_u:682": " te te guṇā<;ś>;cābhyadhikaṃ vibhānti prajñāniruddhapratipakṣamārgāḥ // Ps_6.45 //",
    "T03bsa050_u:683": " ko nāma lokasya parārthasādhurduḥkhaikahetūni tamāṃsi hanyāt /",
    "T03bsa050_u:684": " avyāhatā jñānaśayāśayeṣu prajñā na cet syādatisūryādīptiḥ // Ps_6.46 //",
    "T03bsa050_u:685": " tatprāptaye śrutam aśītivikalpacitraṃ saṃceyam āśrayasahaṃ gurumabhyupetya /",
    "T03bsa050_u:686": " dvātriṃśatā tadadhigamya vivardhayeta samyaṅmanaḥ samavadhānakṛtairviśeṣaiḥ // Ps_6.47 //",
    "T03bsa050_u:687": " alpaśruto 'ndha iva vetti na bhāvanāyā mārgaṃ vicintayati kāni ca tadvihīnaḥ /",
    "T03bsa050_u:688": " tasmācchrutaṃ prati yateta tadāśrayā hi prajñā samudbhavati cintanabhāvanābhyām // Ps_6.48 //",
    "T03bsa050_u:689": " praśnairavigrahamukhaiśca kathāviśeṣairmīmāṃsayārthagativīkṣaṇayā svayaṃ ca /",
    "T03bsa050_u:690": " prajñāvivṛddhimabhitaḥ prayateta nityaṃ dhyānena tadguṇavivṛddhikareṇa caiva // Ps_6.49 //",
    "T03bsa050_u:691": " prajñābhyupāyavidhireṣa samāsatastu dhyānaṃ tadarthaniyataḥ śrutivistaraśca /",
    "T03bsa050_u:692": " tābhyāṃ samudbhavati hi prabhavo guṇānāṃ prajñāprabhāsamudayo 'gnirivāraṇībhyāṃ // Ps_6.50 //",
    "T03bsa050_u:693": " vidvajjanācaritamārgasamāśrayācca saṃmohahetugahanāni vivarjayeta /",
    "T03bsa050_u:694": " tairāvṛto na hi vibhātyudayasthito 'pi toyāvalambijaladāntaritaḥ śaśīva // Ps_6.51 //",
    "T03bsa050_u:695": " ālasyajṛmbhitamatitvam asatsahāyā nidrānivṛttiraviniścayaśīlatā ca /",
    "T03bsa050_u:696": " jñāne muneriva kutūhalitānivṛttirmithyābhimānaparisaṃkucitāśca pṛcchāḥ // Ps_6.52 //",
    "T03bsa050_u:697": " dainyena cātmaparitāpasamudbhavena vidvajjanābhigamanādarakātaratvam /",
    "T03bsa050_u:698": " mithyāvikalpapaṭutā vitathā ca dṛṣṭirmohāya tatpraśamanāya tu tadvipakṣāḥ // Ps_6.53 //",
    "T03bsa050_u:699": " skandheṣu sāyatanadhātuṣu satyayuktyo<; r>;",
    "T03bsa050_u:700": " hetudbhaveṣu śucayānavinirṇaye ca /",
    "T03bsa050_u:701": " dharmeṣu kauśalamaśeṣata eva yacca prajñāprayogaviṣayo 'ṣṭavikalpa eṣaḥ // Ps_6.54 //",
    "T03bsa050_u:702": " niḥsāraphenanicayairaviśeṣi rūpaṃ tisro 'pi budbudalavā iva vedanāśca /",
    "T03bsa050_u:703": " saṃjñāpi kāmaguṇaviprasṛtān satṛṣṇān bālān mṛgāniva vilobhayate marīciḥ // Ps_6.55 //",
    "T03bsa050_u:704": " saṃskārajātirapi tulyaguṇā kadalyā vijñānato 'pi na ca yuktatarāsti māyā /",
    "T03bsa050_u:705": " yanniśrayādbhramati naikavikalpaceṣṭaṃ bhūtābhibhūtakuṇapapratimaṃ śarīram // Ps_6.56 //",
    "T03bsa050_u:706": " nātmā tadīyamapi cātra na kiṃ cid asti saṃghāta eṣa vividhāśūcisaṃnidhānaḥ /",
    "T03bsa050_u:707": " bālān pralambhayata eva ca sattvasaṃjñā svacchandaceṣṭa iva yantravidhau suyukte // Ps_6.57 //",
    "T03bsa050_u:708": " ātmā na cakṣurapi ca kṣaṇabhaṅguratvāt tadvan na cakṣuṣi na cātra yathaiva cakṣuḥ /",
    "T03bsa050_u:709": " ādhyātmikāyatanaśeṣam aśeṣam evam ātmīyavastuviṣayo 'pi ca tadvivekī // Ps_6.58 //",
    "T03bsa050_u:710": " bāhyeṣu dhātuṣu śarīrasamāśritānāṃ nālpo 'pi lakṣaṇavirodhakṛto 'sti bhedaḥ /",
    "T03bsa050_u:711": " vijñānadhāturapi ca kṣaṇikaḥ sa nātmā tasmātparo 'pi ca nabhaḥkusumaiḥ samānaḥ // Ps_6.59 //",
    "T03bsa050_u:712": " ityetadudbhavati kevalameva duḥkhaṃ tṛṣṇāvimūḍhamanaso vigmāttu tasyāḥ /",
    "T03bsa050_u:713": " śāntiḥ parā bhavati tarṣaharastu mārgaḥ śīlaṃ samādhipariśuddhatayā ca dṛṣṭiḥ // Ps_6.60 //",
    "T03bsa050_u:714": " tattatpratītya bhavatīti viśuddhadṛṣṭirnāstyasti veti samupaiti sa naiva kiṃ cit /",
    "T03bsa050_u:715": " māyāmayaṃ jagadidaṃ pratibhāti tasya tasmāt sukhādiṣu bhavatyavikāradhīraḥ // Ps_6.61 //",
    "T03bsa050_u:716": " āsīdbhaviṣyati ca yat tad apīdṛgeva kaḥ saṃbhavo yadasukhaṃ na bhaved bhavebhyaḥ /",
    "T03bsa050_u:717": " evaṃ vyatītaviṣayeṣvapi vītarāgo naivābhinandati bhavāṃśca bhaviṣyato 'pi // Ps_6.62 //",
    "T03bsa050_u:718": " ākārabhedaparuṣe puruṣo 'parādhī ko nāma gūḍhanakharasphuṭadṛṣṭicihne /",
    "T03bsa050_u:719": " tatpraiṣyavṛttikapaṭānyanucintya rajyed viśvāsameva ca yathocitamatra yāyāt // Ps_6.63 //",
    "T03bsa050_u:720": " evaṃ vimuktamatirapyanukampakastu kleśāntaraṃ jagadanāthamavekṣamāṇaḥ /",
    "T03bsa050_u:721": " hīneṣu niṣpraṇayabuddhirudārabhāvān nirvātumicchati na buddhaguṇānalabdhvā // Ps_6.64 //",
    "T03bsa050_u:722": " lokārthasādhanavidhāvasamartharūpaṃ yānadvayaṃ samavādhūya sa pūrvameva /",
    "T03bsa050_u:723": " kāruṇyadeśitapatho munirājayānam ātasthivān parahitaikarasasvabhāvam // Ps_6.65 //",
    "T03bsa050_u:724": " hīnociteṣu na matirnamati praṇītā saṃtiṣṭhate mahati nāmahatī kadā cit /",
    "T03bsa050_u:725": " saṃsyandate śucibhireva śucisvabhāvaṃ tulyaistathānyadapi śāsvata eṣa yogaḥ // Ps_6.66 //",
    "T03bsa050_u:726": " svapnopamāni vigaṇayya sukhāsukhāni saṃmohadoṣakṛpaṇāṃ janatāṃ ca teṣu /",
    "T03bsa050_u:727": " ātmārtha eva gurutāṃ katham asya yāyād vyāpārabhāramavadhūya parārtharamyam // Ps_6.67 //",
    "T03bsa050_u:728": " yaḥ sarvalokahitakāraṇasarvaceṣṭastyaktvātmadṛṣṭiviṣayaṃ vitathābhimānam /",
    "T03bsa050_u:729": " sarvatra śāntamatiradvayamārgacārī so 'tyadbhutaścaritanirvṛta eva loke // Ps_6.68 //",
    "T03bsa050_u:730": " prajñāviśuddhikaramuttamayānametat sarvajñatā tadudayā hi mahāmunīnām /",
    "T03bsa050_u:731": " lokasya yā nayanatāmiva saṃprayāti dīptāṃśumaṇḍalatalotpatitā prabheva // Ps_6.69 //",
    "T03bsa050_u:732": " saṃsāradoṣabharanirmathito 'pi naiva prajñāvivecanatayā parikhīdyate yaḥ /",
    "T03bsa050_u:733": " nātmābhikhedapariviklavatāṃ sa yāti yānasya buddhaguṇasaṃjananasya loke // Ps_6.70 //",
    "T03bsa050_u:734": " paśyanti cābhutamayaṃ sugataprabhāvaṃ romāñcakañcukitasarvaśarīradeśāḥ /",
    "T03bsa050_u:735": " tadgāminaṃ pariharanti ca yānamārgaṃ kiṃ nāma kāraṇamṛte śaṭhaceṣṭitebhyaḥ // Ps_6.71 //",
    "T03bsa050_u:736": " ko nāma mārakalinānabhibhūtacetāḥ saṃbuddhadharmaguṇaratnanidhānabhūtam /",
    "T03bsa050_u:737": " sarvajñayānamapayānam anarthapaṅkād ākroṣṭumarhati na cejjagato 'sya vairam // Ps_6.72 //",
    "T03bsa050_u:738": " lokārthasādhanapare jinarājavaṃśe prajñānimīlitanayeṣu pariskhalatsu /",
    "T03bsa050_u:739": " cittaṃ narasya karuṇāmṛdu kasya na syāt tanmohadoṣaśamanāya dṛḍhaṃ ca vīryam // Ps_6.73 //",
    "T03bsa050_u:740": " prajñāyā janayati yaḥ parāṃ viśuddhiṃ nirmokṣaḥ kathamiva tasya dūrataḥ syāt /",
    "T03bsa050_u:741": " naivāsmātparataramasti śīlam anyat tattasmād bhajata vimokṣakāṅkṣiṇo hi // Ps_6.74 //",
    "T03bsa050_u:742": " // prajñāpāramitāsa[māsa]ścāyaṃ pāramitāsamāsaḥ //",
    "T03bsa050_u:743": " viśuddhamaunīndramanastaḍāgaprasūtasūtrāntasaroruhebhyaḥ /",
    "T03bsa050_u:744": " ādāya śurabhramareṇa samyag madhūrjitaṃ pāramitāsamāse //"
}