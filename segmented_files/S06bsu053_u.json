{
  "S06bsu053_u:0": "(Vaidya 98)",
  "S06bsu053_u:1": "Prajñāpāramitāhṛdayasutram /",
  "S06bsu053_u:2": "[vistaramātṛkā]",
  "S06bsu053_u:3": "/ namaḥ sarvajñāya //",
  "S06bsu053_u:4": "evaṃ mayā śrutam /",
  "S06bsu053_u:5": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ mahatā ca bodhisattvasaṃghena /",
  "S06bsu053_u:6": "tena khalu samayena bhagavān gambhīrāvasaṃbodhaṃ nāma samādhiṃ samāpannaḥ /",
  "S06bsu053_u:7": "tena ca samayena āryāvalokiteśvaro bodhisattvo mahāsattvo gambhīrāyāṃ prajñāpāramitāyāṃ caryāṃ caramāṇaḥ evaṃ vyavalokayati sma /",
  "S06bsu053_u:8": "pañca skandhāṃstāṃśca svabhāvaśūnyaṃ vyavalokayati //",
  "S06bsu053_u:9": "athāyuṣmān śāriputro buddhānubhāvena āryāvalokiteśvaraṃ bodhisattvametadavocat - yaḥ kaścit kulaputro [vā kuladuhitā vā asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
  "S06bsu053_u:10": "kathaṃ śikṣitavyaḥ?",
  "S06bsu053_u:11_0": "evamukte āryāvalokiteśvaro bodhisattvo mahāsattvaḥ āyuṣmantaṃ śāriputrametadavocat",
  "S06bsu053_u:11_1": "- yaḥ kaścicchāriputra kulaputro va kuladuhitā vā [asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
  "S06bsu053_u:12": "tenaivaṃ vyavalokitavyam - pañca skandhāṃstāṃśca svabhāvaśūnyān samanupaśyati sma /",
  "S06bsu053_u:13": "rūpaṃ śūnyatā,",
  "S06bsu053_u:14": "śūnyataiva rūpam /",
  "S06bsu053_u:15": "rūpānna pṛthak śūnyatā,",
  "S06bsu053_u:16": "śūnyatāyā na pṛthag rūpam /",
  "S06bsu053_u:17": "yadrūpaṃ sā śūnyatā,",
  "S06bsu053_u:18": "yā śūnyatā tadrūpam /",
  "S06bsu053_u:19": "evaṃ vedanāsaṃjñāsaṃskāravijñānāni ca śūnyatā /",
  "S06bsu053_u:20": "evaṃ śāriputra sarvadharmāḥ śūnyatālakṣaṇā anutpannā aniruddhā amalā vimalā anūnā asaṃpūrṇāḥ /",
  "S06bsu053_u:21": "tasmāttarhi śāriputra śūnyatāyāṃ na rūpam,",
  "S06bsu053_u:22": "na vedanā,",
  "S06bsu053_u:23": "sa saṃjñā,",
  "S06bsu053_u:24": "na saṃskārāḥ,",
  "S06bsu053_u:25": "na vijñānam,",
  "S06bsu053_u:26": "na cakṣurna śrotraṃ na ghrāṇaṃ na jihvā na kāyo na mano na rūpaṃ na śabdo na gandho na raso na spraṣṭavyaṃ na dharmaḥ /",
  "S06bsu053_u:27": "na cakṣurdhāturyāvanna manodhāturna dharmadhāturna manovijñānadhātuḥ /",
  "S06bsu053_u:28": "na vidyā nāvidyā na kṣayo yāvanna jarāmaraṇaṃ na jarāmaraṇakṣayaḥ,",
  "S06bsu053_u:29": "na duḥkhasamudayanirodhamārgā na jñānaṃ na prāptirnāprāptiḥ /",
  "S06bsu053_u:30": "tasmācchāriputra aprāptitvena bodhisattvānāṃ prajñāpāramitāmāśritya (PPhṛdv, Vaidya 99)",
  "S06bsu053_u:31": "viharati cittāvaraṇaḥ /",
  "S06bsu053_u:32": "cittāvaraṇanāstitvādatrasto viparyāsātikrānto niṣṭhanirvāṇaḥ /",
  "S06bsu053_u:33": "tryadhvavyavasthitāḥ sarvabuddhāḥ prajñāpāramitāmāśritya anuttarāṃ samyaksaṃbodhimabhisaṃbuddhāḥ /",
  "S06bsu053_u:34": "tasmād jñātavyaḥ prajñāpāramitāmahāmantraḥ anuttaramantraḥ asamasamamantraḥ sarvaduḥkhapraśamanamantraḥ satyamamithyatvāt prajñāpāramitāyāmukto mantraḥ /",
  "S06bsu053_u:35": "tadyathā - gate gate pāragate pārasaṃgate bodhi svāhā /",
  "S06bsu053_u:36": "evaṃ śāriputra gambhīrāyāṃ prajñāpāramitāyāṃ caryāyāṃ śikṣitavyaṃ bodhisattvena //",
  "S06bsu053_u:37": "atha khalu bhagavān tasmātsamādhervyutthāya āryāvalokiteśvarasya bodhisattvasya sādhukāramadāt - sādhu sādhu kulaputra /",
  "S06bsu053_u:38": "evametat kulaputra,",
  "S06bsu053_u:39": "evametad gambhīrāyāṃ prajñāpāramitāyāṃ caryaṃ cartavyaṃ yathā tvayā nirdiṣṭam /",
  "S06bsu053_u:40": "anumodyate tathāgatairarhadbhiḥ //",
  "S06bsu053_u:41": "idamavocadbhagavān /",
  "S06bsu053_u:42": "ānandamanā āyuṣmān śāriputraḥ āryāvalokiteśvaraśca bodhisattvaḥ sā ca sarvāvatī pariṣat sadevamānuṣāsuragandharvaśca loko bhagavato bhāṣitamabhyanandan //",
  "S06bsu053_u:43": "iti prajñāpāramitāhṛdayasūtraṃ samāptam /"
}