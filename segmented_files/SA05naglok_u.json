{
  "SA05naglok_u:0_0": "lokātīta namas tubhyaṃ viviktajñānavedine /",
  "SA05naglok_u:0_1": "yas tvaṃ jagaddhitāyaiva khinnaḥ karuṇayā ciram // NagLok_01",
  "SA05naglok_u:1_0": "skandhamātravinirmukto na sattvo 'stīti te matam /",
  "SA05naglok_u:1_1": "sattvārthaṃ ca paraṃ khedam agamas tvaṃ mahāmune // NagLok_02",
  "SA05naglok_u:2_0": "te 'pi skandhās tvayā dhīman dhīmadbhyaḥ saṃprakāśitāḥ /",
  "SA05naglok_u:2_1": "māyāmarīcigandharvanagarasvapnasaṃnibhāḥ // NagLok_03",
  "SA05naglok_u:3_0": "hetutaḥ saṃbhavo yeṣāṃ tadabhāvān na santi ye /",
  "SA05naglok_u:3_1": "kathaṃ nāma na te spaṣṭaṃ pratibimbasamā matāḥ // NagLok_04",
  "SA05naglok_u:4_0": "bhūtāny acakṣurgrāhyāṇi tanmayaṃ cākṣuṣaṃ katham /",
  "SA05naglok_u:4_1": "rūpaṃ tvayaivaṃ bruvatā rūpagrāho nivāritaḥ // NagLok_05",
  "SA05naglok_u:5_0": "vedanīyaṃ vinā nāsti vedanāto nirātmikā /",
  "SA05naglok_u:5_1": "tac ca vedyaṃ svabhāvena nāstīty abhimataṃ tava // NagLok_06",
  "SA05naglok_u:6_0": "saṃjñārthayor ananyatve mukhaṃ dahyeta vahninā /",
  "SA05naglok_u:6_1": "anyatve 'dhigamābhāvas tvayoktaṃ bhūtavādinā // NagLok_07",
  "SA05naglok_u:7_0": "kartā svatantraḥ karmāpi tvayoktaṃ vyavahārataḥ /",
  "SA05naglok_u:7_1": "parasparāpekṣikī tu siddhis te 'bhimatānayoḥ // NagLok_08",
  "SA05naglok_u:8_0": "na kartāsti na bhoktāsti puṇyāpuṇyaṃ pratītyajam /",
  "SA05naglok_u:8_1": "yat pratītya na taj jātaṃ proktaṃ vācaspate tvayā // NagLok_09",
  "SA05naglok_u:9_0": "ajñāyamānaṃ na jñeyaṃ vijñānaṃ tad vinā na ca /",
  "SA05naglok_u:9_1": "tasmāt svabhāvato na sto jñānajñeye tvam ūcivān // NagLok_10",
  "SA05naglok_u:10_0": "lakṣyāl lakṣaṇam anyac cet syāt tal lakṣyam alakṣaṇam /",
  "SA05naglok_u:10_1": "tayor abhāvo 'nanyatve vispaṣṭaṃ kathitaṃ tvayā // NagLok_11",
  "SA05naglok_u:11_0": "lakṣyalakṣaṇanirmuktaṃ vāgudāhāravarjitam /",
  "SA05naglok_u:11_1": "śāntaṃ jagad idaṃ dṛṣṭaṃ bhavatā jñānacakṣuṣā // NagLok_12",
  "SA05naglok_u:12_0": "na sann utpadyate bhāvo nāpy asan sadasan na ca /",
  "SA05naglok_u:12_1": "na svato nāpi parato na dvābhyāṃ jāyate katham // NagLok_13",
  "SA05naglok_u:13_0": "na sataḥ sthitiyuktasya vināśa upapadyate /",
  "SA05naglok_u:13_1": "nāsato 'śvaviṣāṇena samasya śamatā katham // NagLok_14",
  "SA05naglok_u:14_0": "bhāvān nārthāntaraṃ nāśo nāpy anarthāntaraṃ matam /",
  "SA05naglok_u:14_1": "arthāntare bhaven nityo nāpy anarthāntare bhavet // NagLok_15",
  "SA05naglok_u:15_0": "ekatve na hi bhāvasya vināśa upapadyate /",
  "SA05naglok_u:15_1": "pṛthaktve na hi bhāvasya vināśa upapadyate // NagLok_16",
  "SA05naglok_u:15_2": "vinaṣṭāt kāraṇāt tāvat kāryotpattir na yujyate /",
  "SA05naglok_u:15_3": "na cāvinaṣṭāt svapnena tulyotpattir matā tava // NagLok_17",
  "SA05naglok_u:16_0": "na niruddhān nāniruddhād bījād aṅkurasaṃbhavaḥ /",
  "SA05naglok_u:16_1": "māyotpādavad utpādaḥ sarva eva tvayocyate // NagLok_18",
  "SA05naglok_u:17_0": "atas tvayā jagad idaṃ parikalpasamudbhavam /",
  "SA05naglok_u:17_1": "parijñātam asadbhūtam anutpannam na naśyati // NagLok_19",
  "SA05naglok_u:18_0": "nityasya saṃsṛtir nāsti naivānityasya saṃsṛtiḥ /",
  "SA05naglok_u:18_1": "svapnavat saṃsṛtiḥ proktā tvayā tattvavidāṃ vara // NagLok_20",
  "SA05naglok_u:19_0": "svayaṃkṛtaṃ parakṛtaṃ dvābhyāṃ kṛtam ahetukam /",
  "SA05naglok_u:19_1": "tārkikair iṣyate duḥkhaṃ tvayā tūktaṃ pratītyajam // NagLok_21",
  "SA05naglok_u:20_0": "yaḥ pratītyasamutpādaḥ śūnyatā saiva te matā /",
  "SA05naglok_u:20_1": "bhāvaḥ svatantro nāstīti siṃhanādas tavātulaḥ // NagLok_22",
  "SA05naglok_u:21_0": "sarvasaṃkalpanāśāya śūnyatāmṛtadeśanā /",
  "SA05naglok_u:21_1": "yasya tasyām api grāhas tvayāsāv avasāditaḥ // NagLok_23",
  "SA05naglok_u:22_0": "nirīhā vaśikāḥ śūnyā māyāvat pratyayodbhavāḥ /",
  "SA05naglok_u:22_1": "sarvadharmās tvayā nātha niḥsvabhāvāḥ prakāśitāḥ // NagLok_24",
  "SA05naglok_u:23_0": "na tvayotpāditaṃ kiṃ cin na ca kiṃ cin nirodhitam /",
  "SA05naglok_u:23_1": "yathā pūrvaṃ tathā paścāt tathatāṃ buddhavān asi // NagLok_25",
  "SA05naglok_u:24_0": "āryair nisevitām enām anāgamya hi bhāvanām /",
  "SA05naglok_u:24_1": "nānimittam hi vijñānaṃ bhavatīha kathaṃ cana // NagLok_26",
  "SA05naglok_u:25_0": "animittam anāgamya mokṣo nāsti tvam uktavān /",
  "SA05naglok_u:25_1": "atas tvayā mahāyāne tat sākalyena deśitam // NagLok_27",
  "SA05naglok_u:26_0": "yad avāptaṃ mayā puṇyaṃ stutvā tvāṃ stutibhājanam /",
  "SA05naglok_u:26_1": "nimittabandhanāpetaṃ bhūyāt tenākhilaṃ yagat // NagLok_28",
  "SA05naglok_u:27_0": "// iti lokātītastavaḥ samāptaḥ //",
  "SA05naglok_u:28_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%",
  "SA05naglok_u:29_0": "Copyright (C) 2003 by Chr. Lindtner - Denmark",
  "SA05naglok_u:30_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%"
}