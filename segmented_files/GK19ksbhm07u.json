{
    "GK19ksbhm07u:0": " //droṇaparva//",
    "GK19ksbhm07u:1": " nārāyaṇaṃ namaskṛtya naraṃ caiva narottamam /",
    "GK19ksbhm07u:2": " devīṃ sarasvatīṃ vyāsaṃ tato jayamudīrayet // Bhmj_7.1 //",
    "GK19ksbhm07u:3": " suravrataṃ hataṃ śrutvā dhṛtarāṣṭro 'tiduḥkhitaḥ /",
    "GK19ksbhm07u:4": " muhurmuhuryaśorāśiṃ tamaśocadariṃdamam // Bhmj_7.2 //",
    "GK19ksbhm07u:5": " punaḥ saṃgrāmamālokya samāyāto 'tha saṃjayaḥ /",
    "GK19ksbhm07u:6": " pṛṣṭo vaicitravīryeṇa vīrasaṃhāramabhyadhāt // Bhmj_7.3 //",
    "GK19ksbhm07u:7": " tato bhīṣmehate rājankuravo bhṛśaduḥkhitāḥ /",
    "GK19ksbhm07u:8": " abdhau bhagne pravahaṇe vaṇijaḥ patitā iva // Bhmj_7.4 //",
    "GK19ksbhm07u:9": " vāñchitaṃ samare śarma dadṛśuḥ karṇamāgatam /",
    "GK19ksbhm07u:10": " vikrītāḥ paradeśeṣu snigdhaṃ bandhumivāpadi // Bhmj_7.5 //",
    "GK19ksbhm07u:11": " tato duryodhanaḥ śokaṃ saṃstambhya dhṛtisāgaraḥ /",
    "GK19ksbhm07u:12": " karṇasyānumate cakre droṇaṃ senāsu nāyakam // Bhmj_7.6 //",
    "GK19ksbhm07u:13": " tenābhiṣikto vidhivadguruḥ sarvadhanuṣmatām /",
    "GK19ksbhm07u:14": " sa babhau śaktimānvīro mahāsena ivāparaḥ // Bhmj_7.7 //",
    "GK19ksbhm07u:15": " vṛddhasya svayaśaḥśubhraṃ chattraṃ tasya vyarocata /",
    "GK19ksbhm07u:16": " dugdhodadheriva śrīmaccandramaṇḍalamudyatam // Bhmj_7.8 //",
    "GK19ksbhm07u:17": " āmuktahemakavacaḥ sa dīptaḥ kiraṇairbabhau /",
    "GK19ksbhm07u:18": " upasthitaiḥ kṛtyakāle divyāstrairiva sevitaḥ // Bhmj_7.9 //",
    "GK19ksbhm07u:19": " praṇetā sarvavīrāṇāṃ sadṛśaḥ prājyatejasā /",
    "GK19ksbhm07u:20": " sākṣādiva dhanurvedaḥ saṃhārasyāgamāvadhiḥ // Bhmj_7.10 //",
    "GK19ksbhm07u:21": " reje rathena raukmena śoṇāśvena patākinā /",
    "GK19ksbhm07u:22": " saṃdhyājuṣā nirjhariṇā meruṇeva divākaraḥ // Bhmj_7.11 //",
    "GK19ksbhm07u:23": " virarāja rathe tasya śātakaumbhaḥ kamaṇḍaluḥ /",
    "GK19ksbhm07u:24": " śauryoṣmaṇā pratigataḥ pratāpa iva piṇḍitaḥ // Bhmj_7.12 //",
    "GK19ksbhm07u:25": " ākarṇapalitaḥ śyāmo dhaureyaḥ sarvadhanvinām /",
    "GK19ksbhm07u:26": " dadau varaṃ śriyā juṣṭaḥ sa rājñā svayamarthitaḥ // Bhmj_7.13 //",
    "GK19ksbhm07u:27": " jīvagrāhaṃ samādāya rājānaṃ te yudhiṣṭhiram /",
    "GK19ksbhm07u:28": " haterjune pradāsyāmi paśyatāṃ sarvabhubhujām // Bhmj_7.14 //",
    "GK19ksbhm07u:29": " etadguruvaco rājā pratigṛhya kṛtāñjaliḥ /",
    "GK19ksbhm07u:30": " viśrāvya nijasenāsu tūryanādotsavaṃ vyadhāt // Bhmj_7.15 //",
    "GK19ksbhm07u:31": " tacca dharmasuto jñātvā saha gāṇḍīvadhanvanā /",
    "GK19ksbhm07u:32": " krauñcavyūhaṃ samādhāya saṃnaddho yoddhumudyayau // Bhmj_7.16 //",
    "GK19ksbhm07u:33": " dromena śakaṭavyūhe nirmite bhṛśasaṃhate /",
    "GK19ksbhm07u:34": " avartata mahadyuddhaṃ vīrāṇāṃ dehaśātanam // Bhmj_7.17 //",
    "GK19ksbhm07u:35": " tataḥ sṛñjayapāñcālamatsyasenāsu duḥsahāḥ /",
    "GK19ksbhm07u:36": " śarīrahāriṇaḥ peturdreṇanāmāṅkitāḥ śarāḥ // Bhmj_7.18 //",
    "GK19ksbhm07u:37": " bhidyamāneṣu sainyeṣu nipatadgajavājiṣu /",
    "GK19ksbhm07u:38": " raktakallolinīvegairnīteṣu syandaneṣvapi // Bhmj_7.19 //",
    "GK19ksbhm07u:39": " yudhiṣṭhiramukhānvīrānkopāddroṇamabhidrutān /",
    "GK19ksbhm07u:40": " avārayansusaṃrabdhāndroṇikarṇakṛpādayaḥ // Bhmj_7.20 //",
    "GK19ksbhm07u:41": " abhimanyurathākṛṣya rathātkeśeṣu pauravam /",
    "GK19ksbhm07u:42": " apātayatkṛpāṇena paśyatāṃ sarvadhanvinām // Bhmj_7.21 //",
    "GK19ksbhm07u:43": " tatkopātkhaṅgamādāya jayadrathamupāgatam /",
    "GK19ksbhm07u:44": " śalyaṃ ca virathaṃ vīro vidadhe balināṃ varam // Bhmj_7.22 //",
    "GK19ksbhm07u:45": " tataḥ śalyo gadāpāṇiḥ padbhyāṃ saubhadramādravat /",
    "GK19ksbhm07u:46": " gadayā vīravārinyā bhīmaśca tamavārayat // Bhmj_7.23 //",
    "GK19ksbhm07u:47": " tayoḥ parasparāghātakīrṇavahnikaṇākulam /",
    "GK19ksbhm07u:48": " nṛṇāṃ vimohanaṃ ghoraṃ gadāyuddhamavartata // Bhmj_7.24 //",
    "GK19ksbhm07u:49": " maṇḍalāni carantau tau samadāviva kuñjarau /",
    "GK19ksbhm07u:50": " abhipatya padānyaṣṭau gadābhyāṃ jaghnaturmithaḥ // Bhmj_7.25 //",
    "GK19ksbhm07u:51": " gāḍhaprahārasaṃjātamūrchāvihvalamānasau /",
    "GK19ksbhm07u:52": " tau dṛṣṭvā patitau vīrāḥ saṃnipetuḥ prahāriṇaḥ // Bhmj_7.26 //",
    "GK19ksbhm07u:53": " nīte madrādhipe tūrṇaṃ rathena kṛtavarmaṇā /",
    "GK19ksbhm07u:54": " bhīmasenaḥ samādāya kurusenāmadārayat // Bhmj_7.27 //",
    "GK19ksbhm07u:55": " karṇasūnoratha śarairdṛṣasenasya pāṇḍavāḥ /",
    "GK19ksbhm07u:56": " ākīrṇāndraupadīputrānvilokya tamupādravan // Bhmj_7.28 //",
    "GK19ksbhm07u:57": " tato rukmaratho droṇaḥ svayaṃ pāñcālavāhinīm /",
    "GK19ksbhm07u:58": " praviśya bāṇairvidadhe viprakīrṇāṃ sahasradhā // Bhmj_7.29 //",
    "GK19ksbhm07u:59": " śikhaṇḍisātyakimukhānsa vidārya mahārathān /",
    "GK19ksbhm07u:60": " yudhiṣṭhiramabhiprekṣuḥ kurvannarapatikṣayam // Bhmj_7.30 //",
    "GK19ksbhm07u:61": " yugaṃdharaṃ vyāghradattaṃ sihasenaṃ ca pārthivam /",
    "GK19ksbhm07u:62": " nināya mṛtyusadana śarairaśanidāruṇaiḥ // Bhmj_7.31 //",
    "GK19ksbhm07u:63": " tiṣṭha sthito 'ha yuddhasva hato 'sīti muhurmuhuḥ /",
    "GK19ksbhm07u:64": " droṇāgre yudhyamānānāṃ bhūbhujāmabhavadraṇaḥ // Bhmj_7.32 //",
    "GK19ksbhm07u:65": " droṇena yudhyamānānāṃ niśamya śvetavāhanaḥ /",
    "GK19ksbhm07u:66": " kolāhalaṃ svasainyānāṃ tūrṇaṃ taṃ deśamāyayau // Bhmj_7.33 //",
    "GK19ksbhm07u:67": " sa nihatyāstrajālena vīraḥ kuruvarūthinīm /",
    "GK19ksbhm07u:68": " vidadhe raktataṭinīmāvartahṛtakuñjarām // Bhmj_7.34 //",
    "GK19ksbhm07u:69": " tato 'vahāraṃ sainyānāṃ pārthasāyakapīḍitāḥ /",
    "GK19ksbhm07u:70": " yāte 'staṃ tigmakiraṇe cakrire kurupuṃgavāḥ // Bhmj_7.35 //",
    "GK19ksbhm07u:71": " ***** droṇābhiṣekaḥ prathamo yuddhadivasaśca // 1 // *****",
    "GK19ksbhm07u:72": " niśāyāṃ saṃniviṣṭeṣu śibire sarvarājasu /",
    "GK19ksbhm07u:73": " lajjamāna ivācāryo duryodhanamabhāṣata // Bhmj_7.36 //",
    "GK19ksbhm07u:74": " uktameva mayā rājanrahitaṃ savyasācinā /",
    "GK19ksbhm07u:75": " yudhiṣṭhiraṃ grahīṣyāmi durjayo hi dhanaṃjayaḥ // Bhmj_7.37 //",
    "GK19ksbhm07u:76": " iti bruvāṇe vailakṣyādācārye rājasaṃnidhau /",
    "GK19ksbhm07u:77": " trigarvarājaḥ provāca kṛtavairaḥ kirīṭinā // Bhmj_7.38 //",
    "GK19ksbhm07u:78": " vayaṃ saṃśaptakagaṇairmālavaistuṇḍilaistathā /",
    "GK19ksbhm07u:79": " vīrairmadrakakāmbojalalitaiśca prahāribhiḥ // Bhmj_7.39 //",
    "GK19ksbhm07u:80": " rathāyutaistribhiḥ pārthamāhūya pṛthagāsthitaḥ /",
    "GK19ksbhm07u:81": " yotsyāmahe suprakṛtairiti satyaṃ śapāmahe // Bhmj_7.40 //",
    "GK19ksbhm07u:82": " ityukte śapathaṃ kṛtvā trigartā vahnisākṣiṇaḥ /",
    "GK19ksbhm07u:83": " pratyūṣe niryayurvīrāḥ suśarmapramukhā nṛpāḥ // Bhmj_7.41 //",
    "GK19ksbhm07u:84": " te turaṅgakharoddhūtadhūligrastanabhastalāḥ /",
    "GK19ksbhm07u:85": " cakrire phalguṇāhvānaṃ nādaiḥ pralayaśaṃsibhiḥ // Bhmj_7.42 //",
    "GK19ksbhm07u:86": " tānvyūhenārdhacandreṇa same deśe vyavasthitān /",
    "GK19ksbhm07u:87": " dṛṣṭvā pārthastadāhūto yudhiṣṭhiramabhāṣata // Bhmj_7.43 //",
    "GK19ksbhm07u:88": " anujānātu māmāryastrigartānāṃ vadhaṃ prati /",
    "GK19ksbhm07u:89": " ete māmabhivāñcanti yoddhuṃ saṃgharṣaśālinaḥ // Bhmj_7.44 //",
    "GK19ksbhm07u:90": " ayaṃ te satyajidvīraḥ pāñcālyaḥ pravaro rathaḥ /",
    "GK19ksbhm07u:91": " goptā droṇābhisaraṇe śakratulyaparākramaḥ // Bhmj_7.45 //",
    "GK19ksbhm07u:92": " ityuktvā caṇḍagāṇḍīvaghoṣaghaṇṭitadiktaṭaḥ /",
    "GK19ksbhm07u:93": " pralayāmbhodasaṃrabdhastānyayau kapiketanaḥ // Bhmj_7.46 //",
    "GK19ksbhm07u:94": " te 'pi pāṇḍavamāyāntaṃ dṛṣṭvā pramadanirbharāḥ /",
    "GK19ksbhm07u:95": " phullasālamivādṛśyaṃ cakruḥ kṣipraṃ śilīmukhaiḥ // Bhmj_7.47 //",
    "GK19ksbhm07u:96": " tataḥ śauryāmbudheḥ phenamaṭṭahāsaṃ raṇaśriyaḥ /",
    "GK19ksbhm07u:97": " dadhmau dhanaṃjayaḥ śaṅkhaṃ kandaṃ nijayaśastaroḥ // Bhmj_7.48 //",
    "GK19ksbhm07u:98": " tasya śabdena mahatā tatsainyaṃ bhayakāriṇā /",
    "GK19ksbhm07u:99": " abhūnnivṛttamātaṅgaṃ stimitāṅgaturaṅgamam // Bhmj_7.49 //",
    "GK19ksbhm07u:100": " atha sāyakajālena jīvamatsyāpahāriṇā /",
    "GK19ksbhm07u:101": " trigartavāhinīṃ pārthaḥ samantātparyavārayat // Bhmj_7.50 //",
    "GK19ksbhm07u:102": " tataḥ saṃśaptakagaṇotsṛṣṭairavivaraiḥ śaraiḥ /",
    "GK19ksbhm07u:103": " pihite bhuvanābhoge babhūvākālaśarvarī // Bhmj_7.51 //",
    "GK19ksbhm07u:104": " tataḥ pravidadhe tvāṣṭraṃ mahāstraṃ vajrinandanaḥ /",
    "GK19ksbhm07u:105": " yenārjunasahasrāṇi dadṛśuste sasaṃbhramāḥ // Bhmj_7.52 //",
    "GK19ksbhm07u:106": " jahārākarṇakṛṣṭena bhallena ca mahaujasaḥ /",
    "GK19ksbhm07u:107": " sphuranmauliprabhājālaṃ śiraḥ kāyātsudhanvanaḥ // Bhmj_7.53 //",
    "GK19ksbhm07u:108": " tatpreṣitāṃ śastravṛṣṭiṃ pavanāstreṇa hāriṇā /",
    "GK19ksbhm07u:109": " vidhūya tacchiraḥpuñjairadṛśyāṃ vidadhe mahīm // Bhmj_7.54 //",
    "GK19ksbhm07u:110": " chinnacchattradhvajarathaṃ patadbhujabhaṭānanam /",
    "GK19ksbhm07u:111": " trigartakadanaṃ pārtho ghoramāyodhanaṃ vyadhāt // Bhmj_7.55 //",
    "GK19ksbhm07u:112": " ***** saṃśaptakayuddham // 2 // *****",
    "GK19ksbhm07u:113": " asminkṣaṇe vainateyavyūhe droṇena nirmite /",
    "GK19ksbhm07u:114": " vyūhena nirmitārdhena pāṇḍuputrāḥ samudyayuḥ // Bhmj_7.56 //",
    "GK19ksbhm07u:115": " tataḥ pravṛtte saṃgrāme kṣaye caiva mahībhujām /",
    "GK19ksbhm07u:116": " dhṛṣṭadyumnaprabhṛtayo droṇamukhyānayodhayan // Bhmj_7.57 //",
    "GK19ksbhm07u:117": " rajobhiḥ pihite vyomni dikṣu ruddhāsu sāyakaiḥ /",
    "GK19ksbhm07u:118": " avibhāgamamaryādaṃ ghoraṃ yuddhamavartata // Bhmj_7.58 //",
    "GK19ksbhm07u:119": " abhidrute tato droṇe dharmarājajighṛkṣayā /",
    "GK19ksbhm07u:120": " ghoro halahalāśabdaḥ sainyānāmudabhūtkṣaṇam // Bhmj_7.59 //",
    "GK19ksbhm07u:121": " kālāgnitejasaṃ vīraṃ dhaureyaṃ sarvadhanvinām /",
    "GK19ksbhm07u:122": " avārayitumabhyetya satyajitsatyavikramaḥ // Bhmj_7.60 //",
    "GK19ksbhm07u:123": " yudhyamānaṃ tato hatvā vṛkaṃ rājasutaṃ guruḥ /",
    "GK19ksbhm07u:124": " śaraiḥ satyajitaṃ cakre kīrṇāṃśumiva bhāskaram // Bhmj_7.61 //",
    "GK19ksbhm07u:125": " hemanāmāṅkitairbāṇairmuhūrtādatha satyajit /",
    "GK19ksbhm07u:126": " dīptairapūrayaddroṇaṃ khadyotairiva pādapam // Bhmj_7.62 //",
    "GK19ksbhm07u:127": " tataḥ satyajitaḥ kāyādācāryaḥ śauryaśālinaḥ /",
    "GK19ksbhm07u:128": " śiro jahāra bhallena caṇḍatāṇḍavakuṇḍalam // Bhmj_7.63 //",
    "GK19ksbhm07u:129": " nipātite satyajiti pravare sarvadhanvinām /",
    "GK19ksbhm07u:130": " vidrute dharmatanaye vyadīryate varūthinī // Bhmj_7.64 //",
    "GK19ksbhm07u:131": " ***** satyajidvadhaḥ // 3 // *****",
    "GK19ksbhm07u:132": " hṛtvānujaṃ virāṭasya śatānīkaṃ prahāriṇam /",
    "GK19ksbhm07u:133": " dṛḍhasenaṃ kṣatradevaṃ vasudānaṃ ca pārthivam // Bhmj_7.65 //",
    "GK19ksbhm07u:134": " nighnanrukmarathaścedimatsyapāñcālasṛñjayān /",
    "GK19ksbhm07u:135": " vidadhe rudhirāvartaiḥ kṛtāntodyānavāhinīm // Bhmj_7.66 //",
    "GK19ksbhm07u:136": " vidrute pāṇḍavabale pīḍite droṇasāyakaiḥ /",
    "GK19ksbhm07u:137": " karṇaduryodhanamukhā bhāradvājamapūjayan // Bhmj_7.67 //",
    "GK19ksbhm07u:138": " punarāvartite sainye bhīmena bhujaśālinā /",
    "GK19ksbhm07u:139": " saṃhatāḥ pṛthivīpālāḥ kopāddroṇamupādravan // Bhmj_7.68 //",
    "GK19ksbhm07u:140": " ṛṣyavarṇairhayairbhīmaḥ sātyakiḥ sphāṭikaprabhaiḥ /",
    "GK19ksbhm07u:141": " pārāvataprabhaiścāśvairdhṛṣṭadyumnaścamūpatiḥ // Bhmj_7.69 //",
    "GK19ksbhm07u:142": " nakulaḥ sahadevaśca śukatittirisaprabhaiḥ /",
    "GK19ksbhm07u:143": " abhimanyuḥ piśaṅgābhaiḥ pāṇḍyaiśca tuhinaprabhaiḥ /",
    "GK19ksbhm07u:144": " dantaprabhaiḥ kṛṣṇavālaiḥ svayaṃ rājā yudhiṣṭhiraḥ // Bhmj_7.70 //",
    "GK19ksbhm07u:145": " anye tu vividhacchāyaiścitravarmāmbaradhvajaiḥ /",
    "GK19ksbhm07u:146": " parivārya raṇe droṇaṃ cakrurbāṇamayaṃ jagat // Bhmj_7.71 //",
    "GK19ksbhm07u:147": " mṛdaṅganādakau rājño dhvajo nandopanandakau /",
    "GK19ksbhm07u:148": " divyayantreṇa vihitau babhaturdharmajanmanaḥ // Bhmj_7.72 //",
    "GK19ksbhm07u:149": " dharmānilendrāśvināṃ ca pratimā draupadībhuvām /",
    "GK19ksbhm07u:150": " tumule yudhyamānānāṃ rejire kāñcanojjvalāḥ // Bhmj_7.73 //",
    "GK19ksbhm07u:151": " āvṛtaṃ droṇamālokya rājabhiḥ krūrayā dhiyā /",
    "GK19ksbhm07u:152": " duryodhanādayo vīrānbhīmamukhyānsamāpatan // Bhmj_7.74 //",
    "GK19ksbhm07u:153": " teṣu śalyapradhāneṣu yudhiṣṭhirapurogamaiḥ /",
    "GK19ksbhm07u:154": " dvandvaddhaniṣakteṣu samarotsavarājiṣu // Bhmj_7.75 //",
    "GK19ksbhm07u:155": " kṛtabāhau subāhau ca hate vīre yuyutsunā /",
    "GK19ksbhm07u:156": " vaṅgarāje samātaṅge bhīmasenena pātite // Bhmj_7.76 //",
    "GK19ksbhm07u:157": " vidrute kauravabale nihateṣvabhimāniṣu /",
    "GK19ksbhm07u:158": " nirālokeṣu lokeṣu rajastimiramaṇḍalaiḥ // Bhmj_7.77 //",
    "GK19ksbhm07u:159": " prerito bhagadattena saṃvartakaghanaprabhaḥ /",
    "GK19ksbhm07u:160": " supratīko madoddāmaḥ pāṇḍusenāṃ vyagāhata // Bhmj_7.78 //",
    "GK19ksbhm07u:161": " daityasaṃgrāmasāhāyye jambhāribhavanasthitaḥ /",
    "GK19ksbhm07u:162": " airāvaṇaghaṭābandhaḥ pramāṇaṃ yasya varṣmamaḥ // Bhmj_7.79 //",
    "GK19ksbhm07u:163": " śaśiśubhrairnakhairudyādekapātsa kṣaṇaṃ babhau /",
    "GK19ksbhm07u:164": " svamahīpīḍanaruṣā daṣṭaḥ seṣaśatairiva // Bhmj_7.80 //",
    "GK19ksbhm07u:165": " itaścandrārkamukhyānāṃ prabhavaḥ sarvatejasām /",
    "GK19ksbhm07u:166": " iti nakṣatramālābhirudayādririvāśritaḥ // Bhmj_7.81 //",
    "GK19ksbhm07u:167": " digvāraṇaraṇāvāptiṃ vinā vyarthamidaṃ balam /",
    "GK19ksbhm07u:168": " itīva pṛthuśūtkārairniḥśaśvāsa madālasaḥ // Bhmj_7.82 //",
    "GK19ksbhm07u:169": " etā āyāntu vaiklavyaṃ matpratāpoṣmaṇā diśaḥ /",
    "GK19ksbhm07u:170": " itīva karṇatālābhyāṃ muhurmuhuravījayat // Bhmj_7.83 //",
    "GK19ksbhm07u:171": " caṇḍīśaḍamaroccaṇḍaḍiṇḍimadhvānaniḥsvanaiḥ /",
    "GK19ksbhm07u:172": " helayonmīlayankiṃcillocane pracacāla saḥ // Bhmj_7.84 //",
    "GK19ksbhm07u:173": " bhagadattāstraniṣkṛttavīravaktrāñcitāṃ mahīm /",
    "GK19ksbhm07u:174": " gatvā pade pade paśyansasmāra kamalākarān // Bhmj_7.85 //",
    "GK19ksbhm07u:175": " sa vāhinīṃ pāṇḍavānāṃ praviśya nibiḍaṃ gajaḥ /",
    "GK19ksbhm07u:176": " gajavājiratānpiṃṣanvasākardaminīṃ vyadhāt // Bhmj_7.86 //",
    "GK19ksbhm07u:177": " mṛdyamānāḥ karīndreṇa tāḥ senāḥ kauravadviṣām /",
    "GK19ksbhm07u:178": " saṃkocamāpuḥ sahasā darpeṇeva vibhūtayaḥ // Bhmj_7.87 //",
    "GK19ksbhm07u:179": " tena mandaratulyena gajenānīkavāridheḥ /",
    "GK19ksbhm07u:180": " samākrāntasya nistriṃśakālakūṭacchaṭā babhuḥ // Bhmj_7.88 //",
    "GK19ksbhm07u:181": " kuṇḍalīkṛtaśuṇḍāgraḥ so 'bhyadhāvadvṛkodaram /",
    "GK19ksbhm07u:182": " ākṛṣṭaṃ pāśahastena yena taṃ menire janāḥ // Bhmj_7.89 //",
    "GK19ksbhm07u:183": " saṃśaye patitaṃ bhīmaṃ dṛṣṭvā tūrṇaṃ yudhiṣṭhiraḥ /",
    "GK19ksbhm07u:184": " saha sarvairmahīpālairbhagadattaṃ samabhyadhāt // Bhmj_7.90 //",
    "GK19ksbhm07u:185": " sa taiḥ parivṛto vīrairhatvā dāśārṇabhūpatim /",
    "GK19ksbhm07u:186": " unmamātha rathaṃ vegātsupratīkena sātyake // Bhmj_7.91 //",
    "GK19ksbhm07u:187": " tasya śīkariṇā ghoraśītkṛtenātha dantinaḥ /",
    "GK19ksbhm07u:188": " bhīmasenamukhā dūraṃ jahrustrastāsturaṅgamān // Bhmj_7.92 //",
    "GK19ksbhm07u:189": " sā senā bhagadattena kuñjarasthena pīḍitā /",
    "GK19ksbhm07u:190": " janatā kṛnṛpeṇeva na lebhe śaraṇaṃ kvacit // Bhmj_7.93 //",
    "GK19ksbhm07u:191": " gajānāṃ patyamānānāṃ rathānāṃ sphuṭatāmapi /",
    "GK19ksbhm07u:192": " hāhākāraiśca bhītānāṃ niḥsvanastumulo 'bhavat // Bhmj_7.94 //",
    "GK19ksbhm07u:193": " sveṣāmākrandamākarṇya vajrāstreṇendranandanaḥ /",
    "GK19ksbhm07u:194": " trigartānsānugānhatvā bhagadattamathāpatat // Bhmj_7.95 //",
    "GK19ksbhm07u:195": " dṛṣṭvā gāṇḍīvadhanvānaṃ tārkṣyavattarṇamāgatam /",
    "GK19ksbhm07u:196": " prerito bhagadattena kruddho 'dāvaddvipādhipaḥ // Bhmj_7.96 //",
    "GK19ksbhm07u:197": " tamantakamivāyāntamapasavyena keśavaḥ /",
    "GK19ksbhm07u:198": " rathena moghasaṃrambhaṃ kṛtvā punarabhūtpuraḥ // Bhmj_7.97 //",
    "GK19ksbhm07u:199": " viddhvā śarasahasreṇa pārthaṃ prāgjyotiṣeśvaraḥ /",
    "GK19ksbhm07u:200": " nārāyaṇāstramasṛjattacca jagrāha keśavaḥ // Bhmj_7.98 //",
    "GK19ksbhm07u:201": " arjunaṃ rakṣatastūrṇaṃ tadastraṃ kaiṭabhadviṣaḥ /",
    "GK19ksbhm07u:202": " niṣaktaṃ vakṣasi prāpa hemasragdāmavibhramam // Bhmj_7.99 //",
    "GK19ksbhm07u:203": " tasminviphalatāṃ yāte mahāstre dīptatejasi /",
    "GK19ksbhm07u:204": " vailakṣyādarjunaḥ kṛṣṇamuvācāsphālayandhanuḥ // Bhmj_7.100 //",
    "GK19ksbhm07u:205": " nūnaṃ yuddheṣvayogyo 'haṃ yenāstraṃ dhṛtavānasi /",
    "GK19ksbhm07u:206": " śrutvaitadavadatpārthaṃ mānayangaruḍadhvajaḥ // Bhmj_7.101 //",
    "GK19ksbhm07u:207": " caturmūrtimṛtā pūrvaṃ pṛthivīvacasā mayā /",
    "GK19ksbhm07u:208": " vitīrṇaṃ narakāyaitannijāstraṃ bhūmisūnave // Bhmj_7.102 //",
    "GK19ksbhm07u:209": " amoghamāptavāṃstasmāddetyātso 'sau narādhipaḥ /",
    "GK19ksbhm07u:210": " gṛhītaṃ tanmayā divyaṃ jahyenamadhunā nṛpam // Bhmj_7.103 //",
    "GK19ksbhm07u:211": " ukte janārdaneneti savyasācī sakuñjaram /",
    "GK19ksbhm07u:212": " ūrdhvavaktraiḥ śaraiḥ kṣipraṃ bhagadattamapūrayat // Bhmj_7.104 //",
    "GK19ksbhm07u:213": " girivarṣma gajārūḍho bāṇaiḥ prāgjyotiṣeśvaraḥ /",
    "GK19ksbhm07u:214": " adūravidrutāmartyavimānamakaronnabhaḥ // Bhmj_7.105 //",
    "GK19ksbhm07u:215": " tataḥ karṇāntakṛṣṭena kumbhayoḥ kuñjareśvaram /",
    "GK19ksbhm07u:216": " āpucchagāminā pārtho nārācenākulaṃ vyadhāt // Bhmj_7.106 //",
    "GK19ksbhm07u:217": " sa phalguṇeṣunirbhinnaḥ patindviradabhūdharaḥ /",
    "GK19ksbhm07u:218": " jaghāna mahītaṃ senāṃ patitāḥ pātayanti yat // Bhmj_7.107 //",
    "GK19ksbhm07u:219": " kruddhastator'dhacandreṇa hṛdi viddhaḥ kirīṭinā /",
    "GK19ksbhm07u:220": " muktāṅkuśadhanurbāṇo bhagadatto 'bhavadvyasuḥ // Bhmj_7.108 //",
    "GK19ksbhm07u:221": " ***** bhagadattavadhaḥ // 4 // *****",
    "GK19ksbhm07u:222": " tasminnipatite vīre kakude sarvabhūbhujām /",
    "GK19ksbhm07u:223": " vijaye kurusenānāmāśābandhaḥ ślatho 'bhavat // Bhmj_7.109 //",
    "GK19ksbhm07u:224": " vidrute kauravānīke saubalau vṛṣakācalau /",
    "GK19ksbhm07u:225": " gāndhārau dhanvināṃ dhuryai dhanaṃjayamayudhyatām // Bhmj_7.110 //",
    "GK19ksbhm07u:226": " tau bāṇavarṣiṇau pārthaśareṇaikena saṃhatau /",
    "GK19ksbhm07u:227": " syūtāvapātayatprītyā yāto bhāruṇḍatāmiva // Bhmj_7.111 //",
    "GK19ksbhm07u:228": " ***** vṛṣabhakācalavadhaḥ // 5 // *****",
    "GK19ksbhm07u:229": " anujau nihatau dṛṣṭvā śakuniḥ kopakampitaḥ /",
    "GK19ksbhm07u:230": " kalpayanvipulāṃ māyāṃ savyasācināmādravat // Bhmj_7.112 //",
    "GK19ksbhm07u:231": " astraiśca krūrasatvaiśca tamobhiścabhito vṛtaḥ /",
    "GK19ksbhm07u:232": " nākampata raṇe pārthastasya māyāśatairapi // Bhmj_7.113 //",
    "GK19ksbhm07u:233": " saureṇāstreṇa tanmāyāṃ chittvā kātaramohinīm /",
    "GK19ksbhm07u:234": " prāhiṇotsāyakānyena śakuniḥ prayayau bhayāt // Bhmj_7.114 //",
    "GK19ksbhm07u:235": " yāter'junamayaṃ lokaṃ manyamāne 'tha saubale /",
    "GK19ksbhm07u:236": " na lebhe śaraṇaṃ trāsādvidrutā kuruvāhinī // Bhmj_7.115 //",
    "GK19ksbhm07u:237": " tato droṇaḥ sahānīkairyudhiṣṭhirajighṛkṣayā /",
    "GK19ksbhm07u:238": " haranvaktrāṇi vīrāṇāṃ pāñcālānsamupādravat // Bhmj_7.116 //",
    "GK19ksbhm07u:239": " vadhyamāneṣvanīkeṣu śoṇāśvena sahasraśaḥ /",
    "GK19ksbhm07u:240": " raktāsavamadeneva cakampe vasudhāvadhūḥ // Bhmj_7.117 //",
    "GK19ksbhm07u:241": " tūrṇaṃ praharata droṇaṃ tūrṇaṃ rakṣata saṃgare /",
    "GK19ksbhm07u:242": " pāṇḍavānāṃ pareṣāṃ ca babhūveti mahādhvaniḥ // Bhmj_7.118 //",
    "GK19ksbhm07u:243": " pāñcāleṣvatha bhagneṣu sṛñjayeṣu ca sarvataḥ /",
    "GK19ksbhm07u:244": " ayodhayatkurucamūṃ nīlo māhiṣmatīpatiḥ // Bhmj_7.119 //",
    "GK19ksbhm07u:245": " taṃ dahantamanīkāni divyāstrairvahnitejasam /",
    "GK19ksbhm07u:246": " pratyudyayau dhairyanidhirdraiṇireko dhanurdharaḥ // Bhmj_7.120 //",
    "GK19ksbhm07u:247": " ācāryasūnustasyātha vajrasāreṣuvarṣiṇaḥ /",
    "GK19ksbhm07u:248": " chattraṃ dhvajaṃ kārmukaṃ ca bhallaiściccheda nirvyathaḥ // Bhmj_7.121 //",
    "GK19ksbhm07u:249": " avaruhya rathāttūrṇaṃ nīlaścitraparākramaḥ /",
    "GK19ksbhm07u:250": " kṛpāṇena śiro hartuṃ drauṇeḥ śyena ivāpatat // Bhmj_7.122 //",
    "GK19ksbhm07u:251": " bhāradvājasutastasya bhallenojjvalakuṇḍalam /",
    "GK19ksbhm07u:252": " kāntaṃ śiro 'harattārāyugayuktamivoḍupam // Bhmj_7.123 //",
    "GK19ksbhm07u:253": " ***** nīlavadhaḥ // 6 // *****",
    "GK19ksbhm07u:254": " nīle hate pāṇḍavānāṃ bhagne subhaṭamaṇḍale /",
    "GK19ksbhm07u:255": " hatvā saṃśaptakānpārtho javārtāṃ bhuvamāyayau // Bhmj_7.124 //",
    "GK19ksbhm07u:256": " bhīmaphalguṇasaubhadramatsyacaidyamukhaistataḥ /",
    "GK19ksbhm07u:257": " bhidyamāne parānīke niḥsvanastumulo 'bhavat // Bhmj_7.125 //",
    "GK19ksbhm07u:258": " tataḥ karṇaprabhṛtibhisteṣāṃ samaraśālinām /",
    "GK19ksbhm07u:259": " ghoro babhūta saṃmardaḥ sarvalokabhayaṃkaraḥ // Bhmj_7.126 //",
    "GK19ksbhm07u:260": " nirmaryāde raṇe tasminrūdhirāvartadustare /",
    "GK19ksbhm07u:261": " bhinnāṃ kurucamūṃ dṛṣṭvā karṇaḥ pārthamayodhayat // Bhmj_7.127 //",
    "GK19ksbhm07u:262": " sor'junaṃ pāvakāstreṇa sātyakipramukhāṃstathā /",
    "GK19ksbhm07u:263": " cakāra ghoradigdāhapiṅgalāniva bhūdharān // Bhmj_7.128 //",
    "GK19ksbhm07u:264": " tato dhanaṃjayamukhā hatvāstrairastramutkaṭam /",
    "GK19ksbhm07u:265": " karṇaṃ śaraśataiścakrurghanavetravanopamam // Bhmj_7.129 //",
    "GK19ksbhm07u:266": " śatruṃjayaṃ vipāṭaṃ ca vīraṃ cāvarajaṃ śaraiḥ /",
    "GK19ksbhm07u:267": " karṇānujānyamapuraṃ prāhiṇotkapiketanaḥ // Bhmj_7.130 //",
    "GK19ksbhm07u:268": " ***** karṇānujavadhaḥ // 7 // *****",
    "GK19ksbhm07u:269": " atha droṇamukhāḥ sarve kauravāṇāṃ mahārathāḥ /",
    "GK19ksbhm07u:270": " karṇapārśvaṃ samājagmurdīptāstragrāmaduḥsahāḥ // Bhmj_7.131 //",
    "GK19ksbhm07u:271": " te sātyakiprabhṛtibhiḥ saṃsaktā dhanvināṃ varāḥ /",
    "GK19ksbhm07u:272": " cakrire samaraṃ ghoraṃ gajavājirathakṣayam // Bhmj_7.132 //",
    "GK19ksbhm07u:273": " tator'junaśarāsārairbhinneṣu bhujaśāliṣu /",
    "GK19ksbhm07u:274": " vāsarānte nyavartanta pārthivā bhṛśapīḍitāḥ // Bhmj_7.133 //",
    "GK19ksbhm07u:275": " ***** dvītīyo yuddhadivasaḥ // 8 // *****",
    "GK19ksbhm07u:276": " tataḥ prātaḥ samabhyetya guruṃ duryodhano 'bravīt /",
    "GK19ksbhm07u:277": " karṇayanbhṛśasaṃtaptaḥ pāṇḍavānāṃ parākramam // Bhmj_7.134 //",
    "GK19ksbhm07u:278": " aho nu puṇyahīnasya bhavatāpi pratiśrutaḥ /",
    "GK19ksbhm07u:279": " vīro niṣphalatāṃ yāto dharmajagrahaṇe mama // Bhmj_7.135 //",
    "GK19ksbhm07u:280": " śaktimanta- praṇayināmabhijātā yaśasvinaḥ /",
    "GK19ksbhm07u:281": " vṛthā manorathaṃ kartuṃ śikṣitā na bhavadvidhāḥ // Bhmj_7.136 //",
    "GK19ksbhm07u:282": " śrutvā suyodhanenoktaṃ jagāda kalaśodbhavaḥ /",
    "GK19ksbhm07u:283": " durgrahyaḥ pāṇḍavo rājangupto gāṇḍīvadhanvanā // Bhmj_7.137 //",
    "GK19ksbhm07u:284": " tathāpyadya karomyeṣa yathāśakti hitaṃ tava /",
    "GK19ksbhm07u:285": " saṃśaptakāḥ punaryāntu ratādākṛṣya phalguṇam // Bhmj_7.138 //",
    "GK19ksbhm07u:286": " ācāryeṇeti gadite saṃśaptakagaṇāḥ punaḥ /",
    "GK19ksbhm07u:287": " samāhūyārjunaṃ ninyurdakṣiṇāśāṃ yuyutsavaḥ // Bhmj_7.139 //",
    "GK19ksbhm07u:288": " rāmaśiṣyastato droṇaḥ kṣatriyakṣayadīkṣitaḥ /",
    "GK19ksbhm07u:289": " saṃsāracakradurbhedyaṃ cakravyūhaṃ vinirmame // Bhmj_7.140 //",
    "GK19ksbhm07u:290": " arīṇāmayute tasminrājaputrāyutaṃ babhau /",
    "GK19ksbhm07u:291": " vyomanirjhariṇīsvacchapatākālaṃkṛtairbhujaiḥ // Bhmj_7.141 //",
    "GK19ksbhm07u:292": " nābhimanye svaya śrīmānrājā tasthau suyodhanaḥ /",
    "GK19ksbhm07u:293": " gajānīkena mahatā vṛtaḥ sarvairmahārathaiḥ // Bhmj_7.142 //",
    "GK19ksbhm07u:294": " jayadrathena sahito droṇo vyūhamukho 'bhavat /",
    "GK19ksbhm07u:295": " triṃśatā tridaśākaraistathā duryodhanānujaiḥ // Bhmj_7.143 //",
    "GK19ksbhm07u:296": " tadapāraṃ balaṃ dṛṣṭvā vyūhaṃ vikramaśālibhiḥ /",
    "GK19ksbhm07u:297": " droṇanirdāritānīkaḥ pradadhyau dharmanandanaḥ // Bhmj_7.144 //",
    "GK19ksbhm07u:298": " sa saubhadraṃ raṇe matvā kaṃsārisamavikramam /",
    "GK19ksbhm07u:299": " babhāṣe saṃnidhau rājñāṃ trailokyavijayakṣamam // Bhmj_7.145 //",
    "GK19ksbhm07u:300": " abhimanyo tava pitā yātaḥ saṃśaptakānprati /",
    "GK19ksbhm07u:301": " tadvoḍhurmahasi dhuraṃ tvamimāṃ tadguṇādhikaḥ // Bhmj_7.146 //",
    "GK19ksbhm07u:302": " kṛṣṇor'juno raukmiṇeyastvaṃ vā vajriparākramaḥ /",
    "GK19ksbhm07u:303": " pragalbhaḥ pañcamo nāsti cakravyūhavibhedine // Bhmj_7.147 //",
    "GK19ksbhm07u:304": " śrutvaitadūce saubhadraḥ praharṣotphullalocanaḥ /",
    "GK19ksbhm07u:305": " eṣa vyūhaṃ vidāryādya praviśāmi tvadājñayā // Bhmj_7.148 //",
    "GK19ksbhm07u:306": " nirgantumanabhijñaṃ māmanuyāntu mahārathāḥ /",
    "GK19ksbhm07u:307": " ukter'junasuteneti yudhiṣṭhiramukhairnṛpaiḥ // Bhmj_7.149 //",
    "GK19ksbhm07u:308": " tathetyabhihite sūtaṃ saubhadraḥ samacodayat /",
    "GK19ksbhm07u:309": " sa muktaśaiśvo vīraḥ kesarīva trihāyanaḥ // Bhmj_7.150 //",
    "GK19ksbhm07u:310": " manyamāno raṇamukhe varākaṃ sarvarājakam /",
    "GK19ksbhm07u:311": " kāntaḥ kankasaṃnāho baddhasvaṅgo vibhūṣitaḥ // Bhmj_7.151 //",
    "GK19ksbhm07u:312": " kautukātkṣmāmivāyāto vīraḥ surakumārakaḥ /",
    "GK19ksbhm07u:313": " akaṭhoratarākāro vīro jaraṭhavikramaḥ // Bhmj_7.152 //",
    "GK19ksbhm07u:314": " droṇānīkaṃ śaraiścakre kṣubhitāmbhodhivibhramam /",
    "GK19ksbhm07u:315": " tataḥ pravṛtte samare mahatāmapi mohane // Bhmj_7.153 //",
    "GK19ksbhm07u:316": " vidārya vyūhamaviśatsaubhadrastīkṣṇavikramaḥ /",
    "GK19ksbhm07u:317": " lāghave sauṣṭhave citre yātamekamanekatām // Bhmj_7.154 //",
    "GK19ksbhm07u:318": " dṛṣṭvā praviṣṭaṃ taṃ sarve kuruvīrāḥ samādravan /",
    "GK19ksbhm07u:319": " ayaṃ gṛhīto yāto 'yaṃ hato 'yaṃ hantyayaṃ bahūn // Bhmj_7.155 //",
    "GK19ksbhm07u:320": " iti rājñāṃ ninādo 'būdabhimanyurathaṃ prati /",
    "GK19ksbhm07u:321": " saratnamukuṭaiḥ śīrṣaiḥ saprāsāsiśaraiḥ karaiḥ // Bhmj_7.156 //",
    "GK19ksbhm07u:322": " sahemakavacaiḥ kāyaiḥ sakeyūrāṅgadairbhujaiḥ /",
    "GK19ksbhm07u:323": " turaṅgaiḥ kṛttasāraṅgairbhinnakumbhaiśca kumbhibhiḥ // Bhmj_7.157 //",
    "GK19ksbhm07u:324": " nipatadbhiraviśrāntaśchannāṃ cakre sa medinīm /",
    "GK19ksbhm07u:325": " vadhyamānaṃ balaṃ dṛṣṭvā saubhadreṇa prahāriṇā // Bhmj_7.158 //",
    "GK19ksbhm07u:326": " tamādravansasaṃrabdhāḥ drauṇikarṇakṛpādayaḥ /",
    "GK19ksbhm07u:327": " tānbāṇavarṣiṇo vīrānvidhāya vimukhāñśaraiḥ // Bhmj_7.159 //",
    "GK19ksbhm07u:328": " śiro jahāra bhallena saubhadro 'śmakabhūpateḥ /",
    "GK19ksbhm07u:329": " bhagne tato kurubale droṇakarṇakṛpāḥ punaḥ // Bhmj_7.160 //",
    "GK19ksbhm07u:330": " drauṇihārdikyagāndhāraśaraśalyabṛhadbalāḥ /",
    "GK19ksbhm07u:331": " bhūribhūriśravaścitraduḥśāsanasuyodhanāḥ // Bhmj_7.161 //",
    "GK19ksbhm07u:332": " anye cābhyetya bhūpālāḥ sāyakaistamavākiran /",
    "GK19ksbhm07u:333": " kṣipraiḥ śilīmukhaisteṣāṃ saṃcchannor'junanandanaḥ // Bhmj_7.162 //",
    "GK19ksbhm07u:334": " vasantasamaye kāntaḥ karṇikāra ivābabhau /",
    "GK19ksbhm07u:335": " tasya pārthakumārasya kumārasyeva dānavāḥ // Bhmj_7.163 //",
    "GK19ksbhm07u:336": " śaktyā śaktimato yuddhe nirjitāste pradudruvuḥ /",
    "GK19ksbhm07u:337": " madrarājānujaṃ hatvā sa tūrṇaṃ bhīmavikramam // Bhmj_7.164 //",
    "GK19ksbhm07u:338": " karṇasya bhrātaraṃ śūraṃ jaghāna ghanagarjitam /",
    "GK19ksbhm07u:339": " krameṇaikaikaśo jitvā saṃhatāṃśca punaḥ punaḥ // Bhmj_7.165 //",
    "GK19ksbhm07u:340": " karṇaduḥśāsanamukhānsa cakre bhūbhujāṃ kṣayam /",
    "GK19ksbhm07u:341": " parasainyāntarasthasya dikṣu sarvāsu bhūmipāḥ // Bhmj_7.166 //",
    "GK19ksbhm07u:342": " hemacāpasahasrāṇi dadṛśustasya lāghavāt /",
    "GK19ksbhm07u:343": " gajavājirathānīke dārite tena pattribhiḥ // Bhmj_7.167 //",
    "GK19ksbhm07u:344": " cāmaroṣṇīṣahāsāṅkā prasasarpāsravāhinī /",
    "GK19ksbhm07u:345": " utthiteṣu kabandheṣu bhagne subhaṭamaṇḍale // Bhmj_7.168 //",
    "GK19ksbhm07u:346": " dadhmau pārthasutaḥ śaṅkhaṃ diśaḥ śakalayanniva /",
    "GK19ksbhm07u:347": " atrāntare pāṇḍusutānpraveṣṭuṃ vyūhamudyatān // Bhmj_7.169 //",
    "GK19ksbhm07u:348": " avārayadbhargavarāddṛpto rājā jayadrathaḥ /",
    "GK19ksbhm07u:349": " sa kṛṣṇāharaṇe pūrvaṃ vijitastairmaheśvarāt // Bhmj_7.170 //",
    "GK19ksbhm07u:350": " varaṃ tapaḥ kṛśo lebhe tajjayaṃ phalgumaṃ vinā /",
    "GK19ksbhm07u:351": " sa babhau pāṇḍutanayānvārayansapadānugān // Bhmj_7.171 //",
    "GK19ksbhm07u:352": " velācala ivoddhūtānvārivegānmahodadheḥ /",
    "GK19ksbhm07u:353": " haimaṃ varāhaṃ bibhrāṇo dhvaje vaiśvānaraprabham // Bhmj_7.172 //",
    "GK19ksbhm07u:354": " dadāha pāṇḍavacamūṃ saindhavo rudratejasā /",
    "GK19ksbhm07u:355": " tenaikena niruddheṣu prasabhaṃ pāṇḍusūnuṣu // Bhmj_7.173 //",
    "GK19ksbhm07u:356": " abhimanyurviśanrājñāmuccakarta śirovanam /",
    "GK19ksbhm07u:357": " vṛṣasenaṃ sa vidrāvya vīro vaikartanātmajam // Bhmj_7.174 //",
    "GK19ksbhm07u:358": " jahāra lulitoṣṇīṣaṃ kāmbojanṛpateḥ śiraḥ /",
    "GK19ksbhm07u:359": " tasminvimarde tumule dikṣu ruddhāsu pāṃsubhiḥ // Bhmj_7.175 //",
    "GK19ksbhm07u:360": " asūcyanta mahīpālā ratnābharaṇaraśimabhiḥ /",
    "GK19ksbhm07u:361": " tato vijayadāyādaḥ kesarīva madadvipam // Bhmj_7.176 //",
    "GK19ksbhm07u:362": " jagrāha satyaśravasaṃ rājānamatulaujasam /",
    "GK19ksbhm07u:363": " abhimanyorvaśaṃ yāte tasminbhūmibhṛtāṃ vare // Bhmj_7.177 //",
    "GK19ksbhm07u:364": " śalyātmajo rukmarathastaṃ garjansamupādravat /",
    "GK19ksbhm07u:365": " sa teṣāṃ bhrukuṭīdhūmalakṣyakopāgnisaṃpadām // Bhmj_7.178 //",
    "GK19ksbhm07u:366": " gāndharvāstreṇa sahasā vidadhe kīrtiśeṣatām /",
    "GK19ksbhm07u:367": " tena tulyavayoveśe rājaputraśate hate // Bhmj_7.179 //",
    "GK19ksbhm07u:368": " rambhākāṇḍavane bhagne prabhinneneva dantinā /",
    "GK19ksbhm07u:369": " vidrute bhūbhujāṃ cakre bhagnāmānaḥ suyodhanaḥ // Bhmj_7.180 //",
    "GK19ksbhm07u:370": " niḥśaśvāsa hriyā namraḥ saubhadraśaradāritaḥ /",
    "GK19ksbhm07u:371": " tato duryodhanasuto lakṣmaṇo lakṣmaṇopamaḥ // Bhmj_7.181 //",
    "GK19ksbhm07u:372": " abhimanyuṃ samabhyetya prāhiṇodviśikhāvalīm /",
    "GK19ksbhm07u:373": " lakṣmīlatākisalayaṃ saṃbhogatarukandaram // Bhmj_7.182 //",
    "GK19ksbhm07u:374": " taṃ rājaputraṃ saubhadraḥ kṣaṇaṃ tulyamayodhayat /",
    "GK19ksbhm07u:375": " tasya muktāvalītārāpaṅktisevitamānanam // Bhmj_7.183 //",
    "GK19ksbhm07u:376": " śaśāṅkamiva bhallena kaṇṭhamūlājjahāra saḥ /",
    "GK19ksbhm07u:377": " kauravendrastataḥ kruddhaḥ priye putre nipātite // Bhmj_7.184 //",
    "GK19ksbhm07u:378": " saubhadramādravadvīraḥ saha sarvairmahārathaiḥ /",
    "GK19ksbhm07u:379": " nṛpavaikartandroṇadrauṇihārdikyagautamān // Bhmj_7.185 //",
    "GK19ksbhm07u:380": " śarairvidrāvya tarasā vṛndārakamapātayat /",
    "GK19ksbhm07u:381": " kopādāpatataḥ so 'tha kosalādhipateḥ śiraḥ // Bhmj_7.186 //",
    "GK19ksbhm07u:382": " bṛhadbalasya ciccheda bhallenākulakuṇḍalam /",
    "GK19ksbhm07u:383": " tataḥ karṇamabhidrutya śarairaśanidāruṇaiḥ // Bhmj_7.187 //",
    "GK19ksbhm07u:384": " nināya saṃśayatulāṃ mṛtyudaṃṣṭrāṅkurairiva /",
    "GK19ksbhm07u:385": " nipātya karṇasacivānrājaputrānprahāriṇaḥ // Bhmj_7.188 //",
    "GK19ksbhm07u:386": " jaghāna mārtikaṃ bhojaṃ tathā kuñjarekatanam /",
    "GK19ksbhm07u:387": " dauḥśāsaniṃ tataḥ kṛtvā pṛṣatkena parāṅbhukham // Bhmj_7.189 //",
    "GK19ksbhm07u:388": " vidhāya virathaṃ śalyaṃ śarajālairamohayat /",
    "GK19ksbhm07u:389": " śatruṃjayaṃ meghavegaṃ candraketuṃ suvarcasam // Bhmj_7.190 //",
    "GK19ksbhm07u:390": " sūryabhāsaṃ ca hatvaitāngāndhārāṇāṃ kṣayaṃ vyadhāt /",
    "GK19ksbhm07u:391": " vidrāvya bhinnasarvāṅgaṃ śakuniṃ kṣatajokṣitam // Bhmj_7.191 //",
    "GK19ksbhm07u:392": " śiraḥphaloccayaṃ cakre rājacūtavaneṣu saḥ /",
    "GK19ksbhm07u:393": " hemapuṅkheṣujālena janakaspardhayeva saḥ // Bhmj_7.192 //",
    "GK19ksbhm07u:394": " cakāra kauravānīkaṃ jvalatsvāṇḍavavibhramam /",
    "GK19ksbhm07u:395": " sa babhau bimbito rājñāṃ svaṅgeṣu kavaceṣu ca // Bhmj_7.193 //",
    "GK19ksbhm07u:396": " eko viśvakṣayāyeva prayāto viśvarūpatām /",
    "GK19ksbhm07u:397": " taṃ dahantamanekāni dṛṣṭvā śaraśatārciṣam // Bhmj_7.194 //",
    "GK19ksbhm07u:398": " ācāryametya rādheyo gāḍhaviddhaḥ samabhyadhāt /",
    "GK19ksbhm07u:399": " bālo 'pyabālacaritaḥ kākutsthamavikramaḥ // Bhmj_7.195 //",
    "GK19ksbhm07u:400": " aśeṣaṃ kṣapayatyeṣa sainyaṃ vajrisutātmajaḥ /",
    "GK19ksbhm07u:401": " vidhīyatāmatra nītirdurjayo 'yamupekṣitaḥ // Bhmj_7.196 //",
    "GK19ksbhm07u:402": " tvadadhīnā hi yuddhe 'sminkauravāṇāṃ jayaśriyaḥ /",
    "GK19ksbhm07u:403": " śrutvaitatsasmito droṇaḥ sūtaputramabhāṣata // Bhmj_7.197 //",
    "GK19ksbhm07u:404": " satyaṃ hinasti pṛtanāṃ muhurtenārjunātmajaḥ /",
    "GK19ksbhm07u:405": " asya dhairyamamaryādaṃ dṛṣṭvā prauḍhaṃ ca vikramam // Bhmj_7.198 //",
    "GK19ksbhm07u:406": " romāñjakañcukaḥ kāyaḥ kasya nāma na jāyate /",
    "GK19ksbhm07u:407": " sakārmuko na śakyo 'yaṃ sakhaṅgarathakaṅkaṭaḥ // Bhmj_7.199 //",
    "GK19ksbhm07u:408": " sacakro vā raṇe jetuṃ bhāsvaraistridaśairapi /",
    "GK19ksbhm07u:409": " tadasya kriyatāṃ yatnaḥ sarvāyudhavināśane // Bhmj_7.200 //",
    "GK19ksbhm07u:410": " paracakrāntarasthasya yuṣmābhiryadi śakyate /",
    "GK19ksbhm07u:411": " tato droṇaḥ samābhāṣya karṇena sahito yayau // Bhmj_7.201 //",
    "GK19ksbhm07u:412": " saubhadraṃ drāvitānīkaṃ saha sarvairmahārathaiḥ /",
    "GK19ksbhm07u:413": " sa tānāpatato vīrānmaṇḍalīkṛtakārmukaḥ // Bhmj_7.202 //",
    "GK19ksbhm07u:414": " śaraiścakāra vimukhānnadīvegānivācalaḥ /",
    "GK19ksbhm07u:415": " tataściccheda pārśvena karṇastasyānataṃ dhanuḥ // Bhmj_7.203 //",
    "GK19ksbhm07u:416": " rathaṃ jaghāna hārdikyaḥ sārathiṃ tasya gautamaḥ /",
    "GK19ksbhm07u:417": " virathaṃ chinnadhanvānaṃ droṇamukhyāstamādravan // Bhmj_7.204 //",
    "GK19ksbhm07u:418": " sa dīptaṃ svaṅgamādāya carma cānekatārakam /",
    "GK19ksbhm07u:419": " maṇḍalāni caranvīro durlakṣyaḥ samapadyata // Bhmj_7.205 //",
    "GK19ksbhm07u:420": " carantaṃ vyomni bāhulyātsahasrāṃśumivābhitaḥ /",
    "GK19ksbhm07u:421": " patitaṃ menire mūrdhni tulyaṃ sarve mahārathāḥ // Bhmj_7.206 //",
    "GK19ksbhm07u:422": " prahāriṇaḥ kṣurapreṇa droṇastasyākaroddvidhā /",
    "GK19ksbhm07u:423": " khaṅgaṃ bhinnebhakumbhāgrasaktamauktikadanturam // Bhmj_7.207 //",
    "GK19ksbhm07u:424": " chinnakhaṅgaḥ samādāya cakraṃ vikramalācchanaḥ /",
    "GK19ksbhm07u:425": " sa cakre rājacakrāṇāṃ kṣayaṃ cakrāyudhabhramam // Bhmj_7.208 //",
    "GK19ksbhm07u:426": " tataste saṃhatāḥ sarve droṇamukhyā mahārathāḥ /",
    "GK19ksbhm07u:427": " taccakraṃ tilaśaścakruḥ śaraiḥ saṃhāraśaṅkitāḥ // Bhmj_7.209 //",
    "GK19ksbhm07u:428": " hemāṅgadagadāpāṇiḥ so 'tha bhīma ivāparaḥ /",
    "GK19ksbhm07u:429": " subalasyātmajaṃ vīraṃ kālikeyaṃ jaghāna saḥ // Bhmj_7.210 //",
    "GK19ksbhm07u:430": " gāndhārarājaputrāṇāṃ sa hatvā saptasaptatim /",
    "GK19ksbhm07u:431": " nṛpānbrahmavasātīyāngadayāpātayaddaśa // Bhmj_7.211 //",
    "GK19ksbhm07u:432": " niṣpiṣṭakekayaratho gajānīkaṃ cakāra saḥ /",
    "GK19ksbhm07u:433": " vajrapātavinirbhinnaśailamaṇḍalasaṃnibham // Bhmj_7.212 //",
    "GK19ksbhm07u:434": " rathaṃ dauḥśāsaneḥ sāśvaṃ sa niṣpiṣya sasārathim /",
    "GK19ksbhm07u:435": " gadayā gajaghātinyā gadāpāṇiṃ tamādravat // Bhmj_7.213 //",
    "GK19ksbhm07u:436": " maṇḍalāni carantau tāvanyonyamabhijaghnatuḥ /",
    "GK19ksbhm07u:437": " gadābhyaṃ bhīṣaṇāghātajātavahnikaṇākulau // Bhmj_7.214 //",
    "GK19ksbhm07u:438": " guruprahārābhihatau petatustau mahābhujau /",
    "GK19ksbhm07u:439": " saubhadraṃ patitaṃ dūrādbāṇairjaghnurmahārathāḥ // Bhmj_7.215 //",
    "GK19ksbhm07u:440": " sāyakāñcitasarvāṅgaṃ vikīrṇākulakuntalam /",
    "GK19ksbhm07u:441": " dauḥśāsanistamutthāna gadayā mūrdhnyatāḍayat // Bhmj_7.216 //",
    "GK19ksbhm07u:442": " tasminnipatite vīre vālacūta ivānilaiḥ /",
    "GK19ksbhm07u:443": " vītaśobhamabhūtsarvaṃ jagadudyānamākulam // Bhmj_7.217 //",
    "GK19ksbhm07u:444": " praśāntamapi taṃ dṛṣṭvā kṣatraveṇuvanānalam /",
    "GK19ksbhm07u:445": " punaruttiṣṭhatītyāsīdbhūbhujāṃ hṛdayabhramaḥ // Bhmj_7.218 //",
    "GK19ksbhm07u:446": " taṃ dṛṣṭvā candravadanaṃ kumāraṃ bhūmipātitam /",
    "GK19ksbhm07u:447": " vyomagā mumucurbāṣpaṃ suravidyādharāṅganāḥ // Bhmj_7.219 //",
    "GK19ksbhm07u:448": " bālo lūnadhanuṣsvaṇḍaḥ śrānto vihatavāhanaḥ /",
    "GK19ksbhm07u:449": " hato mahārathaiḥ sarvairityabhūddivi niḥśvanaḥ // Bhmj_7.220 //",
    "GK19ksbhm07u:450": " tataḥ prahṛṣṭaiḥ kurubhirlabdhalakṣyaiḥ samantataḥ /",
    "GK19ksbhm07u:451": " garjadbhirnirjitāḥ senā dudruvurdharmanandanam // Bhmj_7.221 //",
    "GK19ksbhm07u:452": " ***** tṛtīye dine 'bhimanyuvadhaḥ // 9 // *****",
    "GK19ksbhm07u:453": " sahasrapattranayane saubhadre yudhi pātite /",
    "GK19ksbhm07u:454": " śokārta iva raktāṃśuḥ papātāstādrikandarāt // Bhmj_7.222 //",
    "GK19ksbhm07u:455": " tato yudhiṣṭhiramukhāḥ saṃmukhaṃ hatamāhave /",
    "GK19ksbhm07u:456": " aśocyaṃ śuśucuḥ snehājjambhāritanayātmajam // Bhmj_7.223 //",
    "GK19ksbhm07u:457": " samāyayau tato jiṣṇuḥ śibiraṃ vimanā iva /",
    "GK19ksbhm07u:458": " prāyaḥ pūrvaṃ manāṃsyeva kathayanti śubhāśubham // Bhmj_7.224 //",
    "GK19ksbhm07u:459": " sa nijaṃ sainyamālokya dhvastacchāyamadhomukham /",
    "GK19ksbhm07u:460": " bhrātṝṃśca viṣanārācanirbhinnāniva marmasu // Bhmj_7.225 //",
    "GK19ksbhm07u:461": " divasaproṣitaṃ putraṃ draṣṭumutkaṇṭhitāśayaḥ /",
    "GK19ksbhm07u:462": " mūkībhūtāniva śucā tānapṛcchatsasaṃbhramaḥ // Bhmj_7.226 //",
    "GK19ksbhm07u:463": " kaccinna droṇavihitaṃ cakravyūhaṃ mamātmajaḥ /",
    "GK19ksbhm07u:464": " praviṣṭo nidhanaṃ nītaḥ kurubhiḥ kūṭayodhibhiḥ // Bhmj_7.227 //",
    "GK19ksbhm07u:465": " praveśaṃ śikṣito vyūhe mayā bālo na nirgamam /",
    "GK19ksbhm07u:466": " dhruvaṃ sa nihataḥ pāpaurvīro rājīvalocanaḥ // Bhmj_7.228 //",
    "GK19ksbhm07u:467": " uktveti śokadanakvāthyamāno dhanaṃjayaḥ /",
    "GK19ksbhm07u:468": " śrutvā tanayavṛttāntaṃ mohātsthāṇurivābhavat /",
    "GK19ksbhm07u:469": " yaśomayīṃ praviṣṭo 'sau vīraḥ kalpasthirāṃ tanum // Bhmj_7.229 //",
    "GK19ksbhm07u:470": " ityucyamānaḥ kṛṣṇena labdhasaṃjño jagāda saḥ /",
    "GK19ksbhm07u:471": " aho nu nābhavatkaścinmatputraṃ yo 'rimadhyagam // Bhmj_7.230 //",
    "GK19ksbhm07u:472": " rarakṣa madhye yuṣmākaṃ mithyāśastraparigrahaḥ /",
    "GK19ksbhm07u:473": " taṃ samagraguṇārāmaṃ tanayaṃ rāmavikramam // Bhmj_7.231 //",
    "GK19ksbhm07u:474": " drakṣyāmi kva punaḥ kāntaṃ svapnalabdhamivepsitam /",
    "GK19ksbhm07u:475": " vyaktaṃ ripubhirākīrṇaḥ patansasmāra māṃ sutaḥ // Bhmj_7.232 //",
    "GK19ksbhm07u:476": " svasrīyaḥ keśava tvāṃ vā luptadhairyo 'thavā na saḥ /",
    "GK19ksbhm07u:477": " hatā subhadrā rahitā putreṇāmṛtavarṣiṇā // Bhmj_7.233 //",
    "GK19ksbhm07u:478": " sarvātiśayalāvaṇyaguṇavikramaśālinā /",
    "GK19ksbhm07u:479": " manye taṃ manyate kāntaṃ tārāpatinibhānanam // Bhmj_7.234 //",
    "GK19ksbhm07u:480": " navaṃ manmathamāyātaṃ divi devavadhūjanaḥ /",
    "GK19ksbhm07u:481": " pariṣvajasva hā putra kva yāto 'si vihāya mām // Bhmj_7.235 //",
    "GK19ksbhm07u:482": " ityuktvā mūlanirlūno bhuvi tāla ivāpatat /",
    "GK19ksbhm07u:483": " pratilabhya punaḥ saṃjñāṃ śrutvā hetuṃ jayadratham // Bhmj_7.236 //",
    "GK19ksbhm07u:484": " sutakṣayaprakopāgnipītaśokārṇavo 'vadat /",
    "GK19ksbhm07u:485": " hantāhaṃ saindhavaṃ pāpaṃ tridaśairapi rakṣitam // Bhmj_7.237 //",
    "GK19ksbhm07u:486": " anastano tigmakare paśyatāṃ sarvabhūjām /",
    "GK19ksbhm07u:487": " ye caranti gurudrohaṃ sādhūnparivadanti ye // Bhmj_7.238 //",
    "GK19ksbhm07u:488": " viśvastānghnanti ye svairaṃ nikṣepaṃ bhakṣayanti ye /",
    "GK19ksbhm07u:489": " nindanti ye striyaṃ bhuktvā ye ca śāstrārthavarjitāḥ // Bhmj_7.239 //",
    "GK19ksbhm07u:490": " ācaranti niṣiddhaṃ ye vihitaṃ ca tyajanti ye /",
    "GK19ksbhm07u:491": " lokanvrajeyaṃ tattulyānhanyā yadi na taṃ yudhi // Bhmj_7.240 //",
    "GK19ksbhm07u:492": " asamāpte 'hni nikhile na hataścejjayadrathaḥ /",
    "GK19ksbhm07u:493": " tatpravekṣyāmi dahanaṃ hūṣaṇānṛtaśāntaye // Bhmj_7.241 //",
    "GK19ksbhm07u:494": " bhuvi vā diva pātāle merumandarakandare /",
    "GK19ksbhm07u:495": " api sthitaṃ taṃ madbāṇā dārayiṣyantyavāritāḥ // Bhmj_7.242 //",
    "GK19ksbhm07u:496": " ityuktvā kopatāmrākṣaḥ samaṃ kāliyavidviṣā /",
    "GK19ksbhm07u:497": " dadhmau śaṅkhaṃ mahī yena cakampe sakulācalā // Bhmj_7.243 //",
    "GK19ksbhm07u:498": " ***** arjunapratijñā // 10 // *****",
    "GK19ksbhm07u:499": " asminnavasare cārairvijñāyārjunabhāṣitam /",
    "GK19ksbhm07u:500": " bhīto duryodhanāyaitya saindhavastannyavedayat // Bhmj_7.244 //",
    "GK19ksbhm07u:501": " kauravastaṃ samādāya dromamabhyetya sānugaḥ /",
    "GK19ksbhm07u:502": " pratijñāmavadaddhorāṃ saindhave savyasācinaḥ // Bhmj_7.245 //",
    "GK19ksbhm07u:503": " jayadratho vadatyeṣa dinamekamalakṣitaḥ /",
    "GK19ksbhm07u:504": " gacchāmi pārthivāḥ sarve māṃ vā rakṣantu saṃhatāḥ // Bhmj_7.246 //",
    "GK19ksbhm07u:505": " iti duryodhanenokte bhāradvājastamabravīt /",
    "GK19ksbhm07u:506": " śvaḥ kartāsmi mahāvyūhaṃ durbhedyaṃ tridaśairapi // Bhmj_7.247 //",
    "GK19ksbhm07u:507": " ahaṃ dhanaṃjayaṃ vīraṃ vārayiṣyāmi sāyakaiḥ /",
    "GK19ksbhm07u:508": " saindhavārthinamāyāntaṃ velaśaila ivodadhim // Bhmj_7.248 //",
    "GK19ksbhm07u:509": " ukte śoṇahayeneti prahṛṣṭāḥ kurupuṃgavāḥ /",
    "GK19ksbhm07u:510": " hataṃ pārthamamanyanta pratijñābhaṅgavahninā // Bhmj_7.249 //",
    "GK19ksbhm07u:511": " adhunaivākhilāṃ senāmekaḥ kruddho vināśayet /",
    "GK19ksbhm07u:512": " rātrāvityarjunabhayātkuravastasthurutthitāḥ // Bhmj_7.250 //",
    "GK19ksbhm07u:513": " atrāntare putraśokavyathātāpralāpinīm /",
    "GK19ksbhm07u:514": " subhadrāṃ yājñasenīṃ ca śauriḥ sāntvayituṃ yayau // Bhmj_7.251 //",
    "GK19ksbhm07u:515": " āśvāsitā keśavena subhadrā bāṣpagadgadam /",
    "GK19ksbhm07u:516": " vilalāpa muhuḥ kaṇṭhe snuṣāmālambya mūrcchitām // Bhmj_7.252 //",
    "GK19ksbhm07u:517": " hā putra nayanānanda mandirāmṛtadīdhite /",
    "GK19ksbhm07u:518": " kva nu te padmapattrākṣaṃ drakṣyāmi vadanaṃ punaḥ // Bhmj_7.253 //",
    "GK19ksbhm07u:519": " iyaṃ te matsyaduhitā navoḍhā mahiṣī priyā /",
    "GK19ksbhm07u:520": " martumāhitasaṃkalpā rakṣyate garbhagauravāt // Bhmj_7.254 //",
    "GK19ksbhm07u:521": " nāthe pitari kṛṣṇe ca bhīme ca balināṃ vare /",
    "GK19ksbhm07u:522": " raṇe reṇubhirakīrṇaḥ śeṣe kathamanāthavat // Bhmj_7.255 //",
    "GK19ksbhm07u:523": " brahmaṇyānāṃ vadānyānāṃ yajvanāṃ puṇyakarmiṇām /",
    "GK19ksbhm07u:524": " sadācāravratajuṣāṃ gatimāpnuhi putraka // Bhmj_7.256 //",
    "GK19ksbhm07u:525": " iti pralāpamukharāṃ tāṃ samāśvāsya mādhavaḥ /",
    "GK19ksbhm07u:526": " tūrṇaṃ gāṇḍīvadhanvānaṃ vītanidramupāyayau // Bhmj_7.257 //",
    "GK19ksbhm07u:527": " kṛṣṇājñayā japaparo vidhivatparikalpite /",
    "GK19ksbhm07u:528": " pavitre śayane nidrāṃ lebhe śakrasutastataḥ // Bhmj_7.258 //",
    "GK19ksbhm07u:529": " so 'pasyadvyomagaḥ svapne viṣṇunā saha saṃyutaḥ /",
    "GK19ksbhm07u:530": " divyaparvatamārūḍho devaṃ candrārdhasekharam // Bhmj_7.259 //",
    "GK19ksbhm07u:531": " taṃ govindasakho dṛṣṭvā praṇamya racitāñjaliḥ /",
    "GK19ksbhm07u:532": " bhaktyā tuṣṭāva varadaṃ vareṇyaṃ harṣanirbharaḥ // Bhmj_7.260 //",
    "GK19ksbhm07u:533": " namo bhavāya bhuvanaprabhavāpyāyakāriṇe /",
    "GK19ksbhm07u:534": " namaḥ śarvāya niḥśeṣaduṣkarmaviṣahāriṇe // Bhmj_7.261 //",
    "GK19ksbhm07u:535": " namo rudrāya daityendradrāvitendrabhayacchide /",
    "GK19ksbhm07u:536": " namaḥ śivāya bhīmāya śrīkaṇṭhāya kapāline // Bhmj_7.262 //",
    "GK19ksbhm07u:537": " ugrāya śreyasāṃ dhāmne vāmārdhāyordhvaretase /",
    "GK19ksbhm07u:538": " vyālākulāya sevyāya niṣkalāya kalābhṛte // Bhmj_7.263 //",
    "GK19ksbhm07u:539": " triguṇāya trinetrāya tryambakāya trimūrtaye /",
    "GK19ksbhm07u:540": " saṃkalpakalpavṛkṣāya namastubhyaṃ triśūline // Bhmj_7.264 //",
    "GK19ksbhm07u:541": " iti rudraḥ stutaḥ svapne mahābhujagavigraham /",
    "GK19ksbhm07u:542": " dhanurastraṃ ca pārthāya sasthānakamadarśayat // Bhmj_7.265 //",
    "GK19ksbhm07u:543": " pūrvalabdhaṃ mahāstraṃ taddṛṣṭvā pāśupataṃ jayaḥ /",
    "GK19ksbhm07u:544": " manttraṃ ca prāpya caṇḍīśātkṛtakṛtyo vyabudhyata // Bhmj_7.266 //",
    "GK19ksbhm07u:545": " tataḥ prabhāte kṛṣṇāya tannivedya dhanaṃjayaḥ /",
    "GK19ksbhm07u:546": " pratijñābhāramakhilaṃ hṛṣṭaḥ svalpamamanyata // Bhmj_7.267 //",
    "GK19ksbhm07u:547": " atha snātāḥ kṛtāvaśyakaraṇīyā hutāgnayaḥ /",
    "GK19ksbhm07u:548": " raṇāṅgaṇaṃ mahotsāhā niryayuḥ kurupāṇḍavāḥ // Bhmj_7.268 //",
    "GK19ksbhm07u:549": " tato vyūhaṃ vyadhāddroṇaḥ pṛthucakrapariṣkṛtam /",
    "GK19ksbhm07u:550": " śakaṭaṃ vikaṭāṭopaṃ guptaṃ subhaṭakoṭibhiḥ // Bhmj_7.269 //",
    "GK19ksbhm07u:551": " mahādalaṃ ca tanmadhye padmaṃ nṛpatikesaram /",
    "GK19ksbhm07u:552": " turaṅgarathamātaṅgasahasrāyutakarṇikam // Bhmj_7.270 //",
    "GK19ksbhm07u:553": " kṛtavarmamukhaiḥ kṛtvā sūcivyūhaṃ tadantare /",
    "GK19ksbhm07u:554": " jayadrathaṃ vṛtaṃ vīraiḥ sūcīpāśe nyavedayat // Bhmj_7.271 //",
    "GK19ksbhm07u:555": " evaṃ vyūḍheṣvanīkeṣu guruṇādbhutakāriṇā /",
    "GK19ksbhm07u:556": " gāṇḍīvadhanvā senāgre dīptaketuradṛśyata // Bhmj_7.272 //",
    "GK19ksbhm07u:557": " tasya caṇḍakarasyeva śararaśmisahasriṇaḥ /",
    "GK19ksbhm07u:558": " sehire na mahīpālā draṣṭuṃ tejo mahaujasaḥ // Bhmj_7.273 //",
    "GK19ksbhm07u:559": " ākampite 'tha bhuvane durnimittaśatākule /",
    "GK19ksbhm07u:560": " śvetāśve syandane kṛṣṇau śubhrau śaṅkhau pradadhmatuḥ // Bhmj_7.274 //",
    "GK19ksbhm07u:561": " tayoḥ śabdena pavanaskandasaṃghaṭṭakāriṇā /",
    "GK19ksbhm07u:562": " akāṇḍapralayārambhasarvabhūtāni menire // Bhmj_7.275 //",
    "GK19ksbhm07u:563": " tato militayostūrṇaṃ mithaḥ senāsamudrayoḥ /",
    "GK19ksbhm07u:564": " vyālanīlavalatasvaṅgātaraṅgaḥ saṃgaro 'bhavat // Bhmj_7.276 //",
    "GK19ksbhm07u:565": " śirobhiratha śūrāṇāṃ bāhubhiśca sabhūṣaṇaiḥ /",
    "GK19ksbhm07u:566": " mahīmācchādayanpārtho droṇānīkamathāviśat // Bhmj_7.277 //",
    "GK19ksbhm07u:567": " sa praṇamya guruṃ vṛddhamanumānya prasādya ca /",
    "GK19ksbhm07u:568": " pūrvotsṛṣṭaśaraṃ dīptaiḥ śarajālairavākirat // Bhmj_7.278 //",
    "GK19ksbhm07u:569": " tato jayadrathākāṅkṣī tūrṇamacyutasārathiḥ /",
    "GK19ksbhm07u:570": " droṇaṃ pradakṣiṇīkṛtya praviśyānilaraṃhasā // Bhmj_7.279 //",
    "GK19ksbhm07u:571": " lāghavāddroṇamṛtsṛjya praviṣṭe śvetavāhane /",
    "GK19ksbhm07u:572": " cakrarakṣau viviśaturyudhāmanyūttamaujasau // Bhmj_7.280 //",
    "GK19ksbhm07u:573": " tato mandarasaṃrabdhakṣubhitāmbhodhivibhramaḥ /",
    "GK19ksbhm07u:574": " vyūhasyādīryamāṇasya nirghoṣastumulo 'bhavat // Bhmj_7.281 //",
    "GK19ksbhm07u:575": " prasaktaṃ vrajatastasya puraḥ kuñjarabhedinaḥ /",
    "GK19ksbhm07u:576": " babhuḥ padmavanānīva patitairbhūbhujāṃ mukhaiḥ // Bhmj_7.282 //",
    "GK19ksbhm07u:577": " vṛto gato hato labdho hantyeṣa patitā vayam /",
    "GK19ksbhm07u:578": " ityabhūddārumaḥ śabdo yatra yatra dhanaṃjayaḥ // Bhmj_7.283 //",
    "GK19ksbhm07u:579": " tūrṇaṃ praviśatastasya sindhurājavadhepsayā /",
    "GK19ksbhm07u:580": " pralayāmbudharadhvānadhīro 'bhūtasyandansvanaḥ // Bhmj_7.284 //",
    "GK19ksbhm07u:581": " ajayyaṃ samare droṇaṃ tyaktvā dhīmati phalguṇe /",
    "GK19ksbhm07u:582": " praviṣṭe śaravarṣābhre cakampe kurukānanam // Bhmj_7.285 //",
    "GK19ksbhm07u:583": " kṛtavarmamukhānvīrāṃstatastūrṇamabhidrutān /",
    "GK19ksbhm07u:584": " jitvā yavanakāmbojaṃ jaghāna śatamanyujaḥ // Bhmj_7.286 //",
    "GK19ksbhm07u:585": " droṇaḥ paścādathābhyetya brahmāstreṇa dhanaṃjayam /",
    "GK19ksbhm07u:586": " rundhānaḥ samare cakre jvālājālajaṭaṃ nabhaḥ // Bhmj_7.287 //",
    "GK19ksbhm07u:587": " brahmāstreṇaiva sahasā hatvāstraṃ śakranandanaḥ /",
    "GK19ksbhm07u:588": " parivarjya guruṃ prāyādbhojānīkaṃ manojavaḥ // Bhmj_7.288 //",
    "GK19ksbhm07u:589": " vidhāya vimukhaṃ bhojaṃ prayāntaṃ savyasācinam /",
    "GK19ksbhm07u:590": " abhyudyayau vāripateḥ suto rājā śrutāyudhaḥ // Bhmj_7.289 //",
    "GK19ksbhm07u:591": " śaraistenāyutotsṛṣṭairviddho dhairyamahodadhiḥ /",
    "GK19ksbhm07u:592": " rathaṃ hatvāsya vidadhe pārthaḥ sarvāyudhakṣayam // Bhmj_7.290 //",
    "GK19ksbhm07u:593": " varuṇena purā pitrā sa dattāmādade gadām /",
    "GK19ksbhm07u:594": " ayodhe pātitā mohāttamevaitya nihanti yā // Bhmj_7.291 //",
    "GK19ksbhm07u:595": " sa tayā keśavaṃ mūḍho mṛtyudūtyeva ghorayā /",
    "GK19ksbhm07u:596": " atāḍayanmahāvegī vicacāla na cācyutaḥ // Bhmj_7.292 //",
    "GK19ksbhm07u:597": " tayā pratīpamabhyetya sa niṣpiṣṭo nareśvaraḥ /",
    "GK19ksbhm07u:598": " papāta bhagnakaṭako vajreṇeva kulācalaḥ // Bhmj_7.293 //",
    "GK19ksbhm07u:599": " saritastanaye vīre varṇamāyāḥ śrutāyudhe /",
    "GK19ksbhm07u:600": " hate pārtharathasyābhūdabhagnapraṇayā gatiḥ // Bhmj_7.294 //",
    "GK19ksbhm07u:601": " ***** śrutāyudhavadhaḥ // 11 // *****",
    "GK19ksbhm07u:602": " jayoddhūtapatākāgraṃ vrajantaṃ vānaradhvajam /",
    "GK19ksbhm07u:603": " vegadīrghīkṛtasmerakirīṭābharaṇaprabham // Bhmj_7.295 //",
    "GK19ksbhm07u:604": " taḍitāṃ maṇḍaleneva piṅgaṃ gāṇḍīvatejasā /",
    "GK19ksbhm07u:605": " rājā sudakṣiṇo 'bhyāyātkāmbojaḥ kurudakṣiṇaḥ // Bhmj_7.296 //",
    "GK19ksbhm07u:606": " tasyāstravarṣiṇastūrṇaṃ chitvā kārmukamarjunaḥ /",
    "GK19ksbhm07u:607": " cakarta śaktiṃ tanmuktāṃ ghanaghaṇṭāvirāviṇīm // Bhmj_7.297 //",
    "GK19ksbhm07u:608": " so 'tha pārthaśarāsāraviśarārutanurnṛpaḥ /",
    "GK19ksbhm07u:609": " papāta hemamālāṅko vidyādhara ivāmbarāt // Bhmj_7.298 //",
    "GK19ksbhm07u:610": " ***** sudakṣimavadhaḥ // 12 // *****",
    "GK19ksbhm07u:611": " kāmboje nihate vīre bhajyamāne balārṇave /",
    "GK19ksbhm07u:612": " sahācyutāyuṣā rājñā śrutāyuḥ pārthamādravat // Bhmj_7.299 //",
    "GK19ksbhm07u:613": " śrutāyuṣā tomarema śūlenānyena cāhataḥ /",
    "GK19ksbhm07u:614": " tulyaṃ bāṇasahasraiśca mumoha kapiketanaḥ // Bhmj_7.300 //",
    "GK19ksbhm07u:615": " labdhasaṃjño 'tha śakrāsraṃ samudīrya dhanaṃjayaḥ /",
    "GK19ksbhm07u:616": " sāśvasūtau supatrau ca kathāśeṣau cakāra tau // Bhmj_7.301 //",
    "GK19ksbhm07u:617": " ***** śrutāyurvadhaḥ // 13 // *****",
    "GK19ksbhm07u:618": " aṅgānvaṅgānkaliṅgāṃśca dākṣiṇātyāṃśca pāṇḍavaḥ /",
    "GK19ksbhm07u:619": " hatvā jaghāna vipulaṃ kuñjarānīkamāśugaiḥ // Bhmj_7.302 //",
    "GK19ksbhm07u:620": " daratturaṣkacīnānāṃ mlecchānāṃ ca varūthinīm /",
    "GK19ksbhm07u:621": " śarairnipātya vidadhe ghorāṃ raktataraṅgiṇīm // Bhmj_7.303 //",
    "GK19ksbhm07u:622": " ambaṣṭhādhipateśchitvā mauliratnojjavalaṃ śiraḥ /",
    "GK19ksbhm07u:623": " avāritagatirvīro viveśācyutasārathiḥ // Bhmj_7.304 //",
    "GK19ksbhm07u:624": " atha droṇaṃ samabhyetya babhāṣe kauraveśvaraḥ /",
    "GK19ksbhm07u:625": " ācārya paśya pārthena bhūbhujāṃ kadanaṃ kṛtam // Bhmj_7.305 //",
    "GK19ksbhm07u:626": " kathaṃ nu laṅghayedvīra varākastvāṃ pṛthāsutaḥ /",
    "GK19ksbhm07u:627": " śiṣyānurodho yadi te na syātsaralacetasaḥ // Bhmj_7.306 //",
    "GK19ksbhm07u:628": " dattābhayo 'dya bhavatā helayaiva jayadrathaḥ /",
    "GK19ksbhm07u:629": " praveśitaḥ svayaṃ kālakarālavadanodare // Bhmj_7.307 //",
    "GK19ksbhm07u:630": " ko hi gāṇḍīvadhanvānaṃ tvayāpi samupekṣitam /",
    "GK19ksbhm07u:631": " carantaṃ mama sainyeṣu sāmānyo vārayiṣyati // Bhmj_7.308 //",
    "GK19ksbhm07u:632": " ityukte kururājena bhāradvājo jagāda tam /",
    "GK19ksbhm07u:633": " tārkṣyavego yuvā pārtho vṛddhamullaṅghya cāgataḥ // Bhmj_7.309 //",
    "GK19ksbhm07u:634": " vyūhadvāre mayā ruddhā bhīmasātyakipārṣatāḥ /",
    "GK19ksbhm07u:635": " praviśantyeṣa bībhātsuṃ vrajāmi yadi pṛṣṭhataḥ // Bhmj_7.310 //",
    "GK19ksbhm07u:636": " idaṃ tu te karomyadya hitaṃ lokeṣu duṣkaram /",
    "GK19ksbhm07u:637": " bhaviṣyasi raṇe yena devānāmapi durjayaḥ // Bhmj_7.311 //",
    "GK19ksbhm07u:638": " ghore vṛtraraṇe rudraḥ surendrāya dadau purā /",
    "GK19ksbhm07u:639": " divyaṃ mantramayaṃ varma durbhedyo yena so 'bhavat // Bhmj_7.312 //",
    "GK19ksbhm07u:640": " tadetanmantrasaṃyuktaṃ prāptaṃ gurumukhānmayā /",
    "GK19ksbhm07u:641": " badhnāmi brahmasūtreṇa tava śatrunibarhaṇam // Bhmj_7.313 //",
    "GK19ksbhm07u:642": " ityuktvā tasya mantreṇa bhāsvatkanakakaṅkaṭam /",
    "GK19ksbhm07u:643": " prasthitasyārjunaṃ jetuṃ babandha kurubhūpateḥ // Bhmj_7.314 //",
    "GK19ksbhm07u:644": " āmuktadivyakavaco guruṇā kauraveśvaraḥ /",
    "GK19ksbhm07u:645": " gajavājirathānīkaiḥ prayayau pārthamojasā // Bhmj_7.315 //",
    "GK19ksbhm07u:646": " asminnavasare yuddhe vyūhasya pramukhe 'bhavan /",
    "GK19ksbhm07u:647": " droṇaśalyaśalādīnāṃ dhṛṣṭadyumnapurogamāḥ // Bhmj_7.316 //",
    "GK19ksbhm07u:648": " pāṇḍavā draupadeyāśca rākṣasaśca ghaṭotkacaḥ /",
    "GK19ksbhm07u:649": " sātyakirdrupado matsyaḥ kuntibhojasca kekayāḥ // Bhmj_7.317 //",
    "GK19ksbhm07u:650": " vīrāścānye mahīpālāḥ samabhidrutya saṃhatāḥ /",
    "GK19ksbhm07u:651": " divyāstravittamā vīrā jalasandhaṃ narādhipam // Bhmj_7.318 //",
    "GK19ksbhm07u:652": " duḥśāsanaṃ vikarṇaṃ ca citrasenaṃ viviṃśatim /",
    "GK19ksbhm07u:653": " alāyudhaṃ rākṣasendramalambumamalambusam // Bhmj_7.319 //",
    "GK19ksbhm07u:654": " bāhlikaṃ śakuniṃ droṇiṃ vṛṣasenaṃ ca gautamam /",
    "GK19ksbhm07u:655": " muhurmuhārathāṃścanyānvyūhagarbhavinirgatān // Bhmj_7.320 //",
    "GK19ksbhm07u:656": " avākiranhemapuṅkhairnijanāmāṅkitaiḥ śaraiḥ /",
    "GK19ksbhm07u:657": " mitho rathāgre kurvāṇā rudhirāvartadurgamam // Bhmj_7.321 //",
    "GK19ksbhm07u:658": " te cakrurvikramodārā ghorābhiḥ śastravṛṣṭibhiḥ /",
    "GK19ksbhm07u:659": " kabandhatāṇḍavoccaṇḍasaṃrambhalalitā diśaḥ // Bhmj_7.322 //",
    "GK19ksbhm07u:660": " atrāntare śvetahayaḥ praviśankuruvāhinīm /",
    "GK19ksbhm07u:661": " cakāra nipatacchatrurājahaṃsāvalīsitām // Bhmj_7.323 //",
    "GK19ksbhm07u:662": " śarāṇāmarjunabhujotsṛṣṭānāmāśugāminām /",
    "GK19ksbhm07u:663": " krośadvayaṃ yayāvagre sa kṛṣṇaprerito rathaḥ // Bhmj_7.324 //",
    "GK19ksbhm07u:664": " te hayā hemasaṃnāhā gāhamānā ivāmbaram /",
    "GK19ksbhm07u:665": " javadīrghaiḥ prabhājālaiścakruḥ pallavitā diśaḥ // Bhmj_7.325 //",
    "GK19ksbhm07u:666": " hato gajo rathaśchinnaḥ patito 'yaṃ narādhipaḥ /",
    "GK19ksbhm07u:667": " ityabhūnniḥsvanastatra ceruryatrārjuneṣavaḥ // Bhmj_7.326 //",
    "GK19ksbhm07u:668": " vindānuvindāvāvantyāvabhidrutyātha pāṇḍavam /",
    "GK19ksbhm07u:669": " adṛśyaṃ cakraturnānāśastravarṣaiḥ sakeśavam // Bhmj_7.327 //",
    "GK19ksbhm07u:670": " tayoḥ pārtho rathau hatvā chitvā ca dhanuṣī śaraiḥ /",
    "GK19ksbhm07u:671": " jahāra śirasī yābhyāṃ dvicandrevābhavanmahī // Bhmj_7.328 //",
    "GK19ksbhm07u:672": " ***** vindānuvindavadhaḥ // 14 // *****",
    "GK19ksbhm07u:673": " sasainyo rājaputrau tau hatvā vipulavikramau /",
    "GK19ksbhm07u:674": " nijāśvānvyathitānvīkṣya babhāṣe kṛṣṇamarjunaḥ // Bhmj_7.329 //",
    "GK19ksbhm07u:675": " kṛṣṇārtānvājinaḥ klāntāndasyuśastraśarakṣatān /",
    "GK19ksbhm07u:676": " pāyayoddhṛtaśalyāṃstvaṃ muktvaitānsalilaṃ vibho // Bhmj_7.330 //",
    "GK19ksbhm07u:677": " uktveti so 'vatīryaśu pādacārī nareśvarān /",
    "GK19ksbhm07u:678": " idamantaramityāptānekaḥ sarvānayodhayat // Bhmj_7.331 //",
    "GK19ksbhm07u:679": " tataḥ pārthāstrajālānāṃ tadastrāṇāṃ ca saṃghaśaḥ /",
    "GK19ksbhm07u:680": " nigharṣaniḥsṛtajvālākarālamabhavannabhaḥ // Bhmj_7.332 //",
    "GK19ksbhm07u:681": " arjunena kṛte kṣipraṃ śarapañaajaramandiram /",
    "GK19ksbhm07u:682": " tadastrabhinnavasudhāsaṃjātavimalodake // Bhmj_7.333 //",
    "GK19ksbhm07u:683": " parivṛttānsamākṛṣṭaśalyānāghrātabhūtalān /",
    "GK19ksbhm07u:684": " pāyayitvā hayānkṛṣṇo hṛṣṭānpunarayojayat // Bhmj_7.334 //",
    "GK19ksbhm07u:685": " te kṛṣṇāvavahanvāhā jātadviguṇaraṃhasaḥ /",
    "GK19ksbhm07u:686": " āruhanta ivākāśaṃ śakrāśvivijigīṣayā // Bhmj_7.335 //",
    "GK19ksbhm07u:687": " atha svalpāvaśeṣe 'hni tūrṇaṃ saindhavakāṅkṣiṇaḥ /",
    "GK19ksbhm07u:688": " cakampe kauravacamūḥ sāyakaiḥ savyasācinaḥ // Bhmj_7.336 //",
    "GK19ksbhm07u:689": " vidruteṣu narendreṣu bhagne gajaghaṭāvane /",
    "GK19ksbhm07u:690": " droṇānubaddhakavacaḥ kauravendraḥ samāyayau // Bhmj_7.337 //",
    "GK19ksbhm07u:691": " vilokya vipulānīkaṃ tamāyāntaṃ mahaujasam /",
    "GK19ksbhm07u:692": " uvāca kaiṭabhārātirnivātakavacāntakam // Bhmj_7.338 //",
    "GK19ksbhm07u:693": " ayaṃ sa kartā darpāndho nikārāṇāṃ sthavīyasām /",
    "GK19ksbhm07u:694": " prāpto mūlamanarthānāṃ jahyenaṃ kulakaṇṭakam // Bhmj_7.339 //",
    "GK19ksbhm07u:695": " ityukte puṣkarākṣeṇa vīrau jiṣṇusuyodhanau /",
    "GK19ksbhm07u:696": " kṣaṇaṃ vilokya cakrāte surendranamuciprabham // Bhmj_7.340 //",
    "GK19ksbhm07u:697": " preritā kururājena śubhrapakṣā kirīṭinam /",
    "GK19ksbhm07u:698": " krauñcādrimiva haṃsālī viveśa viśikhāvalī // Bhmj_7.341 //",
    "GK19ksbhm07u:699": " gāṇḍīvadhanvano bāṇānvandhyāndṛṣṭvā suyodhane /",
    "GK19ksbhm07u:700": " kimetaditi govindo jagāda pṛthuvismayaḥ // Bhmj_7.342 //",
    "GK19ksbhm07u:701": " dhanaṃjayastamavadatsmitadhautādharadyutiḥ /",
    "GK19ksbhm07u:702": " jñātaṃ kṛṣṇa mayā yena pāpo 'yaṃ pratibhāṃ śritaḥ // Bhmj_7.343 //",
    "GK19ksbhm07u:703": " varmāsya guruṇā baddhaṃ vidyayā vajrasaṃnibham /",
    "GK19ksbhm07u:704": " pratiyogaṃ ca jāne 'haṃ kṛtsnametadvināśane // Bhmj_7.344 //",
    "GK19ksbhm07u:705": " ityuktvāstraṃ mahaddivyaṃ kavacocchittaye vyadhāt /",
    "GK19ksbhm07u:706": " tacca dūrānmahāstreṇa droṇaputro vyadārayat // Bhmj_7.345 //",
    "GK19ksbhm07u:707": " dviṣprayojyaṃ na divyāstramityuktvā pāṇḍunandanaḥ /",
    "GK19ksbhm07u:708": " cakre suyodhanaṃ chinnarathasārathikārmukam // Bhmj_7.346 //",
    "GK19ksbhm07u:709": " hastayośca śarairasya cakārāprāptavarmaṇoḥ /",
    "GK19ksbhm07u:710": " lakṣyābhyāsamivāsaktaṃ yenāsau vimukho 'bhavat // Bhmj_7.347 //",
    "GK19ksbhm07u:711": " tato drauṇiprabhṛtayaḥ pārthaṃ sarve mahārathāḥ /",
    "GK19ksbhm07u:712": " abhyādravansusaṃrabdhā vicitrakavacadhvajāḥ // Bhmj_7.348 //",
    "GK19ksbhm07u:713": " śikhidhvajaḥ karṇasutaḥ sīrāṅko madrabhūpatiḥ /",
    "GK19ksbhm07u:714": " maṇināgadhvajaḥ śrīmānsvayaṃ rājā suyodhanaḥ // Bhmj_7.349 //",
    "GK19ksbhm07u:715": " bhūriśravā yūpaketurante ca vividhadhvajāḥ /",
    "GK19ksbhm07u:716": " hemadīptāyudhadharā ghoraṃ yuyudhire nṛpāḥ // Bhmj_7.350 //",
    "GK19ksbhm07u:717": " teṣāmāpatatāṃ tūrṇaṃ laghuhasto dhanaṃjayaḥ /",
    "GK19ksbhm07u:718": " ciccheda bāṇairmarmāṇi chattrāṇi ca dhanūṃṣi ca // Bhmj_7.351 //",
    "GK19ksbhm07u:719": " śarairvivarmaṇāṃ teṣāṃ padmagarbhanibhāni saḥ /",
    "GK19ksbhm07u:720": " bālātapāruṇānīva vapūṃṣi rudhirairvyadhāt // Bhmj_7.352 //",
    "GK19ksbhm07u:721": " vadhyamāneṣu vīreṣu jiṣṇunā sarvarājasu /",
    "GK19ksbhm07u:722": " valatsvaṅgabhujaḥ kālo nanarteva nijotsave // Bhmj_7.353 //",
    "GK19ksbhm07u:723": " atrāntare dharmasutaṃ droṇo vyūhamukhe sthitaḥ /",
    "GK19ksbhm07u:724": " mahārathaiḥ parivṛtaṃ jighṛkṣustūrṇamādravat // Bhmj_7.354 //",
    "GK19ksbhm07u:725": " sa kṛtvā matsyapāñcālacedisṛñjayakekayān /",
    "GK19ksbhm07u:726": " alpāvaśeṣānrājānaṃ cakāra virathaṃ śaraiḥ // Bhmj_7.355 //",
    "GK19ksbhm07u:727": " hatāśvaṃ kṛttacāpaṃ ca dṛṣṭvā sarve yudhiṣṭhiram /",
    "GK19ksbhm07u:728": " hṛto hṛto nṛpa iti sphāratāraṃ pracukruśuḥ // Bhmj_7.356 //",
    "GK19ksbhm07u:729": " tataḥ pāṇḍusutaḥ śaktiṃ prāhiṇotprāṇahāriṇīm /",
    "GK19ksbhm07u:730": " brahmastreṇa ca tāṃ droṇo bhasmasādakarotkṣaṇāt // Bhmj_7.357 //",
    "GK19ksbhm07u:731": " chinnasarvāyudho viddhaḥ śaraiḥ kuliśadāruṇaiḥ /",
    "GK19ksbhm07u:732": " saha devarathenāśu muktvā droṇaṃ yayau nṛpaḥ // Bhmj_7.358 //",
    "GK19ksbhm07u:733": " vidrute dharmatanaye bhāradvājo ruṣā jvalan /",
    "GK19ksbhm07u:734": " dadāha pāṇḍavacamūṃ śaraśreṇīśikāśataiḥ // Bhmj_7.359 //",
    "GK19ksbhm07u:735": " kekayo 'tha bṛhatkṣatraḥ pāṇḍavānīkanāyakaḥ /",
    "GK19ksbhm07u:736": " droṇānugaṃ kṣemadhūtiṃ mahīpālamapātayat // Bhmj_7.360 //",
    "GK19ksbhm07u:737": " traigartaṃ vīradhanvānaṃ dhṛṣṭaketuṃ mahāratham /",
    "GK19ksbhm07u:738": " vidhāya cchinnamūrdhānaṃ kabandhaṃ vidadhe kṣaṇam // Bhmj_7.361 //",
    "GK19ksbhm07u:739": " nirapatyaṃ hātamitraṃ sahadevo 'vadhīdyudhi /",
    "GK19ksbhm07u:740": " sātyakirvyāghradattaṃ ca rājaputramapātayat // Bhmj_7.362 //",
    "GK19ksbhm07u:741": " vidhyamānaṃ balaṃ dṛṣṭvā bhāradvājasutaḥ paraiḥ /",
    "GK19ksbhm07u:742": " śiraḥkūṭāvaseṣāṇi pāṇḍusainyānyakalpayat // Bhmj_7.363 //",
    "GK19ksbhm07u:743": " rākṣaso 'tha bakabhrātā bhīmasenamalambusaḥ /",
    "GK19ksbhm07u:744": " yodhayitvā śaraśataistatsenāṃ māyayāvadhīt // Bhmj_7.364 //",
    "GK19ksbhm07u:745": " pravartitāṃ rākṣasena bhīmo dṛṣṭvāsṛgāpagām /",
    "GK19ksbhm07u:746": " tvāṣṭreṇāstreṇa tanmāyāṃ chitvāramajayatkṛtī // Bhmj_7.365 //",
    "GK19ksbhm07u:747": " vadhāya bhīmasenasya rakṣastatpunarāgamat /",
    "GK19ksbhm07u:748": " avārayanmahākāyaṃ mahākāyo ghaṭotkacaḥ // Bhmj_7.366 //",
    "GK19ksbhm07u:749": " sa rathādrathamutsṛjya kālaḥ kāla ivonnadan /",
    "GK19ksbhm07u:750": " ākṛṣyālambusaṃ vegānniṣpiṣya vidadhe vyasum // Bhmj_7.367 //",
    "GK19ksbhm07u:751": " ***** alambusavadhaḥ // 15 // *****",
    "GK19ksbhm07u:752": " ghaṭotkacena nihate rākṣase jambhavikrame /",
    "GK19ksbhm07u:753": " bhayamāvirabhūddhoraṃ samare sarvabhūbhujām // Bhmj_7.368 //",
    "GK19ksbhm07u:754": " atrāntare dharmasuto dūrasthasya kirīṭinaḥ /",
    "GK19ksbhm07u:755": " aśṛṇvañśaṅkhanirghoṣaṃ kimapyāśaṅkito 'bhavat // Bhmj_7.369 //",
    "GK19ksbhm07u:756": " bhīto 'bhimanyuvṛktāntādviṣaṇṇo bhrātṛvatsalaḥ /",
    "GK19ksbhm07u:757": " uvāca sātyakiṃ matvā sa dhuryaṃ sarvadhanvinām // Bhmj_7.370 //",
    "GK19ksbhm07u:758": " sātyake paśya bandhūnāṃ gurūṇāṃ suhṛdāṃ tathā /",
    "GK19ksbhm07u:759": " dordarpasya ca saṃprāptaḥ kālo 'yamucitastava // Bhmj_7.371 //",
    "GK19ksbhm07u:760": " sa te guruḥ sakhā bandhuḥ kirīṭi śatrumadhyagaḥ /",
    "GK19ksbhm07u:761": " na jñāyate praṇaṣṭe 'tra śaṅkhaśabde kathaṃ sthitaḥ // Bhmj_7.372 //",
    "GK19ksbhm07u:762": " ṛte tvāmujjvalācāraṃ pravaraṃ śauryaśālinām /",
    "GK19ksbhm07u:763": " bhāraḥ kasminnasahyo 'yaṃ dhuraṃdhara nidhīyatām // Bhmj_7.373 //",
    "GK19ksbhm07u:764": " pātre vitaratāṃ pṛthvīṃ rakṣatāṃ śaraṇāgatam /",
    "GK19ksbhm07u:765": " mittrārthe tyajatāṃ prāṇānsamānaṃ śrūyate phalam // Bhmj_7.374 //",
    "GK19ksbhm07u:766": " dhanyā bhavadvidhā eva kriyate yaiḥ sthiraṃ yaśaḥ /",
    "GK19ksbhm07u:767": " pavanākampikadalīdalālolairnijāsubhiḥ // Bhmj_7.375 //",
    "GK19ksbhm07u:768": " tvayi yāter'junaṃ draṣṭuṃ droṇagrahaṇajaṃ bhayam /",
    "GK19ksbhm07u:769": " bhīmapārṣataguptasya satyaṃ me na bhaviṣyati // Bhmj_7.376 //",
    "GK19ksbhm07u:770": " ukta yudhiṣṭhireṇeti sātyakiḥ satvasāgaraḥ /",
    "GK19ksbhm07u:771": " sajjo 'bhavattathetyuktvā parānīkabibhitsayā // Bhmj_7.377 //",
    "GK19ksbhm07u:772": " sa hemakavacaḥ sragvī śubhrāśvaṃ rathamāsthitaḥ /",
    "GK19ksbhm07u:773": " dīptasaṃhadhvajaḥ śrīmānghananirghoṣakārmukaḥ // Bhmj_7.378 //",
    "GK19ksbhm07u:774": " dātā hutānalo hṛṣṭo nṛpamāntrya sānujam /",
    "GK19ksbhm07u:775": " bhīme rakṣāṃ nidhāyāsya maṅgalālaṃkṛto yayau // Bhmj_7.379 //",
    "GK19ksbhm07u:776": " sa bhāradvājamāsādya vainateya ivāśugaḥ /",
    "GK19ksbhm07u:777": " cakre rājabhujaṅgānāṃ kṣaṇamākampavibhramam // Bhmj_7.380 //",
    "GK19ksbhm07u:778": " tato yuddhamabhūddhoramācāryayuyudhānayoḥ /",
    "GK19ksbhm07u:779": " mohanaṃ sarvalokānāṃ skandatārakayoriva // Bhmj_7.381 //",
    "GK19ksbhm07u:780": " droṇaṃ sa durjayaṃ matvā dhīmānsātyakirabravīt /",
    "GK19ksbhm07u:781": " guro śiṣyaṃ tavānveṣṭuṃ phalguṇaṃ prasthitasya me /",
    "GK19ksbhm07u:782": " asminnalpāvaśeṣe 'hni na vighnaṃ kartumarhasi // Bhmj_7.382 //",
    "GK19ksbhm07u:783": " śrutvaitaccāpamākṛṣya babhāṣe kumbhasaṃbhavaḥ /",
    "GK19ksbhm07u:784": " na praveṣṭuṃ tvayā śakyaṃ mayi jīvati sātyake // Bhmj_7.383 //",
    "GK19ksbhm07u:785": " iti bruvāṇaṃ śaineyo mano mārutaraṃhasā /",
    "GK19ksbhm07u:786": " rathena vañcayitvā taṃ parāhūtaṃ samāviśat // Bhmj_7.384 //",
    "GK19ksbhm07u:787": " sa vrajandurjayāñjitvā kṛtavarmamukhānraṇe /",
    "GK19ksbhm07u:788": " ghorānmlecchānkirātāṃśca kāmbojāṃśca nyapātayat // Bhmj_7.385 //",
    "GK19ksbhm07u:789": " sānugānpāṇḍutanayānbhettuṃ vyūhāgramudyatān /",
    "GK19ksbhm07u:790": " nirgatyāvārayansarvānkṛtavarmā dhanurdhanaḥ // Bhmj_7.386 //",
    "GK19ksbhm07u:791": " javena praviśantaṃ ca sātyakiṃ subhaṭāśanim /",
    "GK19ksbhm07u:792": " bhindānaṃ kuñjaraghaṭā rundhānaṃ sāyakairdiśaḥ // Bhmj_7.387 //",
    "GK19ksbhm07u:793": " śastravṛṣṭiṃ tadutsṛṣṭāṃ śarairvikṣipya sātyakiḥ /",
    "GK19ksbhm07u:794": " ciccheda jalasaṃdhasya śakrāyudhanibhaṃ dhanuḥ // Bhmj_7.388 //",
    "GK19ksbhm07u:795": " kupitaśchinnacāpāstraḥ kṛtvā sarvāyudhavyayam /",
    "GK19ksbhm07u:796": " sāvegaṃ preritagajaḥ so 'tha sātyakimādravat // Bhmj_7.389 //",
    "GK19ksbhm07u:797": " javādāpatatastasya śaineyaścandanokṣitau /",
    "GK19ksbhm07u:798": " chitvā bhujau jahārāśu saratnamukuṭaṃ śiraḥ // Bhmj_7.390 //",
    "GK19ksbhm07u:799": " tasminhate sa nāgendro yuyudhānaśarārditaḥ /",
    "GK19ksbhm07u:800": " vidrutaḥ kauravacamūṃ pipeṣālambi kaṅkaṭaḥ // Bhmj_7.391 //",
    "GK19ksbhm07u:801": " ***** jalasaṃdhavadhaḥ // 16 // *****",
    "GK19ksbhm07u:802": " vidārya māgadhānīkaṃ praviśanvṛṣṇipuṃgavaḥ /",
    "GK19ksbhm07u:803": " duryodhanamukhānvīrānayodhayadasaṃbhramaḥ // Bhmj_7.392 //",
    "GK19ksbhm07u:804": " parāṅmukhīkṛtāśeṣasubhaṭaḥ so 'tha māninaḥ /",
    "GK19ksbhm07u:805": " sudarśanasya nṛpateścakarta ruciraṃ śiraḥ // Bhmj_7.393 //",
    "GK19ksbhm07u:806": " śabarānyavanānbhojānbarbarāṃstāmraliptikān /",
    "GK19ksbhm07u:807": " śakānmuṇḍānkuvindāṃśca harandūrānmataṅgajān // Bhmj_7.394 //",
    "GK19ksbhm07u:808": " dasyusaṃghāṃśca vividhānsa hatvā krūravikramān /",
    "GK19ksbhm07u:809": " cakre karabhakuṭṭākaḥ kṣitaṃ mastiṣkakardamām // Bhmj_7.395 //",
    "GK19ksbhm07u:810": " duḥśāsano 'tha niśitairviddhaḥ sātyakinā śaraiḥ /",
    "GK19ksbhm07u:811": " vihāya samaraṃ tūrṇaṃ bhāradvājāntikaṃ yayau // Bhmj_7.396 //",
    "GK19ksbhm07u:812": " taṃ dṛṣṭvā vihvalaṃ droṇo babhāṣe pārśvartinam /",
    "GK19ksbhm07u:813": " ko 'yaṃ te saṃbhramo vīra gatvā rakṣa yajadratham // Bhmj_7.397 //",
    "GK19ksbhm07u:814": " aho na sātyakiśarairbhinnāṃ dṛṣṭvā varūthinīm /",
    "GK19ksbhm07u:815": " kṛtavairaśca mānī ca yoddhavye vidruto 'si kim // Bhmj_7.398 //",
    "GK19ksbhm07u:816": " etattāvatkṛtaṃ karma śaineyenātimānuṣam /",
    "GK19ksbhm07u:817": " ato bahuguṇaṃ vīrau bhīmapārthau kariṣyataḥ // Bhmj_7.399 //",
    "GK19ksbhm07u:818": " naiṣā sabhā sā pāñcālī yatra tvaṃ kṛṣṭavānasi /",
    "GK19ksbhm07u:819": " imāḥ prāṇapaṇaprāpyā yaśovikramabhūmayaḥ // Bhmj_7.400 //",
    "GK19ksbhm07u:820": " adyāpi rocatāṃ saṃdhiryuṣmākaṃ pāṇḍunandanaiḥ /",
    "GK19ksbhm07u:821": " antaṃ na yātā vīrāṇāṃ saṃpratyarjunasāyakāḥ // Bhmj_7.401 //",
    "GK19ksbhm07u:822": " yudhyasva tūrṇamathavā śātravairaparāṅmukhaḥ /",
    "GK19ksbhm07u:823": " bhagnapradhānā hi camūrvāryamāṇāpi dīryate // Bhmj_7.402 //",
    "GK19ksbhm07u:824": " iti rukmarathenokto vailabhyātkṣmāṃ vilokayan /",
    "GK19ksbhm07u:825": " nighnansāhāyyakaṃ cakre mṛtyoriva jagatkṣate // Bhmj_7.403 //",
    "GK19ksbhm07u:826": " vīraketuṃ sudhanvānaṃ citraketuṃ ca pārthivam /",
    "GK19ksbhm07u:827": " tathā citrarthaṃ vīraṃ pāñcālānavadhīdyudhi // Bhmj_7.404 //",
    "GK19ksbhm07u:828": " dhṛṣṭadyumnastataḥ kruddhaḥ sarvābharaṇabhedibhiḥ /",
    "GK19ksbhm07u:829": " viddhvā droṇamasaṃbhrāntaḥ śaraiḥ senāmadārayat // Bhmj_7.405 //",
    "GK19ksbhm07u:830": " ācāryaṃ bhṛśamākīrṇaṃ śarairmūrchāmupāgatam /",
    "GK19ksbhm07u:831": " khaḍgapāṇirabhidrāvya pārṣato hantumudyayau // Bhmj_7.406 //",
    "GK19ksbhm07u:832": " labdhasaṃjñastato droṇaḥ śarairāsannapātibhiḥ /",
    "GK19ksbhm07u:833": " kiṣkupramāṇairvaitastairvaṃśotthaistamapūrayat // Bhmj_7.407 //",
    "GK19ksbhm07u:834": " vṛścikairiva tairvyāpto dhṛṣṭadyumnaḥ parāṅmukhaḥ /",
    "GK19ksbhm07u:835": " prayayau guruṇā paścāddāritaḥ pṛthusāyakaiḥ // Bhmj_7.408 //",
    "GK19ksbhm07u:836": " tataḥ śoṇahayaḥ kruddhaḥ pāṇḍavānāmanīkinīm /",
    "GK19ksbhm07u:837": " dārayanbhūmipālānāṃ śirobhiḥ kṣmāmapūrayat // Bhmj_7.409 //",
    "GK19ksbhm07u:838": " duḥśāsanamathāyāntaṃ sātyakiḥ śaravarṣiṇam /",
    "GK19ksbhm07u:839": " cakāra cchinnavarmāṇaṃ virathadhvajasāyakam // Bhmj_7.410 //",
    "GK19ksbhm07u:840": " saṃtyaktaṃ vidrutairmlecchaiḥ prahāraśakalīkṛtaiḥ /",
    "GK19ksbhm07u:841": " rakṣanpratijñāṃ bhīmasya vimukhaṃ nāvadhīdgatam // Bhmj_7.411 //",
    "GK19ksbhm07u:842": " atrāntare rukmaratho viśanpāñcālavāhinīm /",
    "GK19ksbhm07u:843": " droṇāya prāhiṇoddīptāṃ śiśupālasuto balī // Bhmj_7.412 //",
    "GK19ksbhm07u:844": " tasya tūrṇaṃ śitairbāṇairguruḥ kṛtvā yudhi kṣayam /",
    "GK19ksbhm07u:845": " cakāra mauliratnāṃśucchuritoṣṇīṣamānanam // Bhmj_7.413 //",
    "GK19ksbhm07u:846": " dhṛṣṭaketau vinihate jalasaṃdhasuto balī /",
    "GK19ksbhm07u:847": " bāṇavarṣī kṣaṇātprāpa droṇānalapataṅgatām // Bhmj_7.414 //",
    "GK19ksbhm07u:848": " ***** kekayadhṛṣṭaketuvadhaḥ // 17 // *****",
    "GK19ksbhm07u:849": " dhṛṣṭadyumnasutaṃ hatvā kṛtavarmāṇamāśugaiḥ /",
    "GK19ksbhm07u:850": " droṇo jaghāna pāñcālānhehayāniva bhārgavaḥ // Bhmj_7.415 //",
    "GK19ksbhm07u:851": " bhagnāsu pāṇḍusenāsu ghore tasminmahāhave /",
    "GK19ksbhm07u:852": " nininda krūravarmāṇamācāryaṃ vyathito janaḥ // Bhmj_7.416 //",
    "GK19ksbhm07u:853": " ***** sātyakipraveśaḥ // 18 // *****",
    "GK19ksbhm07u:854": " cirapraviṣṭe śeneye śaṅkito dharmajaḥ punaḥ /",
    "GK19ksbhm07u:855": " lambamāne ravau bhīmaṃ samabhyetyābhyabhāṣata // Bhmj_7.417 //",
    "GK19ksbhm07u:856": " yathā na śrūyate bhīma śaṅkhaśabdaḥ kirīṭinaḥ /",
    "GK19ksbhm07u:857": " tathā manye kimapyasya kṛtaṃ sarvairmahārathaiḥ // Bhmj_7.418 //",
    "GK19ksbhm07u:858": " taṃ vīramamarārātitamovidhvaṃsabhāskaram /",
    "GK19ksbhm07u:859": " vinā tavānujaṃ bhīma kathaṃ jīvitumutsahe // Bhmj_7.419 //",
    "GK19ksbhm07u:860": " nirghoṣaḥ śrūyate ghoraḥ pāñcajanyasya duḥsahaḥ /",
    "GK19ksbhm07u:861": " jāner'junavadhakrodhānmādhavo yoddhumudyataḥ // Bhmj_7.420 //",
    "GK19ksbhm07u:862": " tadgatvā vīra jānīhi vṛttāntaṃ savyasācinaḥ /",
    "GK19ksbhm07u:863": " paśyāmi timirākrāntāḥ kaśmalābhihato diśaḥ // Bhmj_7.421 //",
    "GK19ksbhm07u:864": " ukte yudhiṣṭhireṇeti taṃ jagāda vṛkodaraḥ /",
    "GK19ksbhm07u:865": " rājandhanaṃjaye śaṅkāṃ na mithyā kartumarhasi // Bhmj_7.422 //",
    "GK19ksbhm07u:866": " ko nāma vibudhārātivadhūvaidhavyadāyinaḥ /",
    "GK19ksbhm07u:867": " pragalbhate dhuraṃ dhatte yudhi gāṇḍīvadhanvanaḥ // Bhmj_7.423 //",
    "GK19ksbhm07u:868": " tathāpyadya gṛhītvāhaṃ śirasā tava śāsanam /",
    "GK19ksbhm07u:869": " carāmi padavīṃ jiṣṇordārayankuruvāhinīm // Bhmj_7.424 //",
    "GK19ksbhm07u:870": " ityuktvā mārutasutaḥ syandanenābhranādinā /",
    "GK19ksbhm07u:871": " hemacitratanutrāṇaḥ pattrirāja ivādravat // Bhmj_7.425 //",
    "GK19ksbhm07u:872": " sa rukmarathamāruhya rukmapuṅkhaiḥ śilīmukhaiḥ /",
    "GK19ksbhm07u:873": " apūrayatkuruvanaṃ ratnadīptairivāhibhiḥ // Bhmj_7.426 //",
    "GK19ksbhm07u:874": " praveṣṭukāmamācāryastamabhyetyābravīttataḥ /",
    "GK19ksbhm07u:875": " māmanirjitya kaunteya bhettuṃ śakyā na vāhinī // Bhmj_7.427 //",
    "GK19ksbhm07u:876": " tvadvidhaiḥ kururājasya saṃrambhaṃ mā kṛthā vṛthā /",
    "GK19ksbhm07u:877": " ityuktvā pāṇḍavaṃ droṇaḥ śaravarṣairavākirat // Bhmj_7.428 //",
    "GK19ksbhm07u:878": " tadbāṇajālanirbhinno babhāṣe ca vṛkodaraḥ /",
    "GK19ksbhm07u:879": " yathā tvaṃ manyase droṇa nedānīṃ no gururbhavān // Bhmj_7.429 //",
    "GK19ksbhm07u:880": " pūjayatyarjuno mānyānbhīmo 'haṃ paśya māmiti /",
    "GK19ksbhm07u:881": " ityuktvā prāhiṇottasmai gadāmaśanigauravām // Bhmj_7.430 //",
    "GK19ksbhm07u:882": " tayā droṇaparityakto rathaḥ śakalatāṃ yayau /",
    "GK19ksbhm07u:883": " apakrānte kṣaṇaṃ droṇe sānujaṃ kauraveśvaram // Bhmj_7.431 //",
    "GK19ksbhm07u:884": " śarairapūrayadbhīmo bhīmasāyakavarṣiṇam /",
    "GK19ksbhm07u:885": " kṣuraprotkṛttavadanānsa jaghānātha kauravān // Bhmj_7.432 //",
    "GK19ksbhm07u:886": " vṛndārakaṃ dīrghanetraṃ suṣeṇaṃ durvimocanam /",
    "GK19ksbhm07u:887": " raudrakarmāṇamabhayaṃ citrakāntiṃ sudarśanam // Bhmj_7.433 //",
    "GK19ksbhm07u:888": " nipātyaitāngadābhinnasainyaścakre talasvanam /",
    "GK19ksbhm07u:889": " vidrutaṃ svabalaṃ dṛṣṭvā taṃ dromaḥ punarādravat // Bhmj_7.434 //",
    "GK19ksbhm07u:890": " rathenākālajaladadhvanigambhīranādinā /",
    "GK19ksbhm07u:891": " saṃprahārastataḥ kṣipraṃ dāruṇo droṇabhīmayoḥ // Bhmj_7.435 //",
    "GK19ksbhm07u:892": " yayau bhārgavakākutstharaṇasmaraṇahetutām /",
    "GK19ksbhm07u:893": " syandanādavaruhyātha krūrakarmā vṛkodaraḥ // Bhmj_7.436 //",
    "GK19ksbhm07u:894": " cikṣepa dorbhyāmutkṣipya dūradūre rathaṃ guroḥ /",
    "GK19ksbhm07u:895": " bhagnacakradhvajahayādvikīrṇayugakūbarāt // Bhmj_7.437 //",
    "GK19ksbhm07u:896": " avaplutya yayau tasmāddroṇo garuḍavikramaḥ /",
    "GK19ksbhm07u:897": " athāntaraṃ samāsādya dārayanvaravāraṇān // Bhmj_7.438 //",
    "GK19ksbhm07u:898": " pothayanraṇasaṃghātānviveśa pavanātmajaḥ /",
    "GK19ksbhm07u:899": " pātayanrājavaktrāṇi punaḥ sasmāra mārutiḥ // Bhmj_7.439 //",
    "GK19ksbhm07u:900": " nirlūnanālanalināṃ kuberanalinīṃ muhuḥ /",
    "GK19ksbhm07u:901": " sa vrajanbojakāmbojānvijitya vijayāgrajaḥ // Bhmj_7.440 //",
    "GK19ksbhm07u:902": " viveśākulitaṃ tūrṇaṃ karṇānīkamanākulaḥ /",
    "GK19ksbhm07u:903": " tasya nādaṃ parijñāya dūrātkṛṣṇadhanaṃjayau // Bhmj_7.441 //",
    "GK19ksbhm07u:904": " ākarṇya kārmukaravaṃ nanāda pramadākulaḥ /",
    "GK19ksbhm07u:905": " tasya nādaṃ parijñāya dūrātkṛṣṇadhanaṃjayau // Bhmj_7.442 //",
    "GK19ksbhm07u:906": " mandaroddhūtadugdhābdhighoṣau saṅkhau pradadhmatuḥ /",
    "GK19ksbhm07u:907": " tena diktaṭasaṃghaṭṭapaṭṭaṭāṅkāraśālinā // Bhmj_7.443 //",
    "GK19ksbhm07u:908": " śabdena sādhvasakṛtā bhuvanāni cakampire /",
    "GK19ksbhm07u:909": " ākarṇya kṛṣṇayostulyaṃ śaṅkhanādaṃ yudhiṣṭhiraḥ // Bhmj_7.444 //",
    "GK19ksbhm07u:910": " hṛṣṭo mene samuttīrṇamarjunaṃ ripusāgarāt /",
    "GK19ksbhm07u:911": " bhajyamānaṃ balaṃ dṛṣṭvā bhīmena bhujaśālinā // Bhmj_7.445 //",
    "GK19ksbhm07u:912": " kopādabhyāyayau karṇaḥ kurvanbāṇamayaṃ jagat /",
    "GK19ksbhm07u:913": " tamāyāntaṃ śarairviddhvā nadatpavananandanaḥ // Bhmj_7.446 //",
    "GK19ksbhm07u:914": " cakāra vimukhaṃ kṛttadhvajasyandanakārmukam /",
    "GK19ksbhm07u:915": " bhagne samiti rādheye dhaureye dhairyaśālinām // Bhmj_7.447 //",
    "GK19ksbhm07u:916": " uvāca droṇamāgatya mlānamānaḥ suyodhanaḥ /",
    "GK19ksbhm07u:917": " arjunaste priyaḥ śiṣyastvāmullaṅghya gato yadi // Bhmj_7.448 //",
    "GK19ksbhm07u:918": " tatkiṃ praviṣṭau prasabhaṃ yuyudhānavṛkodarau /",
    "GK19ksbhm07u:919": " kimanyadvidhivaimukhyaṃ satyamasmāsu jṛmbhate // Bhmj_7.449 //",
    "GK19ksbhm07u:920": " yatra velāmatikrānto bhavānvīryamahodadhiḥ /",
    "GK19ksbhm07u:921": " ityuktaḥ kururājena babhāṣe kumbhasaṃbhavaḥ // Bhmj_7.450 //",
    "GK19ksbhm07u:922": " sainyaṃ puraśca paścācca gṛhītaṃ dhāryate katham /",
    "GK19ksbhm07u:923": " rakṣyamāṇamito yatnātpurataḥ pravidīryate // Bhmj_7.451 //",
    "GK19ksbhm07u:924": " avāritā viśantyeva sarve pāñcālasṛñjayāḥ /",
    "GK19ksbhm07u:925": " sainyadvāramito yatnādrakṣyaṃ sarvātmanā mayā // Bhmj_7.452 //",
    "GK19ksbhm07u:926": " bhavānkarṇamukhaiḥ sārdhamebhiḥ sarvairmahārathaiḥ /",
    "GK19ksbhm07u:927": " pārthasātyakibhīmānāṃ paryāptaḥ kiṃ na vāraṇe // Bhmj_7.453 //",
    "GK19ksbhm07u:928": " asminmuhūrtaśeṣe 'hni gatvā rakṣa jayadratham /",
    "GK19ksbhm07u:929": " adhunā tatpaṇāveva raṇadyūte jayājayau // Bhmj_7.454 //",
    "GK19ksbhm07u:930": " ityukto guruṇā rājā gatvā pāñcālanandanau /",
    "GK19ksbhm07u:931": " sarvaiścakāra virathau cakrarakṣau kirīṭinaḥ // Bhmj_7.455 //",
    "GK19ksbhm07u:932": " atrāntare punaḥ karṇaḥ samāgatya vṛkodaram /",
    "GK19ksbhm07u:933": " hemupuṅkhaiḥ śaraiścakre jvalitānalasaṃnibham // Bhmj_7.456 //",
    "GK19ksbhm07u:934": " tato bhīmabhujotsṛṣṭaiḥ pattribhirgiribhedibhiḥ /",
    "GK19ksbhm07u:935": " viddhaśchinnāyudharatho raṇaṃ tatyāja sūtajaḥ // Bhmj_7.457 //",
    "GK19ksbhm07u:936": " tato bhagne kurubale nadantaṃ vāyunandanam /",
    "GK19ksbhm07u:937": " karṇo mānī samāśvasya rathena punarādravat // Bhmj_7.458 //",
    "GK19ksbhm07u:938": " ghore pravṛtte samare suciraṃ karṇabhīmayoḥ /",
    "GK19ksbhm07u:939": " babhūva viśikhavrātairnaranāgarathakṣayaḥ // Bhmj_7.459 //",
    "GK19ksbhm07u:940": " bhīmo 'tha sūtaputrasya cchitvā tālopamaṃ dhanuḥ /",
    "GK19ksbhm07u:941": " jaghāna ghananirghoṣaṃ rathaṃ saha manorathaiḥ // Bhmj_7.460 //",
    "GK19ksbhm07u:942": " virathaṃ karṇamālokya yudhyamānaṃ prayatnataḥ /",
    "GK19ksbhm07u:943": " ādiṣṭaḥ kururājena durjayastamupādravat // Bhmj_7.461 //",
    "GK19ksbhm07u:944": " duryodhanānujaṃ vīramāyāntaṃ śaravarṣiṇam /",
    "GK19ksbhm07u:945": " taṃ hatvā vinadanbhīmaḥ śaraiḥ karṇamapūrayat // Bhmj_7.462 //",
    "GK19ksbhm07u:946": " punaḥ syandanamāsthāya sūtapūtro vṛkodaram /",
    "GK19ksbhm07u:947": " abhyadhāvatpṛthuśarajvālājaṭilakārmukam // Bhmj_7.463 //",
    "GK19ksbhm07u:948": " tadbāṇadāritatanuḥ pāvaniḥ kopakampitaḥ /",
    "GK19ksbhm07u:949": " gurvī gadāṃ visṛjyāsya niṣpipeṣa rathaṃ javāt // Bhmj_7.464 //",
    "GK19ksbhm07u:950": " bhuvi sthitaṃ śarairbhinnaṃ karṇaṃ dṛṣṭvā suyodhanaḥ /",
    "GK19ksbhm07u:951": " ādideśānujaṃ kopāddurmukhaṃ karṇaguptaye // Bhmj_7.465 //",
    "GK19ksbhm07u:952": " vegātkauravamāyāntaṃ taṃ śastrāśaniduḥsaham /",
    "GK19ksbhm07u:953": " rathādapātayadbhīmo nirbhinnahṛdayaṃ śaraiḥ // Bhmj_7.466 //",
    "GK19ksbhm07u:954": " āruhya durmukharathaṃ karṇo duḥkhānalākulaḥ /",
    "GK19ksbhm07u:955": " bhīmāya prāhiṇodbāṇāñjvalitāniva duḥsahān // Bhmj_7.467 //",
    "GK19ksbhm07u:956": " tato bhīmabhujotsṛṣṭāḥ saniḥśvāsā ivoragāḥ /",
    "GK19ksbhm07u:957": " aṅgarājaṃ vinirbhidya śarāḥ pātālamāviśan // Bhmj_7.468 //",
    "GK19ksbhm07u:958": " sa gāḍhaviddho dudrāva javavyālolaketunā /",
    "GK19ksbhm07u:959": " rathena kurusenānāṃ dhṛtimunmūlayanniva // Bhmj_7.469 //",
    "GK19ksbhm07u:960": " abhyadhāvaṃstato bhīmaṃ pañca duryodhanānujāḥ /",
    "GK19ksbhm07u:961": " jagaduḥ śalyadurgrāhyāḥ sadurdarśanaduṣprabhāḥ // Bhmj_7.470 //",
    "GK19ksbhm07u:962": " yudhyamānānsa tānbāṇairmahārhābharaṇojjvalān /",
    "GK19ksbhm07u:963": " apātayanmahāvāta iva sendrāyudhānghanān // Bhmj_7.471 //",
    "GK19ksbhm07u:964": " hateṣu teṣu rādheyo dhunāno vipulaṃ dhanuḥ /",
    "GK19ksbhm07u:965": " ayodhayatpunarbhīmaṃ mahākāle 'pyasaṃbhramaḥ // Bhmj_7.472 //",
    "GK19ksbhm07u:966": " tasya bhīmo dhanuśchitvā rathaṃ ca guruvikramaḥ /",
    "GK19ksbhm07u:967": " nardankare 'bhyo vīrāṇāmāyudhāni nyapātayat // Bhmj_7.473 //",
    "GK19ksbhm07u:968": " viṣame vartamānasya rādheyasya suyodhanaḥ /",
    "GK19ksbhm07u:969": " saptānujānsahāyārthaṃ preṣayāmāsa satvaram // Bhmj_7.474 //",
    "GK19ksbhm07u:970": " citrākṣaścitravarmā ca citrabāṇaḥ śarāsanaḥ /",
    "GK19ksbhm07u:971": " upacitraḥ sacitraśca cārucitraśca te samam // Bhmj_7.475 //",
    "GK19ksbhm07u:972": " āyānta eva vimukhāstulyābharaṇavāsasaḥ /",
    "GK19ksbhm07u:973": " śaraibharmibhujotsṛṣṭaiḥ pretāḥ peturmahītale // Bhmj_7.476 //",
    "GK19ksbhm07u:974": " tānvīkṣya patitānvīrānkṣīṇapuṇyāniva grahān /",
    "GK19ksbhm07u:975": " karṇo 'srupūrṇanayano rathamanyaṃ samādade // Bhmj_7.477 //",
    "GK19ksbhm07u:976": " krodhādadhikasaṃrambo yudhyamāno vṛkodaraḥ /",
    "GK19ksbhm07u:977": " taṃ nirvikāro viśikhairvajravegairapūrayat // Bhmj_7.478 //",
    "GK19ksbhm07u:978": " karṇamācchāditaṃ dṛṣṭvā bhīmacāpacyutaiḥ śaraiḥ /",
    "GK19ksbhm07u:979": " vyādideśānujānsapta tadguptyai kauraveśvaraḥ // Bhmj_7.479 //",
    "GK19ksbhm07u:980": " citrāyudhaḥ śatrusahaḥ śatruḥ śatruṃjayastathā /",
    "GK19ksbhm07u:981": " citrāsuścitrasenaśca vikeśaśceti tāndrutam // Bhmj_7.480 //",
    "GK19ksbhm07u:982": " vīrānabhimukhānbāṇaviddhānpavananandanaḥ /",
    "GK19ksbhm07u:983": " unmamātha ratāgrebhyaḥ śailebhyaḥ pādapāniva // Bhmj_7.481 //",
    "GK19ksbhm07u:984": " hateṣu rājaputreṣu teṣu vikramaśāliṣu /",
    "GK19ksbhm07u:985": " bhīmakarṇaśaraiḥ kṣipraṃ babhūva janasaṃkṣayaḥ // Bhmj_7.482 //",
    "GK19ksbhm07u:986": " bhīmabāṇavinirbhinnaḥ saṃstambhyādhirathirvyathām /",
    "GK19ksbhm07u:987": " maṇḍalīkṛtakodaṇḍaścakre bāṇamayaṃ nabhaḥ // Bhmj_7.483 //",
    "GK19ksbhm07u:988": " tataḥ karṇaśarāścakrurvyaśvasūtadhanurdhvajam /",
    "GK19ksbhm07u:989": " ekībhūtā iva javādbhīmaṃ vismayakāriṇaḥ // Bhmj_7.484 //",
    "GK19ksbhm07u:990": " sarvāyudhāni saṃrabdho virathasyopasarpataḥ /",
    "GK19ksbhm07u:991": " vaikartanaścakartāsya saṃvartaka ivonnadan // Bhmj_7.485 //",
    "GK19ksbhm07u:992": " kṣīṇāyudho 'tha dviradānhayāṃśca pavanātmajaḥ /",
    "GK19ksbhm07u:993": " prāhiṇotsūtaputrāya śaraiściccheda tāṃśca saḥ // Bhmj_7.486 //",
    "GK19ksbhm07u:994": " viṣamasthaṃ raṇe karṇo na jaghāna vṛkodaram /",
    "GK19ksbhm07u:995": " vīraḥ kuntīvacaḥ smṛtvā satyaśīlā hi sādhavaḥ // Bhmj_7.487 //",
    "GK19ksbhm07u:996": " taṃ spṛśanniva cāpena provāca vinadannṛpaḥ /",
    "GK19ksbhm07u:997": " mahadbhirmūḍhamā yuddhamakṛtāstraḥ punaḥ kṛthāḥ // Bhmj_7.488 //",
    "GK19ksbhm07u:998": " haṃho bahubhujo neyamucitā tava yuddhabhūḥ /",
    "GK19ksbhm07u:999": " māṃsāstikūṭakuṭṭāka sūdaśālāsu śobhase // Bhmj_7.489 //",
    "GK19ksbhm07u:1000": " athavā bhārayogyasya śarīrasyāsya te paśoḥ /",
    "GK19ksbhm07u:1001": " yuktāstūvarakāḥ sphītāḥ kānane labdhavṛttayaḥ // Bhmj_7.490 //",
    "GK19ksbhm07u:1002": " iti bruvāṇe rādheye bhīmaṃ kṛcchradaśāśritam /",
    "GK19ksbhm07u:1003": " vilokya dūrātkaṃsāriḥ phlaguṇāya nyavedayat // Bhmj_7.491 //",
    "GK19ksbhm07u:1004": " tato muhūrtagaṇane hemarekhānukāriṇī /",
    "GK19ksbhm07u:1005": " tūrṇaṃ bāṇāvalī karṇaṃ gāṇḍīvapatitāviśat // Bhmj_7.492 //",
    "GK19ksbhm07u:1006": " khāṇḍavānalasaṃkrāntaśikhayeva bhṛto bhṛśam /",
    "GK19ksbhm07u:1007": " vyāpto dudrāva rādheyo jayoddhūtadhvajāṃśukaḥ // Bhmj_7.493 //",
    "GK19ksbhm07u:1008": " ***** bhīmasenapraveśaḥ // 19 //*****",
    "GK19ksbhm07u:1009": " ārūḍhe sātyakirathaṃ kopatapte vṛkodare /",
    "GK19ksbhm07u:1010": " karṇāya prāhiṇotpārtho nārācaṃ vyomavartmanā // Bhmj_7.494 //",
    "GK19ksbhm07u:1011": " vajratulyaṃ tamāyāntaṃ dāruṇaṃ sarvabhūbhujām /",
    "GK19ksbhm07u:1012": " dūrādalakṣito drauṇiścicchedāśu patatribhiḥ // Bhmj_7.495 //",
    "GK19ksbhm07u:1013": " athārjuno bāṇaśatairdreṇātmajamapūrayat /",
    "GK19ksbhm07u:1014": " so 'pi tatsāyakairbhinnaḥ senāsaṃgaramāviśat // Bhmj_7.496 //",
    "GK19ksbhm07u:1015": " tataḥ kanakapṛṣṭhānāṃ śarāṇāṃ dhanuṣāṃ tathā /",
    "GK19ksbhm07u:1016": " raśmibhiḥ koparacanā raṭantamiva rājakam // Bhmj_7.497 //",
    "GK19ksbhm07u:1017": " vidārayannāsasāda sūcivyūhaṃ dhanaṃjayaḥ /",
    "GK19ksbhm07u:1018": " āste mahārathairgupto yatra pāpo jayadrathaḥ // Bhmj_7.498 //",
    "GK19ksbhm07u:1019": " atrāntare śarajvālīñakṣitipakānanam /",
    "GK19ksbhm07u:1020": " alambiṣo ghanadhvāno garjansātyakimādravat // Bhmj_7.499 //",
    "GK19ksbhm07u:1021": " taṃ rājavaramāyāntaṃ pūrayantaṃ śarairdiśaḥ /",
    "GK19ksbhm07u:1022": " avārayanmahānīkaṃ sātyakiḥ satyapauruṣaḥ // Bhmj_7.500 //",
    "GK19ksbhm07u:1023": " tayoḥ kāñcanapuṅkhābhiḥ śaramālābhirāvṛtāḥ /",
    "GK19ksbhm07u:1024": " siktā vīraraseneva diśaḥ pallavitā babhuḥ // Bhmj_7.501 //",
    "GK19ksbhm07u:1025": " tataścakarta bhallena śirastasyāśu sātyakiḥ /",
    "GK19ksbhm07u:1026": " mauliśoṇamaṇicchāyācchuritena samāharan // Bhmj_7.502 //",
    "GK19ksbhm07u:1027": " nihatyālambipaṃ vīraṃ pravarāṇāṃ prahāriṇām /",
    "GK19ksbhm07u:1028": " śatāni rājaputrāṇāṃ nyavadhītpañca sātyakiḥ // Bhmj_7.503 //",
    "GK19ksbhm07u:1029": " kṣapayantaṃ kurucamūṃ taṃ raṇe dīptavikramam /",
    "GK19ksbhm07u:1030": " abhyadhāvadvīraketurvīro bhūriśravāḥ svayam // Bhmj_7.504 //",
    "GK19ksbhm07u:1031": " tayorvicitradhanuṣoḥ śaradurdinameghayoḥ /",
    "GK19ksbhm07u:1032": " garjitaṃ cakitāḥ sarve rājahaṃsā na sehire // Bhmj_7.505 //",
    "GK19ksbhm07u:1033": " tau mithaḥ śarasaṃpātanirgharṣaṇasamutthitaiḥ /",
    "GK19ksbhm07u:1034": " virejatuḥ sphuliṅgaughaiḥ kīṭaratnaurivācalau // Bhmj_7.506 //",
    "GK19ksbhm07u:1035": " chitvā parasparaṃ cāpaṃ syandanaṃ saṃpramathya ca /",
    "GK19ksbhm07u:1036": " khaṅgacarmadharau vīrau yuyudhāte cirāya tau // Bhmj_7.507 //",
    "GK19ksbhm07u:1037": " javādalakṣyavapuṣościtramaṇḍalacāriṇoḥ /",
    "GK19ksbhm07u:1038": " tayoḥ sthagitasaṃgrāmā vīrāḥ prekṣakatāṃ yayuḥ // Bhmj_7.508 //",
    "GK19ksbhm07u:1039": " tataḥ sātyakimākṛṣya mālyavadbhiḥ śiroruhaiḥ /",
    "GK19ksbhm07u:1040": " hatvā vakṣasi pādena saumadattirapātayat // Bhmj_7.509 //",
    "GK19ksbhm07u:1041": " khaḍgena sātyakiśiraśchettuṃ dṛṣṭvā tamudyatam /",
    "GK19ksbhm07u:1042": " uvāca sahasā pārthaṃ saṃbhrāntaḥ kaiṭabhāntakaḥ // Bhmj_7.510 //",
    "GK19ksbhm07u:1043": " preṣitaṃ dharmarājena tvadarthaṃ vṛṣṇipuṃgavam /",
    "GK19ksbhm07u:1044": " paśya śatruvaśaṃ yātaṃ śrāntaṃ sātyakimāhave // Bhmj_7.511 //",
    "GK19ksbhm07u:1045": " anityau sarvathā nūnaṃ subhaṭānāṃ jayājayau /",
    "GK19ksbhm07u:1046": " yadimāṃ sātyakirapi prāptaḥ klībocitāṃ daśām // Bhmj_7.512 //",
    "GK19ksbhm07u:1047": " eṣa bhūriśravāstūrṇaṃ khaḍgenākhaṇḍavikramaḥ /",
    "GK19ksbhm07u:1048": " samudyataḥ śiro hartuṃ śiṣyasya tava sātyakeḥ // Bhmj_7.513 //",
    "GK19ksbhm07u:1049": " ukte janārdaneneti prahārābhimukhaṃ bhujam /",
    "GK19ksbhm07u:1050": " bhallena bhūriśravaso jahāra kapiketanaḥ // Bhmj_7.514 //",
    "GK19ksbhm07u:1051": " kṛtte dūrādadṛśyena bhujastambhe kirīṭinā /",
    "GK19ksbhm07u:1052": " kālavaktrānnipatitaṃ sātyakiṃ menire janāḥ // Bhmj_7.515 //",
    "GK19ksbhm07u:1053": " patansa bhuvi dordaṇḍaḥ kaṅkaṇāvaliniḥsvanaḥ /",
    "GK19ksbhm07u:1054": " ninādairiva kaunteyaṃ tāratārairatarjayat // Bhmj_7.516 //",
    "GK19ksbhm07u:1055": " tasmiñjayadvipālāne viśrāntisadane kṣiteḥ /",
    "GK19ksbhm07u:1056": " pratāpamandirastambhe bhuje bhuvi nipātite // Bhmj_7.517 //",
    "GK19ksbhm07u:1057": " tyaktvā vāmakarākṛṣṭāṃ sātyakermūrdhajāvalīm /",
    "GK19ksbhm07u:1058": " uvācānalpasaṃkalpo yūpaketurdhanaṃjayam // Bhmj_7.518 //",
    "GK19ksbhm07u:1059": " aho vīravrataṃ pārtha kīdṛśaṃ darśinaṃ tvayā /",
    "GK19ksbhm07u:1060": " yenānyaraṇasaktasya cchadmanā me hato bhujaḥ // Bhmj_7.519 //",
    "GK19ksbhm07u:1061": " ucitaṃ vā tavaivaitanmantrī yasya janārdanaḥ /",
    "GK19ksbhm07u:1062": " jātā hṛdyārthalobhena kūṭayuddhavigdhatā // Bhmj_7.520 //",
    "GK19ksbhm07u:1063": " ityuktvā vāmahastena śaraśayyāṃ vidhāya saḥ /",
    "GK19ksbhm07u:1064": " upaviśya viśannantaḥ sahitaḥ svarśavṛttibhiḥ // Bhmj_7.521 //",
    "GK19ksbhm07u:1065": " hutvā prāṇānalaṃ bāṇairbhrumadhye nihitekṣaṇaḥ /",
    "GK19ksbhm07u:1066": " tejaḥ pravidadhe mūrdhni śaśisūryānalottaram // Bhmj_7.522 //",
    "GK19ksbhm07u:1067": " tato bībhatsuravadannindāmukharitānnṛpān /",
    "GK19ksbhm07u:1068": " vihvalo viṣamātmā ca rakṣitaḥ sātyakirmayā // Bhmj_7.523 //",
    "GK19ksbhm07u:1069": " hantā śiṣyasya sakhyuśca kṛttahastaḥ kṛto yadi /",
    "GK19ksbhm07u:1070": " tatra kiṃ nāma manyadhvaṃ nirdeṣā yūyamāhave // Bhmj_7.524 //",
    "GK19ksbhm07u:1071": " eko 'bhimanyurnihataḥ samāyaiḥ sarvapārthivaiḥ /",
    "GK19ksbhm07u:1072": " śrāntaśchinnadhanuḥkhaḍgastatkiṃ nāma vadanti naḥ // Bhmj_7.525 //",
    "GK19ksbhm07u:1073": " ityuktavati kaunteye labdhasaṃjño 'tha sātyakiḥ /",
    "GK19ksbhm07u:1074": " yayāce praṇataḥ pūrvaṃ raṇaṃ prāyajuṣo ripoḥ // Bhmj_7.526 //",
    "GK19ksbhm07u:1075": " khaḍgena yajñaśīlasya vīrasya yaśasāṃ nidheḥ /",
    "GK19ksbhm07u:1076": " vaktraṃ muktāvalībhābhirjātahāsamivāharat // Bhmj_7.527 //",
    "GK19ksbhm07u:1077": " sa kṛṣṇena ca bhūpālairvāryamāṇena saṃbhramāt /",
    "GK19ksbhm07u:1078": " krodhādajñātavṛttena tasminsātyakinā hate // Bhmj_7.528 //",
    "GK19ksbhm07u:1079": " dhikśabdaḥ sarvavīrāṇāmuttasthau sthagitāmbaraḥ /",
    "GK19ksbhm07u:1080": " saumadatteśca caritaṃ praśaśaṃsuḥ surā divi // Bhmj_7.529 //",
    "GK19ksbhm07u:1081": " ***** bhūriśravaso vadhaḥ // 20 // *****",
    "GK19ksbhm07u:1082": " sa tena nirjitaḥ pūrvaṃ somadatto 'timanyunā /",
    "GK19ksbhm07u:1083": " ārādhya tapasā devaṃ rūdraṃ tripuradāraṇam // Bhmj_7.530 //",
    "GK19ksbhm07u:1084": " lebhe sātyakijetāraṃ bhūriśravasamātmajam /",
    "GK19ksbhm07u:1085": " śekharaṃ sarvavīrāṇāṃ vadānyaṃ bahuyājinam // Bhmj_7.531 //",
    "GK19ksbhm07u:1086": " tasminnipatite vīre jayadrathavadhotsukaḥ /",
    "GK19ksbhm07u:1087": " tūrṇaṃ viveśa śvetāśvo nibiḍaṃ rājamaṇḍalam // Bhmj_7.532 //",
    "GK19ksbhm07u:1088": " astādricūḍāmaṇitāṃ gantumicchati bhāskare /",
    "GK19ksbhm07u:1089": " dadarśa saindhavaṃ pārtho guptaṃ sarvairmahārathaiḥ // Bhmj_7.533 //",
    "GK19ksbhm07u:1090": " ākarṇāñcitagāṇḍīvastaṃ dūrādduḥsahāgamam /",
    "GK19ksbhm07u:1091": " dṛśaiva kopāruṇayā tasya dāhamivākarot // Bhmj_7.534 //",
    "GK19ksbhm07u:1092": " tato vilulite sainye parāvṛtta ivāmbudhau /",
    "GK19ksbhm07u:1093": " hato hataḥ sindhurājo babhūveti mahāsvanaḥ // Bhmj_7.535 //",
    "GK19ksbhm07u:1094": " atha karṇakṛpadrauṇiduḥśāsanasuyodhanāḥ /",
    "GK19ksbhm07u:1095": " saha sarvairmahīpālairdhanaṃjayamayodhayat // Bhmj_7.536 //",
    "GK19ksbhm07u:1096": " tānvidhāya śaraistūrṇaṃ dvastavarmarathadhvajān /",
    "GK19ksbhm07u:1097": " pātayanrājavaktrāṇi jiṣṇuḥ saindhavamādravat // Bhmj_7.537 //",
    "GK19ksbhm07u:1098": " jayadratho 'pi vijayaṃ vilokyācyutasārathim /",
    "GK19ksbhm07u:1099": " sa niṣkṛṣyāsakṛttaistaiḥ sāyakaistamapūrayat // Bhmj_7.538 //",
    "GK19ksbhm07u:1100": " tato 'bravīnmadhuripurdinānte savyasācinam /",
    "GK19ksbhm07u:1101": " chindhi sindhupateḥ kṣipraṃ śiro divyena patriṇā // Bhmj_7.539 //",
    "GK19ksbhm07u:1102": " vṛddhakṣattraḥ pitā prādādvaramasya kṣitau śiraḥ /",
    "GK19ksbhm07u:1103": " pātayiṣyati yastulyaṃ tasyāpi nipatiṣyati // Bhmj_7.540 //",
    "GK19ksbhm07u:1104": " samantapañcakābhyarṇe pitāsya tapasi sthitaḥ /",
    "GK19ksbhm07u:1105": " tadaṅke pātaya ripoḥ sirastasmātprayātu gām // Bhmj_7.541 //",
    "GK19ksbhm07u:1106": " ityukte śauriṇā jiṣṇuśchittvā sindhuśiro javāt /",
    "GK19ksbhm07u:1107": " śareṇa saṃdhyādhyānasthajanakāṅke nyapātayat // Bhmj_7.542 //",
    "GK19ksbhm07u:1108": " aṅkādajñāsavṛttasya kṣipatastacchiraḥ kṣitau /",
    "GK19ksbhm07u:1109": " vṛddhakṣattrasya sahasā papātāgre nijaṃ śiraḥ // Bhmj_7.543 //",
    "GK19ksbhm07u:1110": " ***** jayadrathavadhaḥ // 21 //*****",
    "GK19ksbhm07u:1111": " tasminnipatite vīre trailokyāścaryakāriṇā /",
    "GK19ksbhm07u:1112": " gāṇḍīvadhanvanā kṛṣṇo nanādāsphoṭayandiśaḥ // Bhmj_7.544 //",
    "GK19ksbhm07u:1113": " tato vighaṭite vyūhe kururājavarūthinī /",
    "GK19ksbhm07u:1114": " naurivābdhermahāvātairbabhrāmāvartanartitā // Bhmj_7.545 //",
    "GK19ksbhm07u:1115": " bhīmo nanarda taṃ nādaṃ hataṃ matvā jayadratham /",
    "GK19ksbhm07u:1116": " prahṛṣṭaḥ pratijagrāha nānāvādyaṃ yudhiṣṭhiraḥ // Bhmj_7.546 //",
    "GK19ksbhm07u:1117": " akṣauhiṇīḥ sapta hatvā hataḥ pārthena saindhavaḥ /",
    "GK19ksbhm07u:1118": " nūnaṃ na durgaṃ daivasya kiṃcidityūcire janāḥ // Bhmj_7.547 //",
    "GK19ksbhm07u:1119": " nirvibhāge tato yuddhe pravṛtte nṛpatikṣaye /",
    "GK19ksbhm07u:1120": " droṇaṃ kṛpaṃ ca vidadhe śarairjiṣṇuḥ parāṅmukham // Bhmj_7.548 //",
    "GK19ksbhm07u:1121": " bhīmasāyakanirbhinnajihvākarṇaṃ(?)",
    "GK19ksbhm07u:1122": " ca sātyakiḥ /",
    "GK19ksbhm07u:1123": " āruroha rathaṃ vīro vitīrṇa hariṇā nijam // Bhmj_7.549 //",
    "GK19ksbhm07u:1124": " māruteravamānaṃ ca kalayañśatamanyujaḥ /",
    "GK19ksbhm07u:1125": " punaḥ pratijñāṃ karṇasya vṛṣasenavadhe vyadhāt // Bhmj_7.550 //",
    "GK19ksbhm07u:1126": " tato yudhiṣṭhiraṃ prāpya tau ca sātyakiphalguṇau /",
    "GK19ksbhm07u:1127": " mithaḥ śaśaṃsuḥ pramadādabhinandya parākramam // Bhmj_7.551 //",
    "GK19ksbhm07u:1128": " kṛṣṇāvatha pariṣvajya mānandaṃ dharmanandanaḥ /",
    "GK19ksbhm07u:1129": " tuṣṭāva jagatāṃ nāthaṃ viṣṇuṃ vijayakāraṇam // Bhmj_7.552 //",
    "GK19ksbhm07u:1130": " bāṣpākulastato rājā droṇametya suyodhanaḥ /",
    "GK19ksbhm07u:1131": " ūce tvayā kṛtāśvāso nihataḥ sa jayadrathaḥ // Bhmj_7.553 //",
    "GK19ksbhm07u:1132": " śrutvaitadavadaddroṇo nidhanāyaiva dīkṣitaḥ /",
    "GK19ksbhm07u:1133": " tyakṣyāmi kavacaṃ rājannāhatvā tava vairiṇaḥ // Bhmj_7.554 //",
    "GK19ksbhm07u:1134": " ācāryeṇetyabhihite sarve duryodhanānugāḥ /",
    "GK19ksbhm07u:1135": " prāṇahavye raṇamakhe tasthurābaddhaniścayāḥ // Bhmj_7.555 //",
    "GK19ksbhm07u:1136": " athāṃśumati yāte 'staṃ dinakṛtkamalatviṣi /",
    "GK19ksbhm07u:1137": " śoṇacchatra ivākṛṣṭe saṃdhyāraktasaritplavaiḥ // Bhmj_7.556 //",
    "GK19ksbhm07u:1138": " nakṣatraistārataralaiḥ kopakampajuṣāṃ raṇe /",
    "GK19ksbhm07u:1139": " hatānāṃ bhūbhunāṃ jīvairiva vyāpte nabhastale // Bhmj_7.557 //",
    "GK19ksbhm07u:1140": " tamobhirāvṛte vyomni kṛpāṇavanameckaiḥ /",
    "GK19ksbhm07u:1141": " divyāstradagdhairmātaṅgairiva tridivagāmibhiḥ // Bhmj_7.558 //",
    "GK19ksbhm07u:1142": " visphuranmaulikeyūrahemasāyakakārmukāḥ /",
    "GK19ksbhm07u:1143": " cakrire samaraṃ ghoraṃ duryodhanamukhāḥ paraiḥ // Bhmj_7.559 //",
    "GK19ksbhm07u:1144": " arjunadhvānagarjābhiḥ siṃhanādaiśca māruteḥ /",
    "GK19ksbhm07u:1145": " droṇakārmukanirghoṣaiḥ pṛthivī samakampata // Bhmj_7.560 //",
    "GK19ksbhm07u:1146": " aśrāntaṃ yudhyamānānāṃ kurupāṇḍavabhūbhujām /",
    "GK19ksbhm07u:1147": " babhau sākṣādivāyātā kālarātrirvibhāvarī // Bhmj_7.561 //",
    "GK19ksbhm07u:1148": " prāpustamāṃsi vaipulyaṃ khaḍgeṣu dviradeṣu ca /",
    "GK19ksbhm07u:1149": " prāpustamāṃsi dāridryaṃ chattreṣu vyajaneṣu ca // Bhmj_7.562 //",
    "GK19ksbhm07u:1150": " gṛdhrabhūtotsave tasminvikarālā vasuṃdharā /",
    "GK19ksbhm07u:1151": " avartamānamānena tamaseva vidāritā // Bhmj_7.563 //",
    "GK19ksbhm07u:1152": " dattavetālatālo 'bhūdakāṇḍadhṛtikhaṇḍanaḥ /",
    "GK19ksbhm07u:1153": " kabandhoddaṇḍadordaṇḍatāṇḍavāḍambarotsavaḥ // Bhmj_7.564 //",
    "GK19ksbhm07u:1154": " śirastrakaṅkaṭāpātiśastrajvālājaṭā babhuḥ /",
    "GK19ksbhm07u:1155": " tamaḥpiśācasaṃghānāṃ piṅgāḥ śmaśrusaṭā iva // Bhmj_7.565 //",
    "GK19ksbhm07u:1156": " tatra droṇo mahāstraughaiḥ kṣapayanrājamaṇḍalam /",
    "GK19ksbhm07u:1157": " ādīptaratnamukuṭaṃ proccakarta śineḥ śiraḥ // Bhmj_7.566 //",
    "GK19ksbhm07u:1158": " bhīmaseno 'pi kāliṅgaṃ rājaputraṃ tarasvinam /",
    "GK19ksbhm07u:1159": " rathādrathamabhiplutya nijaghānāśu muṣṭinā // Bhmj_7.567 //",
    "GK19ksbhm07u:1160": " tasya muṣṭihatasyājau peturasthīni bhūtale /",
    "GK19ksbhm07u:1161": " phalgunyaśmahatasyeva cirapakvasya śākhinaḥ // Bhmj_7.568 //",
    "GK19ksbhm07u:1162": " kaliṅgakulasaṃhāraṃ kṛtvā tūrṇaṃ vṛkodaraḥ /",
    "GK19ksbhm07u:1163": " dhruvaṃ ca jaladhāraṃ ca rājaputrāvadārayat // Bhmj_7.569 //",
    "GK19ksbhm07u:1164": " vidhāya vimukhaṃ karṇaṃ bhīmo duryodhanānujam /",
    "GK19ksbhm07u:1165": " niṣpipeṣa padā hatvā vīro duṣkaradurmadaḥ // Bhmj_7.570 //",
    "GK19ksbhm07u:1166": " somadattasya tanayaṃ śalaṃ hatvātha sātyakiḥ /",
    "GK19ksbhm07u:1167": " taṃ putraśokavidhuraṃ cakāra vimukhaṃ śaraiḥ // Bhmj_7.571 //",
    "GK19ksbhm07u:1168": " dārayantaṃ kurucamūṃ sātyakiṃ śaravarṣiṇam /",
    "GK19ksbhm07u:1169": " diśaḥ saṃpūrayanbāṇairaśvatthāmā samādravat // Bhmj_7.572 //",
    "GK19ksbhm07u:1170": " kṣapayantamanīkāni dṛṣṭvā rudramivāparam /",
    "GK19ksbhm07u:1171": " niśīthe dviguṇotsāhastamadhāvaddhaṭotkacaḥ // Bhmj_7.573 //",
    "GK19ksbhm07u:1172": " tasya nādena mahatā diśaḥ samabhipūritāḥ /",
    "GK19ksbhm07u:1173": " sphuṭitā yatra dalaśastadāścaryamivābhavat // Bhmj_7.574 //",
    "GK19ksbhm07u:1174": " aśvatthāmni prabhādhāmni bāṇograkiraṇe raṇe /",
    "GK19ksbhm07u:1175": " kurvanghaṭotkaco reje rāhujṛmbhāvijṛmbhitam // Bhmj_7.575 //",
    "GK19ksbhm07u:1176": " śarāṇāṃ drauṇimuktānāṃ divyānāṃ samare rucaḥ /",
    "GK19ksbhm07u:1177": " na kūṇitāni netrāṇi rātrau bhūtāni sehire // Bhmj_7.576 //",
    "GK19ksbhm07u:1178": " akṣauhiṇīṃ rākṣasānāṃ haiḍambavaśavartinām /",
    "GK19ksbhm07u:1179": " taṭāyudhāni dalayanneko drauṇirayodhayat // Bhmj_7.577 //",
    "GK19ksbhm07u:1180": " chittvā ghaṭotkaṭo hṛṣṭaṃ cakraṃ kālānalaprabham /",
    "GK19ksbhm07u:1181": " jaghānāñjanaparvāṇaṃ tatputraṃ ghoravikramam // Bhmj_7.578 //",
    "GK19ksbhm07u:1182": " tato vimohanīṃ māyāṃ drauṇiḥ kruddhasya rakṣasaḥ /",
    "GK19ksbhm07u:1183": " chittvā jaghāna visikhairdhṛmnānujānraṇe // Bhmj_7.579 //",
    "GK19ksbhm07u:1184": " kuntibhojasutānhatvā sahasrāṇi prahāriṇām /",
    "GK19ksbhm07u:1185": " jaghāna rājaputrāṇāṃ drauṇiḥ kāla ivākulaḥ // Bhmj_7.580 //",
    "GK19ksbhm07u:1186": " atrāntare bhīmaseno bāhlikādhipateḥ śiraḥ /",
    "GK19ksbhm07u:1187": " gadayā vīraghātinyā niṣpipeṣāśu maulinaḥ // Bhmj_7.581 //",
    "GK19ksbhm07u:1188": " tato jaghāna saṃrabdhāndaśa duryodhanānujān /",
    "GK19ksbhm07u:1189": " vīrabāhuṃ dṛḍharathaṃ nāgadantamayobhujam // Bhmj_7.582 //",
    "GK19ksbhm07u:1190": " pramāthinaṃ virajasaṃ suhastaṃ sudṛḍhaṃ tathā /",
    "GK19ksbhm07u:1191": " hatvaitānsapta gāndhārānavadhītsubalātmajān // Bhmj_7.583 //",
    "GK19ksbhm07u:1192": " nighnantaṃ kauravacamūṃ svayaṃ yudhi yudhiṣṭhiram /",
    "GK19ksbhm07u:1193": " aindravāruṇavāyavyairastrairdreṇo 'pyayodhayat // Bhmj_7.584 //",
    "GK19ksbhm07u:1194": " tataḥ prayuktaṃ brahmāstraṃ guruṇā tajjihīrṣayā /",
    "GK19ksbhm07u:1195": " avārayadasaṃrambho brahmāstreṇaiva dharmajaḥ // Bhmj_7.585 //",
    "GK19ksbhm07u:1196": " sānugaiḥ pāṇḍutanayairgajairiva sarojinīm /",
    "GK19ksbhm07u:1197": " mṛdyamānāṃ camūṃ dṛṣṭvā karṇamūce suyodhanaḥ // Bhmj_7.586 //",
    "GK19ksbhm07u:1198": " karṇākarṇaya saṃgrāme jayibhiḥ pāṇḍusūnubhiḥ /",
    "GK19ksbhm07u:1199": " virāvaṃ vadhyamānānāṃ sainyānāṃ ca tarasvinām // Bhmj_7.587 //",
    "GK19ksbhm07u:1200": " tumule 'sminnirāloke viṣame samupasthite /",
    "GK19ksbhm07u:1201": " tejasāmāśrayaḥ śūra tvamevaikaḥ parāyaṇam // Bhmj_7.588 //",
    "GK19ksbhm07u:1202": " praṇayāditi rādheyo bhūbhujā svayamarthitaḥ /",
    "GK19ksbhm07u:1203": " uvāca pāṇḍusenāsu kṣipanniva śaravalīḥ // Bhmj_7.589 //",
    "GK19ksbhm07u:1204": " vīraśayyāsthite bhīṣme śekhare sarvadhanvinām /",
    "GK19ksbhm07u:1205": " rājanbhāraḥ kramāyāto mamaivāyaṃ kimucyate // Bhmj_7.590 //",
    "GK19ksbhm07u:1206": " adya vīravrataharaṃ harasyāpi kirīṭinam /",
    "GK19ksbhm07u:1207": " pātayāmyeṣa samare śaktyā vāsavadattayā // Bhmj_7.591 //",
    "GK19ksbhm07u:1208": " ityukte sūtaputreṇa provāca prahasankṛpaḥ /",
    "GK19ksbhm07u:1209": " loke sūtyamavīre 'sminnekastvaṃ vīratāṃ gataḥ // Bhmj_7.592 //",
    "GK19ksbhm07u:1210": " aho nu mithyā rādheya kathitena tāvamunā /",
    "GK19ksbhm07u:1211": " satataṃ sarvavīrāṇāṃ śravaṇau badhirīkṛtau // Bhmj_7.593 //",
    "GK19ksbhm07u:1212": " kutastvamaśrutodanta ivāyātaḥ parākramī /",
    "GK19ksbhm07u:1213": " yadā hataḥ sindhupatiḥ kṛtavānna bhavāṃstadā // Bhmj_7.594 //",
    "GK19ksbhm07u:1214": " dṛṣṭasārā vayaṃ sarve tava pāṇḍusutasya ca /",
    "GK19ksbhm07u:1215": " balānusāraṃ yudhyasva vṛthā ślāghāṃ tu mā kṛtāḥ // Bhmj_7.595 //",
    "GK19ksbhm07u:1216": " iti śāradvatenokte kopādvaikartano 'bravīt /",
    "GK19ksbhm07u:1217": " garjanti saphalaṃ vīrāḥ prāvṛṣeṇyā ivāmbudāḥ // Bhmj_7.596 //",
    "GK19ksbhm07u:1218": " tvaṃ tu vṛddha nirācāro mohādevaṃ prabhāṣase /",
    "GK19ksbhm07u:1219": " anyapakṣāśrayaḥ ko hi bandīvānyānpraśaṃsati // Bhmj_7.597 //",
    "GK19ksbhm07u:1220": " brahmabandho punardveṣādyadyevamabhidhāsyati /",
    "GK19ksbhm07u:1221": " chetasyāmi jihvāṃ kaṭukāṃ tadanenāsinā tava // Bhmj_7.598 //",
    "GK19ksbhm07u:1222": " iti karṇena saṃrambhātkopitaṃ vīkṣya mātulam /",
    "GK19ksbhm07u:1223": " karavālamathākṛṣya krudhyaṃstaṃ drauṇirādravat // Bhmj_7.599 //",
    "GK19ksbhm07u:1224": " rudratulyaṃ tamāyāntaṃ trijagatpralayakṣamam /",
    "GK19ksbhm07u:1225": " nyavārayatsvayaṃ rājā nayavāgbhiḥ sagautamam // Bhmj_7.600 //",
    "GK19ksbhm07u:1226": " droṇikarṇau prasādyātha kururāje raṇonmukhaḥ /",
    "GK19ksbhm07u:1227": " viveśa pāṇḍavacamūṃ saha sarvairmahārathaiḥ // Bhmj_7.601 //",
    "GK19ksbhm07u:1228": " ākarṇāñcitakodaṇḍamuktaiḥ karṇaśaraistathā /",
    "GK19ksbhm07u:1229": " abhūdyaudhiṣṭhiraṃ sainyaṃ viprakīrṇaṃ samantataḥ // Bhmj_7.602 //",
    "GK19ksbhm07u:1230": " śaratvālākarālaṃ taṃ karṇapāvakamutkaṭam /",
    "GK19ksbhm07u:1231": " abhyetya pārthajalado bāṇadhārābhirāvṛṇot // Bhmj_7.603 //",
    "GK19ksbhm07u:1232": " kṣaṇādathārjunaśaracchinnacāparathadhvajaḥ /",
    "GK19ksbhm07u:1233": " karṇaḥ kṛpasyāruhoha rathaṃ bhagnamanorathaḥ // Bhmj_7.604 //",
    "GK19ksbhm07u:1234": " dṛṣṭvā duryodhanaṃ vīraṃ yudhyamānamarātibhiḥ /",
    "GK19ksbhm07u:1235": " jaghāna pāñcālacamūṃ drauṇirāhavadurmadaḥ // Bhmj_7.605 //",
    "GK19ksbhm07u:1236": " sahasraśo vadhyamānāḥ kṣatrakānanavahninā /",
    "GK19ksbhm07u:1237": " pāñcālā droṇaputreṇa hataśeṣā diśo yayuḥ // Bhmj_7.606 //",
    "GK19ksbhm07u:1238": " dhṛṣṭadyumnaṃ tato jitvā vīraṃ hatvāsya cānugān /",
    "GK19ksbhm07u:1239": " drauṇirāyodhanaṃ cakre kṛtāntodyānavibhramam // Bhmj_7.607 //",
    "GK19ksbhm07u:1240": " bhīmārjunābhyāṃ sahitaḥ svayaṃ rājā yudhiṣṭhiraḥ /",
    "GK19ksbhm07u:1241": " vidrāvya kauravīṃ senāṃ droṇaśeṣāmivākarot // Bhmj_7.608 //",
    "GK19ksbhm07u:1242": " somadattamathāyāntaṃ sātyakiḥ pṛthuvikramam /",
    "GK19ksbhm07u:1243": " ayodhavadasaṃbhrāntaḥ kumāra iva tārakam // Bhmj_7.609 //",
    "GK19ksbhm07u:1244": " tadbāṇaśatanirbhinno vyathāṃ saṃstambya sātyakiḥ /",
    "GK19ksbhm07u:1245": " śareṇāśanitulyena vidārya tamapātayat // Bhmj_7.610 //",
    "GK19ksbhm07u:1246": " tato droṇārjunaraṇe divyāstragrāmaduḥsahe /",
    "GK19ksbhm07u:1247": " babhau raktāmbaravatī kālarātrīva śarvarī // Bhmj_7.611 //",
    "GK19ksbhm07u:1248": " tataḥ kirīṭipramukhairdraiṇikṛperitaiḥ /",
    "GK19ksbhm07u:1249": " sainyānāṃ bhajyamānānāṃ babhūva bhayado ravaḥ // Bhmj_7.612 //",
    "GK19ksbhm07u:1250": " tato duryodhanādeśādgāḍhe tamasi saṃtataiḥ /",
    "GK19ksbhm07u:1251": " dīpairyuyudhire vīrā gajāśvetsaṅgasaṅgibhiḥ // Bhmj_7.613 //",
    "GK19ksbhm07u:1252": " te sene dīpanikarairabhito babhatuḥ kṣaṇāt /",
    "GK19ksbhm07u:1253": " hatānāṃ kaṇaśo yātaistejobhiriva bhūbhujām // Bhmj_7.614 //",
    "GK19ksbhm07u:1254": " virejustānyanīkāni dīpaiḥ khaḍgeṣu bimbitaiḥ /",
    "GK19ksbhm07u:1255": " jvalitāni vanānīva naktamoṣadhimaṇḍalaiḥ // Bhmj_7.615 //",
    "GK19ksbhm07u:1256": " dīpadīptā narendrāṇāṃ ratnābharaṇarociṣaḥ /",
    "GK19ksbhm07u:1257": " tamaḥkaṣaṇapāṣāṇe hemalekhā ivābabhuḥ // Bhmj_7.616 //",
    "GK19ksbhm07u:1258": " tato vimardanaṣṭeṣu teṣu dīpeṣu saṃgare /",
    "GK19ksbhm07u:1259": " niśītho yauvanaṃ prāpa vairāṇyapanayairiva // Bhmj_7.617 //",
    "GK19ksbhm07u:1260": " nirvibhāge tato yuddhe pravṛtte śauryaśālini /",
    "GK19ksbhm07u:1261": " svayaṃ jite dharmajena sānuge kauraveśvare // Bhmj_7.618 //",
    "GK19ksbhm07u:1262": " mṛtyuvīthīmapi prāptaṃ sahadevamavārayat /",
    "GK19ksbhm07u:1263": " na jaghāna raṇe karṇaḥ smarankuntīvaco muhuḥ // Bhmj_7.619 //",
    "GK19ksbhm07u:1264": " tataḥ karṇasuto vīro vṛṣaseno 'rivāhinīm /",
    "GK19ksbhm07u:1265": " viveśāstrāvalījvālālīḍhakṣattriyakānanaḥ // Bhmj_7.620 //",
    "GK19ksbhm07u:1266": " vidrāviteṣu vīreṣu vṛṣasenena sāyakaiḥ /",
    "GK19ksbhm07u:1267": " kupito draupado roṣātkurusainyaṃ vyadārayat // Bhmj_7.621 //",
    "GK19ksbhm07u:1268": " vartamāne raṇe ghore bhāradvājasya paśyataḥ /",
    "GK19ksbhm07u:1269": " dhṛṣṭadyumno 'vadhīdvīraṃ drumasenaṃ narādhipam // Bhmj_7.622 //",
    "GK19ksbhm07u:1270": " tato duryodhanagirā droṇakarṇau mahībhujām /",
    "GK19ksbhm07u:1271": " kṛttaiḥ śirobhiścakrāte bhuvi padmākarāniva // Bhmj_7.623 //",
    "GK19ksbhm07u:1272": " dhṛṣṭadyumnamukhāñjitvā kṣapitānīkanāyakaḥ /",
    "GK19ksbhm07u:1273": " vidrāvya pāṇḍavacamūṃ karṇaścakre nṛpakṣayam // Bhmj_7.624 //",
    "GK19ksbhm07u:1274": " taṃ karṇaṃ sāyakānena kirantaṃ tejasāṃ nidhim /",
    "GK19ksbhm07u:1275": " na sehire pare draṣṭuṃ raṇe tapanasaṃbhavam // Bhmj_7.625 //",
    "GK19ksbhm07u:1276": " bhajyamāneṣvanīkeṣu karṇena raṇaśālinā /",
    "GK19ksbhm07u:1277": " jayāśā pāṇḍuputrāṇāṃ sakalā tanutāṃ yayau // Bhmj_7.626 //",
    "GK19ksbhm07u:1278": " atha kṛṣṇasya vacanātkṛṣṇarātrau ghaṭotkacaḥ /",
    "GK19ksbhm07u:1279": " avadhīttvaritaṃ karṇaṃ kṛṣṇākopa ivāpatan // Bhmj_7.627 //",
    "GK19ksbhm07u:1280": " tasminnabhyudgate dīptaśmaśrujihvāvilocane /",
    "GK19ksbhm07u:1281": " vāhinyaḥ śatadhā jagmuḥ pratāpapatitā iva // Bhmj_7.628 //",
    "GK19ksbhm07u:1282": " sa tadā jaladacchāyo bhrukuṭī vidyudutkaṭaḥ /",
    "GK19ksbhm07u:1283": " sphārābhiḥ śatadhārābhiḥ pārthaḥ karṇamapūrayat // Bhmj_7.629 //",
    "GK19ksbhm07u:1284": " āsthitastaptahemāṅgaṃ caturhastaśataṃ ratham /",
    "GK19ksbhm07u:1285": " sarvākārasya lagnāgnernīlādrerupamākṣamam // Bhmj_7.630 //",
    "GK19ksbhm07u:1286": " daśahastaparīṇāhaṃ dadhāno bhāsuraṃ dhanuḥ /",
    "GK19ksbhm07u:1287": " dāvānalaprajvalitaṃ mahāsālamivānalaḥ // Bhmj_7.631 //",
    "GK19ksbhm07u:1288": " visphuratsphāramukuṭo dīptajāmbūnadāṅgadaḥ /",
    "GK19ksbhm07u:1289": " tamaḥśailaśikhāsajjo babhau vighaṭayanniva // Bhmj_7.632 //",
    "GK19ksbhm07u:1290": " aṭṭahāsapaṭurnādastasyābhūttamasāmiva /",
    "GK19ksbhm07u:1291": " taṃ dṛṣṭvā vikaṭājvālaṃ pāṭitānāṃ vyathāravaḥ // Bhmj_7.633 //",
    "GK19ksbhm07u:1292": " vidruteṣvarisainyeṣu saṃbhogārheṣu rājasu /",
    "GK19ksbhm07u:1293": " rādheyagirirevāsya jagrāha śaradurdinam // Bhmj_7.634 //",
    "GK19ksbhm07u:1294": " athāṅgarājarakṣāyai jaṭāsurasuto balī /",
    "GK19ksbhm07u:1295": " kauraveśvaramāmantrya samabhyāyādalambusaḥ // Bhmj_7.635 //",
    "GK19ksbhm07u:1296": " tatastasyābhavaddhoraḥ saṃprahāraḥ prahāriṇā /",
    "GK19ksbhm07u:1297": " ghaṭotkacena saśtrāstraśilāpāvakavarṣiṇaḥ // Bhmj_7.636 //",
    "GK19ksbhm07u:1298": " tayormāyāmayāścaryakūṭaprakaṭayodhinoḥ /",
    "GK19ksbhm07u:1299": " ūrjitaiḥ śataśo yodhā garjitairvyasavo 'bhavat // Bhmj_7.637 //",
    "GK19ksbhm07u:1300": " rathādrathamabhidrutya tato bhaimiralambusam /",
    "GK19ksbhm07u:1301": " dorbhyāṃ mittramivāliṅgya gāḍhagāḍhamapīḍayat // Bhmj_7.638 //",
    "GK19ksbhm07u:1302": " tasya niṣpīḍyamānasya niryayuḥ srotasāṃ mukhaiḥ /",
    "GK19ksbhm07u:1303": " sadhūmāḥ sānalajvālāḥ saśabdaṃ śoṇitacchaṭāḥ // Bhmj_7.639 //",
    "GK19ksbhm07u:1304": " tato bhuvi viniṣpiṣya rāviṇaṃ taṃ ghaṭotkacaḥ /",
    "GK19ksbhm07u:1305": " uddhṛtya tacchiro vegādduryodhanamathāyayau // Bhmj_7.640 //",
    "GK19ksbhm07u:1306": " tamuvāca hato 'yaṃ te mayā bandhurniśācaraḥ /",
    "GK19ksbhm07u:1307": " priyasya pātaya śiraḥ punareva nṛpādham // Bhmj_7.641 //",
    "GK19ksbhm07u:1308": " uktvaitatkarṇamabhyāyādvinadanrajanīcaraḥ /",
    "GK19ksbhm07u:1309": " caṇḍānilasamuddhūtaḥ kālameva ivākulaḥ // Bhmj_7.642 //",
    "GK19ksbhm07u:1310": " ***** alambusavadhaḥ // 22 // *****",
    "GK19ksbhm07u:1311": " tataḥ pravṛtte samare ghore rādheyarakṣasoḥ /",
    "GK19ksbhm07u:1312": " rāmarāvaṇasaṃgrāmamasmaranvibudhā divi // Bhmj_7.643 //",
    "GK19ksbhm07u:1313": " stambhapramāṇairviśakhairjvalitairulmukairiva /",
    "GK19ksbhm07u:1314": " viddho 'pi rakṣasā karṇo na cacāla mahāśayaḥ // Bhmj_7.644 //",
    "GK19ksbhm07u:1315": " atha krodhavinirmuktairvipulaiḥ karṇasāyakaiḥ /",
    "GK19ksbhm07u:1316": " nirbhinno rākṣasaścakraṃ prāhiṇotkarṇapāvakam // Bhmj_7.645 //",
    "GK19ksbhm07u:1317": " prekṣya cāyatsahasrāraṃ tejaḥpiñjaritāmbaram /",
    "GK19ksbhm07u:1318": " cakāra khaṇḍaśaścakraṃ karṇaḥ sāvegamāśugaiḥ // Bhmj_7.646 //",
    "GK19ksbhm07u:1319": " tato ghaṭotkacaḥ kopānmāyāṃ kṛtvā vimohanīm /",
    "GK19ksbhm07u:1320": " piṣṭvā sūtadhjarathaṃ viśālamaviśannabhaḥ // Bhmj_7.647 //",
    "GK19ksbhm07u:1321": " śāntatejomaye vahnau tārā tārāsthisaṃkule /",
    "GK19ksbhm07u:1322": " vyoma śmaśāne tasyāsanmattavetālakoṭayaḥ // Bhmj_7.648 //",
    "GK19ksbhm07u:1323": " muhurgajo muhuḥ siṃhaḥ kṣaṇaṃ meghaḥ kṣaṇaṃ giriḥ /",
    "GK19ksbhm07u:1324": " sarvabhūtamahākāyo varṣansa vipulāḥ śilāḥ // Bhmj_7.649 //",
    "GK19ksbhm07u:1325": " bhuvo vahniṃ divaḥ śastraṃ digbhyo rākṣasamaṇḍalam /",
    "GK19ksbhm07u:1326": " visṛjankurusenāsu vaikartanamayodhayat // Bhmj_7.650 //",
    "GK19ksbhm07u:1327": " tato vidhūya tāṃ māyāṃ karṇo divyāstratejasā /",
    "GK19ksbhm07u:1328": " nirdahanpāṇḍavacamūṃ rakṣo vivyādha sāyakaiḥ // Bhmj_7.651 //",
    "GK19ksbhm07u:1329": " heḍihanpāṇḍava yātudhānānsahasraśaḥ /",
    "GK19ksbhm07u:1330": " karṇo dhanuṣmatāṃ dhuryo vibabhau rāmavikramaḥ // Bhmj_7.652 //",
    "GK19ksbhm07u:1331": " aṣṭāṣṭacakrāmaśaniṃ kālajihvavibhīṣaṇām /",
    "GK19ksbhm07u:1332": " bhaimaḥ sasarja karṇāya svayaṃ rudreṇa nirmitām // Bhmj_7.653 //",
    "GK19ksbhm07u:1333": " visṛṣṭā rākṣasendreṇa śailasaṃghapramāthinī /",
    "GK19ksbhm07u:1334": " sā bhasmasānmahāghoṣā rathamādhirathervyadhāt // Bhmj_7.654 //",
    "GK19ksbhm07u:1335": " tato 'paraṃ samāsthāya syandanaṃ sūtanandanaḥ /",
    "GK19ksbhm07u:1336": " piśācavadanānanyāñjaghāna piśitāśinaḥ // Bhmj_7.655 //",
    "GK19ksbhm07u:1337": " virathaḥ kopahutabhugjvālāvalayitekṣaṇaḥ /",
    "GK19ksbhm07u:1338": " ghaṭotkaco mahāmāyaḥ punarantaradhīyata // Bhmj_7.656 //",
    "GK19ksbhm07u:1339": " atrāntare rākṣasendro bakasya dayitaḥ sakhā /",
    "GK19ksbhm07u:1340": " suyodhanābhyanujñāto bīmamāyādalāyudhaḥ // Bhmj_7.657 //",
    "GK19ksbhm07u:1341": " hayānāṃ hastikarṇānāṃ piśācamukhavarcasām /",
    "GK19ksbhm07u:1342": " yukte śatena gambhīranirghoṣe syāndane sthitam // Bhmj_7.658 //",
    "GK19ksbhm07u:1343": " taṃ bhīmaḥ pratijagrāha saṃrambhagurugarjitam /",
    "GK19ksbhm07u:1344": " siddhamantra ivākampo vīro vetālamutthitam // Bhmj_7.659 //",
    "GK19ksbhm07u:1345": " ākīryamāṇo ghoreṇa śilaśastrastravarṣiṇā /",
    "GK19ksbhm07u:1346": " rākṣasena gadāṃ bhīmaḥ prāhiṇottadvadhāśayā // Bhmj_7.660 //",
    "GK19ksbhm07u:1347": " tāṃ gadāṃ gadayā rakṣo hatvā jāmbūnadāṅgadām /",
    "GK19ksbhm07u:1348": " nadannakālajaladadhvānadhīraḥ khamāviśat // Bhmj_7.661 //",
    "GK19ksbhm07u:1349": " alāyudhena saṃsaktaṃ rajanyāṃ kūṭayodhinā /",
    "GK19ksbhm07u:1350": " bhīmaṃ dṛṣṭvā kṣaṇaṃ kṛṣṇaḥ saṃdehākulito 'bhavat // Bhmj_7.662 //",
    "GK19ksbhm07u:1351": " tataḥ śaurergirā vīraḥ pravaro raudrakarmaṇām /",
    "GK19ksbhm07u:1352": " alāyudhaṃ samabhyāyāttyaktvā karṇaṃ ghaṭotkacaḥ // Bhmj_7.663 //",
    "GK19ksbhm07u:1353": " tayoḥ saṃrabdhayorvyomni saṃnipāto ghanasvanaḥ /",
    "GK19ksbhm07u:1354": " abhūdbhṛśaṃ śilāśastranirgharṣoddhūtapāvakaḥ // Bhmj_7.664 //",
    "GK19ksbhm07u:1355": " citāgnipaṅgalaśmaśrujaṭābhīṣaṇayostayoḥ /",
    "GK19ksbhm07u:1356": " dantaniṣpeṣasaṃjātāḥ sphuliṅgā iva babhramuḥ // Bhmj_7.665 //",
    "GK19ksbhm07u:1357": " agnikuṇḍopamānābhyāṃ kuṇḍalābhyāṃ virājitam /",
    "GK19ksbhm07u:1358": " alāyudhasyāśu śiraściccheda ca ghaṭotkacaḥ // Bhmj_7.666 //",
    "GK19ksbhm07u:1359": " ***** alāyudhavadhaḥ // 23 // *****",
    "GK19ksbhm07u:1360": " taṃ hatvā vinadanghoraṃ haiḍimbo ghoravikramaḥ /",
    "GK19ksbhm07u:1361": " drutaṃ karṇaṃ samabhyetya śilavarṣairatāḍayat // Bhmj_7.667 //",
    "GK19ksbhm07u:1362": " vaikartano 'pi pārthānāṃ kṣapayitvā varūthinīm /",
    "GK19ksbhm07u:1363": " ghaṭotkacasaṃbhrāntaḥ śarajālairapūrayat // Bhmj_7.668 //",
    "GK19ksbhm07u:1364": " athāstreṇa rathaṃ hatvā karṇasya rajanīcaraḥ /",
    "GK19ksbhm07u:1365": " trijaganmohanīṃ māyāṃ samādāyāviśannabhaḥ // Bhmj_7.669 //",
    "GK19ksbhm07u:1366": " ulmukairāyudhairvṛkṣaiḥ śilābhiḥ parvataistathā /",
    "GK19ksbhm07u:1367": " sa jaghāna mahāghoṣaḥ kauravāṇāmanīkinīm // Bhmj_7.670 //",
    "GK19ksbhm07u:1368": " niśīthe sarvavīreṣu yudhyamāneṣu rakṣasā /",
    "GK19ksbhm07u:1369": " dudruvuḥ pṛthivīpālā bhagnasyandanakuñjarāḥ // Bhmj_7.671 //",
    "GK19ksbhm07u:1370": " saṃhāre sarvayodhānāṃ tasminnatibhayaṃkare /",
    "GK19ksbhm07u:1371": " niṣkampaḥ samare karṇaḥ sāyakaiḥ khamapūrayat // Bhmj_7.672 //",
    "GK19ksbhm07u:1372": " gagane vidhyamānānāṃ śilānāṃ karṇamārgaṇaiḥ /",
    "GK19ksbhm07u:1373": " jvālājālajaṭālānāmabhūccaṭacaṭāravaḥ // Bhmj_7.673 //",
    "GK19ksbhm07u:1374": " tataḥ parighanistriṃśaśataghniprāsamudgarāḥ /",
    "GK19ksbhm07u:1375": " satriśūlagadācakrabhusuṇḍiśaratomarāḥ // Bhmj_7.674 //",
    "GK19ksbhm07u:1376": " karṇānane rākṣasena prāsta viṣamayodhinā /",
    "GK19ksbhm07u:1377": " cakrire kauravānīkaṃ hataṃ kālaśatairiva // Bhmj_7.675 //",
    "GK19ksbhm07u:1378": " vidrute ca tathā sainye raktakulyāvarohini /",
    "GK19ksbhm07u:1379": " vidyamāne nirādhāre rādheye dhairyaśālini // Bhmj_7.676 //",
    "GK19ksbhm07u:1380": " svastītyuktvā prayāteṣu vyomnaḥ siddhasurarṣiṣu /",
    "GK19ksbhm07u:1381": " akampata jagatsarvaṃ rākṣasendrasya māyayā // Bhmj_7.677 //",
    "GK19ksbhm07u:1382": " yudhyamānaṃ tato vīraṃ karṇamabhyetya kauravaḥ /",
    "GK19ksbhm07u:1383": " avadatsarvasaṃhārasaṃtrāsāyāsakātaraḥ // Bhmj_7.678 //",
    "GK19ksbhm07u:1384": " tvayārjunavadhe śaktirdhāryate kimanarthakā /",
    "GK19ksbhm07u:1385": " asminniśīthe ko hyasmānmucyate yaḥ punarjayet // Bhmj_7.679 //",
    "GK19ksbhm07u:1386": " etadākarṇya rādheyaḥ śakradattāṃ mahāprabhām /",
    "GK19ksbhm07u:1387": " ekavīravadhāyattāṃ suciraṃ parirakṣitām // Bhmj_7.680 //",
    "GK19ksbhm07u:1388": " dāraṇīṃ daityasaṅghānāmutsasarja nabhastale /",
    "GK19ksbhm07u:1389": " yasyā jvālāvalīdhāmnā sīmantitamivābhavat // Bhmj_7.681 //",
    "GK19ksbhm07u:1390": " tejasvino rākṣasasya dṛḍhaṃ vakṣo vidārya sā /",
    "GK19ksbhm07u:1391": " jagāma tridivaṃ dīptā prāṇaśaktirivāparā // Bhmj_7.682 //",
    "GK19ksbhm07u:1392": " dagdhamāyastadā kṣipraṃ haiḍimbo mandarākṛtiḥ /",
    "GK19ksbhm07u:1393": " patannirbhinnahṛdayaḥ pipeṣa kuruvāhinīm // Bhmj_7.683 //",
    "GK19ksbhm07u:1394": " ***** rātriyuddhe ghaṭotkacavadhaḥ // 24 // *****",
    "GK19ksbhm07u:1395": " hate ghaṭotkace vīre daśakaṇṭhaparākrame /",
    "GK19ksbhm07u:1396": " prahṛṣṭāḥ kuravaḥ karṇaṃ rāmopamamapūjayan // Bhmj_7.684 //",
    "GK19ksbhm07u:1397": " śaktihīne tataḥ karṇe nadatkāliyasūdanaḥ /",
    "GK19ksbhm07u:1398": " viṣṇo pāṇḍavānīke nanartānandanirbharaḥ // Bhmj_7.685 //",
    "GK19ksbhm07u:1399": " valatpītāṃśukāstasya nṛtyato vibabhurbhujāḥ /",
    "GK19ksbhm07u:1400": " sphūrjatikañjalkapaṭalā vātalolā iva drumāḥ // Bhmj_7.686 //",
    "GK19ksbhm07u:1401": " tamūce nindayanpārtho haiḍimbavadhaduḥkhitaḥ /",
    "GK19ksbhm07u:1402": " ko 'yaṃ viṣādasamaye praharṣaste janārdana // Bhmj_7.687 //",
    "GK19ksbhm07u:1403": " śrutvaitadabravītkṛṣṇo jitaḥ karṇo 'dhunā sakhe /",
    "GK19ksbhm07u:1404": " haiḍimbavapuṣaḥ prāṇaścintācapalacetasaḥ // Bhmj_7.688 //",
    "GK19ksbhm07u:1405": " śaktiśca karṇadordaṇḍātsamaṃ yātā jayāya vaḥ /",
    "GK19ksbhm07u:1406": " ekalavyajarāsaṃdhaśiśupālādayo mayā // Bhmj_7.689 //",
    "GK19ksbhm07u:1407": " purā yuddhamidaṃ jñātvā durjayāḥ śaktibhirhatāḥ /",
    "GK19ksbhm07u:1408": " evameva raṇe karṇo na jeyastridaśairapi // Bhmj_7.690 //",
    "GK19ksbhm07u:1409": " kiṃ punarghorayā pārtha śaktyā vāsavadattayā /",
    "GK19ksbhm07u:1410": " tvayi notsṛṣṭavāñśaktiṃ satataṃ mohito mayā /",
    "GK19ksbhm07u:1411": " karṇa pratiniśaṃ pāpaiḥ preryamāṇo 'pi kauravaiḥ // Bhmj_7.691 //",
    "GK19ksbhm07u:1412": " ityuktavati dāśārhe siddhavīravadhārditāḥ /",
    "GK19ksbhm07u:1413": " nirvibhāgaṃ yuyudhire krodhāndhāḥ kurupāṇḍavāḥ // Bhmj_7.692 //",
    "GK19ksbhm07u:1414": " haiḍimbe nihate rājā śokatapto yudhiṣṭhiraḥ /",
    "GK19ksbhm07u:1415": " āśvāsitaḥ keśavena kupittaḥ karṇamādravat // Bhmj_7.693 //",
    "GK19ksbhm07u:1416": " nṛpairanugataḥ sarvaiḥ praviṣṭaḥ kuruvāhinīm /",
    "GK19ksbhm07u:1417": " abhyetya bhagavānvyāso dharmarājamabhāṣata // Bhmj_7.694 //",
    "GK19ksbhm07u:1418": " diṣṭyā nādhiratheḥ śaktyā kṛtaṃ jagadanarjunam /",
    "GK19ksbhm07u:1419": " adhunā vīra yudhyasva niḥsaṃrambhamanākulaḥ // Bhmj_7.695 //",
    "GK19ksbhm07u:1420": " itaścaturbhirdivasairna bhaviṣyanti bhūmipāḥ /",
    "GK19ksbhm07u:1421": " dharmavīra tjaja krodhaṃ sadā dharmānugo jayaḥ // Bhmj_7.696 //",
    "GK19ksbhm07u:1422": " ityuktvāntarhite vyāse bhīmārjunayudhiṣṭhirāḥ /",
    "GK19ksbhm07u:1423": " cakrire samaraṃ ghoraṃ droṇakarṇakṛpādibhiḥ // Bhmj_7.697 //",
    "GK19ksbhm07u:1424": " sā kālarātriḥ śūrāṇāmutsavo yakṣarakṣasām /",
    "GK19ksbhm07u:1425": " sahasrayāmatāṃ yātā triyāmābūnmahībhujām // Bhmj_7.698 //",
    "GK19ksbhm07u:1426": " tato nidrākule sainye śānte śastrakṛtakṣate /",
    "GK19ksbhm07u:1427": " dṛṣṭvā jagāda kāruṇyācchvetāśvo yaśasāṃ nidhiḥ // Bhmj_7.699 //",
    "GK19ksbhm07u:1428": " muhurte 'sminnirāloke khinnāḥ sarve mahārathāḥ /",
    "GK19ksbhm07u:1429": " kṣaṇaṃ bhajantu viśrāntiṃ nidrāmukulitekṣaṇāḥ // Bhmj_7.700 //",
    "GK19ksbhm07u:1430": " ityukte sainikāḥ sarve praśaṃsanto dhanaṃjayam /",
    "GK19ksbhm07u:1431": " kṣaṇaṃ gajarathaskandaniṣṇṇāstatyajuḥ śramam // Bhmj_7.701 //",
    "GK19ksbhm07u:1432": " niḥsyandanāgaturagā niscalacchatracāmarāḥ /",
    "GK19ksbhm07u:1433": " aṅkanyastāyudhabhāṭāstāḥ senā niścalā bhabhuḥ // Bhmj_7.702 //",
    "GK19ksbhm07u:1434": " athodyayau vyomakṛpāṇapaṭṭadantatsaruḥ kāntisarinmarālaḥ /",
    "GK19ksbhm07u:1435": " candro jagatkuñjarakarṇaśaṅkho digaṅganāmaṇḍanadarpaṇaśrīḥ // Bhmj_7.703 //",
    "GK19ksbhm07u:1436": " tataḥ samastavīrāṇāṃ saṃmukhāhavapātinām /",
    "GK19ksbhm07u:1437": " yaśobhiriva śītāṃśuraṃśubhirdyāmapūrayat // Bhmj_7.704 //",
    "GK19ksbhm07u:1438": " tuṣārahararuciraiḥ kiraṇairamṛtatviṣaḥ /",
    "GK19ksbhm07u:1439": " cāmarairiva bhūpālā vījyamānāḥ kṣaṇaṃ babhuḥ // Bhmj_7.705 //",
    "GK19ksbhm07u:1440": " śareṣvaṅkuritaścandraḥ sāndraṃ pallavitomiṃṣu /",
    "GK19ksbhm07u:1441": " hareṣu phullito rājñāṃ śaṅkheṣu phalito 'bhavat // Bhmj_7.706 //",
    "GK19ksbhm07u:1442": " pratibimbagato raktataṭinīṣu niśākaraḥ /",
    "GK19ksbhm07u:1443": " babhau saṃdhyāsaveneva ghūrṇamānāruṇacchaviḥ // Bhmj_7.707 //",
    "GK19ksbhm07u:1444": " tataḥ kṣīṇe kṣapākāle dhvajinī rājayakṣmaṇi /",
    "GK19ksbhm07u:1445": " udyayau śoṇitātāmro bhagavānvāsareśvaraḥ // Bhmj_7.708 //",
    "GK19ksbhm07u:1446": " ***** caturthadivase rātriyuddham // 25 // *****",
    "GK19ksbhm07u:1447": " duryodhanena vākyalyairarditaḥ kumbhasaṃbhavaḥ /",
    "GK19ksbhm07u:1448": " tato dadāha divyāstrairanastrajñānapi krudhā // Bhmj_7.709 //",
    "GK19ksbhm07u:1449": " punaḥ pravṛtte samare nirmaryāde jagatkṣaye /",
    "GK19ksbhm07u:1450": " droṇena vadhyamānānāmānandastumulo 'bhavat // Bhmj_7.710 //",
    "GK19ksbhm07u:1451": " tasminnakālakalpānte rudraḥ kiṃ vāpuṣāmunā /",
    "GK19ksbhm07u:1452": " saṃhartumudyato lokānityūcurvyomacāriṇaḥ // Bhmj_7.711 //",
    "GK19ksbhm07u:1453": " cedisomakapāñcālamatsyakekayasṛñjayāḥ /",
    "GK19ksbhm07u:1454": " na śarma lebhire vīrāḥ pīḍitā droṇasāyakaiḥ // Bhmj_7.712 //",
    "GK19ksbhm07u:1455": " tato virāṭadrupadau bhāradvājaṃ śitaiḥ śaraiḥ /",
    "GK19ksbhm07u:1456": " saṃcchādya cakratuḥ kṣipraṃ vismayaṃ tava dhanvinām // Bhmj_7.713 //",
    "GK19ksbhm07u:1457": " droṇo 'tha pārṣatasutānhatvā vipulavikramān /",
    "GK19ksbhm07u:1458": " kaṇṭhāñjahāra bhallābhyāṃ virāṭadrupadau samam // Bhmj_7.714 //",
    "GK19ksbhm07u:1459": " ***** virāṭadrupadavadhaḥ // 26 // *****",
    "GK19ksbhm07u:1460": " matsyapāñcālasenāsu bhagnāsu pavanātmajaḥ /",
    "GK19ksbhm07u:1461": " dhṛṣṭadyumnamukhaiḥ sārdhaṃ droṇānīkamupādravat // Bhmj_7.715 //",
    "GK19ksbhm07u:1462": " karṇasaubalahārdikyaduḥśāsanamukhāstataḥ /",
    "GK19ksbhm07u:1463": " bhīmapārṣatasaineyaphalgunādyānayodhayan // Bhmj_7.716 //",
    "GK19ksbhm07u:1464": " saṃghaṭṭaḥ sarvavīrāṇāṃ tumule saṃprahāriṇi /",
    "GK19ksbhm07u:1465": " āyātsollolakīlālakulyā kallolamālinī // Bhmj_7.717 //",
    "GK19ksbhm07u:1466": " pāñcālacedimatsyānāṃ kurvāṇāṃ kadanaṃ raṇe /",
    "GK19ksbhm07u:1467": " droṇaṃ vilokya kaṃsārirbabhāṣe pāṇḍunandanam // Bhmj_7.718 //",
    "GK19ksbhm07u:1468": " jāmadagnyasya śiṣyo 'yaṃ pravṛddhaḥ kṣatriyānalaḥ /",
    "GK19ksbhm07u:1469": " divyāstraduḥsahaśikhaḥ soḍhuṃ naḥ kena pāryate // Bhmj_7.719 //",
    "GK19ksbhm07u:1470": " sarvātmanā yudhyamāno durjayaḥ sāyudho guruḥ /",
    "GK19ksbhm07u:1471": " udyataḥ kartumadyaiva jāne niṣpāṇḍavaṃ jagat // Bhmj_7.720 //",
    "GK19ksbhm07u:1472": " putraṃ tu nihataṃ śrutvā dhruvameṣa na yotsyate /",
    "GK19ksbhm07u:1473": " tasmādyuktimupāśritya jaye nītirvidhīyatām // Bhmj_7.721 //",
    "GK19ksbhm07u:1474": " śrutvaitadarjune karṇau pidhāyādhomukhasthite /",
    "GK19ksbhm07u:1475": " kathaṃcidabhyupagamānmūke pāṇḍavabhūpatau // Bhmj_7.722 //",
    "GK19ksbhm07u:1476": " aśvatthāmābhidhaṃ hatvā gadayā madakuñjaram /",
    "GK19ksbhm07u:1477": " uccaiḥ putravadhaṃ bhīmo droṇamaśrāvayatpuraḥ // Bhmj_7.723 //",
    "GK19ksbhm07u:1478": " lajjamānena bhīmena vyāhṛtaṃ bhṛśamapriyam /",
    "GK19ksbhm07u:1479": " durjayaṃ tanayaṃ matvā droṇo mene na tattathā // Bhmj_7.724 //",
    "GK19ksbhm07u:1480": " sa praviśyātha pāñcālāndhṛṣṭadyumnajighāṃsayā /",
    "GK19ksbhm07u:1481": " jaghāna vīrayodhānāṃ rathānāmayutāni ṣaṭ // Bhmj_7.725 //",
    "GK19ksbhm07u:1482": " cedipāñcālamatsyānāṃ brahmastreṇogravikramaḥ /",
    "GK19ksbhm07u:1483": " prayutānyadahatkruddho droṇo rudra ivāparaḥ // Bhmj_7.726 //",
    "GK19ksbhm07u:1484": " nighnanprabhadrakānvīrānsomakāśca prahāriṇaḥ /",
    "GK19ksbhm07u:1485": " caturvarṣaśato darpādyuveva vicacāra saḥ // Bhmj_7.727 //",
    "GK19ksbhm07u:1486": " ṛṣayo 'tha samabhyetya taṃ krūratarakāriṇam /",
    "GK19ksbhm07u:1487": " tasmādavārayanghorāllokasaṃhāravaiśasāt // Bhmj_7.728 //",
    "GK19ksbhm07u:1488": " munisaṃghe gate vyomnā droṇo bhīmavacaḥ smaran /",
    "GK19ksbhm07u:1489": " yudhiṣṭhiraṃ śaṅkitadhīrapṛcchatsatyavikramam // Bhmj_7.729 //",
    "GK19ksbhm07u:1490": " govindenārthito yatnāllokasaṃhāraśāntaye /",
    "GK19ksbhm07u:1491": " yudhiṣṭhirastadevoktvā svairaṃ hastītyabhāṣata // Bhmj_7.730 //",
    "GK19ksbhm07u:1492": " aspṛśanto hayā bhūmimavahanye yudhiṣṭhiram /",
    "GK19ksbhm07u:1493": " te nīcagāminastūrṇamasatyaguravo 'bhavan // Bhmj_7.731 //",
    "GK19ksbhm07u:1494": " tataḥ saviṣanārācairnirbhinna iva marmasu /",
    "GK19ksbhm07u:1495": " niścityātmavadhaṃ droṇaścitrārpita ivābhavat // Bhmj_7.732 //",
    "GK19ksbhm07u:1496": " taṃ jihvādīptaviśikho dhṛṣṭadyumno 'vadaddrutam /",
    "GK19ksbhm07u:1497": " aho tanu brāhmaṇo bhūtvā piśitāśīva niṣkṛpaḥ /",
    "GK19ksbhm07u:1498": " karoṣi kaluṣaṃ karma nihate 'pi priye sute // Bhmj_7.733 //",
    "GK19ksbhm07u:1499": " tacchrutvā sahasā droṇastyaktvā cāpaṃ saha krudhā /",
    "GK19ksbhm07u:1500": " dattvā sarvābhayaṃ maunī dadarśa jyotirāntaram // Bhmj_7.734 //",
    "GK19ksbhm07u:1501": " tasya ṣaṭkośasaṃghasya saṃpuṭatrayapātanāt /",
    "GK19ksbhm07u:1502": " brahmarandhraviniṣkrāntaṃ jyotirvyoma samāviśat // Bhmj_7.735 //",
    "GK19ksbhm07u:1503": " atrāntare samākṛṣya dhṛṣṭadyumnaḥ śiroruhaiḥ /",
    "GK19ksbhm07u:1504": " krodhāndhaḥ pāṇḍutanayairvāryamāṇo 'pi saṃbhramam // Bhmj_7.736 //",
    "GK19ksbhm07u:1505": " gurorakṛṣṭaśastrasya dhāmni saṃkrāntatejasaḥ /",
    "GK19ksbhm07u:1506": " śiro jahāra khaḍgena dhikkṛtaḥ sravarājabhiḥ // Bhmj_7.737 //",
    "GK19ksbhm07u:1507": " ***** droṇavadhaḥ // 27 // *****",
    "GK19ksbhm07u:1508": " hate rukmarathe vīre gurau sarvadhanuṣmatām /",
    "GK19ksbhm07u:1509": " saṃbhrāntā dudruvuḥ sarve kauravāṇāṃ mahārathāḥ // Bhmj_7.738 //",
    "GK19ksbhm07u:1510": " bhagnaṃ kurubalaṃ dṛṣṭvā śaṅkito droṇanandanaḥ /",
    "GK19ksbhm07u:1511": " kimetaditi papraccha sāśrunetraṃ suyodhanam // Bhmj_7.739 //",
    "GK19ksbhm07u:1512": " tasminnadhomukhe duḥkhāddhoraṃ vaktumanīśvare /",
    "GK19ksbhm07u:1513": " tatpreritaḥ pitṛvadhaṃ gautamo 'smau nyavedayat // Bhmj_7.740 //",
    "GK19ksbhm07u:1514": " śrutvā sa vaiśasaṃ ghoraṃ chadmanā vihitaṃ gurau /",
    "GK19ksbhm07u:1515": " pāñcālyena nṛśaṃsena jajvāla krodhavahninā // Bhmj_7.741 //",
    "GK19ksbhm07u:1516": " tasya niḥśvasataḥ kopātkālasyeva didhakṣataḥ /",
    "GK19ksbhm07u:1517": " saṃrambhaḥ sarvabhūtānāṃ babhūvātibhayaṃkaraḥ // Bhmj_7.742 //",
    "GK19ksbhm07u:1518": " niṣpiṣyapāṇinā pāṇiṃ so 'bravītsāśrulocanaḥ /",
    "GK19ksbhm07u:1519": " aho mamāpi janakaḥ keśagrahaṇamāptavān // Bhmj_7.743 //",
    "GK19ksbhm07u:1520": " ghātayitvā mṛṣāvādī guruṃ rājā bakavrataḥ /",
    "GK19ksbhm07u:1521": " mayi jīvati kaunteyaḥ kathaṃ prāpsyati medinīm // Bhmj_7.744 //",
    "GK19ksbhm07u:1522": " adya matkopanirdagdhe pāṇḍuputre sarājake /",
    "GK19ksbhm07u:1523": " bhārgavasya smariṣyanti vīrāḥ kṣattrakulacchidaḥ // Bhmj_7.745 //",
    "GK19ksbhm07u:1524": " kṛtvādya pārṣatapaśuṃ krodhāgnerupahāratām /",
    "GK19ksbhm07u:1525": " akṛṣṇapārthāṃ pṛthivīmeṣo 'haṃ kartumudyataḥ // Bhmj_7.746 //",
    "GK19ksbhm07u:1526": " purā mahyaṃ pitā prādādastraṃ nārāyaṇoditam /",
    "GK19ksbhm07u:1527": " tenādya saṃhṛtāṃllokānmayā paśyantu khecarāḥ // Bhmj_7.747 //",
    "GK19ksbhm07u:1528": " ityuktvā saṃdadhe dhīptaṃ tadastraṃ niyataḥ śuciḥ /",
    "GK19ksbhm07u:1529": " yenāśvatthadalālolā vicacālajagattrayī // Bhmj_7.748 //",
    "GK19ksbhm07u:1530": " tato nanāda manthādrikṣubhitāmbhodhiniḥsvanam /",
    "GK19ksbhm07u:1531": " drauṇiryena diśaḥ sarvā yayuḥ śakalatāmiva // Bhmj_7.749 //",
    "GK19ksbhm07u:1532": " tato vyathitamālokya svasainyaṃ śvetavāhanaḥ /",
    "GK19ksbhm07u:1533": " jagāda dharmatanayaṃ śvasannanuśayākulaḥ /",
    "GK19ksbhm07u:1534": " vyājādvibhavalubdhena śiṣyeṇa nihato guruḥ // Bhmj_7.750 //",
    "GK19ksbhm07u:1535": " iti pralāpamukhare surarājasute guroḥ /",
    "GK19ksbhm07u:1536": " kopādātāmranayanaḥ provāca pavanātmajaḥ // Bhmj_7.751 //",
    "GK19ksbhm07u:1537": " na nāma munivatpārtha kṣattriyo vaktumarhasi /",
    "GK19ksbhm07u:1538": " ghorāpakāre kaḥ śatrau raṇe nyāyamupekṣate // Bhmj_7.752 //",
    "GK19ksbhm07u:1539": " asminmama bhuje vīre gadāpraṇayini sthite /",
    "GK19ksbhm07u:1540": " tvayi kṛṣṇe ca kiṃ nāma drauṇiślāghābhinandyate // Bhmj_7.753 //",
    "GK19ksbhm07u:1541": " ityukte bhīmasenena pārṣator'junamabravīt /",
    "GK19ksbhm07u:1542": " lokāntako vikarmastho brahmabandhurhato mayā // Bhmj_7.754 //",
    "GK19ksbhm07u:1543": " brahmāstreṇa hato yena muktavarmā pṛthagjanaḥ /",
    "GK19ksbhm07u:1544": " sarvopāyaiḥ sa hantavyo 'suravadviśvakaṇṭakaḥ // Bhmj_7.755 //",
    "GK19ksbhm07u:1545": " tvayā hataḥ kathaṃ bhīṣmaḥ sa ca prāgjyotiṣeśvaraḥ /",
    "GK19ksbhm07u:1546": " pituḥ sakhā kimetena gahanā vīravṛttayaḥ // Bhmj_7.756 //",
    "GK19ksbhm07u:1547": " dhṛṣṭadyumnavacaḥ śrutvā tiryagjihmīkṛtekṣaṇaḥ /",
    "GK19ksbhm07u:1548": " niḥśvasya kopasaṃtapto dhigdhigityarjuno 'bravīt // Bhmj_7.757 //",
    "GK19ksbhm07u:1549": " lajjānate dharmasute mūkībhūteṣu rājasu /",
    "GK19ksbhm07u:1550": " sātyakiḥ kopasaṃtapto dhṛṣṭadyumnamabhāṣata // Bhmj_7.758 //",
    "GK19ksbhm07u:1551": " bata pāpa vayaṃ sarve ye gurughnaṃ puraḥ sthitam /",
    "GK19ksbhm07u:1552": " svastivatpratibhāṣante hantavyaṃ tvāṃ prayatnataḥ // Bhmj_7.759 //",
    "GK19ksbhm07u:1553": " ityuktavati śaineye jagāda drupadātmajaḥ /",
    "GK19ksbhm07u:1554": " aho nu paradoṣajño nirdeṣa iva bhāṣase // Bhmj_7.760 //",
    "GK19ksbhm07u:1555": " bhūriśravāḥ prāyagataḥ kṛttabāhuḥ kirīṭinā /",
    "GK19ksbhm07u:1556": " nṛśaṃsa patitācāra kenānyena nipātitaḥ // Bhmj_7.761 //",
    "GK19ksbhm07u:1557": " naitadvācyaṃ tvayā bhūpo bāṇaistvāmanyathā śitaiḥ /",
    "GK19ksbhm07u:1558": " karomi śikṣāgurubhirvinayāvanivartinam // Bhmj_7.762 //",
    "GK19ksbhm07u:1559": " iti bruvāṇau saṃrambhāttau mitho hantumudyatau /",
    "GK19ksbhm07u:1560": " ni(nya)vārayatkṛṣṇagirā bhīmasenaḥ sahānujaiḥ // Bhmj_7.763 //",
    "GK19ksbhm07u:1561": " tataḥ kṣaṇātsamāvṛtte kururājabalārṇave /",
    "GK19ksbhm07u:1562": " droṇātmajāstrapihitā nālakṣyanta diśo daśa // Bhmj_7.764 //",
    "GK19ksbhm07u:1563": " nārāyaṇāstraniḥsṛtaiḥ pradīptāyudhamaṇḍalaiḥ /",
    "GK19ksbhm07u:1564": " badhyamānālpaśeṣābhūtpāṇḍavānāmanīkinī // Bhmj_7.765 //",
    "GK19ksbhm07u:1565": " tasminnāyudhasaṃgharṣajātajvālāśatākule /",
    "GK19ksbhm07u:1566": " ghore subhaṭasaṃhāre trasto rājā yudhiṣṭhiraḥ // Bhmj_7.766 //",
    "GK19ksbhm07u:1567": " uvāca pārṣatamukhānvīkṣamāṇaḥ kirīṭinam /",
    "GK19ksbhm07u:1568": " palāyantāmitaḥ sarve mahadbhayamupasthitam // Bhmj_7.767 //",
    "GK19ksbhm07u:1569": " mādhyasthyamāsthito jiṣṇuḥ kopito nidhanādguroḥ /",
    "GK19ksbhm07u:1570": " yenābhimanyurvṛddhena vyājādbālo nipātitaḥ // Bhmj_7.768 //",
    "GK19ksbhm07u:1571": " satyajitpramukhā yena hatāste te mahārathāḥ /",
    "GK19ksbhm07u:1572": " durbhedyaṃ kavacaṃ prādāddivyaṃ duryodhanāya yaḥ // Bhmj_7.769 //",
    "GK19ksbhm07u:1573": " kriyatāṃ nādhunā yuddhaṃ svasti pārthāya dhīmate /",
    "GK19ksbhm07u:1574": " evaṃ vahniṃ pravekṣyāmi drauṇiṃ kālaṃ saheta kaḥ // Bhmj_7.770 //",
    "GK19ksbhm07u:1575": " ityukte dharmarājena bhujāvutkṣipya keśavaḥ /",
    "GK19ksbhm07u:1576": " uccairuvāca bhūpālāñjvalitānstratejasā // Bhmj_7.771 //",
    "GK19ksbhm07u:1577": " bho bhoḥ śastraṃ parityajya rathebhyo vrajata kṣitim /",
    "GK19ksbhm07u:1578": " astreṇānena hanyante na viśastrā bhuvi sthitāḥ // Bhmj_7.772 //",
    "GK19ksbhm07u:1579": " iti bruvāṇe saṃrambhātsāvegaṃ kaiṭabhadviṣi /",
    "GK19ksbhm07u:1580": " bhīmo babhāṣe bhūpālānabhayaṃ kartumarhatha // Bhmj_7.773 //",
    "GK19ksbhm07u:1581": " eṣo 'haṃ samayaprakhyāṃ gadāmādāya daṃśitaḥ /",
    "GK19ksbhm07u:1582": " drauṇimabhyudyato hantuṃ paśyantu kurupāṇḍavāḥ // Bhmj_7.774 //",
    "GK19ksbhm07u:1583": " iti garjantamāyāntaṃ pāvaniṃ droṇanandanaḥ /",
    "GK19ksbhm07u:1584": " hasanmūḍho 'yamityuktvā śarajālairapūrayat // Bhmj_7.775 //",
    "GK19ksbhm07u:1585": " tato nārāyaṇāstreṇa dahyamānāḥ samantataḥ /",
    "GK19ksbhm07u:1586": " avātaranvāhanebhya śastrāṇyutsṛjya bhūmipāḥ // Bhmj_7.776 //",
    "GK19ksbhm07u:1587": " rathe sthitaṃ yudhyamānaṃ bhīmasenamasaṃbhramāt /",
    "GK19ksbhm07u:1588": " astrajvālāvalīcakramekībhūtaṃ samāpatat // Bhmj_7.777 //",
    "GK19ksbhm07u:1589": " prajavāgniśikhākūṭasaṃghaṭṭantaritaṃ kṣaṇāt /",
    "GK19ksbhm07u:1590": " arjuno bhīmamālokya varuṇāstramavāsṝjat // Bhmj_7.778 //",
    "GK19ksbhm07u:1591": " nārāyaṇāstradahanaistadastramabhito hatam /",
    "GK19ksbhm07u:1592": " modhīkṛtaṃ kṣaṇenābhūdaprayuktamivāmbare // Bhmj_7.779 //",
    "GK19ksbhm07u:1593": " mahāstrasaṃkaṭe ghore vartamānaṃ vṛkodaram /",
    "GK19ksbhm07u:1594": " avaruhya rathātkṛṣṇau drāgbhujābhyāṃ vikṛṣya tam // Bhmj_7.780 //",
    "GK19ksbhm07u:1595": " śastraṃ hṛtvā balādvīraṃ nītvāśu syandanādbhuvam /",
    "GK19ksbhm07u:1596": " vīrau citrojjvalau hṛṣṭau tasthātuḥ kṛṣṇapāṇḍavau // Bhmj_7.781 //",
    "GK19ksbhm07u:1597": " astre tataḥ svayaṃ śānte prasanne bhuvanatraye /",
    "GK19ksbhm07u:1598": " ūce duryodhano drauṇiṃ punarastraṃ prayujyatām // Bhmj_7.782 //",
    "GK19ksbhm07u:1599": " dviṣprayojyaṃ na divyāstramityuktvā drauṇirākulaḥ /",
    "GK19ksbhm07u:1600": " śaraiśvakāra pāñcālamatsyakekayasaṃkṣayam // Bhmj_7.783 //",
    "GK19ksbhm07u:1601": " sa sātyakiṃ pārṣataṃ ca jitvā vidrāvya vāhinīm /",
    "GK19ksbhm07u:1602": " jaghāna pauravaṃ vīraṃ rājānaṃ ca sudarśanam // Bhmj_7.784 //",
    "GK19ksbhm07u:1603": " pāṇḍusainyeṣu bhagneṣu drauṇiṃ paścādabhidrutam /",
    "GK19ksbhm07u:1604": " avārayatsvayaṃ kruddho bāṇavarṣairdhanaṃjayaḥ // Bhmj_7.785 //",
    "GK19ksbhm07u:1605": " prāduścakre tato ghoraṃ jvālāvalayitāmbaram /",
    "GK19ksbhm07u:1606": " āgneyamastraṃ lokānāṃ kṣayāya drauṇirudyataḥ // Bhmj_7.786 //",
    "GK19ksbhm07u:1607": " atha kāñcanasaṃnāhauriva sarve samāvṛtāḥ /",
    "GK19ksbhm07u:1608": " mahāstratejasā vyāptāḥ peturbhūmibhṛtāṃ varāḥ // Bhmj_7.787 //",
    "GK19ksbhm07u:1609": " astreṇākṣauhiṇīṃ dagdhāṃ vahnivyāpto dhanaṃjayaḥ /",
    "GK19ksbhm07u:1610": " dṛṣṭvā prāduścakārograṃ brahmāstraṃ tatpraśāntaye // Bhmj_7.788 //",
    "GK19ksbhm07u:1611": " astre tirohite tasminvimuktau keśavārjunau /",
    "GK19ksbhm07u:1612": " dṛṣṭvā droṇasutaḥ kruddho dhigastrāṇītyabhāṣata // Bhmj_7.789 //",
    "GK19ksbhm07u:1613": " atrāntare jñānasahasraraśmirapāravedāmṛtasindhusetuḥ /",
    "GK19ksbhm07u:1614": " sarasvatīmānasarājahaṃsaḥ kṛṣṇo 'pyakṛṣṇo munirājagāma // Bhmj_7.790 //",
    "GK19ksbhm07u:1615": " rathaṃ samutsṛjya tamugrakarmā praṇamya papraccha gurostanūjaḥ /",
    "GK19ksbhm07u:1616": " astrāṇi divyānyaphalāni kasmātpārthe sakṛṣṇe bhagavangatāni // Bhmj_7.791 //",
    "GK19ksbhm07u:1617": " pṛṣṭaḥ kopākuleneti tamuvāca munīśvaraḥ /",
    "GK19ksbhm07u:1618": " vīrau kṛṣṇārjunāvetau naranārāyaṇāvṛṣī // Bhmj_7.792 //",
    "GK19ksbhm07u:1619": " ṣaṣṭiṃ varṣasahasrāṇi tapaḥ kṛtvā pinākinam /",
    "GK19ksbhm07u:1620": " nārāyaṇastoṣayitvā lebhe tattulyatāṃ purā // Bhmj_7.793 //",
    "GK19ksbhm07u:1621": " sa eṣa durjayaḥ kṛṣṇaḥ svayaṃ liṅgārcanavrataḥ /",
    "GK19ksbhm07u:1622": " drauṇe tvamapi rudrāṃśastasmānmā vikriyāṃ gamaḥ // Bhmj_7.794 //",
    "GK19ksbhm07u:1623": " etadvyāsavacaḥ śrutvā śāntamanyurguroḥ sutaḥ /",
    "GK19ksbhm07u:1624": " dhiyā rudraṃ namaskṛtya devau kṛṣṇāvamanyata // Bhmj_7.795 //",
    "GK19ksbhm07u:1625": " tato 'vahāre sainyānāṃ vihite kurupāṇḍavaiḥ /",
    "GK19ksbhm07u:1626": " nivṛttaḥ samarātpārthaḥ pathi vyāsaṃ vyalokayat // Bhmj_7.796 //",
    "GK19ksbhm07u:1627": " taṃ namaskṛtya papraccha bhagavansamare puraḥ /",
    "GK19ksbhm07u:1628": " dṛṣṭo mayā śūlahastaḥ puruṣo dahanadyutiḥ // Bhmj_7.797 //",
    "GK19ksbhm07u:1629": " tacchūlinaḥsṛtairdīptairasaṃkhyaiḥ śūlamaṇḍalaiḥ /",
    "GK19ksbhm07u:1630": " kurusenā mayā dṛṣṭā dahyamānā samantataḥ // Bhmj_7.798 //",
    "GK19ksbhm07u:1631": " krośārdhaspṛṣṭavasudho raudro rudra ivāparaḥ /",
    "GK19ksbhm07u:1632": " pṛṣṭo dhanaṃjayeneti hṛṣye dvaipāyano 'bravīt/ Bhmj_7.799 //",
    "GK19ksbhm07u:1633": " sa devastripurārātirgajāsuravimardanaḥ /",
    "GK19ksbhm07u:1634": " rudraḥ kṛtāntadahanastrijagatpralayakṣamaḥ // Bhmj_7.800 //",
    "GK19ksbhm07u:1635": " yaṃ namaskṛtya varadaṃ rājante divi devatāḥ /",
    "GK19ksbhm07u:1636": " astambhayadbujastambhaṃ jambhārāteḥ smitānanaḥ // Bhmj_7.801 //",
    "GK19ksbhm07u:1637": " smaraharamasurāriṃ taṃ smara smerakāntiṃ haramajaramajayyaṃ śāśvataṃ viśvarūpam /",
    "GK19ksbhm07u:1638": " viṣamadṛśamanīśaṃ śāntamīsānamīśaṃ taruṇataraṇimālāsphāratejaḥprakāram // Bhmj_7.802 //",
    "GK19ksbhm07u:1639": " kṣapitadinakarākṣaṃ dakṣadīkṣāvighātaṃ bhavamabhavamabhedaṃ svacchabhāvopalabhyam /",
    "GK19ksbhm07u:1640": " śivamacalamacintyaṃ bālacandrāvataṃsaṃ giriparivṛḍhaputrīdyūtagoṣṭhīgariṣṭham // Bhmj_7.803 //",
    "GK19ksbhm07u:1641": " hatyāgrahātparamamāgrahamindrasūnoḥ prītyā vidhāya munimaulimaṇau prayāte /",
    "GK19ksbhm07u:1642": " bhūpāḥ praviśya śibirāṇi dināvasāne cakruḥ kathāḥ pravaravīrakathānubaddhāḥ // Bhmj_7.804 //",
    "GK19ksbhm07u:1643": " iti kṣemendraviracitāyāṃ bhāratamañjaryāṃ droṇaparva"
}