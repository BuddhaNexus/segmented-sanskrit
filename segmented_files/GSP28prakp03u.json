{
    "GSP28prakp03u:0": " oṃ śrīmatprabhākaragurutantradhurandhareṇa mahāmahopādhyāya-śālikanāthamiśreṇa praṇītā prakaraṇapañcikā nyāyasiddhyākhyayā vyākhyayā viṣamasthalaṭipparāyā",
    "GSP28prakp03u:1": " ca samalaṅkṛtā",
    "GSP28prakp03u:2": " atha nayavīthī nāma tṛtīyaṃ prakaraṇam /",
    "GSP28prakp03u:3": " prakaraṇārthapratijñā---",
    "GSP28prakp03u:4": " yathārthaṃ37 sarvameveha vijñānamiti siddhaye /",
    "GSP28prakp03u:5": " prabhākaragurorbhāvaḥ samīcīnaḥ prakāśyate // 1 //",
    "GSP28prakp03u:6": " tatra pūrvapakṣaḥ---",
    "GSP28prakp03u:7": " tatra tāvadidaṃ kecidūcire cārucetasaḥ /",
    "GSP28prakp03u:8": " bhramasandehavijñāne ayathārthe ubhe iti // 2 //",
    "GSP28prakp03u:9": " idaṃ rajatamityeṣā ya śuktiśakale matiḥ /",
    "GSP28prakp03u:10": " sā cedyathārthā bhrāntitvaṃ tadā tasyāstu kīdṛśam // 3 //",
    "GSP28prakp03u:11": " yathāvasthitavastvābhamapi jñānaṃ yadā bhramaḥ /",
    "GSP28prakp03u:12": " pramāṇeṣu tadā'pannā sarveṣur bhamarūpatā // 4 //",
    "GSP28prakp03u:13": " vivekāgrahaṇaṃ bhrāntiriti cennaitadīdṛśam /",
    "GSP28prakp03u:14": " suṣupte 'pi bhramāpatteḥ sarvabhedāparigrahāt // 5 //",
    "GSP28prakp03u:15": " bhūdāgrahe gṛhīte ca yadi syād bhramarūpatā /",
    "GSP28prakp03u:16": " dūrāt sāmānyamātrasya darśanaṃ syāt bhramastadā // 6 //",
    "GSP28prakp03u:17": " yathārthadarśanatve ca bādhako 'pi na yujyate /",
    "GSP28prakp03u:18": " ajñātabhedagrahaṇairna bādhakamatirbhavet // 7 //",
    "GSP28prakp03u:19": " yathārthatāpi caitasyāḥ kathamityapi cintyatām /",
    "GSP28prakp03u:20": " eṣā hi rajatatvena śuktikāmadhyavasyati // 8 //",
    "GSP28prakp03u:21": " rajatatvaṃ na śukteśca rajatasya na śuktitā /",
    "GSP28prakp03u:22": " tayoranyonyabhinnatvaṃ pratyakṣeṇāvadhāritam // 9 //",
    "GSP28prakp03u:23": " atheyaṃ rajatatvena na śuktimavalambate /",
    "GSP28prakp03u:24": " sāmānādhikaraṇyena pratipattirvirudhyate // 10 //",
    "GSP28prakp03u:25": " rūpyārthinaḥ pravṛttiśca śuktau syānnirnibandhanā /",
    "GSP28prakp03u:26": " agraho 'pi na bhedasya pravṛttau kāraṇaṃ yataḥ // 11 //",
    "GSP28prakp03u:27": " rajatapratipattiśca neyamandhasya jāyate /",
    "GSP28prakp03u:28": " teneyamindriyādhīnā saṃyukte cendriyaṃ dhiyam // 12 //",
    "GSP28prakp03u:29": " samarthamutpādayituṃ śuktisaṃyogi cendriyam /",
    "GSP28prakp03u:30": " tena saivendriyeṇeha rajatatvena gṛhyate // 13 //",
    "GSP28prakp03u:31": " syānmataṃ śuktikāmātraminrdiyeṇāvasīyate /",
    "GSP28prakp03u:32": " tadeva sadṛśatvena rajatasmṛtikāraṇam // 14 //",
    "GSP28prakp03u:33": " sadṛśapratyayeneha saṃskārodbodhahetunā /",
    "GSP28prakp03u:34": " tadityullekharahitā rajate bhavati smṛtiḥ // 15 //",
    "GSP28prakp03u:35": " smṛtāvasyāṃ manodoṣāt tadityaṃśo 'vakhaṇḍitaḥ /",
    "GSP28prakp03u:36": " tenenrdiyānukāritvamanyathāsiddhamityasat // 16 //",
    "GSP28prakp03u:37": " anubhūte 'pi viṣaye tatparāmarśavarjitam /",
    "GSP28prakp03u:38": " na bodhaṃ smṛtimicchanti dhārāvāhikabodhavat // 17 //",
    "GSP28prakp03u:39": " aparokṣapurovartisāmānādhikaraṇyataḥ /",
    "GSP28prakp03u:40": " neyaṃ smṛtiḥ, kintu śuktau bhrānto 'yaṃ rajatagrahaḥ // 18 //",
    "GSP28prakp03u:41": " smṛtyudbodhanimittaṃ ca svapne kiñcinna vidyate /",
    "GSP28prakp03u:42": " pītaśaṅkhāvabodhe ca dvicandragrahaṇe tathā // 19 //",
    "GSP28prakp03u:43": " diṅmohālātacakrādibhrāntayaśca kathaṃ punaḥ /",
    "GSP28prakp03u:44": " smṛtitvāśrayaṇenaitā varṇanīyā yathārthataḥ // 20 //",
    "GSP28prakp03u:45": " tenendriyādidoṣeṇa jāyante bhrāntibuddhayaḥ /",
    "GSP28prakp03u:46": " budhyamānā vasturūpamanyathāsthitamanyathā // 21 //",
    "GSP28prakp03u:47": " sthāṇurvā puruṣo veti sandeho yo 'pi jāyate /",
    "GSP28prakp03u:48": " abhāvāttadṛśo 'rthasya sa yathārthaḥ kathaṃ bhavet? // 22 //38 //",
    "GSP28prakp03u:49": " siddhāntaḥ---",
    "GSP28prakp03u:50": " atra brūmo--ya evārtho yasyāṃ saṃvidi bhāsate /",
    "GSP28prakp03u:51": " vedyaḥ sa eva nānyaddhi 39vidyādvedyasya lakṣaṇam // 23 //",
    "GSP28prakp03u:52": " idaṃ rajatamityatra rajatañcāvabhāsate /",
    "GSP28prakp03u:53": " tadeva tena vedyaṃ syānna tu śuktiravedanāt // 24 //",
    "GSP28prakp03u:54": " tenānyasyānyathābhānaṃ pratītyaiva parāhatam /",
    "GSP28prakp03u:55": " parasmin bhāsamāne hi na paraṃ bhāsate yataḥ // 25 //",
    "GSP28prakp03u:56": " nanvevaṃ rajatābhāsaḥ kathameṣa 40ghaṭiṣyati /",
    "GSP28prakp03u:57": " ucyate śuktiśakalaṃ gṛhītaṃ bhedavarjitam // 26 //",
    "GSP28prakp03u:58": " śuktikāyā viśeṣā ye rajatād bhedahetavaḥ /",
    "GSP28prakp03u:59": " te na jñātā abhibhavād jñātā sāmānyarūpatā // 27 //",
    "GSP28prakp03u:60": " anantarañca rajate smṛtirjātā tathāpi ca /",
    "GSP28prakp03u:61": " manodoṣāt 41tadityaṃśaparāmarśavivarjitam // 28 //",
    "GSP28prakp03u:62": " rajataṃ viṣayīkṛtya naiva śuktervivecitam /",
    "GSP28prakp03u:63": " smṛtyāto rajatābhāsa upapanno bhaviṣyati // 29 //",
    "GSP28prakp03u:64": " dhārāvāhikavanneyaṃ smṛtirityuditañca yat /",
    "GSP28prakp03u:65": " ucyate 'nanyagatitaḥ smṛtiratrāvagamtaye // 30 //",
    "GSP28prakp03u:66": " na hyasannihitaṃ tāvat pratyakṣaṃ rajataṃ bhavet /",
    "GSP28prakp03u:67": " liṅgādyabhāvāccānyasya pramāṇasya na gocaraḥ // 31 //",
    "GSP28prakp03u:68": " pariśeṣāt smṛtiriti niścayo jāyate tataḥ /",
    "GSP28prakp03u:69": " tasyāḥ kāraṇasadbhāvāt, dhārāvāhikadhīṣu tu // 32 //",
    "GSP28prakp03u:70": " pratyutpannendriyagrāmasāmagrīgrahakāraṇam /",
    "GSP28prakp03u:71": " grahaṇasmaraṇe ceme vivekānavabhāsinī // 33 //",
    "GSP28prakp03u:72": " samyagrajatabodhāttu bhinne yadyapi tattvataḥ /",
    "GSP28prakp03u:73": " tathāpi bhinne nābhāto bhedāgrahasamatvataḥ // 34 //",
    "GSP28prakp03u:74": " samyagrajatabodhaśca samakṣaikārthagocaraḥ /",
    "GSP28prakp03u:75": " tato bhinne abudhvā tu smaraṇagrahaṇe ime // 35 //",
    "GSP28prakp03u:76": " samānenaiva rūpeṇa kevalaṃ manyate janaḥ /",
    "GSP28prakp03u:77": " aparokṣārthabodhena samānārthagraheṇa ca // 36 //",
    "GSP28prakp03u:78": " availakṣaṇyasaṃvittiriti tāvat samarthitam /",
    "GSP28prakp03u:79": " vyavahāro 'pi tattulyastata eva pravartate // 37 //",
    "GSP28prakp03u:80": " samatvena ca saṃvitterbhedasyāgrahaṇena ca /",
    "GSP28prakp03u:81": " mithyābhāvo 'pi tattulyavyavahārapravartanāt // 38 //",
    "GSP28prakp03u:82": " rajatavyavahārāṃśe visaṃvādayato narān /",
    "GSP28prakp03u:83": " bādhakapratyayasyāpi bāndhakatvamato matam // 39 // (42)",
    "GSP28prakp03u:84": " prasajyamānarajatavyavahāranivāraṇāt // 40 //",
    "GSP28prakp03u:85": " sannihitarajataśakale rajatamatirbhavati yādṛśī satyā /",
    "GSP28prakp03u:86": " bhedānadhyavasāyādiyamapi tādṛk parisphurati // 41 //",
    "GSP28prakp03u:87": " sādhāraṇaṃ hi rūpaṃ tasyā asyāśca vidyate tena /",
    "GSP28prakp03u:88": " tanmātrapratibhānāt samānatāmeva manyante // 42 //",
    "GSP28prakp03u:89": " tattulyavyavahāraḥ43 pravṛttirapi yujyate cātaḥ /",
    "GSP28prakp03u:90": " tadvinivāraṇakaraṇādbādhakatā bādhakasyāpi // 43 //",
    "GSP28prakp03u:91": " evaṃ svapne 'pi vastūni smaryamāṇāni santyapi /",
    "GSP28prakp03u:92": " anubhūtāṃśamoṣeṇa bhāsante gṛhyamāṇavat // 44 //",
    "GSP28prakp03u:93": " grahaṇasya viśeṣo hi gṛhītagrahaṇaṃ smṛtiḥ /",
    "GSP28prakp03u:94": " sā gṛhītāṃśamoṣeṇa gṛhītiriva44 tiṣṭhati // 45 //",
    "GSP28prakp03u:95": " saṃskārodbodhahetuśca tatrādṛṣṭaṃ prakalpyate /",
    "GSP28prakp03u:96": " viparītakhyātipakṣe 'pyeṣā tulyā hi kalpanā // 46 //",
    "GSP28prakp03u:97": " adṛṣṭasya ca hetutvājjāgratastādṛśī na dhīḥ /",
    "GSP28prakp03u:98": " avasthāpi hyadṛṣṭasya sāmagrīphalasambhave // 47 //",
    "GSP28prakp03u:99": " pītaśaṅkhāvabodhe ca pittasyenrdiyavartinaḥ /",
    "GSP28prakp03u:100": " pītimā gṛhyate dravyarahito 'psviva tigmatā // 48 //",
    "GSP28prakp03u:101": " śaṅkhasyendriyadoṣeṇa śuklimā ca na gṛhyate /",
    "GSP28prakp03u:102": " kevalaṃ dravyamātrantu prathate rūpavarjitam // 49 //",
    "GSP28prakp03u:103": " guṇe dravyavyapekṣa45 ca dravye ca guṇakāṅkṣiṇi /",
    "GSP28prakp03u:104": " bhāsamāne tayorbuddhirasambandhaṃ na budhyate // 50 //",
    "GSP28prakp03u:105": " satyapītāvabhāsena same bhāto matī ime /",
    "GSP28prakp03u:106": " vyavahāro 'pi tattulyaḥ, evamatrāpi yujyate // 51 //",
    "GSP28prakp03u:107": " yattu netragatasyāpi kajjalasya na kālimā /",
    "GSP28prakp03u:108": " gṛhyate kāraṇaṃ tatra tenendriyanirodhanam // 52 //",
    "GSP28prakp03u:109": " atasīpuṣpasaṃkāśaṃ yat tāvannetramaṇḍalam /",
    "GSP28prakp03u:110": " tatrasthamañjanaṃ yattat tejovṛttinirodhakam // 53 //",
    "GSP28prakp03u:111": " maṇḍalāntarasaṃsthantu yannāma nayane 'ñjanam /",
    "GSP28prakp03u:112": " tasyānārjavadoṣeṇa nīlimā nāvagamyate // 54 //",
    "GSP28prakp03u:113": " indriyoparibhāge 'pi liptena svacchabhāvataḥ /",
    "GSP28prakp03u:114": " pittena nāyanaṃ tejaḥ kāceneva na ruddhyate // 55 //",
    "GSP28prakp03u:115": " prasarannāyanaṃ tejo grāhakaṃ 46nānindriyasthitam /",
    "GSP28prakp03u:116": " pittasyāgrahaṇaṃ saukṣmyāt prabhāyāmiva tejasaḥ // 56 //",
    "GSP28prakp03u:117": " madhure tiktadhīrevaṃ vyākhyātā pittavarjinaḥ /",
    "GSP28prakp03u:118": " taiktyasya rasahīnasya guḍasya ca parigrahāt // 57 //",
    "GSP28prakp03u:119": " tathā dvicandrabodhe 'pi bhinnaṃ dvedhaindriyaṃ mahaḥ /",
    "GSP28prakp03u:120": " bhinne janayati prakhye ekasminneva śītagau // 58 //",
    "GSP28prakp03u:121": " samvittī te na bhidyete taddvitve sati manyate /",
    "GSP28prakp03u:122": " bhinnārthabuddhitulyatvamatrāpi khalu pūrvavat // 59 //",
    "GSP28prakp03u:123": " smarato 'pyekatāṃ tena bhramo 'yamupapadyate /",
    "GSP28prakp03u:124": " na hi smṛtipramoṣeṇa sarvatraiva bhramo mataḥ // 60 //",
    "GSP28prakp03u:125": " diṅmohe 'dṛṣṭasāmarthyād diksvarūpānavagrahāt /",
    "GSP28prakp03u:126": " digantarasvarūpasya smaraṇācca bhramo mataḥ // 61 //",
    "GSP28prakp03u:127": " alātacakre 'lātasya bhramataḥ sarvato 47drutam /",
    "GSP28prakp03u:128": " nirantaraṃ dhiyo jātāścakrabuddhisamā matāḥ // 62 //",
    "GSP28prakp03u:129": " kālabhedastu śīghratvāddhiyāṃ tāsāṃ na lakṣyate /",
    "GSP28prakp03u:130": " cakradhīvyavahāraśca tenāsminnapi yujyate // 63 // 48//",
    "GSP28prakp03u:131": " anenaiva prakāreṇa sarvabhrāntiṣu paṇḍitaiḥ /",
    "GSP28prakp03u:132": " ūhanīyā hetubhedā yathārthajñānasiddhaye // 64 //",
    "GSP28prakp03u:133": " sthāṇurvā puruṣo veti sandehe 'pi yadā dvayam /",
    "GSP28prakp03u:134": " smaryate 'nyonyanirmuktaṃ tadārthavirahaḥ kutaḥ? // 69 //",
    "GSP28prakp03u:135": " yadi cārthaṃ parityajya kācidbuddhiḥ pravartate /",
    "GSP28prakp03u:136": " vyabhicāravatī svārthe kathaṃ viśvāsakāraṇam? // 66 //",
    "GSP28prakp03u:137": " nanvatrāpyarajatadhītulyatāśaṅkayā samaḥ /",
    "GSP28prakp03u:138": " aviśvāsastatra doṣavirahācced vinirṇayaḥ // 67 //",
    "GSP28prakp03u:139": " samametad viparītakhyātipakṣe 'pi dṛśyate /",
    "GSP28prakp03u:140": " aho bata mahāneṣa pramādo dhīmatāmapi // 68 //",
    "GSP28prakp03u:141": " jñānasya vyabhicāre hi viśvāsaḥ kiṃnibandhanaḥ? /",
    "GSP28prakp03u:142": " jñānasya vyabhicāre 'pi jñātaṃ yat satyameva tat // 69 //",
    "GSP28prakp03u:143": " ajñānamapi kintvasti rūpabhedanibandhanam /",
    "GSP28prakp03u:144": " jijñāsā jāyate yeyaṃ sāpyanyena nivartate // 70 //",
    "GSP28prakp03u:145": " yatnenānviṣyamāṇe 'pi rūpaṃ taccenna dṛśyate /",
    "GSP28prakp03u:146": " tadā pūrvaiva saṃvittista49 ttvenāpyapadiśyate // 71 // 50//",
    "GSP28prakp03u:147": " ayathārthatvapakṣe ca jñānaṃ sākāramāpatet /",
    "GSP28prakp03u:148": " ākāro bhāsate yo hi jñāna evāvatiṣṭhate // 72 // 51//",
    "GSP28prakp03u:149": " ayathārthasya bodhasya notpattāvasti kāraṇam /",
    "GSP28prakp03u:150": " doṣāścenna hi doṣāṇāṃ kāryaśaktivighātitā // 73 // 52//",
    "GSP28prakp03u:151": " bhasmakādiṣu kāryasya vighātādeva doṣatā /",
    "GSP28prakp03u:152": " agnerhi rasaniṣpattiḥ kāryaṃ jaṭharavartinaḥ // 74 //",
    "GSP28prakp03u:153": " vidyamānavasturūpagrahaṇe pratibandhṛtā /",
    "GSP28prakp03u:154": " doṣāṇāmupapanneti bhrāntiragrahabandhanā53 // 75 //",
    "GSP28prakp03u:155": " viṣayāvyabhicāritvaṃ sādhayituṃ sarvasaṃvidāmeṣā /",
    "GSP28prakp03u:156": " niramīyata nītividā śālikanāthena nayavīthī // 76 //",
    "GSP28prakp03u:157": " miśraśālikanāthena nayavīthītisaṃjñitam /",
    "GSP28prakp03u:158": " kṛtaṃ lokahitārthāya prabhākaramataṃ yathā // 77 //",
    "GSP28prakp03u:159": " iti śrīmahāmahopādhyāya-śālikanāthamiśrapraṇītāyāṃ prakaraṇapañcikāyāṃ nītipatho nāma tṛtīyaṃ prakaraṇaṃ samāptam //"
}