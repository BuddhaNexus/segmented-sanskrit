{
    "XXmatpra_u:0_0": "Prasādapratibhodhava (= Śatapañcāśatka) of Mātṛceṭa",
    "XXmatpra_u:1_0": "sarvadā sarvathā sarve yasya doṣā na santi ha /",
    "XXmatpra_u:1_1": "sarve sarvābhisāreṇa yatra cāvasthitā guṇāḥ // 1",
    "XXmatpra_u:2_0": "tam eva śaraṇaṃ gantuṃ taṃ stotuṃ tam upāsitum /",
    "XXmatpra_u:2_1": "tasyaiva śāsane sthātuṃ nyāyyaṃ yady asti cetanā // 2",
    "XXmatpra_u:3_0": "savāsanāś ca te doṣā na santy ekasya tāyinaḥ /",
    "XXmatpra_u:3_1": "sarve sarvavidaḥ santi guṇās te cānapāyinaḥ // 3",
    "XXmatpra_u:4_0": "na hi pratiniviṣṭo 'pi manovākkāyakarmasu /",
    "XXmatpra_u:4_1": "saha dharmeṇa labhate kaś cid bhagavato 'ntaram // 4",
    "XXmatpra_u:5_0": "so 'haṃ prāpya manuṣyatvaṃ sasaddharmamahotsavam /",
    "XXmatpra_u:5_1": "mahārṇavayugacchidrakūrmagrīvārpaṇopamam // 5",
    "XXmatpra_u:6_0": "anityatāvyanusṛtāṃ karmacchidrasasaṃśayām /",
    "XXmatpra_u:6_1": "āttasārāṃ kariṣyāmi kathaṃ nemāṃ sarasvatīm // 6",
    "XXmatpra_u:7_0": "ity asaṃkhyeyaviṣayān avetyāpi guṇān muneḥ /",
    "XXmatpra_u:7_1": "tadekadeśapraṇayaḥ kriyate svārthagauravāt // 7",
    "XXmatpra_u:8_0": "svayaṃbhuve namas te 'stu prabhūtādbhutakarmaṇe /",
    "XXmatpra_u:8_1": "yasya saṃkhyāprabhāvābhyāṃ na guṇeṣv asti niścayaḥ // 8",
    "XXmatpra_u:9_0": "iyanta iti nāsty anta īdṛśā iti kā kathā /",
    "XXmatpra_u:9_1": "puṇyā ity eva tu guṇān prati te mukharā vayam // 9",
    "XXmatpra_u:10_0": "viṣahyam aviṣahyaṃ vety avadhūya vicāraṇām /",
    "XXmatpra_u:10_1": "svayam abhyupapannaṃ te nirākrandam idaṃ jagat // 10",
    "XXmatpra_u:11_0": "avyāpāritasādhus tvaṃ tvam akāraṇavatsalaḥ /",
    "XXmatpra_u:11_1": "asaṃstutasakhaś ca tvam anavaskṛtabāndhavaḥ // 11",
    "XXmatpra_u:12_0": "svamāṃsāny api dattāni vastuṣv anyeṣu kā kathā /",
    "XXmatpra_u:12_1": "prāṇair api tvayā sādho mānitaḥ praṇayī janaḥ // 12",
    "XXmatpra_u:13_0": "svaiḥ śarīraiḥ śarīrāṇi prāṇaiḥ prāṇāḥ śarīriṇām /",
    "XXmatpra_u:13_1": "jighāṃsubhir upāttānāṃ krītāni śataśas tvayā // 13",
    "XXmatpra_u:14_0": "na durgatibhayān neṣṭām abhiprārthayatā gatim /",
    "XXmatpra_u:14_1": "kevalāśayaśuddhyaiva śīlaṃ sātmīkṛtaṃ tvayā // 14",
    "XXmatpra_u:15_0": "jihmānāṃ nityavikṣepād ṛjūnāṃ nityasevanāt /",
    "XXmatpra_u:15_1": "karmaṇāṃ pariśudhānāṃ tvam ekāyanatāṃ gataḥ // 15",
    "XXmatpra_u:16_0": "pīḍyamānena bahuśas tvayā kalyāṇacetasā /",
    "XXmatpra_u:16_1": "kleśeṣu vivṛtaṃ tejo janaḥ kliṣṭo 'nukampitaḥ // 16",
    "XXmatpra_u:17_0": "parārthe tyajataḥ prāṇān yā prītir abhavat tava /",
    "XXmatpra_u:17_1": "na sā naṣṭopalabdheṣu prāṇeṣu prāṇināṃ bhavet // 17",
    "XXmatpra_u:18_0": "yad rujānirapekṣasya cchidyamānasya te 'sakṛt /",
    "XXmatpra_u:18_1": "vadhakeṣv api sattveṣv kāruṇyam abhavat prabho // 18",
    "XXmatpra_u:19_0": "samyaksaṃbodhibījasya cittaratnasya tasya te /",
    "XXmatpra_u:19_1": "tvam eva vīra sārajño dūre tasyetaro janaḥ // 19",
    "XXmatpra_u:20_0": "nākṛtvā duṣkaraṃ karma durlabham labhyate padam /",
    "XXmatpra_u:20_1": "ity ātmanirapekṣeṇa vīryaṃ saṃvardhitaṃ tvayā // 20",
    "XXmatpra_u:21_0": "viśeṣotkarṣaniyamo na kadā cid abhūt tava /",
    "XXmatpra_u:21_1": "atas tvayi viśeṣāṇāṃ chinnas taratamakramaḥ // 21",
    "XXmatpra_u:22_0": "susukheṣv api saṅgo 'bhūt saphaleṣu samādhiṣu /",
    "XXmatpra_u:22_1": "na te nityānubaddhasya mahākaruṇayā hṛdi // 22",
    "XXmatpra_u:23_0": "tvādṛśān pīḍayaty eva nānugṛhṇāti tat sukham /",
    "XXmatpra_u:23_1": "praṇītam api sadvṛtta yad asādhāraṇaṃ paraiḥ // 23",
    "XXmatpra_u:24_0": "vimiśrāt sāram ādattaṃ sarvaṃ pītam akalmaṣam /",
    "XXmatpra_u:24_1": "tvayā sūktaṃ duruktaṃ tu viṣavat parivarjitam // 24",
    "XXmatpra_u:25_0": "krīṇatā ratnasārajña prāṇair api subhāṣitam /",
    "XXmatpra_u:25_1": "parākrāntaṃ tvayā bodhau tāsu tāsūpapattiṣu // 25",
    "XXmatpra_u:26_0": "iti tribhir asaṃkhyeyair evam udyacchatā tvayā /",
    "XXmatpra_u:26_1": "vyavasāyadvitīyena prāptaṃ padam anuttaram // 26",
    "XXmatpra_u:27_0": "akṛtverṣyāṃ viśiṣṭeṣu hīnān anavamatya ca /",
    "XXmatpra_u:27_1": "agatvā sadṛśaiḥ spardhāṃ tvaṃ loke śreṣṭhatāṃ gataḥ // 27",
    "XXmatpra_u:28_0": "hetuṣv abhiniveśo 'bhūd guṇānāṃ na phaleṣu te /",
    "XXmatpra_u:28_1": "tena samyakpratipadā tvayi niṣṭhāṃ guṇā gatāḥ // 28",
    "XXmatpra_u:29_0": "tathātmā pracayaṃ nītas tvayā sucaritair yathā /",
    "XXmatpra_u:29_1": "puṇyāyatanatāṃ prāptāny api pādarajāṃsi te // 29",
    "XXmatpra_u:29_2": "karśayitvoddhṛtā doṣā vardhayitvā viśodhitāḥ /",
    "XXmatpra_u:29_3": "guṇās tena sunītena parāṃ siddhiṃ tvam adhyagāḥ // 30",
    "XXmatpra_u:30_0": "tathā sarvābhisāreṇa doṣeṣu prahṛtaṃ tvayā /",
    "XXmatpra_u:30_1": "yathaiṣām ātmasaṃtāne vāsanāpi na śeṣitā // 31",
    "XXmatpra_u:31_0": "tathā saṃbhṛtya saṃbhṛtya tvayātmany āhitā guṇāḥ /",
    "XXmatpra_u:31_1": "pratirūpakam apy eṣāṃ yathā nānyatra dṛśyate // 32",
    "XXmatpra_u:32_0": "upaghātāvaraṇavan mitakālaṃ pradeśi ca /",
    "XXmatpra_u:32_1": "sulabhātiśayaṃ sarvam upamāvastu laukikam // 33",
    "XXmatpra_u:33_0": "advaṃdvinām agamyānāṃ dhruvāṇām anivartinām /",
    "XXmatpra_u:33_1": "anuttarāṇāṃ kā tarhi guṇānām upamāstu te // 34",
    "XXmatpra_u:34_0": "goṣpadottānatāṃ yāti gāmbhīryaṃ lavaṇāmbhasaḥ /",
    "XXmatpra_u:34_1": "yadā te buddhigāmbhīryam agādhāpāram īkṣate // 35",
    "XXmatpra_u:35_0": "śirīṣapakṣmāgralaghu sthairyaṃ bhavati pārthivam /",
    "XXmatpra_u:35_1": "akampye sarvadharmāṇāṃ tvatsthairye 'bhimukhīkṛte // 36",
    "XXmatpra_u:36_0": "ajñānatimiraghnasya jñānālokasya te mune /",
    "XXmatpra_u:36_1": "na ravir viṣaye bhūmiṃ khādyotīm api vindati // 37",
    "XXmatpra_u:37_0": "malinatvam ivāyānti śaraccandrāmbarāmbhasām /",
    "XXmatpra_u:37_1": "tava vāgbuddhiceṣṭānāṃ śuddhiṃ prati viśuddhayaḥ // 38",
    "XXmatpra_u:38_0": "anena sarvaṃ vyākhyātaṃ yat kiṃ cit sādhu laukikam /",
    "XXmatpra_u:38_1": "dūre hi buddhadharmāṇāṃ lokadharmās tapasvinaḥ // 39",
    "XXmatpra_u:39_0": "yasyaiva dharmaratnasya prāptyā prāptas tvam agratām /",
    "XXmatpra_u:39_1": "tenaiva kevalaṃ sādho sāmyaṃ te tasya ca tvayā // 40",
    "XXmatpra_u:40_0": "ātmecchācchalamātraṃ tu sāmānyopāṃśu kiṃ cana /",
    "XXmatpra_u:40_1": "yatropakṣipya kathyeta sā vaktur atilolatā // 41",
    "XXmatpra_u:41_0": "pratanv iva hi paśyāmi dharmatām anucintayan /",
    "XXmatpra_u:41_1": "sarvaṃ cāvarjitaṃ māravijayaṃ prati te jagat // 42",
    "XXmatpra_u:42_0": "mahato 'pi hi saṃrambhāt pratihantuṃ samudyataḥ /",
    "XXmatpra_u:42_1": "kṣamāyā nātibhāro 'sti pātrasthāyā viśeṣataḥ // 43",
    "XXmatpra_u:43_0": "yat tu mārajayānvakṣaṃ sumahat kleśavaiśasam /",
    "XXmatpra_u:43_1": "tasyām eva kṛtaṃ rātrau tad eva paramādbhutam // 44",
    "XXmatpra_u:44_0": "tamovidhamane bhānor yaḥ sahasrāṃśumālinaḥ /",
    "XXmatpra_u:44_1": "vīra vismayam āgacchet sa tīrthyavijaye tava // 45",
    "XXmatpra_u:45_0": "sarāgo vītarāgeṇa jitaroṣeṇa roṣaṇaḥ /",
    "XXmatpra_u:45_1": "mūḍho vigatamohena tribhir nityaṃ jitās trayaḥ // 46",
    "XXmatpra_u:46_0": "praśaṃsasi ca saddharmān asaddharmān vigarhasi /",
    "XXmatpra_u:46_1": "anurodhavirodhau ca na staḥ sadasatos tava // 47",
    "XXmatpra_u:47_0": "naivārhatsu na tīrthyeṣu pratighānunayaṃ prati /",
    "XXmatpra_u:47_1": "yasya te cetaso 'nyatvaṃ tasya te kā stutir bhavet // 48",
    "XXmatpra_u:48_0": "guṇeṣv api na saṅgo 'bhūt tṛṣṇā na guṇavatsv api /",
    "XXmatpra_u:48_1": "aho te suprasannasya sattvasya pariśuddhatā // 49",
    "XXmatpra_u:49_0": "indriyāṇāṃ prasādena nityakālānapāyinā /",
    "XXmatpra_u:49_1": "mano nityaprasannaṃ te pratyakṣam iva dṛśyate // 50",
    "XXmatpra_u:50_0": "ā bālebhyaḥ prasiddhās te matismṛtiviśuddhayaḥ /",
    "XXmatpra_u:50_1": "gamitā bhāvapiśunaiḥ suvyāhṛtasuceṣṭitaiḥ // 51",
    "XXmatpra_u:51_0": "upaśāntaṃ ca kāntaṃ ca dīptam apratighāti ca /",
    "XXmatpra_u:51_1": "nibhṛtaṃ corjitaṃ cedaṃ rūpaṃ kam iva nākṣipet // 52",
    "XXmatpra_u:52_0": "yenāpi śataśo dṛṣṭaṃ yo 'pi tatpūrvam īkṣate /",
    "XXmatpra_u:52_1": "rūpaṃ prīṇāti te cakṣuḥ samaṃ tad ubhayor api // 53",
    "XXmatpra_u:53_0": "asecanakabhāvād dhi saumyabhāvāc ca te vapuḥ /",
    "XXmatpra_u:53_1": "darśane darśane prītiṃ vidadhāti navāṃ navām // 54",
    "XXmatpra_u:54_0": "adhiṣṭhānaguṇair gātram adhiṣṭhātṛguṇair guṇāḥ /",
    "XXmatpra_u:54_1": "parayā saṃpadopetās tavānyonyānurūpayā // 55",
    "XXmatpra_u:55_0": "kvānyatra suniviṣṭāḥ syur ime tāthāgatā guṇāḥ /",
    "XXmatpra_u:55_1": "ṛte rūpāt tavaivāsmāl lakṣaṇavyañjanojjvalāt // 56",
    "XXmatpra_u:56_0": "dhanyam asmīti te rūpaṃ vadatīvāśritān guṇān /",
    "XXmatpra_u:56_1": "sunikṣiptā vayam iti pratyāhur iva tad guṇāḥ // 57",
    "XXmatpra_u:57_0": "sarvam evāviśeṣeṇa kleśair baddham idaṃ jagat /",
    "XXmatpra_u:57_1": "tvaṃ jagatkleśamokṣārthaṃ baddhaḥ karuṇayā ciram // 58",
    "XXmatpra_u:58_0": "kaṃ nu prathamato vande tvāṃ mahākaruṇām uta /",
    "XXmatpra_u:58_1": "yayaivam api doṣajñas tvaṃ saṃsāre dhṛtaś ciram // 59",
    "XXmatpra_u:59_0": "vivekasukhasātmyasya yad ākīrṇasya te gatāḥ /",
    "XXmatpra_u:59_1": "kālā labdhaprasarayā tat te karuṇayā kṛtam // 60",
    "XXmatpra_u:60_0": "śāntād araṇyād grāmāntaṃ tvaṃ hi nāga iva hradāt /",
    "XXmatpra_u:60_1": "vineyārthaṃ karuṇayā vidyayevāvakṛṣyase // 61",
    "XXmatpra_u:61_0": "paramopaśamastho 'pi karuṇāparavattayā /",
    "XXmatpra_u:61_1": "kāritas tvaṃ padanyāsaṃ kuśīlavakalāsv api // 62",
    "XXmatpra_u:61_2": "ṛddhir yā siṃhanādā ye svaguṇodbhāvanāś ca yāḥ /",
    "XXmatpra_u:61_3": "vāntecchopavicārasya kāruṇyanikaṣaḥ sa te // 63",
    "XXmatpra_u:62_0": "parārthaikāntakalyāṇī kāmaṃ svāśrayaniṣṭhurā /",
    "XXmatpra_u:62_1": "tvayy eva kevalaṃ nātha karuṇākaruṇābhavat // 64",
    "XXmatpra_u:63_0": "tathā hi kṛtvā śatadhā dhīrā balim iva kva cit /",
    "XXmatpra_u:63_1": "pareṣām arthasiddhyarthaṃ tvāṃ vikṣiptavatī diśaḥ // 65",
    "XXmatpra_u:64_0": "tvadicchayaiva tu vyaktam anukūlā pravartate /",
    "XXmatpra_u:64_1": "tathā hi bādhamānāpi tvāṃ satī nāparādhyate // 66",
    "XXmatpra_u:65_0": "supadāni mahārthāni tathyāni madhurāṇi ca /",
    "XXmatpra_u:65_1": "gūḍhottānobhayārthāni samāsavyāsavanti ca // 67",
    "XXmatpra_u:66_0": "kasya na syād upaśrutya vākyāny evaṃvidhāni te /",
    "XXmatpra_u:66_1": "tvayi pratihatasyāpi sarvajña iti niścayaḥ // 68",
    "XXmatpra_u:67_0": "prāyeṇa madhuraṃ sarvam agatyā kiṃ cid anyathā /",
    "XXmatpra_u:67_1": "vākyaṃ tavārthasiddhyā tu sarvam eva subhāṣitam // 69",
    "XXmatpra_u:68_0": "yac chlakṣṇaṃ yac ca paruṣaṃ yad vā tadubhayānvitam /",
    "XXmatpra_u:68_1": "sarvam evaikarasatāṃ vimarde yāti te vacaḥ // 70",
    "XXmatpra_u:69_0": "aho supariśuddhānāṃ karmaṇāṃ naipuṇaṃ param /",
    "XXmatpra_u:69_1": "yair idaṃ vākyaratnānām īdṛśaṃ bhājanaṃ kṛtam // 71",
    "XXmatpra_u:70_0": "asmād dhi netrasubhagād idaṃ śrutimanoharam /",
    "XXmatpra_u:70_1": "mukhāt kṣarati te vākyaṃ candrād dravam ivāmṛtam // 72",
    "XXmatpra_u:71_0": "rāgareṇuṃ praśamayad vākyaṃ te jaladāyate /",
    "XXmatpra_u:71_1": "vainateyāyate dveṣabhujaṅgoddharaṇaṃ prati // 73",
    "XXmatpra_u:72_0": "divākarāyate bhūyo 'py ajñānatimiraṃ nudat /",
    "XXmatpra_u:72_1": "śakrāyudhāyate mānagirīn abhividārayat // 74",
    "XXmatpra_u:72_2": "dṛṣṭārthatvād avitathaṃ niṣkleśatvād anākulam /",
    "XXmatpra_u:72_3": "gamakaṃ suprayuktatvāt trikalyāṇaṃ hi te vacaḥ // 75",
    "XXmatpra_u:73_0": "manāṃsi tāvac chrotṝṇāṃ haranty ādau vacāṃsi te /",
    "XXmatpra_u:73_1": "tato vimṛśyamānāni rajāṃsi ca tamāṃsi ca // 76",
    "XXmatpra_u:74_0": "āśvāsanaṃ vyasanināṃ trāsanaṃ ca pramādinām /",
    "XXmatpra_u:74_1": "saṃvejanaṃ ca sukhināṃ yogavāhi vacas tava // 77",
    "XXmatpra_u:75_0": "viduṣāṃ prītijananaṃ madhyānāṃ buddhivardhanam /",
    "XXmatpra_u:75_1": "timiraghnaṃ ca mandānāṃ sārvajanyam idaṃ vacaḥ // 78",
    "XXmatpra_u:76_0": "apakarṣati dṛṣṭibhyo nirvāṇam upakarṣati /",
    "XXmatpra_u:76_1": "doṣān niṣkarṣati guṇān vākyaṃ te 'bhipravarṣati // 79",
    "XXmatpra_u:77_0": "sarvatrāvyāhatā buddhiḥ sarvatropasthitā smṛtiḥ /",
    "XXmatpra_u:77_1": "avandhyaṃ tena sarvatra sarvaṃ vyākaraṇaṃ tava // 80",
    "XXmatpra_u:78_0": "yan nādeśe na cākāle naivāpātre pravartase /",
    "XXmatpra_u:78_1": "vīryaṃ samyag ivārabdhaṃ tenāmoghaṃ vacas tava // 81",
    "XXmatpra_u:79_0": "ekāyanaṃ sukhopāyaṃ svanubandhi niratyayam /",
    "XXmatpra_u:79_1": "ādimadhyāntakalyāṇaṃ tava nānyasya śāsanam // 82",
    "XXmatpra_u:80_0": "evam ekāntakāntaṃ te dṛṣṭirāgeṇa bāliśāḥ /",
    "XXmatpra_u:80_1": "mataṃ yadi vigarhanti nāsti dṛṣṭisamo ripuḥ // 83",
    "XXmatpra_u:81_0": "anvabhuṅkthā yad asyārthe jagato vyasanaṃ bahu /",
    "XXmatpra_u:81_1": "tat saṃsmṛtya virūpe 'pi stheyaṃ te śāsane bhavet // 84",
    "XXmatpra_u:82_0": "prāg eva hitakartuś ca hitavaktuś ca śāsanam /",
    "XXmatpra_u:82_1": "kathaṃ na nāma kāryaṃ syād ādīptaśirasāpi te // 85",
    "XXmatpra_u:83_0": "bhujiṣyatā bodhisukhaṃ tvadguṇāpacitiḥ śamaḥ /",
    "XXmatpra_u:83_1": "prāpyate tvanmatāt sarvam idaṃ bhadracatuṣṭayam // 86",
    "XXmatpra_u:84_0": "trāsanaṃ sarvatīrthyānāṃ namucer upatāpanam /",
    "XXmatpra_u:84_1": "āśvāsanaṃ nṛdevānāṃ tavedaṃ vīra śāsanam // 87",
    "XXmatpra_u:85_0": "traidhātukamahābhaumam asaṅgam anavagraham /",
    "XXmatpra_u:85_1": "śāsanena tavākrāntam antakasyāpi śāsanam // 88",
    "XXmatpra_u:86_0": "tvacchāsananayajño hi tiṣṭhet kalpam apīcchayā /",
    "XXmatpra_u:86_1": "prayāti tatra tu svairī yatra mṛtyor agocaraḥ // 89",
    "XXmatpra_u:87_0": "āgamasyārthacintāyā bhāvanopāsanasya ca /",
    "XXmatpra_u:87_1": "kālatrayavibhāgo 'sti nānyatra tava śāsanāt // 90",
    "XXmatpra_u:88_0": "evaṃ kalyāṇakalilaṃ tavedam ṛṣipuṅgava /",
    "XXmatpra_u:88_1": "śāsanaṃ nādriyante yat kiṃ vaiśasataraṃ tataḥ // 91",
    "XXmatpra_u:89_0": "śravaṇaṃ tarpayati te prasādayati darśanam /",
    "XXmatpra_u:89_1": "vacanaṃ hlādayati te vimocayati śāsanam // 92",
    "XXmatpra_u:90_0": "prasūtir harṣayati te vṛddhir nandayati prajāḥ /",
    "XXmatpra_u:90_1": "pravṛttir anugṛhṇāti nivṛttir upahanti ca // 93",
    "XXmatpra_u:91_0": "kīrtanaṃ kilbiṣaharaṃ smaraṇaṃ te pramodanam /",
    "XXmatpra_u:91_1": "anveṣaṇaṃ matikaraṃ parijñānaṃ viśodhanam // 94",
    "XXmatpra_u:92_0": "śrīkaraṃ te 'bhigamanaṃ sevanam dhīkaraṃ param /",
    "XXmatpra_u:92_1": "bhajanaṃ nirbhayakaraṃ śaṃkaraṃ paryupāsanam // 95",
    "XXmatpra_u:92_2": "śīlopasaṃpadā śuddhaḥ prasanno dhyānasaṃpadā /",
    "XXmatpra_u:92_3": "tvaṃ prajñāsaṃpadākṣobhyo hradaḥ puṇyamayo mahān // 96",
    "XXmatpra_u:93_0": "rūpaṃ draṣṭavyaratnaṃ te śravyaratnaṃ subhāṣitam /",
    "XXmatpra_u:93_1": "dharmo vicāraṇāratnaṃ guṇaratnākaro hy asi // 97",
    "XXmatpra_u:94_0": "tvam oghair uhyamānānāṃ dvīpas trāṇaṃ kṣatātmanām /",
    "XXmatpra_u:94_1": "śaraṇaṃ bhavabhīrūṇāṃ mumukṣūṇāṃ parāyaṇam // 98",
    "XXmatpra_u:95_0": "satpātraṃ śuddhavṛttatvāt satkṣetraṃ phalasaṃpadā /",
    "XXmatpra_u:95_1": "sanmitraṃ hitakāritvāt sarvaprāṇabhṛtām asi // 99",
    "XXmatpra_u:96_0": "priyas tvam upakāritvāt suratatvān manoharaḥ /",
    "XXmatpra_u:96_1": "ekāntakāntaḥ saumyatvāt sarvair bahumato guṇaiḥ // 100",
    "XXmatpra_u:97_0": "hṛdyo 'si niravadyatvād ramyo vāgrūpasauṣṭhavāt /",
    "XXmatpra_u:97_1": "dhanyaḥ sarvārthasiddhatvān maṅgalyo guṇasaṃśrayāt // 101",
    "XXmatpra_u:98_0": "sthāyināṃ tvaṃ parikṣeptā viniyantāpahāriṇām /",
    "XXmatpra_u:98_1": "samādhātā vijihmānāṃ prerako mandagāminām // 102",
    "XXmatpra_u:99_0": "niyoktā dhuri dāntānāṃ khaṭuṅkānām upekṣakaḥ /",
    "XXmatpra_u:99_1": "ato 'si naradamyānāṃ satsārathir anuttaraḥ // 103",
    "XXmatpra_u:100_0": "āpanneṣv anukampā te prasvastheṣv arthakāmatā /",
    "XXmatpra_u:100_1": "vyasanastheṣu kāruṇyaṃ sarveṣu hitakāmatā // 104",
    "XXmatpra_u:101_0": "viruddheṣv api vātsalyaṃ pravṛttiḥ patiteṣv api /",
    "XXmatpra_u:101_1": "raudreṣv api kṛpālutvaṃ kā nāmeyaṃ tavāryatā // 105",
    "XXmatpra_u:102_0": "gurutvam upakāritvān mātāpitror yadīṣyate /",
    "XXmatpra_u:102_1": "kedānīm astu gurutā tvayy atyantopakāriṇi // 106",
    "XXmatpra_u:103_0": "svakāryanirapekṣāṇāṃ viruddhānām ivātmanām /",
    "XXmatpra_u:103_1": "tvaṃ prapātataṭasthānāṃ prākāratvam upāgataḥ // 107",
    "XXmatpra_u:104_0": "lokadvayopakārāya lokātikramaṇāya ca /",
    "XXmatpra_u:104_1": "tamobhūteṣu lokeṣu prajñālokaḥ kṛtas tvayā // 108",
    "XXmatpra_u:105_0": "bhinnā devamanuṣyāṇām upabhogeṣu vṛttayaḥ /",
    "XXmatpra_u:105_1": "dharmasaṃbhogasāmānyāt tvayy asaṃbhedam āgatāḥ // 109",
    "XXmatpra_u:106_0": "upapattivayovarṇadeśakālaniratyayam /",
    "XXmatpra_u:106_1": "tvayā hi bhagavan dharmasarvātithyam idam kṛtam // 110",
    "XXmatpra_u:107_0": "avismitān vismitavat spṛhayanto gataspṛhān /",
    "XXmatpra_u:107_1": "upāsate prāñjalayaḥ śrāvakān api te surāḥ // 111",
    "XXmatpra_u:108_0": "aho saṃsāramaṇḍasya buddhotpādasya dīptatā /",
    "XXmatpra_u:108_1": "mānuṣyaṃ yatra devānāṃ spṛhaṇīyatvam āgatam // 112",
    "XXmatpra_u:109_0": "khedaḥ śamasukhajyānir asajjanasamāgamaḥ /",
    "XXmatpra_u:109_1": "dvaṃdvāny ākīrṇatā ceti doṣān guṇavad udvahan // 113",
    "XXmatpra_u:110_0": "jagaddhitārthaṃ ghaṭase yad asaṅgena cetasā /",
    "XXmatpra_u:110_1": "kā nāmāsau bhagavatī buddhānāṃ buddhadharmatā // 114",
    "XXmatpra_u:111_0": "kadannāny api bhuktāni kva cit kṣud adhivāsitā /",
    "XXmatpra_u:111_1": "panthāno viṣamāḥ kṣuṇṇāḥ suptaṃ gokaṇṭakeṣv api // 115",
    "XXmatpra_u:112_0": "prāptāḥ kṣepāvṛtāḥ sevā veṣabhāṣāntaraṃ kṛtam /",
    "XXmatpra_u:112_1": "nātha vaineyavātsalyāt prabhuṇāpi satā tvayā // 116",
    "XXmatpra_u:113_0": "prabhutvam api te nātha sadā nātmani vidyate /",
    "XXmatpra_u:113_1": "vaktavya iva sarvair hi svairaṃ svārthe niyujyase // 117",
    "XXmatpra_u:114_0": "yena kena cid eva tvaṃ yatra tatra yathā tathā /",
    "XXmatpra_u:114_1": "coditaḥ svāṃ pratipadaṃ kalyāṇīṃ nātivartase // 118",
    "XXmatpra_u:115_0": "nopakārapare 'py evam upakāraparo janaḥ /",
    "XXmatpra_u:115_1": "apakārapare 'pi tvam upakāraparo yathā // 119",
    "XXmatpra_u:116_0": "ahitāvahite śatrau tvaṃ hitāvahitaḥ suhṛt /",
    "XXmatpra_u:116_1": "doṣānveṣaṇanitye 'pi guṇānveṣaṇatatparaḥ // 120",
    "XXmatpra_u:117_0": "yato nimantraṇaṃ te 'bhūt saviṣaṃ sahutāśanam /",
    "XXmatpra_u:117_1": "tatrābhūd abhisaṃyānaṃ sadayaṃ sāmṛtaṃ ca te // 121",
    "XXmatpra_u:118_0": "ākroṣṭāro jitāḥ kṣāntyā drugdhāḥ svastyayanena ca /",
    "XXmatpra_u:118_1": "satyena cāpavaktāraś tvayā maitryā jighāṃsavaḥ // 122",
    "XXmatpra_u:119_0": "anādikālaprahatā bahvyaḥ prakṛtayo nṛṇām /",
    "XXmatpra_u:119_1": "tvayā vibhāvitāpāyāḥ kṣaṇena parivartitāḥ // 123",
    "XXmatpra_u:120_0": "yat sauratyaṃ gatās tīkṣṇāḥ kadaryāś ca vadānyatām /",
    "XXmatpra_u:120_1": "krūrāḥ peśalatāṃ yātās tat tavopāyakauśalam // 124",
    "XXmatpra_u:121_0": "indriyopaśamo nande mānastabdhe ca saṃnatiḥ /",
    "XXmatpra_u:121_1": "kṣamitvaṃ cāṅgulīmāle kaṃ na vismayam ānayet // 125",
    "XXmatpra_u:122_0": "bahavas tṛṇaśayyāsu hitvā śayyāṃ hiraṇmayīm /",
    "XXmatpra_u:122_1": "aśerata sukhaṃ dhīrās tṛptā dharmarasasya te // 126",
    "XXmatpra_u:123_0": "pṛṣṭenāpi kva cin noktam upetyāpi kathā kṛtā /",
    "XXmatpra_u:123_1": "tarṣayitvā paratroktaṃ kālāśayavidā tvayā // 127",
    "XXmatpra_u:124_0": "pūrvaṃ dānakathādyābhiś cetasy utpādya sauṣṭhavam /",
    "XXmatpra_u:124_1": "tato dharmo gatamale vastre raṅga ivārpitaḥ // 128",
    "XXmatpra_u:124_2": "na so 'sty upāyaḥ śaktir vā yena na vyāyataṃ tava /",
    "XXmatpra_u:124_3": "ghorāt saṃsārapātālād uddhartuṃ kṛpaṇaṃ jagat // 129",
    "XXmatpra_u:125_0": "bahūni bahurūpāṇi vacāṃsi caritāni ca /",
    "XXmatpra_u:125_1": "vineyāśayabhedena tatra tatra gatāni te // 130",
    "XXmatpra_u:126_0": "viśuddhāny aviruddhāni pūjitāny arcitāni ca /",
    "XXmatpra_u:126_1": "sarvāṇy eva nṛdevānāṃ hitāni mahitāni ca // 131",
    "XXmatpra_u:127_0": "na hi vaktuṃ ca kartuṃ ca bahu sādhu ca śakyate /",
    "XXmatpra_u:127_1": "anyathānanyathāvādin dṛṣṭaṃ tad ubhayaṃ tvayi // 132",
    "XXmatpra_u:128_0": "kevalātmaviśuddhyaiva tvayā pūtaṃ jagad bhavet /",
    "XXmatpra_u:128_1": "yasmān naivaṃvidhaṃ kṣetraṃ triṣu lokeṣe vidyate // 133",
    "XXmatpra_u:129_0": "prāg evātyantanaṣṭānām anādau bhavasaṃkaṭe /",
    "XXmatpra_u:129_1": "hitāya sarvasattvānāṃ yas tvam evaṃ samudyataḥ // 134",
    "XXmatpra_u:130_0": "na tāṃ pratipadaṃ vedmi syād yayāpacitis tava /",
    "XXmatpra_u:130_1": "api ye parinirvānti te 'pi te nānṛṇā janāḥ // 135",
    "XXmatpra_u:131_0": "tava te 'vasthitā dharme svārtham eva tu kurvate /",
    "XXmatpra_u:131_1": "yaḥ śramas tannimittaṃ tu tava kā tasya niṣkṛtiḥ // 136",
    "XXmatpra_u:132_0": "tvaṃ hi jāgarṣi suptānāṃ saṃtānāny avalokayan /",
    "XXmatpra_u:132_1": "apramattaḥ pramattānāṃ sattvānāṃ bhadrabāndhavaḥ // 137",
    "XXmatpra_u:133_0": "kleśānāṃ vadha ākhyāto māramāyā vighāṭitā /",
    "XXmatpra_u:133_1": "uktaṃ saṃsāradaurātmyam abhayā dig vidarśitā // 138",
    "XXmatpra_u:134_0": "kim anyad arthakāmena sattvānāṃ karuṇāyatā /",
    "XXmatpra_u:134_1": "karaṇīyaṃ bhaved yatra na dattānunayo bhavān // 139",
    "XXmatpra_u:135_0": "yadi saṃcāriṇo dharmāḥ syur ime niyataṃ tvayā /",
    "XXmatpra_u:135_1": "devadattam upādāya sarvatra syur niveśitāḥ // 140",
    "XXmatpra_u:136_0": "ata eva jagannātha nehānyo 'nyasya kārakaḥ /",
    "XXmatpra_u:136_1": "iti tvam uktavān bhūtaṃ jagat saṃjñapayann iva // 141",
    "XXmatpra_u:137_0": "cirāya bhuvi saddharmaṃ prerya lokānukampayā /",
    "XXmatpra_u:137_1": "bahūn utpādya sacchiṣyāṃs trailokyānugrahakṣamān // 142",
    "XXmatpra_u:138_0": "sākṣādvineyavargīyān subhadrāntān vinīya ca /",
    "XXmatpra_u:138_1": "ṛṇaśeṣaṃ kim adyāpi sattveṣu yad abhūt tava // 143",
    "XXmatpra_u:139_0": "yas tvaṃ samādhivajreṇa tilaśo 'sthīni cūrṇayan /",
    "XXmatpra_u:139_1": "atiduṣkarakāritvam ante 'pi na vimuktavān // 144",
    "XXmatpra_u:140_0": "parārthāv eva me dharmarūpakāyāv iti tvayā /",
    "XXmatpra_u:140_1": "duṣkuhasyāsya lokasya nirvāṇe 'pi vidarśitam // 145",
    "XXmatpra_u:141_0": "tathā hi satsu saṃkrāmya dharmakāyam aśeṣataḥ /",
    "XXmatpra_u:141_1": "tilaśo rūpakāyaṃ ca bhittvāsi parinirvṛtaḥ // 146",
    "XXmatpra_u:142_0": "aho sthitir aho vṛttam aho rūpam aho guṇāḥ /",
    "XXmatpra_u:142_1": "na nāma buddhadharmāṇām asti kiṃ cid anadbhutam // 147",
    "XXmatpra_u:143_0": "upakāriṇi cakṣuṣye śāntavākkāyakarmaṇi /",
    "XXmatpra_u:143_1": "tvayy api pratihanyante paśya mohasya raudratām // 148",
    "XXmatpra_u:144_0": "puṇyodadhiṃ ratnanidhiṃ dharmarāśiṃ guṇākaram /",
    "XXmatpra_u:144_1": "ye tvāṃ sattvā namasyanti tebhyo 'pi sukṛtaṃ namaḥ // 149",
    "XXmatpra_u:145_0": "akṣayās te guṇā nātha śaktis tu kṣayiṇī mama /",
    "XXmatpra_u:145_1": "ataḥ prasaṅgabhīrutvāt sthīyate na vitṛptitaḥ // 150",
    "XXmatpra_u:146_0": "aprameyam asaṃkhyeyam acintyam anidarśanam /",
    "XXmatpra_u:146_1": "svayam evātmanātmānaṃ tvam eva jñātum arhasi // 151",
    "XXmatpra_u:147_0": "na te guṇāṃśāvayavo 'pi kīrtitaḥ",
    "XXmatpra_u:147_1": "parā ca nas tuṣṭir avasthitā hṛdi /",
    "XXmatpra_u:147_2": "akarśanenaiva mahāhradāmbhasāṃ",
    "XXmatpra_u:147_3": "janasya tarṣāḥ praśamaṃ vrajanti ha // 152",
    "XXmatpra_u:148_0": "phalodayenāsya śubhasya karmaṇo",
    "XXmatpra_u:148_1": "muniprasādapratibhodbhavasya me /",
    "XXmatpra_u:148_2": "asadvitarkākulamāruteritaṃ",
    "XXmatpra_u:148_3": "prayātu cittaṃ jagatāṃ vidheyatām // 153"
}