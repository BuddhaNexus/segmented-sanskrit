{
    "GSD36ys-78_pu:0": " atha yama smṛtiḥ ||",
    "GSD36ys-78_pu:1": " śrī gaṇeśāya namaḥ ||",
    "GSD36ys-78_pu:2": " atha prāyaścitta varṇanam athāto hy asya dharmasya prāyaścittābhidhāyakam /",
    "GSD36ys-78_pu:3": " caturṇām api varṇānāṃ dharmaśāstraṃ pravartate // YS78v_1 //",
    "GSD36ys-78_pu:4": " jalāgnyudvandhanabhraṣṭāḥ prabrajyānaśanacyutāḥ /",
    "GSD36ys-78_pu:5": " viṣaprapatanaprāya- śastraghātacyutāśca ye // YS78v_2 //",
    "GSD36ys-78_pu:6": " sarve te pratyavasitāḥ sarvalokavahiṣkṛtāḥ /",
    "GSD36ys-78_pu:7": " cāndrāyaṇena śuddhyanti taptakṛcchradvayena vā // YS78v_3 //",
    "GSD36ys-78_pu:8": " ubhayāvasitāḥ pāpā ye 'grāmya śaraṇacyutāḥ /",
    "GSD36ys-78_pu:9": " indudvayena śuddhyanti dattvā dhenuṃ tathā vṛṣam // YS78v_4 //",
    "GSD36ys-78_pu:10": " gobrāhmaṇahanaṃ dagdhā mṛtam udvandhanena ca /",
    "GSD36ys-78_pu:11": " pāśaṃ tasyaiva chittvā tu taptakṛcchraṃ samācaret // YS78v_5 //",
    "GSD36ys-78_pu:12": " kṛmibhir vraṇasaṃbhūtair makṣikāśvopaghātitaḥ /",
    "GSD36ys-78_pu:13": " kṛcchrārddhaṃ saṃprakurvīta śaktyā dadyāt tu dakṣiṇām // YS78v_6 //",
    "GSD36ys-78_pu:14": " brāhmaṇasya maladvāre pūyaśoṇita sambhave /",
    "GSD36ys-78_pu:15": " kṛmibhuktabraṇe mauñjī- homena sa viśuddhyati // YS78v_7 //",
    "GSD36ys-78_pu:16": " yaḥ kṣatriyas tathā vaiśyaḥ śūdraścāpyanulomajaḥ /",
    "GSD36ys-78_pu:17": " jñātvā bhuṅkte viśeṣeṇa carec cāndrāyaṇaṃ vratam // YS78v_8 //",
    "GSD36ys-78_pu:18": " kukkuṭāṇḍapramāṇan tu grāsañca parikalpayet /",
    "GSD36ys-78_pu:19": " anyathāhāradoṣeṇa na sa tatra viśuddhyati // YS78v_9 //",
    "GSD36ys-78_pu:20": " ekaikaṃ varddhayec chukle kṛṣṇapakṣe ca hrāsayet /",
    "GSD36ys-78_pu:21": " amāvāsyāṃ na bhuñjīta eṣa cāndrāyaṇo vidhiḥ // YS78v_10 //",
    "GSD36ys-78_pu:22": " surānyamadyapānena gomāṃsabhakṣaṇe kṛte /",
    "GSD36ys-78_pu:23": " taptakṛcchrañ cared vipras tat pāpas tu praṇaśyati // YS78v_11 //",
    "GSD36ys-78_pu:24": " prāyaścitte hy upakrānte kartā yadi vipadyate /",
    "GSD36ys-78_pu:25": " pūtas tad ahar evāpi iha loke paratra ca // YS78v_12 //",
    "GSD36ys-78_pu:26": " yāvad ekaḥ pṛthak dravyaḥ prāyaścittena śuddhyati /",
    "GSD36ys-78_pu:27": " aparās te na ca spṛśyās te 'pi sarve vigarhitāḥ // YS78v_13 //",
    "GSD36ys-78_pu:28": " abhojyāś cāpratigrāhyā asaṃpāṭhyā vivāhinaḥ /",
    "GSD36ys-78_pu:29": " pūyante 'nuvrate cīrṇe sarve te ṛkthabhāginaḥ // YS78v_14 //",
    "GSD36ys-78_pu:30": " ūnaikādaśavarṣasya pañcavarṣāt parasya ca /",
    "GSD36ys-78_pu:31": " prāyaścittaṃ cared bhrātā pitā vānyo 'pi bāndhavaḥ // YS78v_15 //",
    "GSD36ys-78_pu:32": " ato bālatarasyāpi nāparādho na pātakam /",
    "GSD36ys-78_pu:33": " rājadaṇḍo na tasyāsti prāyaścittaṃ na vidyate // YS78v_16 //",
    "GSD36ys-78_pu:34": " aśītīryasya varṣāṇi bālo vāpy ūnaṣoḍaśaḥ /",
    "GSD36ys-78_pu:35": " prāyaścittārddham arhanti striyo rogiṇa eva ca // YS78v_17 //",
    "GSD36ys-78_pu:36": " astaṃ gato yadā sūryaś cāṇḍālarajakastriyaḥ /",
    "GSD36ys-78_pu:37": " saṃspṛṣṭās tu tadā kaiścit prāyaścittaṃ kathaṃ bhavet // YS78v_18 //",
    "GSD36ys-78_pu:38": " jātarūpaṃ suvarṇañ ca divānītaṃ ca yaj jalam /",
    "GSD36ys-78_pu:39": " tena snātvā ca pītvā ca sarve te śucayaḥ smṛtāḥ // YS78v_19 //",
    "GSD36ys-78_pu:40": " dāsanāpitagopāla- kulamitrārdhasīriṇaḥ /",
    "GSD36ys-78_pu:41": " ete śūdreṣu bhojyānnā yaś cātmanaṃ nivedayet // YS78v_20 //",
    "GSD36ys-78_pu:42": " annaṃ śūdrasya bhojyaṃ vā ye bhuñjanty abudhā narāḥ /",
    "GSD36ys-78_pu:43": " prayaścittaṃ tathā prāptaṃ carec cāndrāyaṇaṃ vratam // YS78v_21 //",
    "GSD36ys-78_pu:44": " prāpte dvādaśame varṣe yaḥ kanyāṃ na prayacchati /",
    "GSD36ys-78_pu:45": " māsi māsi rajas tasyāḥ pitā pibati śoṇitam // YS78v_22 //",
    "GSD36ys-78_pu:46": " mātā caiva pitā caiva jyeṣṭho bhrātā tathaiva ca /",
    "GSD36ys-78_pu:47": " trayas te narakaṃ yānti dṛṣṭvā kanyāṃ rajasvalām // YS78v_23 //",
    "GSD36ys-78_pu:48": " yas tāṃ vivāhayet kanyāṃ brāhmaṇo madamohitaḥ /",
    "GSD36ys-78_pu:49": " asaṃbhāṣyo hy apāṅkteyaḥ sa vipro vṛṣalīpatiḥ // YS78v_24 //",
    "GSD36ys-78_pu:50": " vandhyā tu vṛṣalī jñeyā vṛṣalī tu mṛtaprajāḥ /",
    "GSD36ys-78_pu:51": " śūdrī tu vṛṣalī jñeyā kumārī tu rajasvalā // YS78v_25 //",
    "GSD36ys-78_pu:52": " yat karoty ekarātreṇa vṛṣalīsevanād dvijaḥ /",
    "GSD36ys-78_pu:53": " tad bhaikṣabhug japen nityaṃ tribhir varṣair vyapohati // YS78v_26 //",
    "GSD36ys-78_pu:54": " svavṛṣaṃ yā parityajyāny avṛṣeṇa bṛhaspatiḥ /",
    "GSD36ys-78_pu:55": " vṛṣalī sā tu vijñeyā na śūdrī vṛṣalī bhavet // YS78v_27 //",
    "GSD36ys-78_pu:56": " vṛṣalīphenapītasya niḥśvāsopahatasya ca /",
    "GSD36ys-78_pu:57": " tasyāñ caiva prasūtasya niṣkṛtir naiva vidyate // YS78v_28 //",
    "GSD36ys-78_pu:58": " śvitrakuṣṭhī tathā caiva kunakhī śyāvadantakaḥ /",
    "GSD36ys-78_pu:59": " rogī hīnātiriktāṅgaḥ piśuno matsaras tathā // YS78v_29 //",
    "GSD36ys-78_pu:60": " durbhago hi tathā ṣaṇḍaḥ pāṣaṇḍī vedanindakaḥ /",
    "GSD36ys-78_pu:61": " haitukaḥ śūdrayājī ca ayājyānāñ ca yājakaḥ // YS78v_30 //",
    "GSD36ys-78_pu:62": " nityaṃ pratigrahe lubdho yācako viṣayātmakaḥ /",
    "GSD36ys-78_pu:63": " śyāvadanto 'tha vaidyaś ca asadālāpakas tathā // YS78v_31 //",
    "GSD36ys-78_pu:64": " ete śrāddhe ca dāne ca varjanīyāḥ prayatnataḥ // YS78v_32//",
    "GSD36ys-78_pu:65": " tato devalakaś caiva bhṛtako vedavikrayī /",
    "GSD36ys-78_pu:66": " ete varjyāḥ prayatnena etad bhāsvatir abravīt // YS78v_33 //",
    "GSD36ys-78_pu:67": " etān niyojayed yas tu havye kavye ca karmaṇi /",
    "GSD36ys-78_pu:68": " nirāśāḥ pitaras tasya yānti devāmaharṣibhiḥ // YS78v_34 //",
    "GSD36ys-78_pu:69": " agre māhiṣikaṃ dṛṣṭvā madhye tu vṛṣalīpatim /",
    "GSD36ys-78_pu:70": " ante vārdhuṣikaṃ dṛṣṭvā nirāśāḥ pitaro gatāḥ // YS78v_35 //",
    "GSD36ys-78_pu:71": " mahiṣīty ucyate bhāryā yā caiva vyabhicāriṇī /",
    "GSD36ys-78_pu:72": " tān doṣān kṣamate yas tu sa vai māhiṣikaḥ smṛtaḥ // YS78v_36 //",
    "GSD36ys-78_pu:73": " samārghan tu samuddhṛtya mahārghaṃ yah prayacchati /",
    "GSD36ys-78_pu:74": " sa vai vārdhuṣiko nāma brahmavādiṣu garhitaḥ // YS78v_37 //",
    "GSD36ys-78_pu:75": " yāvad uṣṇaṃ bhavaty annaṃ yāvad bhuñjanti vāgyatāḥ /",
    "GSD36ys-78_pu:76": " aśnanti pitaras tāvad yāvan noktā havirguṇāḥ // YS78v_38 //",
    "GSD36ys-78_pu:77": " havirguṇā na vaktavyāḥ pitaro yatra tarpitāḥ /",
    "GSD36ys-78_pu:78": " pitṛbhis tarpitaiḥ paścād vaktavyaṃ śobhanaṃ haviḥ // YS78v_39 //",
    "GSD36ys-78_pu:79": " yāvato grasate grāsān havyakavyeṣu mantravit /",
    "GSD36ys-78_pu:80": " tāvato grasate piṇḍān śarīre brahmaṇaḥ pitā // YS78v_40 //",
    "GSD36ys-78_pu:81": " ucchiṣṭocchiṣtasaṃspṛṣṭaḥ śunā śūdreṇa vā dvijaḥ /",
    "GSD36ys-78_pu:82": " upoṣya rajamīm ekāṃ pañcagavyena śuddhyati // YS78v_41 //",
    "GSD36ys-78_pu:83": " anucchiṣṭena saṃspṛṣṭe snānamātraṃ vidhīyate /",
    "GSD36ys-78_pu:84": " tenaivocchiṣṭasaṃspṛṣṭaḥ prājāpatyaṃ samācaret // YS78v_42 //",
    "GSD36ys-78_pu:85": " yāvad viprā na pūjyante sambhojanahiraṇyakaiḥ /",
    "GSD36ys-78_pu:86": " tāvac cīrṇavratasyāpi tat pāpaṃ na praṇaśyati // YS78v_43 //",
    "GSD36ys-78_pu:87": " yad veṣṭitaṃ kākabalākacillair amedhyaliptaṃ tu bhavec charīram /",
    "GSD36ys-78_pu:88": " gātre mukhe ca praviśec ca samyak snānena lepopahatasya śuddhiḥ //",
    "GSD36ys-78_pu:89": " ūrdhvaṃ nābheḥ karau muktvā yad aṅgam upahanyate /",
    "GSD36ys-78_pu:90": " ūrdhvaṃ snānam adhaḥ śaucaṃ tan mātreṇaiva śuddhyati // YS78v_45 //",
    "GSD36ys-78_pu:91": " abhakṣyāṇām apeyānām alehyānāñ ca bhakṣaṇe /",
    "GSD36ys-78_pu:92": " reto mūtrapurīṣāṇāṃ prāyaścittaṃ kathaṃ bhavet // YS78v_46 //",
    "GSD36ys-78_pu:93": " padmoḍumbaravilvāś ca kuśāśvatthapalāśakāḥ /",
    "GSD36ys-78_pu:94": " eteṣām udakaṃ pītvā ṣaḍrātreṇaiva śuddhyati // YS78v_47 //",
    "GSD36ys-78_pu:95": " yaḥ pratyavasito vipraḥ pravrajyāgnir nirāpadi /",
    "GSD36ys-78_pu:96": " anāhitāgnir varteta gṛhitvañ ca cikīrṣati // YS78v_48 //",
    "GSD36ys-78_pu:97": " ācaret trīṇi kṛcchrāṇi carec cāndrāyaṇāni ca /",
    "GSD36ys-78_pu:98": " jātakarmādibhiḥ proktaiḥ punaḥ saṃskāram arhati // YS78v_49 //",
    "GSD36ys-78_pu:99": " tūlikā upadhānāni puṣpaṃ raktāmbarāṇi ca /",
    "GSD36ys-78_pu:100": " śoṣayitvā pratāpena prokṣayitvā śucir bhavet // YS78v_50 //",
    "GSD36ys-78_pu:101": " deśaṃ kālaṃ tathātmānaṃ dravyaṃ dravyaprayojanam /",
    "GSD36ys-78_pu:102": " upapattim avasthāñ ca jñātvā dharmaṃ samācaret // YS78v_51 //",
    "GSD36ys-78_pu:103": " rathy ākardamatoyāni nāvāyasa tṛṇāni ca /",
    "GSD36ys-78_pu:104": " mārutārkeṇa śuddhyanti pakveṣṭakacitāni ca // YS78v_52 //",
    "GSD36ys-78_pu:105": " āture snānasamprāpte daśakṛtvo hy anāturaḥ /",
    "GSD36ys-78_pu:106": " snātvā snātvā spṛśet tan tu tataḥ śuddhyeta āturaḥ // YS78v_53 //",
    "GSD36ys-78_pu:107": " rajakaś carmakāraś ca naṭo vuruḍa eva ca /",
    "GSD36ys-78_pu:108": " kaivartamedabhillāś ca saptaite cāntyajāḥ smṛtāḥ // YS78v_54 //",
    "GSD36ys-78_pu:109": " eṣāṃ gatvā tu yoṣāṃ vai taptakṛcchraṃ samācaret // YS78v_55 //",
    "GSD36ys-78_pu:110": " strīṇāṃ rajasvalānān tu spṛṣṭāspṛṣṭi yadā bhavet /",
    "GSD36ys-78_pu:111": " prāyaścittaṃ kathaṃ tāsāṃ varṇe varṇe vidhīyate // YS78v_56 //",
    "GSD36ys-78_pu:112": " spṛṣṭvā rajasvalāṃ yāntu sagotrāñ ca sabharttṛkām /",
    "GSD36ys-78_pu:113": " kāmād akāmato vāpi snātvā kālena śuddhyati // YS78v_57 //",
    "GSD36ys-78_pu:114": " spṛṣṭvā rajasvalānyonyaṃ brāhmaṇī śūdrajā tathā /",
    "GSD36ys-78_pu:115": " kṛcchreṇa śudhyate pūrvā śūdrā pādena śudhyati // YS78v_58 //",
    "GSD36ys-78_pu:116": " spṛṣṭvā rajasvalānyonyaṃ kṣatriyā śūdrajā tathā /",
    "GSD36ys-78_pu:117": " pādahīnaṃ caret pūrvā pādārddhan tu tathottarā // YS78v_59 //",
    "GSD36ys-78_pu:118": " spṛṣṭvā rajasvalānyonyaṃ vaiśyajā śūdrajā tathā /",
    "GSD36ys-78_pu:119": " kṛcchrapādaṃ caret pūrvā tadarddhan tu tathottarā // YS78v_60 //",
    "GSD36ys-78_pu:120": " spṛṣṭā rajasvalā caiva śvājajambūkarāsabhaiḥ /",
    "GSD36ys-78_pu:121": " tāvat tiṣṭhet nirāhārā snātvā kālena śudhyati // YS78v_61 //",
    "GSD36ys-78_pu:122": " spṛṣṭvā rajasvalā kaiścit cāṇḍālair arajasvalā /",
    "GSD36ys-78_pu:123": " prājāpatyena kṛcchreṇa prāṇāyāmaśatena ca // YS78v_62 //",
    "GSD36ys-78_pu:124": " vipraḥ spṛṣṭo niśāyāñ ca udakyā patitena ca /",
    "GSD36ys-78_pu:125": " divānītena toyena snāpayec cāgnisannidhau // YS78v_63 //",
    "GSD36ys-78_pu:126": " divārka raśmisaṃspṛṣṭaṃ rātrau nakṣatraraśmibhiḥ /",
    "GSD36ys-78_pu:127": " sandhyobhayoś ca sandhyāyāḥ pavitraṃ sarvadā jalam // YS78v_64 //",
    "GSD36ys-78_pu:128": " apaḥ karanakhaspṛṣṭāḥ pibed ācamane dvijaḥ /",
    "GSD36ys-78_pu:129": " surāṃ pibati suvyaktaṃ yamasya vacanaṃ yathā // YS78v_65 //",
    "GSD36ys-78_pu:130": " svāta vāpyos tathā kūpe pāṣāṇaiḥ śastraghātanaiḥ /",
    "GSD36ys-78_pu:131": " yaṣṭyā tu ghātane caiva mṛtpiṇḍe gokulena ca // YS78v_66 //",
    "GSD36ys-78_pu:132": " rodhane bandhane caiva sthāpite puṣkale tathā /",
    "GSD36ys-78_pu:133": " kāṣṭhe vanaspatau rodha- saṅkaṭe rajjuvastrayoḥ // YS78v_67 //",
    "GSD36ys-78_pu:134": " etat te kathitaṃ sarvaṃ pramādasthānam uttamam /",
    "GSD36ys-78_pu:135": " yatra yatra mṛtā gāvaḥ prāyaścittaṃ samācaret // YS78v_68 //",
    "GSD36ys-78_pu:136": " dāruṇā ghātane kṛcchraṃ pāṣāṇair dviguṇaṃ bhavet /",
    "GSD36ys-78_pu:137": " arddhakṛcchran tu khāte syāt pādakṛcchran tu pādape // YS78v_69 //",
    "GSD36ys-78_pu:138": " śastraghāte trikṛcchrāṇi yaṣṭighāte dvayaṃ caret // YS78v_70//",
    "GSD36ys-78_pu:139": " kṛcchreṇa vastraghāte 'pi goghnaś ceti viśuddhyati /",
    "GSD36ys-78_pu:140": " yo varttayati gomadhye nadīkāntāramantike // YS78v_71 //",
    "GSD36ys-78_pu:141": " romāṇi prathame pāde dvitīye śmaśru vāpayet /",
    "GSD36ys-78_pu:142": " tṛtīye tu śikhā dhāryā caturthe saśikhaṃ vapet // YS78v_72 //",
    "GSD36ys-78_pu:143": " na strīṇāṃ vapanaṃ kuryāt na ca sā gām anuvrajet /",
    "GSD36ys-78_pu:144": " na ca rātrau vased goṣṭhe na kuryād vaidikīṃ śrutim // YS78v_73 //",
    "GSD36ys-78_pu:145": " sarvān keśān samuddhṛtya chedayed aṅgulidvayam /",
    "GSD36ys-78_pu:146": " evam eva tu nārīṇāṃ śiraso vapanaṃ smṛtam // YS78v_74 //",
    "GSD36ys-78_pu:147": " mṛtakena tu jātena ubhayoḥ sūtakaṃ bhavet /",
    "GSD36ys-78_pu:148": " pātakena tu liptena nāsya sūtakitā bhavet // YS78v_75 //",
    "GSD36ys-78_pu:149": " catvāri khalu karmāṇi sandhyākāle vivarjayet /",
    "GSD36ys-78_pu:150": " āhāraṃ maithunaṃ nidrāṃ svādhyāyañ ca caturthakam // YS78v_76 //",
    "GSD36ys-78_pu:151": " āhārāj jāyate vyādhiḥ krūragarbhaś ca maithune /",
    "GSD36ys-78_pu:152": " nidrā śriyo nivarttante svādhyāye maraṇaṃ dhruvam // YS78v_77 //",
    "GSD36ys-78_pu:153": " ajñānāt tu dvijaśreṣṭha varṇānāṃ hitakāmyayā /",
    "GSD36ys-78_pu:154": " mayā proktam idaṃ śāstraṃ sāvadhāno 'vadhāraya // YS78v_78 //",
    "GSD36ys-78_pu:155": " iti yamaproktaṃ dharmaśāstraṃ samāptam ||"
}