{
  "GK19srngt_pu:0": "Rudrabhaṭṭaḥ: Śṛṅgāratilakaḥ",
  "GK19srngt_pu:1": "prathamaḥ paricchedaḥ",
  "GK19srngt_pu:2": "śṛṅgārī girijānane sakaruṇo ratyāṃ pravīraḥ smare",
  "GK19srngt_pu:3": "bībhatso'sthibhir utphaṇī ca bhayakṛn mūrtyādbhutas tuṅgayā /",
  "GK19srngt_pu:4": "raudro dakṣavimardane ca hasakṛn nagnaḥ praśāntaś cirād",
  "GK19srngt_pu:5": "itthaṃ sarvarasāśrayaḥ paśupatir bhūyāt satāṃ bhūtaye // ST_1.1 //",
  "GK19srngt_pu:6": "ākhyātanāmaracanācaturasrasandhi",
  "GK19srngt_pu:7": "sadvāgalaṅkṛtiguṇaṃ sarasaṃ suvṛttam /",
  "GK19srngt_pu:8": "āseduṣām api divaṃ kavipuṅgavānāṃ",
  "GK19srngt_pu:9": "tiṣṭhaty akhaṇḍam iha kāvyamayaṃ śarīram // ST_1.2 //",
  "GK19srngt_pu:10": "kāvye śubhe'pi racite khalu no khalebhyaḥ",
  "GK19srngt_pu:11": "kaścid guṇo bhavati yadyapi sampratīha /",
  "GK19srngt_pu:12": "kṛpāṃ tathāpi sujanārtham idaṃ yataḥ kiṃ",
  "GK19srngt_pu:13": "yūkābhayena paridhānavimokṣaṇaṃ syāt // ST_1.3 //",
  "GK19srngt_pu:14": "sānandapramadākaṭākṣaviśikhair yeṣāṃ na bhinnaṃ mano",
  "GK19srngt_pu:15": "yaiḥ saṃsārasamudrapātavidhur eṣv anyeṣu potayitam /",
  "GK19srngt_pu:16": "yair niḥsīmasarasvatīvilasitaṃ dvitraiḥ padaiḥ saṃhṛtaṃ",
  "GK19srngt_pu:17": "teṣām apy upari sphuranti matayaḥ kasyāpi puṇyātmanaḥ // ST_1.4 //",
  "GK19srngt_pu:18": "prāyo nāṭyaṃ prati proktā bharatādyai rasasthitiḥ /",
  "GK19srngt_pu:19": "yathāmati mayāpy eṣā kāvyaṃ prati nigadyate // ST_1.5 //",
  "GK19srngt_pu:20": "yāminīvendunā muktā nārīva ramaṇaṃ vinā /",
  "GK19srngt_pu:21": "lakṣmīr iva ṛte tyāgān no vāṇī bhāti nīrasā // ST_1.6 //",
  "GK19srngt_pu:22": "satyaṃ santi gṛhe gṛhe sukavayo yeṣāṃ vacaś cāturī",
  "GK19srngt_pu:23": "sve harmye kulakanyakeva labhate jātair guṇair gauravam /",
  "GK19srngt_pu:24": "duṣprāpaḥ sa tu ko'pi kovidapatir yad vāgrasagrāhiṇāṃ",
  "GK19srngt_pu:25": "puṇyastrīva kalākalāpakuśalā cetāṃsi hartuṃ kṣamā // ST_1.7 //",
  "GK19srngt_pu:26": "tasmād yatnena kartavyaṃ kāvyaṃ rasanirantaram /",
  "GK19srngt_pu:27": "anyathā śāstravid goṣṭhyāṃ tat syād udvegadāyakam // ST_1.8 //",
  "GK19srngt_pu:28": "śṛṅgārahāsyakaruṇā raudravīrabhayānakāḥ /",
  "GK19srngt_pu:29": "bībhatsādbhutaśāntāś ca nava kāvye rasāḥ smṛtāḥ // ST_1.9 //",
  "GK19srngt_pu:30": "ratir hāsaś ca śokaś ca krodhotsāhau bhayaṃ tathā /",
  "GK19srngt_pu:31": "jugupsāvismayaśamāḥ sthāyibhāvāḥ prakīrtitāḥ // ST_1.10 //",
  "GK19srngt_pu:32": "nirvedo'tha tathā glāniḥ śaṅkāsūyā madaḥ śramaḥ /",
  "GK19srngt_pu:33": "ālasyaṃ caiva dainyaṃ ca cintā moho dhṛtiḥ smṛtiḥ // ST_1.11 //",
  "GK19srngt_pu:34": "vrīḍā capalatā harṣa āvego jaḍatā tathā /",
  "GK19srngt_pu:35": "garvo viṣāda autsukyaṃ nidrāpasmāra eva ca // ST_1.12 //",
  "GK19srngt_pu:36": "suptaṃ prabodho'marṣaś cāpy avahitthā tathogratā /",
  "GK19srngt_pu:37": "matir vyādhis tathonmādas tathā maraṇam eva ca // ST_1.13 //",
  "GK19srngt_pu:38": "trāsaś caiva vitarkaś ca vijñeyā vyabhicāriṇaḥ /",
  "GK19srngt_pu:39": "trayastriṃśad ime bhāvāḥ prayānti ca rasasthitim // ST_1.14 //",
  "GK19srngt_pu:40": "stambhaḥ svedo'tha romāñcaḥ svarabhaṅgo'tha vepathuḥ /",
  "GK19srngt_pu:41": "vaivarṇyam aśru pralaya ity aṣṭau sāttvikāḥ smṛtāḥ // ST_1.15 //",
  "GK19srngt_pu:42": "bhāvā evātisampannāḥ prayānti rasatām amī /",
  "GK19srngt_pu:43": "yathā dravyāṇi bhinnāni madhurādirasātmanām // ST_1.16 //",
  "GK19srngt_pu:44": "sambhavanti yathā vṛkṣe puṣpapatraphalādayaḥ /",
  "GK19srngt_pu:45": "tadvad rase'pi rucirā viśeṣā bhāvarūpiṇaḥ // ST_1.17 //",
  "GK19srngt_pu:46": "prāyo naikarasaṃ kāvyaṃ kiñcid atropalabhyate /",
  "GK19srngt_pu:47": "bāhulyena bhaved yas tu sa tadvṛttyā nigadyate // ST_1.18 //",
  "GK19srngt_pu:48": "kaiśikyārabhaṭī caiva sātvatī bhāratī tathā /",
  "GK19srngt_pu:49": "catasro vṛttayo jñeyā rasāvasthānasūcakāḥ // ST_1.19 //",
  "GK19srngt_pu:50": "dharmād artho'rthataḥ kāmaḥ kāmāt sukhaphalodayaḥ /",
  "GK19srngt_pu:51": "sādhīyān eṣa tatsiddhyai śṛṅgāro nāyako rasaḥ // ST_1.20 //",
  "GK19srngt_pu:52": "ceṣṭā bhavati puṃnāryor yā ratyutthātiriktayoḥ /",
  "GK19srngt_pu:53": "saṃyogo vipralambhaś ca śṛṅgāro dvividho mataḥ // ST_1.21 //",
  "GK19srngt_pu:54": "saṃyuktyoś ca saṃyogo vipralambho viyuktayoḥ /",
  "GK19srngt_pu:55": "pracchannaś ca prakāśaś ca punar eṣa dvidhā yathā // ST_1.22 //",
  "GK19srngt_pu:56": "madanakuñjarakumbhataṭopame",
  "GK19srngt_pu:57": "stanayuge paritaḥ sphuritāṅgulim /",
  "GK19srngt_pu:58": "sakarajakṣatavāmam api priyā",
  "GK19srngt_pu:59": "dayitapāṇim amanyata dakṣiṇam // ST_1.22a //",
  "GK19srngt_pu:60": "santaptaḥ smrasaṃniveśavivaśaiḥ śvāsair muhuḥ pañcamo",
  "GK19srngt_pu:61": "dgārāvartibhir āpatadbhir abhitaḥ siktaś ca netrāmbubhiḥ /",
  "GK19srngt_pu:62": "etasyāḥ priyaviprayogavidhuras tyaktvādharo rāgitāṃ",
  "GK19srngt_pu:63": "sampraty uddhatavahnivāriviṣamaṃ manye vrataṃ sevate // ST_1.22b //",
  "GK19srngt_pu:64": "kānte vicitrasuratakramabaddharāge",
  "GK19srngt_pu:65": "saṅketake'pi mṛgaśāvakalocanāyāḥ /",
  "GK19srngt_pu:66": "tatkūjitaṃ kim api yena tadīyatalpaṃ",
  "GK19srngt_pu:67": "nālpaiḥ parītam anuśabditalāvakaughaiḥ // ST_1.22c // (Skm 1116)",
  "GK19srngt_pu:68": "kiñcid vakritakaṇṭhakandaladalatpīnastanāvartana",
  "GK19srngt_pu:69": "vyāyāṃ citakañcukaṃ mṛgadṛśas tasyās tadālokitam /",
  "GK19srngt_pu:70": "vācas tāś ca vidagdhabhāvacaturāḥ sphārībhavan manmathā",
  "GK19srngt_pu:71": "haṃho mānasa kiṃ smarasy abhimatāḥ siddhyanti puṇyaiḥ kriyāḥ // ST_1.22d //",
  "GK19srngt_pu:72": "tyāgī kulīnaḥ kuśalo rateṣu",
  "GK19srngt_pu:73": "kalpaḥ kalāvit taruṇo dhanāḍhyaḥ /",
  "GK19srngt_pu:74": "bhavyaḥ kṣamāvān subhago'bhimānī",
  "GK19srngt_pu:75": "strīṇām abhīṣṭas tv iha nāyakaḥ syāt // ST_1.23 //",
  "GK19srngt_pu:76": "tasyānukūladakṣiṇaśaṭhadhṛṣṭā ittham atra catvāraḥ /",
  "GK19srngt_pu:77": "bhedāḥ kriyayocyante tadudāhṛtayaś ramaṇīyāḥ // ST_1.24 //",
  "GK19srngt_pu:78": "atiraktatayā nāryā sadā tyaktaparāṅganaḥ /",
  "GK19srngt_pu:79": "sītāyāṃ rāmavat so'yam anukūlaḥ smṛto yathā // ST_1.25 //",
  "GK19srngt_pu:80": "asmākaṃ sakhi vāsasī na rucire graiveyakaṃ nojjvalaṃ",
  "GK19srngt_pu:81": "no vaktrā gatir uddhataṃ na hasitaṃ naivāsti kaścin madaḥ /",
  "GK19srngt_pu:82": "kiṃ tv anye'pi janā vadanti subhago'py asyāḥ priyo nānyato",
  "GK19srngt_pu:83": "dṛṣṭiṃ niḥkṣipatīti viśvam iyatā manyāmahe duḥkhitam // ST_1.25a //",
  "GK19srngt_pu:84": "yo gauravaṃ bhayaṃ prema sadbhāvaṃ pūrvayoṣiti /",
  "GK19srngt_pu:85": "na muñcaty anyacitto'pi jñeyo'sau dakṣiṇo yathā // ST_1.26 //",
  "GK19srngt_pu:86": "saivāsya praṇatis tad eva vacanaṃ tā eva kelikriyā",
  "GK19srngt_pu:87": "bhītiḥ saiva tad eva narmamadhuraṃ pūrvānurāgocitam /",
  "GK19srngt_pu:88": "kāntasyāpriyakāriṇīti bhavatī taṃ vakti doṣābilaṃ",
  "GK19srngt_pu:89": "kiṃ syād ittham aharniśaṃ sakhi mano dolāyate cintayā // ST_1.26a //",
  "GK19srngt_pu:90": "priyaṃ vakti puro'nyatra vipriyaṃ kurute bhṛśam /",
  "GK19srngt_pu:91": "jñātāparādhaceṣṭaś ca kuṭilo'sau śaṭho yathā // ST_1.27 //",
  "GK19srngt_pu:92": "sahajatarale āvāṃ tāvadbahuśrutiśālinau",
  "GK19srngt_pu:93": "punar iha yuvāṃ satyaṃ śiṣṭaṃ tad atra kṛtāgasi /",
  "GK19srngt_pu:94": "praṇayini punar yuktaṃ rantuṃ na veti batāvayo",
  "GK19srngt_pu:95": "rdhruvam upagate karṇau praṣṭuṃ kuraṅgadṛśau dṛśau // ST_1.27a //",
  "GK19srngt_pu:96": "api ca",
  "GK19srngt_pu:97": "kopāt kiñcid upānato'pi rabhasād ākṛṣya keśeṣv alaṃ",
  "GK19srngt_pu:98": "nītvā mohanamandiraṃ dayitayā hāreṇa bahvā dṛḍham /",
  "GK19srngt_pu:99": "bhūyo yāsyasi tadgṛhān iti muhuḥ kaṇṭhāruddhākṣaraṃ",
  "GK19srngt_pu:100": "jalpantyā śravaṇotpalena sukṛtī kaścid rahas tāḍyate // ST_1.27b // (Amaru 9, Daś 2.19)",
  "GK19srngt_pu:101": "niḥśaṅkaḥ kṛtadoṣo'pi vilakṣas tarjito'pi no /",
  "GK19srngt_pu:102": "mithyāvāgdṛṣṭadoṣo'pi dhṛṣṭo'sau kathito yathā // ST_1.28 //",
  "GK19srngt_pu:103": "jalpantyāḥ paruṣaṃ ruṣā mama balāc cumbaty asāv ānanaṃ",
  "GK19srngt_pu:104": "mṛdgātyāśu karaṃ kareṇa bahuśaḥ santāḍyamāno'pi san /",
  "GK19srngt_pu:105": "ālīnāṃ purato dadhāti śirasā pādaprahārāṃs tato",
  "GK19srngt_pu:106": "no jāne sakhi sāmprataṃ praṇayien kupyāmi tasmai katham // ST_1.28a // (Skm 888)",
  "GK19srngt_pu:107": "api ca",
  "GK19srngt_pu:108": "dhik tvām dhūrta gatatrapa praṇayinī saiva tvayārādhyatāṃ",
  "GK19srngt_pu:109": "yasyāḥ pādatalāhatiṃ tava hṛdi vyākhyāty asau yāvakaḥ /",
  "GK19srngt_pu:110": "ity ukto'pi na nāma muñcati yadā pādāv ayaṃ durjano",
  "GK19srngt_pu:111": "mithyāvādavicakṣaṇaḥ kim aparaṃ kuryāṃ vayasye tadā // ST_1.28b //",
  "GK19srngt_pu:112": "gūḍhamantraḥ śucir vāgmī bhakto narmavicakṣaṇaḥ /",
  "GK19srngt_pu:113": "syān narmasacivas tasya kupitasstrīprasādakaḥ // ST_1.29 //",
  "GK19srngt_pu:114": "pīṭhamardo viṭaś ceti vidūṣaka iti tridhā /",
  "GK19srngt_pu:115": "sa bhavet prathamas tatra nāyikānāyakānugaḥ // ST_1.30 //",
  "GK19srngt_pu:116": "ekavidyo viṭaḥ proktaḥ krīḍāprāyo vidūṣakaḥ /",
  "GK19srngt_pu:117": "svavapurveṣabhāṣābhir hāsyakārī ca narmavit // ST_1.31 //",
  "GK19srngt_pu:118": "eṣāṃ prabandhaviṣayo vyavahāraḥ prāyaśo bhavet pracuraḥ /",
  "GK19srngt_pu:119": "pratyekam udāhṛtas tathāpi kāścin nigadyante // ST_1.32 //",
  "GK19srngt_pu:120": "vimuñcāmuṃ mānaṃ saphalaya vacaḥ sādhu suhṛdāṃ",
  "GK19srngt_pu:121": "mudhā santāpena glapayasi kim aṅgaṃ smarabhuvā /",
  "GK19srngt_pu:122": "priyaṃ pādaprāntapraṇatam adhunā mānaya bhṛśaṃ",
  "GK19srngt_pu:123": "na mugdhe pretyetuṃ prabhavati gataḥ kālahariṇaḥ // ST_1.32a //",
  "GK19srngt_pu:124": "praṇayini bhṛśaṃ tasmin mānaṃ manasvini mā kṛthāḥ",
  "GK19srngt_pu:125": "kim aparam ito yuktāyuktair vinā hy amunā tava /",
  "GK19srngt_pu:126": "ayam api bhavet sampraty api kṣayānalasaṃnibhaḥ",
  "GK19srngt_pu:127": "sarasavisinīkandacchedacchavir mṛgalāñchanaḥ // ST_1.32b //",
  "GK19srngt_pu:128": "dūrāt kandalitair hṛdi pravitataiḥ kaṇṭhe luṭhadbhir haṭhād",
  "GK19srngt_pu:129": "vaktre saṅkaṭanāsikātaralitair niryadbhir atyūṣmabhiḥ /",
  "GK19srngt_pu:130": "niḥśvāsaiḥ pṛthumanmathotthadavathur vyaktaṃ tavāvedito",
  "GK19srngt_pu:131": "mthyālambitasauṣṭhavena kim ataḥ kopena kāntaṃ prati // ST_1.32c //",
  "GK19srngt_pu:132": "svakīyā parakīyā ca sāmānyavanitā tathā /",
  "GK19srngt_pu:133": "kalākalāpakuśalās tisras tasyeha nāyikāḥ // ST_1.33 //",
  "GK19srngt_pu:134": "paurācāraratā sādhvī kṣamārjavavibhūṣitā /",
  "GK19srngt_pu:135": "mugdhā madhyā pragalbhā ca svakīyā trividhā matā // ST_1.34 //",
  "GK19srngt_pu:136": "mugdhā navavadhūs tatra navayauvanabhūṣitā /",
  "GK19srngt_pu:137": "navānaṅgarahasyāpi lajjāprāyaratir yathā // ST_1.35 //",
  "GK19srngt_pu:138": "gataṃ karṇābhyarṇe prasarati tathāpy akṣiyugalaṃ",
  "GK19srngt_pu:139": "kucau kumbhārambhau tad api cibukottambhanarucī /",
  "GK19srngt_pu:140": "nitambaprāgbhāro gurur api gurutvaṃ mṛgayate",
  "GK19srngt_pu:141": "kathaṃcin no tṛptis taruṇimani manye mṛgadṛśaḥ // ST_1.35a //",
  "GK19srngt_pu:142": "yathā romāñco'yaṃ stanabhuvi lasatsvedakaṇiko",
  "GK19srngt_pu:143": "yathā dṛṣṭis tiryak patati sahasā saṅkucati ca /",
  "GK19srngt_pu:144": "tathā śaṅke'muṣyāḥ praṇayini darāsvāditarasaṃ",
  "GK19srngt_pu:145": "na madhyasthaṃ cetaḥ praguṇaramaṇīyaṃ na ca dṛḍham // ST_1.35b //",
  "GK19srngt_pu:146": "virama nātha vimuñca mamāñcalaṃ",
  "GK19srngt_pu:147": "śamaya dīpam iyaṃ samayā sakhī /",
  "GK19srngt_pu:148": "iti navoḍhavadhūvacasā yuvā",
  "GK19srngt_pu:149": "mudam agād adhikāṃ suaratād api // ST_1.35c // (Skm 501)",
  "GK19srngt_pu:150": "sakampā cumbane vaktraṃ haraty eṣopagūhitā /",
  "GK19srngt_pu:151": "parāvṛtya ciraṃ talpa āste rantuṃ ca vāñchati // ST_1.36 //",
  "GK19srngt_pu:152": "apaharati yadāsyaṃ cumbane śliṣyamāṇā",
  "GK19srngt_pu:153": "valati ca śayanīye kampate ca prakāmam /",
  "GK19srngt_pu:154": "vadati ca yad alakṣyaṃ kiñcid uktāpi bhūyo",
  "GK19srngt_pu:155": "ramayati sutarāṃ taccittam antar navoḍhā // ST_1.36a //",
  "GK19srngt_pu:156": "mugdhām āvarjayaty eṣa mṛdūpāyena sāntvayan /",
  "GK19srngt_pu:157": "nātibhītikarair bhāvaair nibandhair bālabhīṣakaiḥ // ST_1.37 //",
  "GK19srngt_pu:158": "sarati sarastīrād eṣā bhramadbhramarāvalī",
  "GK19srngt_pu:159": "sumukhi vimukhī padme manye tavāsyapipāsayā /",
  "GK19srngt_pu:160": "iti nigadite kiñcid bhītyā vivartitakandharā",
  "GK19srngt_pu:161": "vadanakamale bhartrā bālā ciraṃ paricumbitā // ST_1.37a //",
  "GK19srngt_pu:162": "anyāṃ niṣevamāṇe'pi yadi kupyati sā priye /",
  "GK19srngt_pu:163": "rodity asyāgrataḥ svalpam anunītā ca tuṣyati // ST_1.38 //",
  "GK19srngt_pu:164": "manyau kṛte prathamam eva vikāram anyaṃ",
  "GK19srngt_pu:165": "no jānatī navavadhū rudatī paraṃ sā /",
  "GK19srngt_pu:166": "dhūrtena locanajalaṃ parimṛjya gāḍhaṃ",
  "GK19srngt_pu:167": "saṃcumbya cādharadale gamitā prasādam // ST_1.38a //",
  "GK19srngt_pu:168": "ārūḍhayauvanā madhyā prādubhūtamanobhavā /",
  "GK19srngt_pu:169": "pragalbhavacanā kiñcid vicitrasuratā yathā // ST_1.39 //",
  "GK19srngt_pu:170": "tarattāraṃ cakṣuḥ kṣapayati munīnām api dṛśaḥ",
  "GK19srngt_pu:171": "kucadvandvākrāntaṃ hṛdayam ahṛdaḥ kānna kurute /",
  "GK19srngt_pu:172": "gatir mandībhūtā harati gamanaṃ manmathavatā",
  "GK19srngt_pu:173": "maho tanvyās tulyaṃ taruṇimani sarvaṃ vijayate // ST_1.39a //",
  "GK19srngt_pu:174": "dṛṣṭiḥ snihyati nirbharaṃ priyatame vaidagdhyabhājo giraḥ",
  "GK19srngt_pu:175": "pāṇiḥ kuntalamālikāviracane tyaktānyakāryagrahaḥ /",
  "GK19srngt_pu:176": "vakṣaḥ saṃvriyate punaḥ punar idaṃ bhārālasaṃ gamyate",
  "GK19srngt_pu:177": "jātā subhru manoramā tava daśā kasmād akasmād iyam // ST_1.39b // (Skm 502)",
  "GK19srngt_pu:178": "subhaga kuravakas tvaṃ no kim āliṅganoktiḥ",
  "GK19srngt_pu:179": "kim u mukhamadirecchuḥ kesaro no hṛdisthaḥ /",
  "GK19srngt_pu:180": "tvayi niyatam aśoke yujyate pādaghātaḥ",
  "GK19srngt_pu:181": "priyam iti parihāsāt peśalaṃ kācid ūce // ST_1.39c //",
  "GK19srngt_pu:182": "kānte tathā katham api prathitaṃ mṛgākṣyā",
  "GK19srngt_pu:183": "cāturyam uddhatamanobhavayā rateṣu /",
  "GK19srngt_pu:184": "tatkūjitāny anuvadadbhir anekavāraṃ",
  "GK19srngt_pu:185": "śiṣyāyitaṃ gṛhakapotaśatair yathāsyāḥ // ST_1.39d //",
  "GK19srngt_pu:186": "gāḍhaṃ vyāpriyate kāntaṃ ibatīva ratāv iyam /",
  "GK19srngt_pu:187": "viśatīva tadaṅgeṣu muhyatīva sukhe yathā // ST_1.40 //",
  "GK19srngt_pu:188": "kṛtvānekavidhāṃ rasena surate keliṃ kathañcic cirā",
  "GK19srngt_pu:189": "tprāptāntaḥ sukhamīlitākṣiyugalā svidyat kapolasthalī /",
  "GK19srngt_pu:190": "supteyaṃ kila sundarīti subhagaḥ svairaṃ tathaivāsvaja",
  "GK19srngt_pu:191": "dgāḍhānaṅgavimardaniḥsahavapurnidrāṃ sahaivāgataḥ // ST_1.40a //",
  "GK19srngt_pu:192": "sā dhīrā vakti vakroktyā priyaṃ kopāt kṛtāgasam /",
  "GK19srngt_pu:193": "madhyā rodity upālambhair adhīrā paruṣaṃ yathā // ST_1.41 //",
  "GK19srngt_pu:194": "upetya tāṃ dṛḍhaparirambhalālasa",
  "GK19srngt_pu:195": "ścirād abhūḥ pramupitacārucandanaḥ /",
  "GK19srngt_pu:196": "dhṛtāñjanaḥ sapadi tadakṣicumbanā",
  "GK19srngt_pu:197": "dihaiva te priya viditā kṛtārthatā // ST_1.41a //",
  "GK19srngt_pu:198": "yatrārkāyitam indunā sarasijair aṅgārapuñjāyitaṃ",
  "GK19srngt_pu:199": "kruddhāyāṃ mayi nātha te kadalikākāṇḍair alātāyitam /",
  "GK19srngt_pu:200": "kālo'nyaḥ khalu ko'pi so'mṛtamayo jāto viṣātmādhunā",
  "GK19srngt_pu:201": "dhik tvāṃ dhūrta viniryadaśrur abalā mohaṃ rudantī gatā // ST_1.41b //",
  "GK19srngt_pu:202": "sārdhaṃ manorathaśatais tava dhūrta kāntā",
  "GK19srngt_pu:203": "saiva sthitā manasi kṛtrimabhāvaramyā /",
  "GK19srngt_pu:204": "asmākam asti na hi kaścid ihāvakāśas",
  "GK19srngt_pu:205": "tasmāt kṛtaṃ caraṇapātaviḍambanābhiḥ // ST_1.41c // (Skm 587, Pv 218)",
  "GK19srngt_pu:206": "labdhāyatiḥ pragalbhā syāt samastaratikovidā /",
  "GK19srngt_pu:207": "ākrāntanāyikā bāḍhaṃ virājadvibhramā yathā // ST_1.42 //",
  "GK19srngt_pu:208": "seyaṃ paraṅginī mṛṇālalatikām ādāya yasyāḥ priyo",
  "GK19srngt_pu:209": "hāraṃ me kurute payodharataṭe pratyagratārārucam /",
  "GK19srngt_pu:210": "bandhūkaṃ ca tad etad āli vidalad yat tena sīmantitaṃ",
  "GK19srngt_pu:211": "sarvāśāvijigīṣupuṣpadhanuṣo bāṇaśriyaṃ dhāsyati // ST_1.42a //",
  "GK19srngt_pu:212": "yatra svedalavair alaṃ vlulitair vyālupyate candanaṃ",
  "GK19srngt_pu:213": "svacchandair maṇitaiś ca yatra raṇitaṃ nihnūyate nūpuram /",
  "GK19srngt_pu:214": "yatrāyānty acireṇa sarvaviṣayāḥ kāmaṃ tadekāgratāṃ",
  "GK19srngt_pu:215": "sakhyas tatsurataṃ bhaṇāmi rataye śeṣā tu lokasthitiḥ // ST_1.42b //",
  "GK19srngt_pu:216": "svāmin bhaṅgurayālakaṃ satilakaṃ bhālaṃ vilāsin kuru",
  "GK19srngt_pu:217": "prāṇeśa truṭitaṃ payodharataṭe hāraṃ punar yojaya /",
  "GK19srngt_pu:218": "ity uktvā suratāvasānasukhitā sampūrṇacadnrānanā",
  "GK19srngt_pu:219": "spṛṣṭā tena tatheti jātapulakā prāptā punar mohanam // ST_1.42c // (Skm 662)",
  "GK19srngt_pu:220": "madhuravacanaiḥ sabhrūbhaṅgaiḥ kṛtāṅgulitarjanai",
  "GK19srngt_pu:221": "ralasavalitair aṅganyāsair mahotsavabandhubhiḥ /",
  "GK19srngt_pu:222": "asakṛd asakṛt sphārasphārair apāṅgavilokitai",
  "GK19srngt_pu:223": "stribhuvanajaye sā pañceṣoḥ karoti sahāyatām // ST_1.42d // (Skm 509)",
  "GK19srngt_pu:224": "nirākulā ratāv eṣā dravatīva priyāṅgake /",
  "GK19srngt_pu:225": "ko'yaṃ kāsmi rataṃ kiṃ vā na vetti ca rasād yathā // ST_1.43 //",
  "GK19srngt_pu:226": "dhanyās tāḥ sakhi yoṣitaḥ priyatame sarvāṅgalagne'pi yāḥ",
  "GK19srngt_pu:227": "prāgalbhyaṃ prathayanti mohanavidhāv ālambya dhairyaṃ mahat /",
  "GK19srngt_pu:228": "asmākaṃ tu tadīyapāṇikamale'py unmocayaty aṃśukaṃ",
  "GK19srngt_pu:229": "ko'yaṃ kā vayam atra kiṃ nu surataṃ naiva smṛtir jāyate // ST_1.43a //",
  "GK19srngt_pu:230": "kṛtadoṣe'pi sādhīrā tasmin nādriyate ruṣā /",
  "GK19srngt_pu:231": "ākārasaṃvṛtiṃ cāpi kṛtvodāste ratau yathā // ST_1.44 //",
  "GK19srngt_pu:232": "yad vācaḥ pracuropacāracaturā yat sādaraṃ dūrataḥ",
  "GK19srngt_pu:233": "pratyutthānam idaṃ svahastanihitaṃ yadbhinnam apy āsanam /",
  "GK19srngt_pu:234": "utpaśyāmi yad evam eva ca muhur dṛṣṭiṃ sakhīsaṃmukhīṃ",
  "GK19srngt_pu:235": "tac chaṅke tava paṅkajākṣi balavān ko'py aprasādo mayi // ST_1.44a //",
  "GK19srngt_pu:236": "yat pāṇir na nivārito nivasanagranthiṃ saumudgranthaya",
  "GK19srngt_pu:237": "nbhrūbhedo na kṛto manāg api muhur yatkhaṇḍyamāne'dhare /",
  "GK19srngt_pu:238": "yan niḥśaṅkam ivārpitaṃ vapur aho patyuḥ samāliṅgane",
  "GK19srngt_pu:239": "māninyā kathito'nukūlavidhinā tenaiva manyur mahān // ST_1.44b //",
  "GK19srngt_pu:240": "madhyā pratibhinatty enaṃ solluṇṭhaṃ sādhubhāṣitaiḥ /",
  "GK19srngt_pu:241": "adhīrā puruṣair hanti santarjya dayitaṃ yathā // ST_1.45 //",
  "GK19srngt_pu:242": "kṛtaṃ mithyājalpair virama viditaṃ kāmuka cirāt",
  "GK19srngt_pu:243": "priyāṃ tām evoccair abhisara yadīyair nakhapadaiḥ /",
  "GK19srngt_pu:244": "vilāsaiś ca prāptaṃ tava hṛdi padaṃ ragabahulair",
  "GK19srngt_pu:245": "mayā kiṃ te kṛtyaṃ dhruvam akuṭilācāraparayā // ST_1.45a //",
  "GK19srngt_pu:246": "sā bāḍhaṃ bhavatekṣiteti niviḍaṃ saṃyamya bāhvoḥ srajā",
  "GK19srngt_pu:247": "bhūyo drakṣyasi tāṃ śaṭheti dayitaṃ saṃtarjya saṃtarjya ca /",
  "GK19srngt_pu:248": "ālīnāṃ pura eva nihnutiparaḥ kopād raṇannūpuraṃ",
  "GK19srngt_pu:249": "māninyā caraṇaprahāravidhinā preyān aśokīkṛtaḥ // ST_1.45b //",
  "GK19srngt_pu:250": "ekākārā matā mugdhā punarbhūś ca yato'nayoḥ /",
  "GK19srngt_pu:251": "atisūkṣmatayā bhedaḥ kavibhir na pradarśitaḥ // ST_1.46 //",
  "GK19srngt_pu:252": "madhyā punaḥ pragalbhā ca dvidhā sā paribhidyate /",
  "GK19srngt_pu:253": "ekā jyeṣṭhā kaniṣṭhānyā nāyakapraṇayaṃ prati // ST_1.47 //",
  "GK19srngt_pu:254": "uparodhāt tathā snehāt sānurāgo'pi nāyakaḥ /",
  "GK19srngt_pu:255": "ceṣṭate tāṃ prati prāyaḥ kalāsu kuśalo yathā // ST_1.48 //",
  "GK19srngt_pu:256": "tvadakṣiṇī kuvalayabuddhir atyalī",
  "GK19srngt_pu:257": "ruṇadhmy ahaṃ tad iti nimīya locane /",
  "GK19srngt_pu:258": "tato bhṛśaṃ pulakitagaṇḍamaṇḍalāṃ",
  "GK19srngt_pu:259": "yuvā parāṃ nibhṛtam acumbad aṅganām // ST_1.48a //",
  "GK19srngt_pu:260": "sampattau ca vipattau ca maraṇe'pi na muñcati /",
  "GK19srngt_pu:261": "yā svīyā tāṃ prati prema jāyate puṇyakāriṇaḥ // ST_1.49 //",
  "GK19srngt_pu:262": "anyadīyā dvidhā proktā kanyoḍhā ceti te priye",
  "GK19srngt_pu:263": "darśanāc chravaṇād vāpi kāmārte bhavato yathā // ST_1.50 //",
  "GK19srngt_pu:264": "kim api lalitaiḥ snigdhaiḥ kiñcit kim apy atikuñcitaiḥ",
  "GK19srngt_pu:265": "kim api valitaiḥ kandarpeṣūn hasadbhir ivekṣaṇaiḥ /",
  "GK19srngt_pu:266": "abhimatamukhaṃ vīkṣāṃ cakre navāṅganayā tathā",
  "GK19srngt_pu:267": "lalitakuśalo'py ālīloko yathātivisismaye // ST_1.50a //",
  "GK19srngt_pu:268": "niśamayya bahir manoharaṃ svaram aikṣiṣṭa tathāparā yā /",
  "GK19srngt_pu:269": "tilamātrakam apy abhūn nahi śraveṇendīvaralocanānantaram // ST_1.50b //",
  "GK19srngt_pu:270": "kasyāścit subhaga iti śrutaś ciraṃ yas taṃ",
  "GK19srngt_pu:271": "dṛṣṭvādhigatarater nirmīlitākṣyāḥ /",
  "GK19srngt_pu:272": "nispandaṃ vapur avalokya sauvidallāḥ",
  "GK19srngt_pu:273": "santepur vidhuradhiyo niśāntavadhvāḥ // ST_1.50c //",
  "GK19srngt_pu:274": "kārśyajāgaratāpānyaḥ karoti śruto'py alam /",
  "GK19srngt_pu:275": "tam eva durlabhaṃ kāntaṃ cetaḥ kasmād didṛkṣase // ST_1.50d //",
  "GK19srngt_pu:276": "sākṣāc citre tathā svapne tasya syād darśanaṃ tridhā /",
  "GK19srngt_pu:277": "deśe kāle ca bhaṅgyā ca śravaṇaṃ cāsya tad yathā // ST_1.51 //",
  "GK19srngt_pu:278": "satyaṃ santi gṛhe gṛhe priyatamā yeṣāṃ bhujāliṅgana",
  "GK19srngt_pu:279": "vyāpārocchaladacchamohanajalā jāyanta eṇīdṛśaḥ /",
  "GK19srngt_pu:280": "preyān ko'py aparo'yam atra sukṛtī dṛṣṭe'pi yasmin vapuḥ",
  "GK19srngt_pu:281": "svedojjṛmbhaṇakampasādhvasamukhaiḥ prāpnoti kāñcid dṛśām // ST_1.51a //",
  "GK19srngt_pu:282": "citraṃ citragato'py eṣa mamāli madanopamaḥ /",
  "GK19srngt_pu:283": "samunmūlya balāl lajjām utkaṇṭhayati mānasam // ST_1.51b // (Skm 944)",
  "GK19srngt_pu:284": "mugdhā svapnasamāgate priyatame tatpāṇisaṃsparśanā",
  "GK19srngt_pu:285": "dromāñcārcitayā śarīralatayā saṃsūcya kopāt kila /",
  "GK19srngt_pu:286": "mā māṃ vallabha saṃspṛśeti sahasā śūnyaṃ vadantī muhuḥ",
  "GK19srngt_pu:287": "sakhyā no hasitā sacintam asakṛt saṃśocitā pratyuta // ST_1.51c //",
  "GK19srngt_pu:288": "sphārasphuratpradīpaṃ saudhaṃ madhu sotpalaṃ kalaṃ gītam /",
  "GK19srngt_pu:289": "priyasakhi sakalam idaṃ tava saphalaṃ khalu yadi bhavet so'tra // ST_1.51d //",
  "GK19srngt_pu:290": "vikasati kairavanikare sarati ca sarasīsamīraṇo sutanu /",
  "GK19srngt_pu:291": "cambaty ambaram indau tava tena vinā ratiḥ kīdṛk // ST_1.51e //",
  "GK19srngt_pu:292": "ajananir astu dṛśos tava kucayor abhavaniralaṃ bhavatu /",
  "GK19srngt_pu:293": "yadi dṛśyate na sa yuvā nirbharam āliṅgyate no vā // ST_1.51f //",
  "GK19srngt_pu:294": "draṣṭuṃ vaktuṃ ca no kanyā raktā śaknoty amuṃ sphuṭam /",
  "GK19srngt_pu:295": "paśyantam abhijalpantaṃ vivikte'pi hriyā yathā // ST_1.52 //",
  "GK19srngt_pu:296": "kāmaṃ na paśyati didṛkṣata eva bhūmnā",
  "GK19srngt_pu:297": "noktāpi jalpati vivakṣati cādareṇa /",
  "GK19srngt_pu:298": "lajjāsmaravyatikareṇa mano'dhināthe",
  "GK19srngt_pu:299": "bālā rasāntaram idaṃ lalitaṃ bibharti // ST_1.52a //",
  "GK19srngt_pu:300": "vijñātanāyikācittā sakhī vadati nāyakam /",
  "GK19srngt_pu:301": "nāyako vā sakhīṃ tasyāḥ premābhivyaktaye yathā // ST_1.53 //",
  "GK19srngt_pu:302": "kaṇṭakitatanuśarīrā lajjāmukulāyamānanayaneyam /",
  "GK19srngt_pu:303": "tava kumudinīva vāñchati nṛcandra bālā karaspṛśam // ST_1.53a //",
  "GK19srngt_pu:304": "santāpayanti śiśirāṃśuruco yad ete",
  "GK19srngt_pu:305": "saṃmohayanti ca vinidrasarojavātāḥ /",
  "GK19srngt_pu:306": "yat khidyate tanur iyaṃ ca tad eṣa doṣaḥ",
  "GK19srngt_pu:307": "sakhyās tavaiva sutanu pracuratrapāyāḥ // ST_1.53b //",
  "GK19srngt_pu:308": "apaśyantaṃ ca sā kāntaṃ sphāritākṣī nirīkṣyate /",
  "GK19srngt_pu:309": "dūrād ālokayaty eva sakhīṃ svajani nirbharam // ST_1.54 //",
  "GK19srngt_pu:310": "nirnimittaṃ hasantī ca sakhīṃ vadati kiṃcana /",
  "GK19srngt_pu:311": "savyājaṃ sundaraṃ kiñcid gātram āviṣkaroti ca // ST_1.55 //",
  "GK19srngt_pu:312": "sakhyādi sthāpitāṃ mālāṃ kāñcyādi racayet punaḥ /",
  "GK19srngt_pu:313": "ceṣṭāṃ ca kurute ramyām aṅgabhaṅgaiḥ śubhair yathā // ST_1.56 //",
  "GK19srngt_pu:314": "abhimukhagate yasminn eva priye bahuśo vada",
  "GK19srngt_pu:315": "tyavanatamukhaṃ tūṣṇīm eva sthitaṃ mṛganetrayā /",
  "GK19srngt_pu:316": "atha kila valallīlālokaṃ sa eṣa tathekṣitaḥ",
  "GK19srngt_pu:317": "katham api yathā dṛṣṭā manye kṛtaṃ śrutilaṅghanam // ST_1.56a // (Skm 957)",
  "GK19srngt_pu:318": "tiryagvartitagātrayaṣṭiviṣamodvṛttastanāsphālana",
  "GK19srngt_pu:319": "truṭyanmauktikamālayā sapulakasvedollasadgaṇḍayā /",
  "GK19srngt_pu:320": "dūrād eva vilokayety abhimate tad vaktradattekṣaṇaṃ",
  "GK19srngt_pu:321": "durvārasmarayā tayā sahacarī gāḍhaṃ samāliṅgitā // ST_1.56b // (Skm 956)",
  "GK19srngt_pu:322": "animittaṃ yad vihasati niṣkāraṇam eva yat sakhīṃ vadati /",
  "GK19srngt_pu:323": "dayitaṃ vilokya tad iyaṃ śaṃsati tad adhīnam ātmānam // ST_1.56c //",
  "GK19srngt_pu:324": "prāduṣyadrujamūlakāntilalitām udyamya dorvallarīṃ",
  "GK19srngt_pu:325": "valgatpīnapayodharasthalalulanmuktāvalīsundaram /",
  "GK19srngt_pu:326": "aṅgulyā pracalatkarāgravalayasvānopahūtasmaraṃ",
  "GK19srngt_pu:327": "tanvyāḥ kuñcitalocanaṃ vijayate tatkarṇakaṇḍūyanam // ST_1.56d //",
  "GK19srngt_pu:328": "sraho'vataṃsaṃ raśanāṃ ca kiñcit",
  "GK19srngt_pu:329": "priyaṃ samālokya samāsajantī /",
  "GK19srngt_pu:330": "punastarāṃ sā suhṛdo dadāti",
  "GK19srngt_pu:331": "pratyaṅgam āvāsam iva smarasya // ST_1.57 //",
  "GK19srngt_pu:332": "vyājṛmbhaṇonnamitadantamayūkhajāla",
  "GK19srngt_pu:333": "vyālambimauktikaguṇaṃ ramaṇe mudeva /",
  "GK19srngt_pu:334": "ūrdhvaṃ miladbhujalatāvalayaprapañca",
  "GK19srngt_pu:335": "sattoraṇaṃ hṛdi viśaty aparā vyudāse // ST_1.57a // (Skm 958)",
  "GK19srngt_pu:336": "anyoḍhāpi karoty eva sarvam uddhatamanmathā /",
  "GK19srngt_pu:337": "duravasthā punaḥ kāntam abhiyuṅkte svayaṃ yathā // ST_1.58 //",
  "GK19srngt_pu:338": "ullaṅghyāḸ sakhīvacaḥ samucitām utsṛjya lajjām alaṃ",
  "GK19srngt_pu:339": "hitvā bhītibharaṃ nirasya ca nijaṃ saubhāgyagarvaṃ manāk /",
  "GK19srngt_pu:340": "ājñāṃ kevalam eva manmathaguror ādāya nūnaṃ mayā",
  "GK19srngt_pu:341": "tvaṃ niḥśeṣavilāsivargagaṇanācūḍāmaṇe saṃśritaḥ // ST_1.a //",
  "GK19srngt_pu:342": "cakṣur mīlati sānandaṃ nitambaḥ prasravaty api /",
  "GK19srngt_pu:343": "vepate ca tanus tanvī tasyās taddarśane yathā // ST_1.59 //",
  "GK19srngt_pu:344": "mīlan mantharacakṣuṣā paripatat kāñcīgrahavyagrayā",
  "GK19srngt_pu:345": "gāḍānanṅgabharasravatravanayā kampoparuddhāṅgayā /",
  "GK19srngt_pu:346": "sarvāṅgaṃ caṭukārako'py abalayā saṅketake kautukā",
  "GK19srngt_pu:347": "dāstāṃ rantum aho nirīkṣitum api preyān na sambhāvitaḥ // ST_1.59a //",
  "GK19srngt_pu:348": "nābhiyuṅkte svayaṃ kantyā mugdhatvād duḥsthitāpi tam /",
  "GK19srngt_pu:349": "tadavasthāṃ tu kāntāya tatsakhī kathayed yathā // ST_1.60 //",
  "GK19srngt_pu:350": "niḥśvāseṣu skhalati kadalībījanaṃ tāpasampa",
  "GK19srngt_pu:351": "nnetrāmbhobhiś cham iti patitaiḥ sicyate ca stanāntaḥ /",
  "GK19srngt_pu:352": "tasyāḥ kiñcit subhaga tad abhūt tānavaṃ tvadviyoge",
  "GK19srngt_pu:353": "yenākasmād valayapadavīm aṅgulīyaṃ prayāti // ST_1.60a //",
  "GK19srngt_pu:354": "ananyaśaraṇā svīyā dhanāhāryā parāṅganā /",
  "GK19srngt_pu:355": "asyās tu kevalaṃ prema tenaiṣā rāgiṇāṃ matā // ST_1.61 //",
  "GK19srngt_pu:356": "sāmānyā vanitā veśyā sā dravyaṃ param icchati /",
  "GK19srngt_pu:357": "nirguṇe'pi na vidveṣo na rāgo'syā guṇiny api // ST_1.62 //",
  "GK19srngt_pu:358": "tatsvarūpam idaṃ proktaṃ kaiścid brūmo vayaṃ punaḥ /",
  "GK19srngt_pu:359": "varṇayanty anayā yuktyā tāsām apy anurāgitām // ST_1.63 //",
  "GK19srngt_pu:360": "śṛṅgārābhāsa etāsu na śṛṅgāraḥ kadācana /",
  "GK19srngt_pu:361": "tadvyāpāro'thavā tāsāṃ smaraḥ kiṃ bhakṣito bakaiḥ // ST_1.64 //",
  "GK19srngt_pu:362": "tasmāt tāsām api kvāpi rāgaḥ syāt kiṃ nu sarvathā /",
  "GK19srngt_pu:363": "dhanārthaṃ kṛtrimair bhāvair grāmyaṃ vyāmohayanti tāḥ // ST_1.65 //",
  "GK19srngt_pu:364": "liṅgī pracchannakāmaś ca naraṃmanyaś ca ṣaṇḍakaḥ /",
  "GK19srngt_pu:365": "sukhaprāptadhano mūrkhaḥ pitṛvittena garvitaḥ // ST_1.66 //",
  "GK19srngt_pu:366": "ity ādīn prathamaṃ grāmyān jñātvākṛṣya ca taddhanam /",
  "GK19srngt_pu:367": "apūrvā iva muñcanti tān etās tāpayanti ca // ST_1.67 //",
  "GK19srngt_pu:368": "kintu tāsāṃ kalākeli- kuśalānāṃ manoramam /",
  "GK19srngt_pu:369": "vismāritāparastrīkaṃ surataṃ jāyate yathā // ST_1.68 //",
  "GK19srngt_pu:370": "gāḍhāliṅganapīḍitastanataṭaṃ svidyatkapolasthalaṃ",
  "GK19srngt_pu:371": "sandaṣṭādharamuktasītkṛtam atibhrāmyadbhrunṛtyatkaram /",
  "GK19srngt_pu:372": "cāṭuprāyavacovicitrabhaṇitair yātai rutaiś cāṅkitaṃ",
  "GK19srngt_pu:373": "veśyānāṃ dhṛtidhāma puṣpadhanuṣaḥ prāpnoti dhanyo ratam // ST_1.68a //",
  "GK19srngt_pu:374": "īrṣyā kulastrīṣu na nāyakasya",
  "GK19srngt_pu:375": "niḥśaṅkakelir na parāṅganāsu /",
  "GK19srngt_pu:376": "veśyāsu caitad dvitayaṃ prarūḍhaṃ",
  "GK19srngt_pu:377": "sarvasvam etās tad aho smarasya // ST_1.69 // (Skm 556)",
  "GK19srngt_pu:378": "kupyat pinākinetrāgni- jvālābhasmīkṛtaḥ purā /",
  "GK19srngt_pu:379": "ujjīvati punaḥ kāmo manye veśyāvalokitaiḥ // ST_1.70 // (Skm 557)",
  "GK19srngt_pu:380": "ānandayanti yuktyā tāṃ sevitā ghnanti cānyathā /",
  "GK19srngt_pu:381": "durvijñeyāḥ prakṛtyaiva tasmād veśyā viṣopamāḥ // ST_1.71 //",
  "GK19srngt_pu:382": "svādhīnapatikotkā ca tathā vāsakasajjikā /",
  "GK19srngt_pu:383": "sandhitā vipralabdhā ca khaṇḍitā cābhisārikā // ST_1.72 //",
  "GK19srngt_pu:384": "proṣitapreyasī caivaṃ nāyikāḥ pūrvasūcitāḥ /",
  "GK19srngt_pu:385": "tā evātra bhavanty aṣṭāv avasthābhiḥ punar yathā // ST_1.73 //",
  "GK19srngt_pu:386": "yasyā ratiguṇākṛṣṭaḥ patiḥ pārśvaṃ na muñcati /",
  "GK19srngt_pu:387": "vicitravibhramāsaktā svādhīnapatikā yathā // ST_1.74 //",
  "GK19srngt_pu:388": "likhati kucayoḥ patraṃ kaṇṭhe niyojayati srajaṃ",
  "GK19srngt_pu:389": "tilakam alike kurvan gaṇḍād udasyati kuntalān /",
  "GK19srngt_pu:390": "iti caṭuśatair vāraṃ vāraṃ vapuḥ paritaḥ spṛśan",
  "GK19srngt_pu:391": "virahavidhuro nāsyāḥ pārśvaṃ vimuñcati vallabhaḥ // ST_1.74a // (Skm 661)",
  "GK19srngt_pu:392": "utkā bhavati sā yasyāḥ saṅketaṃ nāgataḥ priyaḥ /",
  "GK19srngt_pu:393": "tasyānāgamane hetuṃ cintayanty ākulā yathā // ST_1.75 //",
  "GK19srngt_pu:394": "kiṃ ruddhaḥ priyayā kayācid athavā sakhyā tayodvejitaḥ",
  "GK19srngt_pu:395": "kiṃ vā kāraṇagauravaṃ kim api yan nādyāgato vallabhaḥ /",
  "GK19srngt_pu:396": "ity ālocya mṛgīdṛśā karatale saṃsthāpya vaktrāmbujaṃ",
  "GK19srngt_pu:397": "dīrghe niḥśvasitaṃ ciraṃ ca ruditaṃ kṣiptāś ca puṣpasrajaḥ // ST_1.75a //",
  "GK19srngt_pu:398": "bhaved vāsakasajjāsau sajjitāṅgaratālayā /",
  "GK19srngt_pu:399": "niśityāgamanaṃ bhartur dvārekṣaṇaparā yathā // ST_1.76 //",
  "GK19srngt_pu:400": "dṛṣṭvā darpaṇamaṇḍale nijamukhaṃ bhūṣāṃ manohāriṇīṃ",
  "GK19srngt_pu:401": "dīpārciḥkapiśaṃ ca mohanagṛhaṃ trasyātkuraṅgīdṛśā /",
  "GK19srngt_pu:402": "evaṃ nau surataṃ bhaviṣyati cirād adyeti sānandayā",
  "GK19srngt_pu:403": "mandaṃ kāntadidṛkṣayātilalitaṃ dvāre dṛgāropitṃ // ST_1.76a // (Skm 657)",
  "GK19srngt_pu:404": "nirasto manyunā kānto namann api yayā punaḥ /",
  "GK19srngt_pu:405": "duḥsthitā taṃ vinā sāti- sandhitābhimatā yathā // ST_1.77 //",
  "GK19srngt_pu:406": "yatpādapraṇataḥ priyaḥ paruṣayā vācā sa nirvārito",
  "GK19srngt_pu:407": "yatsakhyā na kṛtaṃ vaco jaḍatayā yanmanyur eko dhṛtaḥ /",
  "GK19srngt_pu:408": "pāpasyāsya phalaṃ tad etad adhunā yac candanendudyuti",
  "GK19srngt_pu:409": "prāleyāmbusamīrapaṅkajavisair gātraṃ muhur dahyate // ST_1.77a // (Skm 674)",
  "GK19srngt_pu:410": "preṣya dūtīṃ svayaṃ dattvā saṅketaṃ nāgataḥ priyaḥ /",
  "GK19srngt_pu:411": "yasyāstena vinā duḥsthā vipralabdhā tu sā yathā // ST_1.78 //",
  "GK19srngt_pu:412": "yat saṅketagṛhaṃ priyeṇa kathitaṃ sampreṣya dūtīṃ svayaṃ",
  "GK19srngt_pu:413": "tac chūnyaṃ suciraṃ niṣevya sudṛśā paścāc ca bhagnāśayā /",
  "GK19srngt_pu:414": "sthānopāsanasūcanāya vigalatsāndrāñjanair locanair",
  "GK19srngt_pu:415": "bhūmāv akṣaramālikeva likhitā dīrghaṃ rudatyā śanaiḥ // ST_1.78a // (Skm 670)",
  "GK19srngt_pu:416": "kutaścin nāgato yasyā ucite vāsake priyaḥ /",
  "GK19srngt_pu:417": "tadanāgam asantaptā khaṇḍitā sā matā yathā // ST_1.79 //",
  "GK19srngt_pu:418": "sotkaṇṭhaṃ ruditaṃ sakampam asakṛd yātaṃ sabāṣpaṃ ciraṃ",
  "GK19srngt_pu:419": "cakṣur dikṣu niveśitaṃ sakaruṇaṃ sakhyā samaṃ jalpitam /",
  "GK19srngt_pu:420": "nāgacchaty ucite'pi vāsakavidhau kānte samudvignayā",
  "GK19srngt_pu:421": "tat tat kiṃcid anuṣṭhitaṃ mṛgadṛśā no yatra vācāṃ gatiḥ // ST_1.79a // (Skm 669)",
  "GK19srngt_pu:422": "yā nirlajjīkṛtā bāḍhaṃ madane madanena ca /",
  "GK19srngt_pu:423": "abhiyāti priyaṃ sābhi- sāriketi matā yathā // ST_1.80 //",
  "GK19srngt_pu:424": "no bhītaṃ taḍito dṛśā jalamucā taddarśanākāṅkṣayā",
  "GK19srngt_pu:425": "no garjir gaṇitā bhṛśaṃ śrutimukhaṃ tadvāci saṃcintya ca /",
  "GK19srngt_pu:426": "dhārāpātasamudbhavā na ca matā pīḍā tadāliṅganaṃ",
  "GK19srngt_pu:427": "vāñchantyā dayitābhisāraṇavidhau tanvyā paraṃ tatparam // ST_1.80a //",
  "GK19srngt_pu:428": "kutaścit kāraṇādyasyāḥ patir deśāntaraṃ gataḥ /",
  "GK19srngt_pu:429": "dattvāvadhiṃ bhṛśārtā sā proṣitapreyasī yathā // ST_1.81 //",
  "GK19srngt_pu:430": "utkṣipyālakamālikāṃ vilulitām āpāṇḍugaṇḍasthalā",
  "GK19srngt_pu:431": "dviśliṣyadvalayaprapātabhayataḥ prodyamya kiñcit karau /",
  "GK19srngt_pu:432": "dvārastambhaniṣaṇṇagātralatikā kenāpi puṇyātmanā",
  "GK19srngt_pu:433": "mārgālokanadattadṛṣṭir abalā tatkālam āliṅgyate // ST_1.81a // (Skm 763)",
  "GK19srngt_pu:434": "niḥśvāsasantāpasakhīvacorti",
  "GK19srngt_pu:435": "cintāśrupātādiyutāḥ sakhedāḥ /",
  "GK19srngt_pu:436": "vācyā pralabdhāgatabhartṛkotkā",
  "GK19srngt_pu:437": "tisandhitāḥ khaṇḍitayā sahātra // ST_1.82 //",
  "GK19srngt_pu:438": "vicitramaṇḍanā hṛṣṭā bhavet svādhīnabhartṛkā /",
  "GK19srngt_pu:439": "tathā vāsakasajjāpi sā kiṃ tv āgantukapriyā // ST_1.83 //",
  "GK19srngt_pu:440": "kulajānyāṅganā veśyā tridhā syād abhisārikā /",
  "GK19srngt_pu:441": "yathaivoktās tathaivānyāḥ svādhīnapatikādayaḥ // ST_1.84 //",
  "GK19srngt_pu:442": "kulajā saṃvṛtā trastā savrīḍā ca drutaṃ vrajet /",
  "GK19srngt_pu:443": "nāyakaṃ paranārī ca samantād anavekṣitā // ST_1.85 //",
  "GK19srngt_pu:444": "sakhīyuktā madādhikyāt sphāritākṣī na śaṅkitā /",
  "GK19srngt_pu:445": "saśabdābharaṇā kāmaṃ veśyā sarati nāyakam // ST_1.86 //",
  "GK19srngt_pu:446": "trayodaśavidhā svīyā dvividhā ca parāṅganā /",
  "GK19srngt_pu:447": "ekā veśyā punaś cāṣṭāv avasthābhedato'tra tāḥ // ST_1.87 //",
  "GK19srngt_pu:448": "punaś ca tās tridhā sarvā uttamā madhyamādhamā /",
  "GK19srngt_pu:449": "itthaṃ śatatrayaṃ tāsām aśītiś caturuttarā // ST_1.88 //",
  "GK19srngt_pu:450": "doṣānurūpakopā yā- [a]nunītā ca prasīdati /",
  "GK19srngt_pu:451": "rajyate ca bhṛśaṃ nāthe guṇahāryottameti sā // ST_1.89 //",
  "GK19srngt_pu:452": "kānte kiṃ kupitāsi kaḥ parajane prāṇeśa kopo bhavet",
  "GK19srngt_pu:453": "ko'yaṃ subhru paras tvam eva dayite dāso'smi kas te paraḥ /",
  "GK19srngt_pu:454": "ity uktvā praṇataḥ priyaḥ kṣititalād utthāpya sānandayā",
  "GK19srngt_pu:455": "netrāmbhaḥkaṇikāṅkite stanataṭe tanvyā samāropitaḥ // ST_1.89a //",
  "GK19srngt_pu:456": "doṣe svalpe'pi yā kopaṃ dhatte kaṣṭena muñcati /",
  "GK19srngt_pu:457": "prayāti karuṇād rāgaṃ madhyamā sā matā yathā // ST_1.90 //",
  "GK19srngt_pu:458": "visphārasphuritādharāpi vikasadgaṇḍasthalapraskhala",
  "GK19srngt_pu:459": "dgharmāmbhaḥkaṇikāpi bhaṅguratarabhrūbhedabhūṣāpy alam /",
  "GK19srngt_pu:460": "pādāntaḥpraṇate priye prakaṭayaty antaḥ prasādaṃ priyā",
  "GK19srngt_pu:461": "keśāramanrūpuṇḍalīṣu valitānunmocayantī śanaiḥ // ST_1.90a //",
  "GK19srngt_pu:462": "yā kupyati vinā doṣaṃ snihyaty anunayaṃ vinā /",
  "GK19srngt_pu:463": "nirhetukapravṛttiś ca calacittāpi sādhamā // ST_1.91 //",
  "GK19srngt_pu:464": "yatrādhaḥkṛtakāmakārmukakatho bhrāmyadbhuvor vibhramaḥ",
  "GK19srngt_pu:465": "sadyaḥ prodgatacandrakāntijayinī yasmin kapolacchaviḥ /",
  "GK19srngt_pu:466": "yatra svedakaṇāvaluptamahimā hāro'py urojasthale",
  "GK19srngt_pu:467": "ko'yaṃ mānini matpraṇāmavimukhaḥ pratyagramānagrahaḥ // ST_1.91a //",
  "GK19srngt_pu:468": "jātikālavayovasthā- bhāvakandarpanāyakaiḥ /",
  "GK19srngt_pu:469": "itarā pay asaṅkhyāḥ syur noktā vistarabhītitaḥ // ST_1.92 //",
  "GK19srngt_pu:470": "ity ādi sakalaṃ jñātvā svayaṃ cālokya tadvidām /",
  "GK19srngt_pu:471": "kavīnāṃ ca viśeṣoktyā jñātavyāḥ sakalā imāḥ // ST_1.93 //",
  "GK19srngt_pu:472": "romāñcavepathustambha- svedanetrāmbuvibhramāḥ /",
  "GK19srngt_pu:473": "vācyāḥ saṃyogaśṛṅgāre kavinā nāyikāśritāḥ // ST_1.94 //",
  "GK19srngt_pu:474": "sambandhimitradvijarājatīkṣṇa",
  "GK19srngt_pu:475": "varṇādhikānāṃ pramadā na gamyāḥ /",
  "GK19srngt_pu:476": "vyaṅgās tathā pravrajitā vibhinna",
  "GK19srngt_pu:477": "mantrāś ca dharmārthamanobhavajñaiḥ // ST_1.95 //",
  "GK19srngt_pu:478": "anena mārgeṇa viśeṣaramyaṃ",
  "GK19srngt_pu:479": "sambhogaśṛṅgāram imaṃ vitanvan /",
  "GK19srngt_pu:480": "bhavet kavir bhāvarasānurakto",
  "GK19srngt_pu:481": "vidagdhagoṣṭhīvanitāmanojñaiḥ // ST_1.96 //",
  "GK19srngt_pu:482": "iti śrīrudrabhaṭṭaviracite śṛṅgāratilakābhidhāne kāvyarasālaṅkāre",
  "GK19srngt_pu:483": "sambhogaśṛṅgāro nāma prathamaḥ paricchedaḥ /",
  "GK19srngt_pu:484": "(2)",
  "GK19srngt_pu:485": "dvitīyaparicchedaḥ",
  "GK19srngt_pu:486": "vipralambhābhidhāno'yaṃ śṛṅgāraḥ syāc caturvidhaḥ /",
  "GK19srngt_pu:487": "pūrvānurāgo mānākhyaḥ pravāsaḥ karuṇātmakaḥ // ST_2.1 //",
  "GK19srngt_pu:488": "dampatyor darśanād eva samutpannānurāgayoḥ /",
  "GK19srngt_pu:489": "jñeyaḥ pūrvānurāgo'yam aprāptau ca daśā yathā // ST_2.2 //",
  "GK19srngt_pu:490": "kiṃ candanair racayase nu mṛṇālaśayyāṃ",
  "GK19srngt_pu:491": "mā mā mamāli kuru komalatālavṛntam /",
  "GK19srngt_pu:492": "muñcāgrahaṃ vikacapaṅkajayojaneṣu",
  "GK19srngt_pu:493": "tatsaṅgamaḥ param apākurute smarāgnim // ST_2.2a //",
  "GK19srngt_pu:494": "yat sārair iva paṅkajasya ghaṭitaṃ yac candragarbhād iva",
  "GK19srngt_pu:495": "protkīrṇaṃ yad anaṅgasāyakaśikhābhāseva saṃvardhitam /",
  "GK19srngt_pu:496": "yat saṃsicya sudhārasair iva rater āsthānabhūmīkṛtaṃ",
  "GK19srngt_pu:497": "tad bhūyo'pi kadā saroruhadṛśaḥ paśyāmi tasyā mukham // ST_2.2b //",
  "GK19srngt_pu:498": "mṛṇālakadalīcandra- candanāmburuhādikam /",
  "GK19srngt_pu:499": "tatrānayoḥ smarātaṅka- śāntaye naiva sevitam // ST_2.3 //",
  "GK19srngt_pu:500": "ālokālāpasaṃrūḍha- rāgākulitacetasoḥ /",
  "GK19srngt_pu:501": "tayor bhaved asaṃprāptau daśāvasthaḥ smaro yathā // ST_2.4 //",
  "GK19srngt_pu:502": "abhilāṣo'tha cintā syāt smṛtiś ca guṇakīrtanam /",
  "GK19srngt_pu:503": "udvego'tha pralāpaḥ syād unmādo vyādhir eva ca // ST_2.5 //",
  "GK19srngt_pu:504": "jaḍatā maraṇaṃ caiva daśamaṃ jāyate dhruvam /",
  "GK19srngt_pu:505": "asaṃprāptau bhavanty etās tayor daśa daśā yathā // ST_2.6 //",
  "GK19srngt_pu:506": "vyavasāyo bhaved yatra bāḍhaṃ tatsaṅgamāśayā /",
  "GK19srngt_pu:507": "saṅkalpākulacittatvāt so'bhilāṣaḥ smṛto yathā // ST_2.7 //",
  "GK19srngt_pu:508": "praviśati yathā gehe'kasmād bahiś ca viceṣṭate",
  "GK19srngt_pu:509": "vadati ca yathā sakhyā sārdhaṃ sahāsam ihotsukā /",
  "GK19srngt_pu:510": "dayitavadanāloke mandaṃ yathā ca calaty asau",
  "GK19srngt_pu:511": "mṛgadṛśi tathaitasyāṃ manye smareṇa kṛtaṃ padam // ST_2.7b // (Skm 959)",
  "GK19srngt_pu:512": "kathaṃ sa vallabhaḥ prāpyaḥ kiṃ kuryām asya siddhaye /",
  "GK19srngt_pu:513": "kathaṃ bhaved asau vaśya iti cintā matā yathā // ST_2.8 //",
  "GK19srngt_pu:514": "satyaṃ durlabha eṣa vallabhatamo rāgo mamāsmin punaḥ",
  "GK19srngt_pu:515": "ko'py anyo'sti gurur na cātinipuṇāḥ sakhyo'sya saṃbodhane /",
  "GK19srngt_pu:516": "saṃcintyeti mṛgīdṛśā priyatame dṛṣṭe ślathāṃ mekhalāṃ",
  "GK19srngt_pu:517": "badhnantyā na gataṃ sthitaṃ na ca galadvāso na vā saṃvṛtam // ST_2.8a //",
  "GK19srngt_pu:518": "dveṣo yatrānyakāryeṣu tadekāgraṃ ca mānasam /",
  "GK19srngt_pu:519": "śvāsair manorathaiś cāpi ceṣṭās tāḥ smaraṇaṃ yathā // ST_2.9 //",
  "GK19srngt_pu:520": "induṃ nindati padmakandaladalais talpaṃ na vā manyate",
  "GK19srngt_pu:521": "karpūraṃ kirati prayāti na ratiṃ prāleyadhārāgṛhe /",
  "GK19srngt_pu:522": "śvāsaiḥ kevalam eva kheditatanur dhyāyaty asau bālikā",
  "GK19srngt_pu:523": "yat tat ko'pi yuvā dhruvaṃ smarasuhṛccetasy amuṣāḥ sthitaḥ // ST_2.9a //",
  "GK19srngt_pu:524": "saundaryahasitālāpair nāsty anyas tatsamo yuvā /",
  "GK19srngt_pu:525": "iti vāṇī bhaved yatra tad itthaṃ guṇakīrtanam // ST_2.10 //",
  "GK19srngt_pu:526": "tadvaktraṃ hasitendumaṇḍalam iti sphāraṃ tadālokitaṃ",
  "GK19srngt_pu:527": "sā vāṇī jitakāmakārmukaravā saundaryam etasya tat /",
  "GK19srngt_pu:528": "itthaṃ saṃtatam āli vallabhatamadhyānaprasaktātmanaś",
  "GK19srngt_pu:529": "cetaś cumbitakālakūṭam iva me kasmād idaṃ muhyati // ST_2.10a //",
  "GK19srngt_pu:530": "yasmin ramyam aramyaṃ vā na ca harṣāya jāyate /",
  "GK19srngt_pu:531": "pradveṣaḥ prāṇitavye'pi sa udvegaḥ smṛto yathā // ST_2.11 //",
  "GK19srngt_pu:532": "agnyākāraṃ kalayasi puraś cakravākīva candraṃ",
  "GK19srngt_pu:533": "baddhotkampaṃ śiśiramarutā dahyase padminīva /",
  "GK19srngt_pu:534": "prāṇān dhatse katham api balād gacchataḥ śalyatulyāṃ",
  "GK19srngt_pu:535": "stat kenāsau sutanu jantio mānmathas te vikāraḥ // ST_2.11a // (Skm 972)",
  "GK19srngt_pu:536": "bambhramīti mano yasmin ratyautsukyād itas tataḥ /",
  "GK19srngt_pu:537": "vācaḥ priyāśritā eva sa pralāpaḥ smṛto yathā // ST_2.12 //",
  "GK19srngt_pu:538": "itthaṃ tena nirīkṣitaṃ na ca mayāpy evaṃ samālokitas",
  "GK19srngt_pu:539": "tenoktaṃ subhagena tatra na mayā dattaṃ vaco mandayā /",
  "GK19srngt_pu:540": "tat satyaṃ kathayāli kiṃ sa subhagaḥ kupyen na mahyaṃ gata",
  "GK19srngt_pu:541": "ity uktvā sudṛśā kayāpi valitagrīvaṃ dṛśau sphārite // ST_2.12a //",
  "GK19srngt_pu:542": "śvāsaprarodanotkampa- vasudhollekhanair api /",
  "GK19srngt_pu:543": "vyāpāro jāyate yatra sa unmādaḥ smṛto yathā // ST_2.13 //",
  "GK19srngt_pu:544": "devīvānimiṣekṣaṇā vilikhati kṣoṇīṃ śvasity uccakaiḥ",
  "GK19srngt_pu:545": "kiṃcid dhyāyati niścalā ca balavad romāñcitā kampate /",
  "GK19srngt_pu:546": "rodity aṅgagatāṃ vilokya suciraṃ vīṇām api vyāpṛtā",
  "GK19srngt_pu:547": "svalpair eva dinair iyaṃ varatanuḥ kenāpi saṃśikṣitā // ST_2.13a //",
  "GK19srngt_pu:548": "santāpavedanāprāyo dīrghaśvāsasamākulaḥ /",
  "GK19srngt_pu:549": "tanūkṛtatanur vyādhir aṣṭamo'yaṃ smṛto yathā // ST_2.14 //",
  "GK19srngt_pu:550": "tāpaḥ śoṣitacandanodakarasaḥ śvāsā vikīrṇotpalāḥ",
  "GK19srngt_pu:551": "karpūrābhibhavapracaṇḍapaṭimā gaṇḍasthale pāṇḍimā /",
  "GK19srngt_pu:552": "mlāyadbālamṛṇālanālalalitā prāptā tanus tānavaṃ",
  "GK19srngt_pu:553": "tanvaṅgyāḥ kathitaḥ smareṇa guruṇā ko'py eṣa kaṣṭakramaḥ // ST_2.14a //",
  "GK19srngt_pu:554": "akāṇḍe yatra huṃkāro dṛṣṭiḥ stabdhā gatā smṛtiḥ /",
  "GK19srngt_pu:555": "śvāsāḥ samadhikāḥ kārśyaṃ jaḍateyaṃ matā yathā // ST_2.15 //",
  "GK19srngt_pu:556": "dṛṣṭir niścalatārakādharadalaṃ śvāsaiḥ kṛtaṃ dhūṣaraṃ",
  "GK19srngt_pu:557": "prāptaṃ vāsaracandrabimbapadavīṃ vaktraṃ vinaṣṭā smṛtiḥ /",
  "GK19srngt_pu:558": "huṃkāraḥ param eka eva vacanasthāne sthitaḥ sāṃprataṃ",
  "GK19srngt_pu:559": "manye'syāḥ kusumāyudhaḥ saśibiraḥ pratyaṅgam āvāsitaḥ // ST_2.15a //",
  "GK19srngt_pu:560": "upāyair vividhair nāryā yadi na syāt samāgamaḥ /",
  "GK19srngt_pu:561": "kandarpaśarabhinnāyā maraṇaṃ jāyate tataḥ // ST_2.16 //",
  "GK19srngt_pu:562": "puṃso'pi hi bhavanty etā daśāvasthā manobhavāt /",
  "GK19srngt_pu:563": "maraṇaṃ kiṃ tv asaundaryāt tayoḥ kaiścin na badhyate // ST_2.17 //",
  "GK19srngt_pu:564": "anye tad api badhnanti pratyujjīvanakāṅkṣayā /",
  "GK19srngt_pu:565": "vṛttānuvāde tacchastam utpādye prāyaśo nahi // ST_2.18 //",
  "GK19srngt_pu:566": "ekasmiṃs tu mṛte'py anyo yadi jīvet kathaṃcana /",
  "GK19srngt_pu:567": "kā snehagaṇanā tatra mriyate cen na saṅgamaḥ // ST_2.19 //",
  "GK19srngt_pu:568": "pūrvaṃ nārī bhaved raktā pumān paścāt tad iṅgitaiḥ /",
  "GK19srngt_pu:569": "tataḥ saṃbhogalīleti svabhāvasubhagā sthitiḥ // ST_2.20 //",
  "GK19srngt_pu:570": "anyathāpi na doṣaḥ syād yadi prema samaṃ dvayoḥ /",
  "GK19srngt_pu:571": "raktāparaktā vṛttiś cec chṛṅgārābhāsa eva saḥ // ST_2.21 //",
  "GK19srngt_pu:572": "ayaṃ ca prāyaśas tajjñair itthaṃ hāsyeṣu badhyate /",
  "GK19srngt_pu:573": "nirdravyeṇa mayā sārdhaṃ veśye mānaya yauvanam // ST_2.22 //",
  "GK19srngt_pu:574": "anurakto bhaved yasyāṃ nāyakas tatsakhījanam /",
  "GK19srngt_pu:575": "sāmnā mānena dānena bāḍham āvarjayaty asau // ST_2.23 //",
  "GK19srngt_pu:576": "tasyāgre tatkathāṃ kurvan svābhiprāyaṃ prakāśayet /",
  "GK19srngt_pu:577": "tadabhāve prayuñjīta kāścit pravrajitādikāḥ // ST_2.24 //",
  "GK19srngt_pu:578": "taddvāreṇa samākhyāta- svabhāvo jñātatanmanāḥ /",
  "GK19srngt_pu:579": "upacāraiḥ parair lekhaiḥ sādhayet tām atandritaḥ // ST_2.25 //",
  "GK19srngt_pu:580": "tato dṛṣṭvā vivikte tām indrajālakalādibhiḥ /",
  "GK19srngt_pu:581": "prayogair lalitaiḥ svairaṃ vismayaṃ paramaṃ nayet // ST_2.26 //",
  "GK19srngt_pu:582": "dhātrīsakhīveśmani rātricāre",
  "GK19srngt_pu:583": "mahotsave tīvratame bhaye ca /",
  "GK19srngt_pu:584": "nimantreṇa vyādhimiṣeṇa śūnye",
  "GK19srngt_pu:585": "gehe tayor nūtanasaṅgamaḥ syāt // ST_2.27 //",
  "GK19srngt_pu:586": "yadā rāgo guruḥ sā ca labhyate naiva yācitā /",
  "GK19srngt_pu:587": "kṣīṇopāyas tadā kanyāṃ nāyakaḥ sādhayed iti // ST_2.28 //",
  "GK19srngt_pu:588": "parastrīgamanopāyaḥ kavibhir nopadiśyate /",
  "GK19srngt_pu:589": "sundaraṃ kintu kāvyāṅgam etat tena nidarśyate // ST_2.29 //",
  "GK19srngt_pu:590": "vāmatā durlabhatvaṃ ca strīṇāṃ yā ca nivāraṇā /",
  "GK19srngt_pu:591": "tad eva pañcabāṇasya manye paramam āyudham // ST_2.30 //",
  "GK19srngt_pu:592": "bahumānād bhayād vāpi nṛṇām anyatra yoṣiti /",
  "GK19srngt_pu:593": "pracchannakāmitaṃ ramyaṃ satām api bhaved yathā // ST_2.31 //",
  "GK19srngt_pu:594": "jīrṇaṃ tārṇakuṭīrakaṃ nivasanaṃ talpīkṛtaṃ sthaṇḍile",
  "GK19srngt_pu:595": "nīrandhraṃ timiraṃ kiranti salilaṃ garjanta ete ghanāḥ /",
  "GK19srngt_pu:596": "gacchāmīti vadaty asāv api muhuḥ śaṅkākulā kevalaṃ",
  "GK19srngt_pu:597": "cetaś citram aho tathāpi ramate saṃketake kāminām // ST_2.31a //",
  "GK19srngt_pu:598": "sa māno nāyikā yasminn īrṣyayā nāyakaṃ prati /",
  "GK19srngt_pu:599": "dhatte vikāram anyastrī- saṅgadoṣavaśād yathā // ST_2.32 //",
  "GK19srngt_pu:600": "kiṃcid bāṣpajalāvalepalalite netre samākuñcite",
  "GK19srngt_pu:601": "rāgo visphuraṇānubandharuciraḥ saṃdarśito gaṇḍayoḥ /",
  "GK19srngt_pu:602": "kampaś cādharapallave viracitaḥ kāmaṃ kuraṅgīdṛśā",
  "GK19srngt_pu:603": "no jāne kim ayaṃ priye prakaṭitaḥ kopo'bhilāṣo'thavā // ST_2.32a //",
  "GK19srngt_pu:604": "sa prāyaśo bhaved tredhā kāminīnāṃ priyaṃ prati /",
  "GK19srngt_pu:605": "avekṣya doṣam etasya garīyān madhyamo laghuḥ // ST_2.33 //",
  "GK19srngt_pu:606": "partināryāṃ gate kānte svayaṃ dṛṣṭe nakhāṅkite /",
  "GK19srngt_pu:607": "tadvāsodarśane gotra- skhalite ca gurur yathā // ST_2.34 //",
  "GK19srngt_pu:608": "bimboṣṭhaḥ sphurati prayāti paṭutāṃ gaṇḍasthale śoṇimā",
  "GK19srngt_pu:609": "yātas tiryag amū dṛśau ca balavad bhrūyugmaam udbhrāmyati /",
  "GK19srngt_pu:610": "itthaṃ caṇḍi tathā tavaiṣa ruciraḥ kopakramo jṛmbhate",
  "GK19srngt_pu:611": "jāto'yaṃ praṇatīr apāsya sutarām etaddidṛkṣur yathā // ST_2.34a //",
  "GK19srngt_pu:612": "dṛṣṭe priyatame rāgād anyayā saha jalpati /",
  "GK19srngt_pu:613": "sakhyākhyāte'thavā doṣe māno'yaṃ madhyamo yathā // ST_2.35 //",
  "GK19srngt_pu:614": "vāco vāgmini kiṃ tavādya paruṣāḥ subhru bhruvor vibhramai",
  "GK19srngt_pu:615": "rviśrāntaṃ kuta eva lolanayane kiṃ lohite locane /",
  "GK19srngt_pu:616": "svedaḥ kiṃ nu ghanastani stanataṭe muktāphalānāṃ tulāṃ",
  "GK19srngt_pu:617": "dhatte muñca ruṣaṃ mamātra dayite leśo'pi nāsty āgasaḥ // ST_2.35a // (Skm 887)",
  "GK19srngt_pu:618": "savilāsaṃ sphuraccakṣuḥ vīkṣamāṇe parāṃ priye /",
  "GK19srngt_pu:619": "kiṃcid anyamanaskena jāyate sa laghur yathā // ST_2.36 //",
  "GK19srngt_pu:620": "mām eva tāḍaya nitambini yady akasmāt",
  "GK19srngt_pu:621": "kopo bhavet tava mukhaṃ tu nijaṃ kim etat /",
  "GK19srngt_pu:622": "ānīyate śaśadharānukṛtiṃ kapola",
  "GK19srngt_pu:623": "pālīplutena ghanakajjalanetravārā // ST_2.36a //",
  "GK19srngt_pu:624": "deśakālabalāt kopaḥ prāyaśaḥ sarvayoṣitām /",
  "GK19srngt_pu:625": "jāyate sukhasādhyo'yaṃ kṛcchrasādhyaś ca kāmibhiḥ // ST_2.37 //",
  "GK19srngt_pu:626": "prajvalitojjvaladīpaṃ ratigṛham indūjjvalaṃ ca saudhatalam /",
  "GK19srngt_pu:627": "madhuvidhurīkṛtamadhukaramadhuradhvanibodhitaṃ ca kamalavanam // ST_2.38 //@",
  "GK19srngt_pu:628": "ityādiṣu pradeśeṣu māninīnāmasaṃśayam /",
  "GK19srngt_pu:629": "manyur gurutaro 'py āśu sukhasādhyo bhaved yathā // ST_2.39 //",
  "GK19srngt_pu:630": "madhusamayaśaśadharodayakandarpamadādhikeṣu kāleṣu /",
  "GK19srngt_pu:631": "māno manasvinīnām atisukhasādhyo bhaved bhūmnā // ST_2.40 //@",
  "GK19srngt_pu:632": "dūtījanasya parato laghur api doṣo gurūyate prāyaḥ /",
  "GK19srngt_pu:633": "abhinavadoṣāvasāre tathaiva vanitājanasya yathā // ST_2.41 //",
  "GK19srngt_pu:634": "sāma dānaṃ ca bhedaḥ syād upekṣā praṇatis tathā /",
  "GK19srngt_pu:635": "tathā prasaṅgavidhvaṃso daṇḍaḥ śṛṅgārahānaye // ST_2.42 //",
  "GK19srngt_pu:636": "tasyāḥ prasādane sadbhir upāyāḥ ṣaṭ prakīrtitāḥ /",
  "GK19srngt_pu:637": "sundarās te nidarśyante sahodāhṛtibhir yathā // ST_2.43 //",
  "GK19srngt_pu:638": "avinīto 'pi pālyo 'haṃ tvayā subhru kṣamābhṛtā /",
  "GK19srngt_pu:639": "iti vāṇī bhaved yatra tatsāmeti nigadyate // ST_2.44 //",
  "GK19srngt_pu:640": "alaṃkārādikaṃ dadyān nāyako yatra tuṣṭaye /",
  "GK19srngt_pu:641": "uddiśya kāraṇaṃ kiṃcid dānaṃ lubdhāsu tad yathā // ST_2.45 //",
  "GK19srngt_pu:642": "yasmin parijanaṃ tasyāḥ samāvarjya prasādataḥ /",
  "GK19srngt_pu:643": "tenaiva labhate kāntāṃ kāntābhedaḥ sa ucyate // ST_2.46 //",
  "GK19srngt_pu:644": "prasādanavidhiṃ tyaktvā vākyair anyārthasūcakaiḥ /",
  "GK19srngt_pu:645": "yasmin prasādyate yoṣid upekṣā sā matā yathā // ST_2.47 //",
  "GK19srngt_pu:646": "etat kiṃ nanu karṇabhūṣaṇamayaṃ hāraḥ sukāñcī navā",
  "GK19srngt_pu:647": "baddhā kācid iyaṃ tvayādya tilakaḥ ślāghyaḥ priye kalpitaḥ /",
  "GK19srngt_pu:648": "pratyaṅgaṃ spṛśateti tatkṣaṇabhavadromāñcamālāñcitā",
  "GK19srngt_pu:649": "tanvī mānam upekṣayaiva śanakair dhūrtena saṃmocitā // ST_2.47a //",
  "GK19srngt_pu:650": "kevalaṃ dainyam ālambya pādapātānnatir matā /",
  "GK19srngt_pu:651": "abhīṣṭā sā bhṛśaṃ strīṇāṃ lalitā ca bhaved yathā // ST_2.48 //",
  "GK19srngt_pu:652": "akasmāj jāyate yatra bhayaharṣādibhāvanā /",
  "GK19srngt_pu:653": "so'yaṃ prasaṅgavidhvaṃsaḥ kopabhraṃśātmako yathā // ST_2.49 //",
  "GK19srngt_pu:654": "kathaṃ mamorasi kṛtapakṣaniḥsvanaḥ",
  "GK19srngt_pu:655": "śilīmukho'patad iti jalpati priye /",
  "GK19srngt_pu:656": "nivṛtya kiṃ kim idam iti bruvāṇayā",
  "GK19srngt_pu:657": "sasādhvasaṃ kupitam aloki kāntayā // ST_2.49a //",
  "GK19srngt_pu:658": "yathottaraṃ valīyāṃsa ity upāyāḥ prasādane /",
  "GK19srngt_pu:659": "ādyās trayo ghanaṃ kāryā vidagdhaiḥ paścimāḥ kvacit // ST_2.50 //",
  "GK19srngt_pu:660": "nātikhedayitavyo'yaṃ priyaḥ pramadayā kvacit /",
  "GK19srngt_pu:661": "mānaś ca viralaḥ kāryaḥ praṇāmotsavasiddhaye // ST_2.51 //",
  "GK19srngt_pu:662": "ity upāyān prayuñjīta nāyikāpi priyaṃ prati /",
  "GK19srngt_pu:663": "kulajā nerṣyate kiṃ tu tatrānyatkāraṇaṃ bhavet // ST_2.52 //",
  "GK19srngt_pu:664": "snehaṃ vinā bhayaṃ na syān nerṣyā ca praṇayaṃ vinā /",
  "GK19srngt_pu:665": "tasmān mānaprakāro'yaṃ dvayoḥ premaprakāśakaḥ // ST_2.53 //",
  "GK19srngt_pu:666": "priyasubhagadayitavallabhanāthasvāmīśakāntacandramukhāḥ /",
  "GK19srngt_pu:667": "dayita manorama ramaṇījīvita ity ādi nāma syāt // ST_2.54 //",
  "GK19srngt_pu:668": "prītau bhartari sudṛśām aprītau punar amūni śaṭhadhṛṣṭau /",
  "GK19srngt_pu:669": "nirlajjadurācārau niṣṭhuraduḥśīlavānādi // ST_2.55 //",
  "GK19srngt_pu:670": "garvād vyasanatyāgād vipriyakaraṇāc ca niṣṭhurālāpāt /",
  "GK19srngt_pu:671": "lobhād atipravāsāt strīṇāṃ dveṣyaḥ priyo bhavati // ST_2.56 //",
  "GK19srngt_pu:672": "paradeśaṃ vrajed yasmin kutaścit kāraṇāt priyaḥ /",
  "GK19srngt_pu:673": "sa pravāsa iti khyātaḥ kaṣṭāvastho dvayor api // ST_2.57 //",
  "GK19srngt_pu:674": "dṛṣṭaṃ ketakadhūlidhūsaram idaṃ vyoma kramād vīkṣitāḥ",
  "GK19srngt_pu:675": "kaccāntāś ca śilīndhrakandalabhṛtaḥ soḍhāḥ kadambānilāḥ /",
  "GK19srngt_pu:676": "sakhyaḥ saṃvṛṇutāśru muñcata bhayaṃ kasmān mudevākulā",
  "GK19srngt_pu:677": "etān apy adhunāsmi vajraghaṭitā nūnaṃ sahiṣye dhanān // ST_2.57a // (Skm 749)",
  "GK19srngt_pu:678": "kāmaṃ karṇakaṭuḥ kuto'timadhuraḥ kekāravaḥ kekināṃ",
  "GK19srngt_pu:679": "meghāś cāmṛtadhāriṇo'pi vihitāḥ prāyo viṣasyandinaḥ /",
  "GK19srngt_pu:680": "unmīlannavakandalāvalir asau sahyāpy asahyāyate",
  "GK19srngt_pu:681": "tat kiṃ yad viparītam atra na kṛtaṃ tasyā viyogena me // ST_2.57b //",
  "GK19srngt_pu:682": "kārśyajāgaramālinya- cintādyaṃ yatra jāyate /",
  "GK19srngt_pu:683": "avasthā vividhāḥ strīṇāṃ mṛtyuś ced avadheḥ paraḥ // ST_2.58 //",
  "GK19srngt_pu:684": "adyaiva yat pratipadudgatacandralekhā",
  "GK19srngt_pu:685": "sakhyaṃ tvayā vapur idaṃ gamitaṃ varākyāḥ /",
  "GK19srngt_pu:686": "kṛṣṇe gate kusumasāyaka tat prabhāte",
  "GK19srngt_pu:687": "bāṇāvaliṃ kathaya kutra vimokṣyasi tvam // ST_2.58a //",
  "GK19srngt_pu:688": "niḥśvāsaiḥ saha sāmprataṃ sakhi gatā vṛddhiṃ dhruvaṃ rātrayaḥ",
  "GK19srngt_pu:689": "sārdhaṃ locanavāriṇā vigalitaṃ yat prāktanaṃ me sukham /",
  "GK19srngt_pu:690": "prāṇāśā tanutām upaiti ca muhur nūnaṃ tanuspardhayā",
  "GK19srngt_pu:691": "kandarpaḥ param eka eva vijayī yāte'pi kānte sthitaḥ // ST_2.58b //",
  "GK19srngt_pu:692": "nīrāgo'dharapallavo'timalinā veṇī dṛśau nāñjite",
  "GK19srngt_pu:693": "mlāyadbālamṛṇālikādhavalatām ālambate'ṅgacchaviḥ /",
  "GK19srngt_pu:694": "itthaṃ subhru visaṃsthulāpi virahavyāpād vimardād iyaṃ",
  "GK19srngt_pu:695": "sakhyeva sthiraśobhayā dṛḍhataraṃ pratyaṅgam āliṅgitā // ST_2.58c //",
  "GK19srngt_pu:696": "kiṃ tatra nāsti rajanī kiṃ vā candro na suṣṭhuruciḥ /",
  "GK19srngt_pu:697": "yena sakhi vallabhām api na smarati sa māṃ videśaruciḥ // ST_2.58d //",
  "GK19srngt_pu:698": "prasara śiśirāmodaṃ kaundaṃ samīra samīraya",
  "GK19srngt_pu:699": "prakaṭaya śaśinn āśāḥ kāmaṃ manoja samullasa /",
  "GK19srngt_pu:700": "avadhidivasaḥ pūrṇaḥ sakhyo vimuñcata tatkathāṃ",
  "GK19srngt_pu:701": "hṛdayam adhunā kiñcit kartuṃ mamānyad ihecchati // ST_2.58e // (Skm 750)",
  "GK19srngt_pu:702": "ity ādivirahāvasthāḥ puṃso'pi hi bhavanti tāḥ /",
  "GK19srngt_pu:703": "kandarpaśarapātādyā mā bhūvan vairiṇām api // ST_2.59 //",
  "GK19srngt_pu:704": "yatraikasmin vipanne'nyo mṛtakalpo'pi tadgatam /",
  "GK19srngt_pu:705": "nāyakaḥ pralapet premṇā karuṇo'asau smṛto yathā // ST_2.60 //",
  "GK19srngt_pu:706": "dagdhā snigdhavadhūvilāsakadalī vīṇā samunmūlitā",
  "GK19srngt_pu:707": "pītā pañcamakākalīkavalitā śītadyūteḥ kaumudī /",
  "GK19srngt_pu:708": "pluṣṭāḥ spaṣṭmanekaratnanivahā nālaṃ rateḥ kevalaṃ",
  "GK19srngt_pu:709": "kandarpaṃ haratā hareṇa bhuvanaṃ niḥsāram etat kṛtam // ST_2.60a // (Skm 977)",
  "GK19srngt_pu:710": "vaktraṃ candramasā dṛśau mṛgagaṇaiḥ keśāḥ kalāpivrajair",
  "GK19srngt_pu:711": "mātaṅgaiḥ stanamaṇḍalaṃ bhujayugollāso mṛṇālair api /",
  "GK19srngt_pu:712": "saugandhyaṃ malayānilena balinā tanvī vibhajyeti sā",
  "GK19srngt_pu:713": "sarvair niṣkaruṇair hṛtā dhruvam aho daivena kiṃcin na me // ST_2.60b //",
  "GK19srngt_pu:714": "iyatīṃ subhagāvasthāṃ gato'si yasyāḥ kṛte smarātaṅkāt /",
  "GK19srngt_pu:715": "mūrcchāṃ harāmi sā tava gatapuṇyā nayanasalilena // ST_2.60c //",
  "GK19srngt_pu:716": "pāśo vipāśita upāhita eṣa sāndraḥ",
  "GK19srngt_pu:717": "karpūrareṇur upagūḍham uro natāṅgi /",
  "GK19srngt_pu:718": "pāpena yena gamiteti daśām amuṣmin",
  "GK19srngt_pu:719": "mūrchāvirāmalalitaṃ mayi dhehi cakṣuḥ // ST_2.60d //",
  "GK19srngt_pu:720": "glāno muktāśrur udvignaḥ srastāṅgo muktacetanaḥ /",
  "GK19srngt_pu:721": "sacinto dainyabhāg asminn evaṃ prāyo jano bhavet // ST_2.61 //",
  "GK19srngt_pu:722": "keṣāṃcit karuṇabhrāntiḥ kāruṇyād atra jāyate /",
  "GK19srngt_pu:723": "etasya mithunāvasthāṃ vismṛtya ratimūlajām // ST_2.62 //",
  "GK19srngt_pu:724": "strīpuṃsayor bhaved eṣa sāpekṣaḥ saṃgame punaḥ /",
  "GK19srngt_pu:725": "śṛṅgāravacanaprāyaḥ karuṇaḥ syāt sa cānyathā // ST_2.63 //",
  "GK19srngt_pu:726": "tasmāc chṛṅgāra evāyaṃ karuṇenānumoditaḥ /",
  "GK19srngt_pu:727": "saundaryaṃ sutarāṃ dhatte nibaddho viralaṃ budhaiḥ // ST_2.64 //",
  "GK19srngt_pu:728": "kārur dāsī naṭī dhātrī prātiveśyā ca śilpinī /",
  "GK19srngt_pu:729": "bālā pravrajitā ceti strīnāṃ jñeyaḥ sakhījanaḥ // ST_2.65 //",
  "GK19srngt_pu:730": "kalākauśalam utsāho bhaktiś cittajñatā smṛtiḥ /",
  "GK19srngt_pu:731": "mādhuryaṃ narmavijñānaṃ vāgmitā ceti tadguṇāḥ // ST_2.66 //",
  "GK19srngt_pu:732": "vinodo maṇḍanaṃ śikṣo- [u]pālambho'tha prasādanam /",
  "GK19srngt_pu:733": "saṅgamo virahāśvāsaḥ sakhīkarmeti tad yathā // ST_2.67 //",
  "GK19srngt_pu:734": "mayā ko'yaṃ mugdhe kathaya likhitaḥ satvarasakhī",
  "GK19srngt_pu:735": "vacaḥ śrutvety uccair vinihitadṛśā citraphalake /",
  "GK19srngt_pu:736": "na vaktuṃ tanvaṅgyā śakitam atha coddāmavidalat",
  "GK19srngt_pu:737": "kadambākāreṇa priya iti samākhyāyi vapuṣā // ST_2.67a //",
  "GK19srngt_pu:738": "pratyaṅgaṃ prati karma narmaparayā kṛtvādhirūḍhaṃ smarā",
  "GK19srngt_pu:739": "dautsukyaṃ pravilokya mohanavidhau cāturyam ālokya ca /",
  "GK19srngt_pu:740": "sadyo yāvakamaṇḍanaṃ na racitaṃ pāde kuraṅgīdṛśā",
  "GK19srngt_pu:741": "smerāntā viśadacchade ca śayane dṛṣṭiḥ samāropitā // ST_2.67b // (Skm 1092)",
  "GK19srngt_pu:742": "nīrandhraṃ parirabhyate priyatamo bhūyastarāṃ cumbyate",
  "GK19srngt_pu:743": "tad bāḍhaṃ kriyate yad asya rucitaṃ cāṭūccakais tanyate /",
  "GK19srngt_pu:744": "sakhyā mugdhavadhūr iyaṃ ratividhau yatnena saṃśikṣitā",
  "GK19srngt_pu:745": "nribhrāntaṃ guruṇā punaḥ śataguṇaṃ puṣpeṣuṇā kāritā // ST_2.67c //",
  "GK19srngt_pu:746": "subhaga bhagavatā hṛdye tasyā jvalatsmarapāvake'py",
  "GK19srngt_pu:747": "abhiniveśatā premādhikyaṃ cirāt prakaṭīkṛtam /",
  "GK19srngt_pu:748": "tava tu hṛdaye śīte'py evaṃ sadaiva sukhāptaye",
  "GK19srngt_pu:749": "mama sahacarī sā niḥsnehā manāg api na sthitā // ST_2.67d //",
  "GK19srngt_pu:750": "ko'yaṃ vimuñca kuru nātha vaco madīyam",
  "GK19srngt_pu:751": "āśvāsaya smarakṛśānukṛśāṃ kṛśāṅgīm /",
  "GK19srngt_pu:752": "ekākinī kaṭhinatārakarājakāntyā",
  "GK19srngt_pu:753": "pañcatvam āśu nanu yāsyati sā varākī // ST_2.67e //",
  "GK19srngt_pu:754": "amuṃ dadhe'ṃśukam aham atra pādape",
  "GK19srngt_pu:755": "yuvām alaṃ nibhṛtam ihaiva tiṣṭhatām /",
  "GK19srngt_pu:756": "rahaḥsthayor idam abhidhāya kāminoḥ",
  "GK19srngt_pu:757": "svayaṃ yayau nipuṇasakhī latāntaram // ST_2.67f //",
  "GK19srngt_pu:758": "sphurati yad idam uccair locanaṃ tanvi vāmaṃ",
  "GK19srngt_pu:759": "stanataṭam api dhatte cāruromāñcamālām /",
  "GK19srngt_pu:760": "kalayati ca yadantaḥkampatāmūrukāṇḍaṃ",
  "GK19srngt_pu:761": "nanu vadati tad adya preyasā saṃgamaṃ te // ST_2.67g //",
  "GK19srngt_pu:762": "ity ādi vividhaṃ sakhyo vyāpāraṃ kurvate sadā /",
  "GK19srngt_pu:763": "yoṣitāṃ mantrasarvasva- nidhānakalaśopamāḥ // ST_2.68 //",
  "GK19srngt_pu:764": "itthaṃ viracanīyo'yaṃ śṛṅgāraḥ kavibhiḥ sadā /",
  "GK19srngt_pu:765": "anena rahitaṃ kāvyaṃ prāyo nīrasam ucyate // ST_2.69 //",
  "GK19srngt_pu:766": "itthaṃ vicārya pracuraprayogā",
  "GK19srngt_pu:767": "nyo'muṃ nibadhnāti rasaṃ rasajñaḥ /",
  "GK19srngt_pu:768": "tatkāvyam āropya padaṃ vidagdha",
  "GK19srngt_pu:769": "vaktreṣu viśvaṃ paribambhramīti // ST_2.70 //",
  "GK19srngt_pu:770": "iti śrīrudrabhaṭṭaviracite śṛṅgāratilakābhidhāne kāvyarasālaṅkāre",
  "GK19srngt_pu:771": "vipralambho nāma dvitīyaḥ paricchedaḥ /",
  "GK19srngt_pu:772": "tṛtīya paricchedaḥ",
  "GK19srngt_pu:773": "vikṛtāṅgavacaḥkṛtya- veṣebhyo jāyate rasaḥ /",
  "GK19srngt_pu:774": "hāsyo'yaṃ hāsamūlatvāt pātratrayagato yathā // ST_3.1 //",
  "GK19srngt_pu:775": "kiñcidvikasitair gaṇḍaiḥ kiñcid visphāritekṣaṇaiḥ /",
  "GK19srngt_pu:776": "kiñcidlakṣyadvijaiḥ so'yam uttamānāṃ bhaved yathā // ST_3.2 //",
  "GK19srngt_pu:777": "pāṇau kaṅkaṇam utphaṇaḥ phaṇipatir netraṃ jvalatpāvakaṃ",
  "GK19srngt_pu:778": "kaṇṭhaḥ kuṇṭhitakālakūṭakuṭilo vastraṃ gajendrājinam /",
  "GK19srngt_pu:779": "gaurīlocanalobhanāya subhago veṣo varasyeti me",
  "GK19srngt_pu:780": "gaṇḍollāsavibhāvitaḥ paśupater hāsodgamaḥ pātu vaḥ // ST_3.2a // (Skm 36)",
  "GK19srngt_pu:781": "madhyamānāṃ bhavaty eṣa vivṛtānanapaṅkajaḥ /",
  "GK19srngt_pu:782": "nīcānāṃ nipatadbāṣpaḥ śrūyamāṇadhvanir yathā // ST_3.3 //",
  "GK19srngt_pu:783": "mugdhe tvaṃ subhage na vetsi madanavyāpāram adyāpi taṃ",
  "GK19srngt_pu:784": "nūnaṃ te jalajaiṣiṇāyam alinā dṛṣṭo na bhartādharaḥ /",
  "GK19srngt_pu:785": "sakhyaivaṃ hasitaṃ vadhūṃ prati tathā sānandam āvirbhavad",
  "GK19srngt_pu:786": "vaktrāntargatasīdhuvāsarasikair bhṛṅgair yathā dhāvitam // ST_3.3a //",
  "GK19srngt_pu:787": "tyaktvā guñjaphalāni mauktikamayī bhūṣā staneṣv āhitā",
  "GK19srngt_pu:788": "strīṇāṃ kaṣṭam idaṃ kṛtaṃ sarasijaṃ karṇe na barhicchadam /",
  "GK19srngt_pu:789": "itthaṃ nātha tavāridhāmni śavarair ālokya citrasthitiṃ",
  "GK19srngt_pu:790": "bāspārdrīkṛtalocanaiḥ sphuṭaravaṃ dāraiḥ samaṃ hasyate // ST_3.3b //",
  "GK19srngt_pu:791": "asmin sakhīkarāghāta- netrollāsāṅgavartanam /",
  "GK19srngt_pu:792": "nāsākapolavispando mukharāgaś ca jāyate // ST_3.4 //",
  "GK19srngt_pu:793": "śokātmā karuṇo jñeyaḥ priyabhṛtyadhanakṣayāt /",
  "GK19srngt_pu:794": "tatretthaṃ nāyako daiva- hataḥ syād duḥkhabhājanam // ST_3.5 //",
  "GK19srngt_pu:795": "bhartā saṃgara eva mṛtyuvasatiṃ prāptaḥ samaṃ bandhubhir",
  "GK19srngt_pu:796": "yūnāṃ kāmam iyaṃ dunoti ca mano vaidhavyabhāvād vadhūḥ /",
  "GK19srngt_pu:797": "bālo dustyaja eka eva ca śiśuḥ kaṣṭaṃ kṛtaṃ vedhasā",
  "GK19srngt_pu:798": "jīvāmīti mahīpate pralapati tvadvairisīmantinī // ST_3.5a //",
  "GK19srngt_pu:799": "bhūpāto daivanindā ca rodanaṃ dīnaniḥsvanaḥ /",
  "GK19srngt_pu:800": "śarīratāḍanaṃ moho vaivarṇyaṃ cātra jāyate // ST_3.6 //",
  "GK19srngt_pu:801": "krodhātmako bhaved raudraḥ pratiśatrūn amarṣataḥ /",
  "GK19srngt_pu:802": "rakṣaḥprāyo bhaved atra nāyako'tyugravigrahaḥ // ST_3.7 //",
  "GK19srngt_pu:803": "yaḥ prāṇāpahatiḥ kṛtā mama pituḥ kṣudrair yudhi kṣatriyai",
  "GK19srngt_pu:804": "rāmo'haṃ ramaṇīr vihāya balavan niḥśeṣam eṣāṃ haṭhāt /",
  "GK19srngt_pu:805": "bhāsvatprauḍhakuṭhārakoṭighaṭanākāṇḍatruṭatkandharā",
  "GK19srngt_pu:806": "sroto'ntaḥsrutavisraśoṇitabharaiḥ kuryāṃ krudhāṃ nirvṛtim // ST_3.7a //",
  "GK19srngt_pu:807": "mukharāgāyudhotkṣepa- svedakampādharagrahāḥ /",
  "GK19srngt_pu:808": "śaktiśaṃsā karāghāto bhrukuṭī cātra jāyate // ST_3.8 //",
  "GK19srngt_pu:809": "utsāhātmā bhaved vīro dayādānājipūrvakaḥ /",
  "GK19srngt_pu:810": "trividho nāyakas tatra jāyate sattvasaṃyutaḥ // ST_3.9 //",
  "GK19srngt_pu:811": "gāmbhīryaudāryasaundarya- śauryadhairyādibhūṣitaḥ /",
  "GK19srngt_pu:812": "āvarjitajano janya- nirvyūḍhaprauḍhavikramaḥ // ST_3.10 //",
  "GK19srngt_pu:813": "ayi vihaṅga varāka kapotakaṃ",
  "GK19srngt_pu:814": "vimṛja dhehi dhṛtiṃ mama medasā /",
  "GK19srngt_pu:815": "śibir ahaṃ bhavatā vidito na kiṃ",
  "GK19srngt_pu:816": "sakalasattvasamuddharaṇakṣamaḥ // ST_3.10a //",
  "GK19srngt_pu:817": "sukhito'si hare nūnaṃ",
  "GK19srngt_pu:818": "bhuvanatrayamātralabdhitoṣeṇa /",
  "GK19srngt_pu:819": "balir arthitado'smi yato",
  "GK19srngt_pu:820": "na yācitaḥ kiṃcid apy adhikam // ST_3.10b //",
  "GK19srngt_pu:821": "yatrairāvaṇadantatīvramusalair eraṇḍakāṇḍāyitaṃ",
  "GK19srngt_pu:822": "vajreṇāpi vikīrṇavahnitatinā mārṇālanālāyitam /",
  "GK19srngt_pu:823": "madvakṣasy avalambya kiṃcid adhunā tad vismṛtaṃ vajriṇā",
  "GK19srngt_pu:824": "yuddhaṃ yady avalambate sa tu punaḥ sajjo'smy ahaṃ rāvaṇaḥ // ST_3.10c //",
  "GK19srngt_pu:825": "dhṛtigarvauddhatyamatismṛtiromāñcā bhavanti cāmuṣmin /",
  "GK19srngt_pu:826": "vividhā vākyakṣepāḥ sotsāhāmarṣavegāś ca // ST_3.11 //",
  "GK19srngt_pu:827": "bhayānako bhayasthāyi- bhāvo'sau jāyate rasaḥ /",
  "GK19srngt_pu:828": "śabdāder vikṛtād voḍhaṃ bālastrīnīcanāyakaḥ // ST_3.12 //",
  "GK19srngt_pu:829": "śrutvā tūryaninādaṃ dvāre bhayacakitalalitabāhulataḥ /",
  "GK19srngt_pu:830": "dhanyasya lagati kaṇṭhe mugdhaśiśur dhūlidhūsaritaḥ // ST_3.12a //",
  "GK19srngt_pu:831": "praṇayakalahasaṅgān manyubhājā nirastaḥ",
  "GK19srngt_pu:832": "prakaṭitacaṭukoṭiḥ pādapadmānato'pi /",
  "GK19srngt_pu:833": "navajaladharagarjer bhītayāsau kayācit",
  "GK19srngt_pu:834": "truṭitataralahāraṃ sasvaje prāṇanāthaḥ // ST_3.12b //",
  "GK19srngt_pu:835": "kampoparuddhasarvāṅgair",
  "GK19srngt_pu:836": "galatsvedodabindubhiḥ /",
  "GK19srngt_pu:837": "tvadārabdhair mahīnātha",
  "GK19srngt_pu:838": "vairibhir vanitāyitam // ST_3.12c //",
  "GK19srngt_pu:839": "vaivarṇyam aśru saṃtrāso hastapādādikampanam /",
  "GK19srngt_pu:840": "svedāsyaśoṣadikprekṣā- saṃbhramāś ca prakīrtitāḥ // ST_3.13 //",
  "GK19srngt_pu:841": "jugupsāprakṛtir jñeyo bībhatso'hṛdyadarśanāt /",
  "GK19srngt_pu:842": "śravaṇāt kīrtanād vāpi pūty ādiviṣayād yathā // ST_3.14 //",
  "GK19srngt_pu:843": "luṭhatkṛmikalevaraṃ sravadasṛgvasāvāsitaṃ",
  "GK19srngt_pu:844": "viśīrṇaśavasaṃtatiprasaradugragandhānvitam /",
  "GK19srngt_pu:845": "bhramatpracurapatrikaṃ trikavivartinṛtyakriyā",
  "GK19srngt_pu:846": "pravīṇaguṇakauṇapaṃ paribabhau paretājiram // ST_3.14a //",
  "GK19srngt_pu:847": "nāsāpracchādanaṃ vaktra- kūṇanaṃ gātrasaṃvṛtiḥ /",
  "GK19srngt_pu:848": "niṣṭhīvanādi cātra syād udvegād uttameṣv api // ST_3.15 //",
  "GK19srngt_pu:849": "vismayātmādbhuto jñeyo raso rasavicakṣaṇaiḥ /",
  "GK19srngt_pu:850": "māyendrajāladivyastrī- vipinādyudbhavo yathā // ST_3.16 //",
  "GK19srngt_pu:851": "satyaṃ hṛtā tvayā haṃsa vanitānām iyaṃ gatiḥ /",
  "GK19srngt_pu:852": "bhramanty etās tathāpy etad indrajālaṃ tad adbhutam // ST_3.16a //",
  "GK19srngt_pu:853": "gadgadaḥ sādhuvādaś ca svedaḥ pulakavepathū /",
  "GK19srngt_pu:854": "dṛṣṭer niśalatāratvaṃ vikāsaś cātra jāyate // ST_3.17 //",
  "GK19srngt_pu:855": "samyag jñānodbhavaḥ śāntaḥ samatvāt sarvajantuṣu /",
  "GK19srngt_pu:856": "gateccho nāyakas tatra tamorāgaparikṣayāt // ST_3.18 //",
  "GK19srngt_pu:857": "dhanam aharahar dattaṃ svīyaṃ yathārthitam arthine",
  "GK19srngt_pu:858": "kṛtam arikulaṃ nārīśeṣaṃ svakhaḍgavijṛmbhitaiḥ /",
  "GK19srngt_pu:859": "praṇayini jane rāgodrikte ratir vihitā ciraṃ",
  "GK19srngt_pu:860": "kim aparam ataḥ kartavyaṃ nas tanāv api nādaraḥ // ST_3.18a //",
  "GK19srngt_pu:861": "nirālambaṃ mano hy atra bāḍham ātmani tiṣṭhati /",
  "GK19srngt_pu:862": "sukhe necchā tathā duḥkhe'py udvego nātra jāyate // ST_3.19 //",
  "GK19srngt_pu:863": "aṣṭāv amī rasāḥ pūrvaṃ ye proktās tatra niścitam /",
  "GK19srngt_pu:864": "pratyanīkau rasau dvau dvau tatsamparkaṃ vivarjayet // ST_3.20 //",
  "GK19srngt_pu:865": "śṛṅgārabībhatsarasau tathā vīrabhayānakau /",
  "GK19srngt_pu:866": "raudrādbhutau tathā hāsya- karuṇau vairiṇau mithaḥ // ST_3.21 //",
  "GK19srngt_pu:867": "hāsyo bhavati śṛṅgārāt karuṇo raudrakarmataḥ /",
  "GK19srngt_pu:868": "adbhutaś ca tathā vīrād bībhatsāc ca bhayānakaḥ // ST_3.22 //",
  "GK19srngt_pu:869": "yau janyajanakāv etau rasāv uktau manīṣibhiḥ /",
  "GK19srngt_pu:870": "yuktyā kṛto'pi saṃbhedas tayor bāḍhaṃ na duṣyati // ST_3.23 //",
  "GK19srngt_pu:871": "kecid rasavibhāgeṣu bhāvāḥ pūrvaṃ pradarśitāḥ /",
  "GK19srngt_pu:872": "svātantryeṇeha kīrtyante ramyās te kṛtināṃ matāḥ // ST_3.24 //",
  "GK19srngt_pu:873": "ratyādaya ime bhāvā rasābhiprāyasūcakāḥ /",
  "GK19srngt_pu:874": "pañcāśatsthāyisaṃcāri- sāttvikās tān nibodhata // ST_3.25 //",
  "GK19srngt_pu:875": "śṛṅgārādiraseṣv eva bhāvā ratyādayaḥ smṛtāḥ /",
  "GK19srngt_pu:876": "pratyekaṃ sthairyato'nye ca taryastriṃśaccarāḥ smṛtāḥ // ST_3.26 //",
  "GK19srngt_pu:877": "prāyo'navasthite citte bhāvāḥ saṃkīrṇasaṃbhavāḥ /",
  "GK19srngt_pu:878": "bāhulyena nigadyante tathāpy ete yathā sthitāḥ // ST_3.27 //",
  "GK19srngt_pu:879": "śaṅkāsūyā bhayaṃ glānir vyādhiś cintā smṛtir dhṛtiḥ /",
  "GK19srngt_pu:880": "autsukyaṃ vismayo harṣo vrīḍonmādo madas tathā // ST_3.28 //",
  "GK19srngt_pu:881": "viṣādo jaḍatā nidrā- [a]vahitthaṃ cāpalaṃ smṛtiḥ /",
  "GK19srngt_pu:882": "iti bhāvāḥ prayoktavyā śṛṅgāre vyabhicāriṇaḥ // ST_3.29 //",
  "GK19srngt_pu:883": "śramaś capalatā nidrā svapno glānis tathaiva ca /",
  "GK19srngt_pu:884": "śaṅkāsūyāvahitthaṃ ca hāsye bhāvā bhavanty amī // ST_3.30 //",
  "GK19srngt_pu:885": "dainyaṃ cintā tathā glānir nirvedo jaḍatāsmṛtiḥ /",
  "GK19srngt_pu:886": "vyādhiś ca karuṇe jñeyā bhāvā bhāvaviśāradaiḥ // ST_3.31 //",
  "GK19srngt_pu:887": "harṣo'sūyā tathā garva utsāho mada eva ca /",
  "GK19srngt_pu:888": "cāpalyam ugratā vego raudre bhāvāḥ prakīrtitāḥ // ST_3.32 //",
  "GK19srngt_pu:889": "amarṣaḥ pratibodhaś ca vitarko'tha matir dhṛtiḥ /",
  "GK19srngt_pu:890": "krodho'sūyāśru saṃmoha āvego romaharṣaṇam // ST_3.33 //",
  "GK19srngt_pu:891": "garvo madas tathogratvaṃ bhāvā vīre bhavanty amī /",
  "GK19srngt_pu:892": "saṃtrāso maraṇaṃ caiva vacanīyaṃ bhayānake // ST_3.34 //",
  "GK19srngt_pu:893": "apasmāro viṣādaś ca bhayaṃ vego matir madaḥ /",
  "GK19srngt_pu:894": "unmādaś ceti vijñeyā bhāvā bībhatsasaṃbhavāḥ // ST_3.35 //",
  "GK19srngt_pu:895": "āvego jaḍatā moho vismayo harṣaṇaṃ matiḥ /",
  "GK19srngt_pu:896": "iti bhāvān nibadhnanti rase'sminn adbhute budhāḥ // ST_3.36 //",
  "GK19srngt_pu:897": "evaṃ saṃcāriṇo bhāvā jñeyāḥ pratirasaṃ sthitāḥ /",
  "GK19srngt_pu:898": "sāttvikās tu bhavanty ete sarve sarvarasāśrayāḥ // ST_3.37 //",
  "GK19srngt_pu:899": "yā nṛtyagītapramadopabhoga",
  "GK19srngt_pu:900": "veṣāṅgasaṅkīrtanacārubandhā /",
  "GK19srngt_pu:901": "mādhuryayuktālpasamāsaramyā",
  "GK19srngt_pu:902": "vāṇī smṛtāsāv iha kaiśikīti // ST_3.38 //",
  "GK19srngt_pu:903": "śṛṅgārahāsyakaruṇa- rasānāṃ parivṛddhaye /",
  "GK19srngt_pu:904": "eṣā vṛttiḥ paryoktavyā prayatnena budhair yathā // ST_3.39 //",
  "GK19srngt_pu:905": "saundaryaṃ śaśalāñchanasya kavibhir mithyaiva tad varṇyate",
  "GK19srngt_pu:906": "saubhāgyaṃ kva nu paṅkajasya rajanīsaṃbhogabhagnatviṣaḥ /",
  "GK19srngt_pu:907": "ity ālocya cirāya cāru rucimantrasyatkuraṅgīdṛśo",
  "GK19srngt_pu:908": "vīkṣete navayauvanonnatamukhau manye stanāvānanam // ST_3.39a //",
  "GK19srngt_pu:909": "hasteṣuḥ kusumāyudhasya lalitaṃ rāgaśriyo locanaṃ",
  "GK19srngt_pu:910": "saubhāgyaikagṛhaṃ vilāsanikaṣo vaidagdhyasiddhidhvajaḥ /",
  "GK19srngt_pu:911": "sākṣīdaṃ madabāndhavasya nibhṛtaṃ kasyāpi līlānidheḥ",
  "GK19srngt_pu:912": "kakṣāntarnakhamaṇḍanaṃ sakhi navaṃ pracchādyatāṃ vāsasā // ST_3.39b //",
  "GK19srngt_pu:913": "samullasatkāñcanakuṇḍalojjvala",
  "GK19srngt_pu:914": "prabhāpi tāpāya babhūva yeṣv alam /",
  "GK19srngt_pu:915": "vilāsinīramyamukhāmbujanmasu",
  "GK19srngt_pu:916": "prajajvalus teṣv akṛśāḥ kṛśānavaḥ // ST_3.39c //",
  "GK19srngt_pu:917": "yā citrayuddhabhramaśastrapāta",
  "GK19srngt_pu:918": "māyendrajālaplutilāṅghitāḍhyā /",
  "GK19srngt_pu:919": "ojasvigurvakṣarabandhagāḍhā",
  "GK19srngt_pu:920": "jñeyā budhaiḥ sārabhaṭīti vṛttiḥ // ST_3.40 //",
  "GK19srngt_pu:921": "raudre bhayānake caiva bībhatse ca vicakṣaṇaiḥ /",
  "GK19srngt_pu:922": "kāvyaśobhākarī vṛttir iyam itthaṃ prayujyate // ST_3.41 //",
  "GK19srngt_pu:923": "śastroddāritakumbhikumbhavigaladraktāktamuktāphalaṃ",
  "GK19srngt_pu:924": "sphārasphūrjitakāntikalpitabṛhaccañcaccatuṣkāyitam /",
  "GK19srngt_pu:925": "krodhoddhāvitadhīradhoraṇalasaatkhaḍgāgram ugrāgrahaṃ",
  "GK19srngt_pu:926": "yuddhaṃ siddhavadhūgṛhītasubhaṭaṃ jātaṃ tadā durdharam // ST_3.41a //",
  "GK19srngt_pu:927": "nāyaṃ garjiravo gabhīraparuṣaṃ tūryaṃ tadīyaṃ tv idaṃ",
  "GK19srngt_pu:928": "naite bhīmabhujaṅgabhogarucayo meghā ime tadrajāḥ /",
  "GK19srngt_pu:929": "itthaṃ nātha navāmbuvāhasamaye tvatsainyaśaṅkākulā",
  "GK19srngt_pu:930": "mlāyadvaktraruco virodhivanitāstrasyanti naśyanti ca // ST_3.41b //",
  "GK19srngt_pu:931": "pibann asṛk svadan māṃsam ākarṣann antramālikām /",
  "GK19srngt_pu:932": "kabandhasaṅkule kroṣṭā bhramaty eṣa mahāraṇe // ST_3.41c //",
  "GK19srngt_pu:933": "harṣapradhānādhikasattvavṛttis",
  "GK19srngt_pu:934": "tyāgottarodāravacomanojñā /",
  "GK19srngt_pu:935": "āścaryasaṃpatsubhagā ca yā syāt",
  "GK19srngt_pu:936": "sā sātvatī nāma matātra vṛttiḥ // ST_3.42 //",
  "GK19srngt_pu:937": "nātigūḍhārthasaṃpattiḥ śravyaśabdamanoramā /",
  "GK19srngt_pu:938": "vīre raudre'dbhute śānte vṛttir eṣā matā yathā // ST_3.43 //",
  "GK19srngt_pu:939": "lakṣmyās tvaṃ janako nidhiś ca payasāṃ niḥśeṣaratnākaro",
  "GK19srngt_pu:940": "maryādāniratas tvam eva jaladhe brūte'tra ko'nyādṛśam /",
  "GK19srngt_pu:941": "kiṃ tv ekasya gṛhaṃ gatasya baḍavāvahneḥ sadā tṛṣṇayā",
  "GK19srngt_pu:942": "klāntasyodarapūraṇe'pi na saho yat tan manāṅ madhyamam // ST_3.43a //",
  "GK19srngt_pu:943": "sphāritotkaṭakaṭhoratārakākīrṇa vahnikaṇasaṃtatiḥ krudhā /",
  "GK19srngt_pu:944": "durnimittataḍidākṛtir babhau dṛṣṭir iṣṭasamarāṃśumālinaḥ // ST_3.43b //",
  "GK19srngt_pu:945": "atyadbhutaṃ narādhipa tava kīrtir dhavalayanty api jaganti /",
  "GK19srngt_pu:946": "raktān karoti suhṛdo malinayati ca vairivadanāni // ST_3.43c //",
  "GK19srngt_pu:947": "nivṛttaviṣayāsaṅga- madhunā sucirāya me /",
  "GK19srngt_pu:948": "ātmany eva samādhānaṃ manaḥ kevalam icchati // ST_3.43d //",
  "GK19srngt_pu:949": "pradhānapuruṣaprāyā sadvakroktinirantarā /",
  "GK19srngt_pu:950": "bhāratīyaṃ bhaved vṛttir vīrahāsyādbhutāśrayā // ST_3.44 //",
  "GK19srngt_pu:951": "janmadehavadhabandhanādikaṃ",
  "GK19srngt_pu:952": "tulyam etad itaraiḥ samaṃ satām /",
  "GK19srngt_pu:953": "yat tathāpi vipulācalāḥ śriyaḥ",
  "GK19srngt_pu:954": "sāhasaikaparatātra kāraṇam // ST_3.44a //",
  "GK19srngt_pu:955": "yaśodākṛtarakṣasya śāsitur bhuvanadruhām /",
  "GK19srngt_pu:956": "bālye nibhṛtagambhīro harer hāsaḥ punātu vaḥ // ST_3.44b //",
  "GK19srngt_pu:957": "nirbhayo'py eṣa bhūpālas tad dadāti dviṣāṃ yudhi /",
  "GK19srngt_pu:958": "asat teṣu yaśaḥ śubhram ādatte cedam adbhutam // ST_3.44c //",
  "GK19srngt_pu:959": "ity ādi ramyāḥ pravilokya vṛttīr",
  "GK19srngt_pu:960": "dṛṣṭvā nibandhāṃś ca mahākavīnām /",
  "GK19srngt_pu:961": "ālokya vaicitryam idaṃ vidadhyāt",
  "GK19srngt_pu:962": "kāvyaṃ kaviḥ sajjanacittacauram // ST_3.45 //",
  "GK19srngt_pu:963": "virasaṃ pratyanīkaṃ ca duḥsandhānarasaṃ tathā /",
  "GK19srngt_pu:964": "nīrasaṃ pātraduṣṭaṃ ca kāvyaṃ sadbhir na śasyate // ST_3.46 //",
  "GK19srngt_pu:965": "vihāya jananīmṛtyu- śokaṃ mugdhe mayā saha /",
  "GK19srngt_pu:966": "yauvanaṃ mānaya spaṣṭam ityādi virasaṃ matam // ST_3.47 //",
  "GK19srngt_pu:967": "prabandhe nīyate yatra rasa eko nirantaram /",
  "GK19srngt_pu:968": "mahatīṃ vṛddhim icchanti nīrasaṃ tac ca kecana // ST_3.48 //",
  "GK19srngt_pu:969": "nakhakṣatocchalatpūti- plutagaṇḍasthalaṃ ratau /",
  "GK19srngt_pu:970": "pibāmi vadanaṃ tasyāḥ pratyanīkaṃ tad ucyate // ST_3.49 //",
  "GK19srngt_pu:971": "tām evānucitāṃ gaccha jvalitā tvatkṛte tu yā /",
  "GK19srngt_pu:972": "kiṃ te kṛtyaṃ mayā dhūrta duḥsandhānarasaṃ tv idam // ST_3.50 //",
  "GK19srngt_pu:973": "durjano dayitaḥ kāmaṃ mano mlānaṃ manobhavaḥ /",
  "GK19srngt_pu:974": "kṛśo viyogataptāyās tasyā ity ādi nīrasam // ST_3.51 //",
  "GK19srngt_pu:975": "mugdhā vyājaṃ vinā veśyā kanyeyaṃ nipuṇā ratau /",
  "GK19srngt_pu:976": "kulastrī sarvadā dhṛṣṭā pātraduṣṭaṃ tv idaṃ matam // ST_3.52 //",
  "GK19srngt_pu:977": "anyeṣv api raseṣv ete doṣā varjyā manīṣibhiḥ /",
  "GK19srngt_pu:978": "yat samparkān na yāty eva kāvyaṃ rasaparamparām // ST_3.53 //",
  "GK19srngt_pu:979": "iti mayā kathitena pathāmunā",
  "GK19srngt_pu:980": "rasaviśeṣam aśeṣam upeyuṣā /",
  "GK19srngt_pu:981": "lalitapādapadāsadalaṅkṛtiḥ",
  "GK19srngt_pu:982": "kṛtadhiyām iha vāgvanitāyate // ST_3.54 //",
  "GK19srngt_pu:983": "śṛṅgāratilako nāma grantho'yaṃ grathito mayā /",
  "GK19srngt_pu:984": "vyutpattaye niṣevantu kavayaḥ kāminaś ca ye // ST_3.55 //",
  "GK19srngt_pu:985": "kānyā kāvyakathā kīdṛg vaidagdhī ko rasāgamaḥ /",
  "GK19srngt_pu:986": "kiṃ goṣṭhīmaṇḍanaṃ hanta śṛṅgāratilakaṃ vinā // ST_3.56 //",
  "GK19srngt_pu:987": "tripuravadhād eva gatām ullāsam umāṃ samastadevanatām /",
  "GK19srngt_pu:988": "śṛṅgāratilakavidhinā punar api rudraḥ prasādayati // ST_3.57 //",
  "GK19srngt_pu:989": "iti śrīrudrabhaṭṭaviracite śṛṅgāratilakābhidhāne kāvyarasālaṅkāre",
  "GK19srngt_pu:990": "hāsyādirasanirūpaṇaṃ nāma tṛtīyaḥ paricchedaḥ /"
}