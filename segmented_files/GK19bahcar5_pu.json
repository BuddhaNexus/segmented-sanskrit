{
    "GK19bahcar5_pu:0": "Bāṇa: Harṣacarita, Ucchvāsa V",
    "GK19bahcar5_pu:1": "niyatir vidhāya puṃsāṃ prathamaṃ sukham upari dāruṇaṃ duḥkham /",
    "GK19bahcar5_pu:2": "kṛtvā lokaṃ taralā taḍid iva vajraṃ nipātayati // BaHcar_5.1 //",
    "GK19bahcar5_pu:3": "pātayati mahāpuruṣān samam eva bahūn anādareṇaiva /",
    "GK19bahcar5_pu:4": "parivartamāna ekaḥ kālaḥ śailān ivānantaḥ // BaHcar_5.2 //",
    "GK19bahcar5_pu:5_0": "atha kadācid rājā rājyavardhanaṃ kavacaharam āhūya hūṇān hantuṃ hariṇān iva harir",
    "GK19bahcar5_pu:5_1": "hariṇeśakiśoram aparimitabalānuyātaṃ ciraṃtanair amātyair anuraktaiś ca mahāsāmantaiḥ",
    "GK19bahcar5_pu:5_2": "kṛtvā sābhisaram uttarāpathaṃ prāhiṇot.",
    "GK19bahcar5_pu:6": "prayāntaṃ ca taṃ devo harṣaḥ katicit prayāṇakāni turaṅgamair anuvavrāja.",
    "GK19bahcar5_pu:7_0": "praviṣṭe ca kailāsaprabhābhāsinīṃ kakubhaṃ bhrātari vartamāno nave vayasi vikramarasānurodhini",
    "GK19bahcar5_pu:7_1": "kesariśarabhaśārdūlavarāhabahuleṣu tuṣāraśailopakaṇṭheṣūtkaṇṭhamānavanadevatākaṭākṣāṃśuśāritaśarīrakāntiḥ",
    "GK19bahcar5_pu:7_2": "krīḍan mṛgayāṃ mṛgalocanaḥ katipayāny ahāni bahir eva vyalambata.",
    "GK19bahcar5_pu:8": "cakāra cākarṇāntākṛṣṭakārmukanirgatabhāsurabhallavarṣī svalpīyobhir eva divasair niḥśvāpadāny",
    "GK19bahcar5_pu:9": "ekadā tu vāsateyyās turīye yāme pratyuṣasyeva svapne caṭulajvālāpuñjapiñjarīkṛtasakalakukubhā durnivāreṇa davahutabhujā dahyamānaṃ kesariṇam adrākṣīt.",
    "GK19bahcar5_pu:10": "tasminn eva ca dāvadahane samutsṛjya śāvakān utplutya cātmānaṃ pātayantīṃ siṃhīm apaśyat.",
    "GK19bahcar5_pu:11": "āsīc cāsya cetasi loke hi lohebhyaḥ kaṭhinatarāḥ khalu snehamayā bandhanapāśā yad ākṛṣṭās tiryañco 'py evam ācāranti iti.",
    "GK19bahcar5_pu:12": "prabuddhasya cāsya muhurmuhur dakṣiṇetaram akṣi paspande.",
    "GK19bahcar5_pu:13": "gātreṣu cākasmād eva vepathur vipaprathe.",
    "GK19bahcar5_pu:14": "nirnimittam evāntarbandhanasthānāc cacāleva hṛdayam.",
    "GK19bahcar5_pu:15": "akāraṇād eva cājāyata garīyasī duḥkhāsikā.",
    "GK19bahcar5_pu:16_0": "kim idam iti ca samutpannavividhavikalpavimathitamatir apagatadhṛtiś cintāvanamitavadanaḥ",
    "GK19bahcar5_pu:16_1": "stimitatārakeṇa cakṣuṣā samudbhidyamānasthalakamalinīvanām iva cakāra cakorekṣaṇaḥ",
    "GK19bahcar5_pu:16_2": "kṣanaṃ kṣoṇīm.",
    "GK19bahcar5_pu:17": "ahni ca tasmiñ śūnyenaiva ca cetasā cikrīḍa mṛgayām.",
    "GK19bahcar5_pu:18_0": "ārohati ca haritahaye madhyam ahno bhavanam āgatyobhayato mandamandaṃ saṃvāhyamānatanutālavṛntaḥ",
    "GK19bahcar5_pu:18_1": "kṣititalavitatām atiśiśiramalayajarasalavalulitavapuṣam indudhavalopadhānadhāriṇīṃ",
    "GK19bahcar5_pu:18_2": "vetrapaṭṭikām adhiśayānaḥ sāśaṅka eva tasthau.",
    "GK19bahcar5_pu:19_0": "atha dūrād eva lekhagarbhayā nīlīrāgamecakarucā cīracīrikayā racitamuṇḍamālakaṃ śramātapābhyām",
    "GK19bahcar5_pu:19_1": "āropyamāṇakāyakālimānam antargatena śokaśikhināṅgāratām iva nīyamānam atitvarāgamanadrutatarapadoddhūyamānadhūlirājivyājena",
    "GK19bahcar5_pu:19_2": "rājavārtāśravaṇakutūhalinyā medinyevānugamyamānam abhimukhapavanapreṅkhatpravitatottarīyapaṭaprāntavījyamānobhayapārśvam",
    "GK19bahcar5_pu:19_3": "atitvarayā kṛtapakṣam ivāśu parāpatantaṃ preryamāṇam iva pṛṣṭhataḥ svāmyādeśenākṛṣyamāṇam",
    "GK19bahcar5_pu:19_4": "iva purastād āyataiḥ śramaśvāsamokṣaiḥ svidyallalāṭataṭaghaṭamānapratibimbakena kāryakautukād",
    "GK19bahcar5_pu:19_5": "apahriyamāṇalekham",
    "GK19bahcar5_pu:20_0": "iva bhāsvatā saṃbhramabhraṣṭair ivendriyaiḥ śūnyīkṛtaśarīraṃ lekhārpitaprayojanagauravād",
    "GK19bahcar5_pu:20_1": "iva same 'pi vartmani śūnyahṛdayatayā skhalantaṃ kālameghaśakalam iva patiṣyato durvārtāvajrasya",
    "GK19bahcar5_pu:20_2": "dhūmapallavam",
    "GK19bahcar5_pu:21": "iva jvaliṣyataḥ śokajvalanasya bījam iva phaliṣyato duṣkṛtaśāler animittabhūtadīrghādhvagaṃ kuraṅgakanāmānam āyantam adrākṣīt.",
    "GK19bahcar5_pu:22": "dṛṣṭvā ca pūrvanimittaparamparāvirbhāvitabhītir abhidyata hṛdayena.",
    "GK19bahcar5_pu:23": "kuraṅgakas tu kṛtapraṇāmaḥ samupasṛtya prathamam ānanalagnaṃ viṣādam upaninye paścāl lekham.",
    "GK19bahcar5_pu:24": "taṃ ca devo harṣaḥ svayam evādāyāvācayat.",
    "GK19bahcar5_pu:25": "lekhārthenaiva ca samaṃ gṛhītvā hṛdayena saṃtāpam avagraharūpo 'bhyadhāt.",
    "GK19bahcar5_pu:26": "kuraṅgaka kiṃ māndyaṃ tātasya iti.",
    "GK19bahcar5_pu:27": "sa cakṣuṣā bāṣpajalabindubhir mukhena ca khañjākṣaraiḥ kṣaradbhir yugapad ācacakṣe deva dāhajvaro mahān iti.",
    "GK19bahcar5_pu:28": "tac cākarṇya sahasā sahasradhevāsya hṛdayaṃ paphāla.",
    "GK19bahcar5_pu:29": "kṛtācamanaś ca janayitur āyuṣkāmo 'parimitamaṇikanakarajatajātam",
    "GK19bahcar5_pu:30": "ātmaparibarham aśeṣaṃ brāhmaṇasād akarot.",
    "GK19bahcar5_pu:31": "abhukta evoccacāla.",
    "GK19bahcar5_pu:32": "dāpaya vājinaḥ paryāṇam iti ca puraḥsthitaṃ śiraḥkṛpāṇaṃ bibhrāṇaṃ babhāṇa",
    "GK19bahcar5_pu:33": "yuvānam.",
    "GK19bahcar5_pu:34": "vepamānahṛdayaś ca sasaṃbhramapradhāvitaparivardhakopanītam āruhya turaṅgam ekāky eva prāvartata.",
    "GK19bahcar5_pu:35": "akāṇḍaprayāṇasaṃjñāśaṅkhakṣubhitaṃ tu saṃbhramāt sajjībhūtam udbhūtamukharakhuraravabharitasakalabhuvanavivaram āgatyāgatya sarvābhyo digbhyo dhāvamānam aśvo 'yam aḍhaukata.",
    "GK19bahcar5_pu:36": "prasthitasya cāsya pradakṣiṇetaraṃ prayānto vināśam upasthitaṃ rājasiṃhasya hariṇāḥ prakaṭayāṃbabhūvuḥ.",
    "GK19bahcar5_pu:37": "aśiśiraraśmimaṇḍalābhimukhaś ca hṛdayam avadārayann iva dāvaśuṣke dāruṇi dāruṇaṃ rarāṇa vāyasaḥ.",
    "GK19bahcar5_pu:38": "kajjalamaya iva bahudivasam upacitabahalamalapaṭalamalinitatanur abhimukham ājagāma śikhipicchālāñchano",
    "GK19bahcar5_pu:39": "durnimittair anabhinandyamānagamanaś ca nitarām aśaṅkata.",
    "GK19bahcar5_pu:40_0": "hṛdayena pitṛsnehāhitamradimnā ca tat tad upekṣamāṇas turaṅgamaskandhabaddhalakṣyaṃ",
    "GK19bahcar5_pu:40_1": "cakṣur avicalaṃ dadhāno duḥkham avasitahasitasaṃkathas tūṣṇīṃbhūtena bhūpālalokenānugamyamāno",
    "GK19bahcar5_pu:40_2": "bahuyojanasaṃpiṇḍitam adhvānam ekenaivāhnā samalaṅghayat.",
    "GK19bahcar5_pu:41": "upalabdhanarendramāndyavārtāviṣaṇṇa iva naṣṭatejasy adhomukhībhavati bhagavati bhānumati bhaṇḍipramukhena praṇayinā rājaputralokena bahuśo vijñāpyamāno 'pi nāhāram akarot.",
    "GK19bahcar5_pu:42": "puraḥpravṛttapratīhāragṛhyamāṇagrāmīṇaparamparāprakaṭitapraguṇavartmā ca vahann eva ninye",
    "GK19bahcar5_pu:43_0": "anyasminn ahani madhyaṃdine vigatajayaśabdam astamitatūryanādam upasaṃhṛtagītam utsāritotsavam",
    "GK19bahcar5_pu:43_1": "apragītacāraṇam aprasāritāpaṇapaṇyaṃ sthānasthāneṣu pavanabalakuṭilābhiḥ koṭihomadhūmalekhābhir",
    "GK19bahcar5_pu:43_2": "ullasantībhir yamamahiṣaviṣāṇakoṭibhir ivollikhyamānaṃ kṛtāntapāśavāgurābhir iva",
    "GK19bahcar5_pu:43_3": "veṣṭyamānam upari kālamahiṣālaṃkārakālāyasakiṅkiṇībhir iva kaṭu",
    "GK19bahcar5_pu:44_0": "kvaṇantībhir divasaṃ vāyasamaṇḍalībhir bhramantībhir āvedyamānapratyāsannāśubhaṃ",
    "GK19bahcar5_pu:44_1": "kvacit pratiśāyitasnigdhabāndhavārādhyamānāhirbudhnaṃ kvacid dīpikādahyamānakulaputrakaprasādyamānamātṛmaṇḍalaṃ",
    "GK19bahcar5_pu:44_2": "kvacin muṇḍopahāraharaṇodyatadraviḍaprārthyamānāmardakaṃ kvacid āndhroddhriyamānabāhuvapropayācyamānacaṇḍikam",
    "GK19bahcar5_pu:44_3": "anyatra śirovidhṛtavilīyamānagaladgugguluvikalanavasevakānunīyamānamahākālam aparatra",
    "GK19bahcar5_pu:44_4": "niśitaśastrīnikṛttātmamāṃsahomaprasaktāptavargam aparatra prakāśanarapatikumārakakriyamāṇamahāmāṃsavikrayaprakramam",
    "GK19bahcar5_pu:44_5": "upahatam iva śmaśānapāṃśubhir amaṅgalair iva parigṛhītaṃ yātudhānair iva vidhvastaṃ",
    "GK19bahcar5_pu:44_6": "kalikāleneva kavalitaṃ pāpapaṭalair iva saṃchāditam adharmavikṣepair iva luṇṭhitam",
    "GK19bahcar5_pu:44_7": "anityatādhikārair ivākrāntaṃ niyativilāsair ivātmīkṛtaṃ śūnyam iva suptam iva muṣitam",
    "GK19bahcar5_pu:44_8": "iva vilakṣitam iva chalitam iva mūrcchitam iva",
    "GK19bahcar5_pu:45": "skandhāvāraṃ samāsasāda.",
    "GK19bahcar5_pu:46_0": "praviśann eva ca vipaṇivartmani kutūhalākulabahalabālakaparivṛtam ūrdhvayaṣṭiviṣkambhavitate",
    "GK19bahcar5_pu:46_1": "vāmahastavartini bhīṣaṇamahiṣādhirūḍhapretanāthasanāthe citravati paṭe paralokavyatikaram",
    "GK19bahcar5_pu:46_2": "itarakarakalitena śarakāṇḍena kathayantaṃ yamapaṭṭikaṃ dadarśa.",
    "GK19bahcar5_pu:47": "tenaiva ca gīyamānaṃ ślokam aśṛṇot.",
    "GK19bahcar5_pu:48": "mātāpitṛsahasrāṇi putradāraśatāni ca /",
    "GK19bahcar5_pu:49": "yuge yuge vyatītāni kasya te kasya vā bhavān // BaHcar_5.3 //",
    "GK19bahcar5_pu:50": "iti.",
    "GK19bahcar5_pu:51": "tena cādhikataram avadīryamāṇahṛdayaḥ krameṇa rājadvāraṃ pratiṣiddhasakalalokapraveśaṃ yayau.",
    "GK19bahcar5_pu:52": "turagād avatīrṇaś cābhyantarān niṣkrāmantam aprasannamukharāgam unmuktam ivendriyaiḥ suṣeṇanāmānaṃ vaidyakumārakam adrākṣīt.",
    "GK19bahcar5_pu:53": "kṛtanamaskāraṃ ca tam aprākṣīt.",
    "GK19bahcar5_pu:54": "suṣeṇa asti tātasya viśeṣo na vā iti.",
    "GK19bahcar5_pu:55": "so 'bravīt: nāstīdānīṃ yadi bhavet kumāraṃ dṛṣṭvā iti.",
    "GK19bahcar5_pu:56_0": "mandaṃ mandaṃ dvārapālaiḥ praṇamyamānaś ca dīyamānasarvasvaṃ pūjyamānakuladevataṃ",
    "GK19bahcar5_pu:56_1": "prārabdhāmṛtacarupacanakriyaṃ kriyamāṇaṣaḍāhutihomaṃ hūyamānapṛṣadājyalavaliptapracaladūrvāpallavaṃ",
    "GK19bahcar5_pu:56_2": "paṭhyamānamahāmāyūrīpravartyamānagṛhaśāntinirvartyamānabhūtarakṣābalividhānaṃ prayatavipraprastutasaṃhitājapaṃ",
    "GK19bahcar5_pu:56_3": "japyamānarudraikādaśīśabdāyamānaśivagṛham atiśuciśaivasaṃpādyamānavirūpākṣakṣīrakalaśasahasrasnapanam",
    "GK19bahcar5_pu:56_4": "ajiropaviṣṭaiś cānāsāditasvāmidarśanadūyamānamānasair abhyantaraniṣpatitanikaṭavartiparijananivedyamānavārtair",
    "GK19bahcar5_pu:56_5": "vārtībhūtasnānabhojanaśayanair ujjhitātmasaṃskāramalinaveśair likhitair",
    "GK19bahcar5_pu:57_0": "iva niścalair narapatibhir nīyamānanaktaṃdivaṃ duḥkhadīnavadanena ca praghaṇeṣu baddhamaṇḍalenopāṃśuvyāhṛtaiḥ",
    "GK19bahcar5_pu:57_1": "kenacic cikitsakadoṣān udbhāvayatā kenacid asādhyavyādhilakṣaṇapadāni paṭhatā kenacid",
    "GK19bahcar5_pu:57_2": "duḥsvapnān āvedayatā kenacit paśācavārtāṃ vivṛṇvatā kenacit kārtāntikādeśān prakāśayatā",
    "GK19bahcar5_pu:57_3": "kenacid upaliṅgāni gāyatā anyenānityatāṃ bhāvayatā saṃsāraṃ cāpavadatā kalikālavilasitāni",
    "GK19bahcar5_pu:57_4": "ca nindatā daivaṃ copālabhamānenāpareṇa dharmāya kupyatā rājakuladevatāś cādhikṣipatā",
    "GK19bahcar5_pu:57_5": "apareṇa kliṣṭakulaputrakabhāgyāni garhayatā bāhyaparijanena kathyamānakaṣṭapārthivāvasthaṃ",
    "GK19bahcar5_pu:57_6": "rājakulaṃ viveśa.",
    "GK19bahcar5_pu:58_0": "aviralabāṣpapayaḥpariplutalocanena pitṛparijanena vīkṣyamāṇo vividhauṣadhidravyadravagandhagarbham",
    "GK19bahcar5_pu:58_1": "utkvathatāṃ kvāthānāṃ sarpiṣāṃ tailānāṃ ca prapacyamānānāṃ gandham ājighrann avāpa",
    "GK19bahcar5_pu:58_2": "tṛtīyaṃ kakṣyāntaram.",
    "GK19bahcar5_pu:59_0": "tatra cātiniḥśabde gṛhāvagrahaṇīgrāhibahuvetriṇi triguṇatiraskariṇītirohitasuvīthīpathe",
    "GK19bahcar5_pu:59_1": "pihitapakṣadvārake parihṛtakavāṭaraṭite ghaṭitagavākṣarakṣitamaruti dūyamānaparicārake",
    "GK19bahcar5_pu:59_2": "caraṇatāḍanasvanatsopānaprakupitapratīhāre nibhṛtasaṃjñānirdiśyamānasakalakarmaṇi",
    "GK19bahcar5_pu:59_3": "nātinikaṭopaviṣṭakaṅkaṭini koṇasthitāhvānacakitācamanakavāhini caṃdraśālikālīnamūkamaulaloke",
    "GK19bahcar5_pu:59_4": "mahādhividhurabāndhavāṅganāvargagṛhītapracchannapragrīvake saṃjavanapuñjitodvignaparijane",
    "GK19bahcar5_pu:59_5": "praviṣṭakatipayapraṇayini",
    "GK19bahcar5_pu:60_0": "gambhīrajvarārambhabhītabhiṣaji durmanāyamānamanttriṇi mandāyamānapurodhasi sīdatsuhṛdi",
    "GK19bahcar5_pu:60_1": "vidrāṇavipaściti saṃtaptāptasāmante vicittacāmaragrāhiṇi duḥkhakṣāmaśirorakṣiṇi kṣīyamāṇaprasādavittakamanorathasaṃpadi",
    "GK19bahcar5_pu:60_2": "svāmibhaktiparityaktāhārahīyamānabalavikalavallabhabhūbhṛti kṣititalapatitasakalarajanījāgarūkarājaputrakumārake",
    "GK19bahcar5_pu:60_3": "kulakramāgatakulaputranivahohyamānaśuci śokasaṃkucitakañcukini",
    "GK19bahcar5_pu:61_0": "nirānandanandini niḥśvasannirāśāsannasevake niḥsṛtatāmbūladhūsarādharavārayoṣiti",
    "GK19bahcar5_pu:61_1": "vilakṣavaidyopadiśyamānapathyāharaṇāvahitapaurogave 'nujīvipīyamānoccacaṣakadhārāvārivinodyamānāsyaśoṣaruji",
    "GK19bahcar5_pu:62_0": "rājābhilāṣabhojyamānabahubhuji bheṣajasāmagrīsaṃpādanavyagrasamagravyavahāriṇi muhurmuhurāhūyamānatoyakarmāntikānumitaghorāturatṛṣi",
    "GK19bahcar5_pu:62_1": "tuṣāraparikaritakarakaśiśirīkriyamāṇodaśviti śvetārdrakarpaṭārpitakarpūraparāgaśītalīkṛtaśalāke",
    "GK19bahcar5_pu:62_2": "nāśyānapaṅkilipyamānanavabhāṇḍagatagaṇḍūṣagrahaṇamastuni timyatkomalakamalinīpalāśaprāvṛtamṛdumṛṇālake",
    "GK19bahcar5_pu:62_3": "sanālanīlotpalapūlīsanāthasalilapānabhājanabhuvi dhārānipātanirvārpyamāṇakvathitāmbhasi",
    "GK19bahcar5_pu:62_4": "paṭupāṭalaśarkarāmodamuci mañcakāśritasikatilakarkarīviśrāntāntaracakṣuṣi saralaśevālavalayitagaladgolayantrake",
    "GK19bahcar5_pu:62_5": "galvarkaśālājirollāsitalājasaktunipītamasārapārīparigṛhītakarkaśarkare śiśirauṣadharasacūrṇāvakīrṇasphaṭikaśuktiśaṅkhasaṃcaye",
    "GK19bahcar5_pu:62_6": "saṃcitapracuraprācīnāmalakamātuluṅgadrākṣādāḍimādiphale pratigrāhitavipraviprakīryamāṇaśāntyudakavipruṣi",
    "GK19bahcar5_pu:62_7": "preṣyāpreṣyamāṇalalāṭalepopadigdhadṛṣadi dhavalagṛhe sthitaṃ",
    "GK19bahcar5_pu:63_0": "paralokavijayāya nīrājyamāṇam iva jvarajvalanenānavarataparivartanaistaraṅgiṇi śayanīye",
    "GK19bahcar5_pu:63_1": "śeṣam iva viṣoṣmaṇā kṣīrodanvati viceṣṭamānaṃ muktāphalavālukādhūlidhavalitaṃ jaladhim",
    "GK19bahcar5_pu:63_2": "iva kṣayakāle śuṣyantaṃ kālena kailāsam iva daśānanenoddhriyamāṇam",
    "GK19bahcar5_pu:64": "aviratacandanacarcāparāṇāṃ paricārikāṇām atyuṣṇāvayavasparśabhasmībhūtodarair iva dhavalaiḥ karaiḥ spṛśyamānaṃ lokāntaraprasthitaṃ sthāsnunā svayaśaseva",
    "GK19bahcar5_pu:65_0": "candanānulepanacchalenāpṛcchyamānam avicchinnadīyamānakamalakumudendīvaradalaṃ kālakaṭākṣapatanaśabalam",
    "GK19bahcar5_pu:65_1": "iva śarīram udvahantaṃ nibiḍadukūlapaṭṭanipīḍitakeśāntakathyamānakaṣṭavedanānubandhaṃ",
    "GK19bahcar5_pu:65_2": "mūrdhānaṃ dhārayantaṃ durdharavedanonnamannīlaśirājālakakarālena ca kālāṅgulilikhyamānalekhākhyātamaraṇāvadhidivasasaṃkhyāneneva",
    "GK19bahcar5_pu:65_3": "lalāṭaphalakena bhayam upajanayantam āsannayamadarśanodvegād iva ca kiṃcidantaḥpraviṣṭatārakaṃ",
    "GK19bahcar5_pu:65_4": "cakṣur dadhānaṃ śuṣyaddaśanapaṅktiprasṛtadhūsaradīdhititaraṅgiṇīṃ mṛgatṛṣṇikām ivoṣṇāṃ",
    "GK19bahcar5_pu:65_5": "niḥśvāsaparamparām udvahantam atyuṣṇaniḥśvāsadagdhayeva śyāmāyamānayā rasanayā nivedyamānadāruṇasaṃnipātārambham",
    "GK19bahcar5_pu:65_6": "uraḥsthalasthāpitamaṇimauktikahāracandanacandrakāntaṃ kṛtāntadūtadarśanayogyam ivātmānaṃ",
    "GK19bahcar5_pu:65_7": "kurvāṇam aṅgabhaṅgavalanotkṣiptabhujayugalaṃ paryastahastanakhamayūkhair dhārāgṛham",
    "GK19bahcar5_pu:65_8": "iva tāpaśāntaye racayantaṃ nediṣṭhasalilamaṇikuṭṭimādarśodareṣu nipatadbhiḥ pratibimbair",
    "GK19bahcar5_pu:65_9": "api saṃtāpātiśayam iva kathayantaṃ spṛṣantīṃ praṇayinīm iva viśvāsabhūmiṃ mūrcchām",
    "GK19bahcar5_pu:65_10": "api bahu manyamānam antakāhvānākṣarair iva sabhayabhiṣagdṛṣṭair ariṣṭair āviṣṭaṃ",
    "GK19bahcar5_pu:65_11": "mahāprasthānakāle svasaṃtāpasaṃtānam āptahṛdayeṣu saṃcārayantam aratiparigṛhītam",
    "GK19bahcar5_pu:65_12": "īrṣyayeva chāyayā vimucyamānam udyogam ivopadravāṇaṃ sarvāstramokṣam iva kṣāmatāyā",
    "GK19bahcar5_pu:65_13": "hastīkṛtaṃ vihastatayā viṣayīkṛtaṃ vaiṣamyeṇa kṣetrīkṛtaṃ kṣayeṇa gocarīkṛtaṃ glānyā",
    "GK19bahcar5_pu:65_14": "daṣṭaṃ duḥkhāsikayā ātmīkṛtam asvāsthyena vidheyīkṛtaṃ vyādhinā kroḍīkṛtaṃ kālena",
    "GK19bahcar5_pu:65_15": "lakṣyīkṛtaṃ dakṣiṇāśayā pītam iva pīḍābhir jagdham iva jāgareṇa nigīrṇam iva vaivarṇyena",
    "GK19bahcar5_pu:65_16": "grāsīkṛtam iva gātrabhaṅgena hriyamāṇam iva vipadbhir vaṇṭyamānam iva vedanābhir",
    "GK19bahcar5_pu:65_17": "luṇṭhyamānam iva duḥkhair āditsitaṃ daivena nirūpitaṃ niyatyā samāghrātam anityatvena",
    "GK19bahcar5_pu:65_18": "abhibhūyamānam abhāvena",
    "GK19bahcar5_pu:66_0": "parikalitaṃ parāsutayā dattāvakāśaṃ kleśasya nivāsaṃ vaimanasyasya samīpe kālasya",
    "GK19bahcar5_pu:66_1": "antike 'ntyocchvāsasya mukhe mahāpravāsasya dvāri dīrghanidrāyāḥ jihvāgre jīviteśasya",
    "GK19bahcar5_pu:66_2": "vartamānaṃ viralaṃ vāci calitaṃ cetasi vihvalaṃ",
    "GK19bahcar5_pu:67_0": "vapuṣi kṣīṇam āyuṣi pracuraṃ pralāpe saṃtataṃ śvasite jitaṃ jṛmbhikābhiḥ parādhīnam",
    "GK19bahcar5_pu:67_1": "ādhibhir anubaddham anubandhikābhiḥ pārśvāpaviṣṭayā cānavaratarodanocchūnanayanayā",
    "GK19bahcar5_pu:67_2": "gṛhītacāmarikayāpi niḥśvasitair eva vījayantyā vividhauṣadhidhūlidhūsaritaśarīrayā",
    "GK19bahcar5_pu:67_3": "muhur muhur āryaputra svapiṣi iti vyāharantyā devyā yaśomatyā śirasi vakṣasi ca spṛśyamānaṃ",
    "GK19bahcar5_pu:67_4": "pitaram adrākṣīt.",
    "GK19bahcar5_pu:68": "dṛṣṭvā ca prathamaduḥkhasaṃpātamathyamānamatir āśaṅkita iva bhāgadheyebhyaḥ samabhavat.",
    "GK19bahcar5_pu:69": "antakapuravartinam eva ca pitaram amanyata.",
    "GK19bahcar5_pu:70": "nirākṛta iva cāntaḥkaraṇena kṣaṇam āsīt.",
    "GK19bahcar5_pu:71_0": "avadhūtaś ca dhairyeṇa kṣetrīkṛtaḥ kṣobheṇa riktīkṛto ratyā viṣayīkṛto viṣādena pāvakamayam",
    "GK19bahcar5_pu:71_1": "iva hṛdayam udvahan viṣamavidūṣitānīva muhyantīndriyāṇi bibhrāṇas tamasā rasātalam",
    "GK19bahcar5_pu:71_2": "api viśeṣayan śūnyatvenākāśam apy atiśayāno nāvindata kartavyam.",
    "GK19bahcar5_pu:72": "pasparśa ca hṛdayena bhiyam uttamāṅgena ca gām.",
    "GK19bahcar5_pu:73": "avanipatis tu dūrād eva dṛṣṭvātidayitaṃ tanayaṃ tadavastho 'pi",
    "GK19bahcar5_pu:74": "nirbharasnehāvarjitaḥ pradhāvamāno manasā prasārya bhujau ehy ehi ity āhvayan śarīrārdhena śayanād udagāt.",
    "GK19bahcar5_pu:75_0": "sasaṃbhramam upasṛtaṃ cainaṃ vinayāvanamram unnamayya balād urasi niveśya viśann",
    "GK19bahcar5_pu:75_1": "iva premṇā niśākaramaṇḍalamadhyaṃ majjann ivāmṛtamaye mahāsarasi snāpayann iva mahati",
    "GK19bahcar5_pu:75_2": "haricandanarasaprasravaṇe 'bhiṣicyamāna iva tuṣārādridraveṇa pīḍayann aṅgair aṅgāni",
    "GK19bahcar5_pu:75_3": "kapolena kapolam avaghaṭṭayan nimīlayan pakṣmāgragrathitājasrāsravisrāviṇī vilocane",
    "GK19bahcar5_pu:76": "vismṛtajvarasaṃjvaraḥ suciram āliliṅga.",
    "GK19bahcar5_pu:77": "kathaṃ kathamapi cirād vimuktam apasṛtya kṛtanamaskāraṃ praṇatajananīkam upāgatam āsīnaṃ ca śayanāntike pibann iva vigatanimeṣaniścalena cakṣuṣā",
    "GK19bahcar5_pu:78": "vyalokayat.",
    "GK19bahcar5_pu:79": "pasparśa ca punaḥ punar vepathumatā pāṇitalena kṣayakṣāmakaṇṭhaś ca kṛcchrād ivāvadīt: vatsa kṛśo 'si iti.",
    "GK19bahcar5_pu:80": "bhaṇḍis tv akathayat: deva tṛtīyam ahaḥ kṛtāhārasyāsyādya iti.",
    "GK19bahcar5_pu:81": "tac chrutvā bāṣpavegagṛhyamāṇākṣaraṃ kathaṃ katham apy āyataṃ niḥśvasyovāca vatsa jānāmi tvāṃ pitṛpriyam atimṛduhṛdayam.",
    "GK19bahcar5_pu:82": "īdṛśeṣu vidhurayati dhīmato 'pi dhiyam.",
    "GK19bahcar5_pu:83": "atidurdharo bāndhavasnehaḥ sarvapramāthī.",
    "GK19bahcar5_pu:84": "yato nārhasy ātmānaṃ śuce dātum.",
    "GK19bahcar5_pu:85": "uddāmamahādāhajvaradagdho 'pi dahye khalv aham adhikataram",
    "GK19bahcar5_pu:86": "anenāyuṣmadādhinā.",
    "GK19bahcar5_pu:87": "niśitam iva śastraṃ takṣṇoti māṃ tvadīyas tanimā.",
    "GK19bahcar5_pu:88": "sukhaṃ ca rājyaṃ ca vaṃśaś ca prāṇāś ca paralokaś ca tvayi me sthitāḥ.",
    "GK19bahcar5_pu:89": "yathā mama tathā sarvāsāṃ prajānām.",
    "GK19bahcar5_pu:90": "tvadvidhānāṃ pīḍāḥ pīḍayanti sakalam eva bhuvanatalam.",
    "GK19bahcar5_pu:91": "na ny alpapuṇyabhājāṃ vaṃśam alaṃkurvanti bhavādṛśāḥ phalam asyānekajanmāntaropārjitasyākaluṣasya",
    "GK19bahcar5_pu:92": "karatalagatam iva kathayanti caturṇām apy arṇavānām ādhipatyaṃ te lakṣaṇāni.",
    "GK19bahcar5_pu:93": "tvajjanmanaiva kṛtārtho 'smi.",
    "GK19bahcar5_pu:94": "nirabhilāṣo 'smi jīvitavye.",
    "GK19bahcar5_pu:95": "bhiṣaganurodhaḥ pāyayati mām auṣadham.",
    "GK19bahcar5_pu:96": "api ca vatsa sarvaprajāpuṇyaiḥ sakalabhuvanatalaparipālanārtham utpatsyamānānāṃ bhavādṛśāṃ janmagrahaṇopāyaḥ pitarau.",
    "GK19bahcar5_pu:97": "prajābhis tu bandhumanto rājāno na jñātibhiḥ.",
    "GK19bahcar5_pu:98": "tad uttiṣṭha.",
    "GK19bahcar5_pu:99": "kuru punar eva sarvāḥ kriyāḥ.",
    "GK19bahcar5_pu:100": "kṛtāhāre ca tvayy aham api svayam upayokṣye pathyam ity evam abhihitasya cāsya dhakṣyann iva hṛdayam atitarāṃ śokānalaḥ saṃdudhukṣe.",
    "GK19bahcar5_pu:101": "kṣaṇamātraṃ ca sthitvā pitrā punar āhārārtham ādiśyamāno dhavalagṛhād avatatāra.",
    "GK19bahcar5_pu:102": "cakāra ca cetasi akāṇḍe khalv ayaṃ samupasthito mahāpralayo vyabhra iva",
    "GK19bahcar5_pu:103": "vajrapātaḥ.",
    "GK19bahcar5_pu:104": "sāmānyo 'pi tāvac chokaḥ socchvāsaṃ maraṇam anupadiṣṭauṣadho mahāvyādhir",
    "GK19bahcar5_pu:105": "abhasmīkaraṇo 'gnipraveśo 'nuparatasyaiva narakavāso nirjyotiraṅgāravarṣam aśakalīkaraṇaṃ krakacadāraṇam avraṇo vajrasūcīpātaḥ.",
    "GK19bahcar5_pu:106": "kim uta viśeṣaśritaḥ.",
    "GK19bahcar5_pu:107": "kim atra karavāṇi iti.",
    "GK19bahcar5_pu:108": "rājapuruṣeṇādhiṣṭhitaś ca gatvā svadhāma dhūmamayān iva kṛtāśrupātān agnimayān iva janitahṛdayadāhān viṣamayān iva dattamūrcchāvegān.",
    "GK19bahcar5_pu:109": "mahāpātakamayān ivotpāditaghṛṇān kṣāramayān ivānītavedanān katicit kavalān",
    "GK19bahcar5_pu:110": "agṛhṇāt.",
    "GK19bahcar5_pu:111": "ācāmaṃś ca cāmaragrāhiṇam ādideśa.",
    "GK19bahcar5_pu:112": "vijñāyāgaccha katham āste tāta iti.",
    "GK19bahcar5_pu:113_0": "gatvā ca pratinivṛttya ca deva tathaiva iti vijñāpitas tenāgṛhītatāmbūla evottāmyatā",
    "GK19bahcar5_pu:113_1": "manasāstābhilāṣiṇi savitari sarvān āhūyopahvare vaidyān kim asminn evaṃvidhe vidheyam",
    "GK19bahcar5_pu:113_2": "adhunā iti viṣaṇṇahṛdayaḥ papraccha.",
    "GK19bahcar5_pu:114": "te tu vyajñāpayan deva dhairyam avalambasva.",
    "GK19bahcar5_pu:115": "katipayair eva vāsaraiḥ punaḥ svāṃ prakṛtim āpannaṃ svasthaṃ śroṣyasi pitaram iti.",
    "GK19bahcar5_pu:116_0": "teṣāṃ tu bhiṣajāṃ madhye paunarvasavo yuvāṣṭādaśavarṣadeśīyas tasminn eva rājakule",
    "GK19bahcar5_pu:116_1": "kulakramāgato gataḥ paramparām aṣṭāṅgasyāyurvedasya bhūbhujā sutanirviśeṣaṃ lālitaḥ",
    "GK19bahcar5_pu:116_2": "prakṛtyaivātipaṭīyasyā prajñayā yathāvadvijñātā vyādhisvarūpāṇāṃ rasāyano nāma vaidyakumārakaḥ",
    "GK19bahcar5_pu:116_3": "sāsras tuṣṇīm adhomukho",
    "GK19bahcar5_pu:117": "'bhūt.",
    "GK19bahcar5_pu:118": "pṛṣṭaś ca rājasūnunā sakhe rasāyana kathaya tathyaṃ yad asādhv iva paśyasi iti.",
    "GK19bahcar5_pu:119": "so 'bravīt: deva śvaḥ prabhāte yathāvasthitam āvedayitāsmi iti.",
    "GK19bahcar5_pu:120": "atraiva cāntare bhavanakamalinīpālaḥ kokam āśvāsayann aparavaktram uccair",
    "GK19bahcar5_pu:121": "apaṭhat.",
    "GK19bahcar5_pu:122": "vihaga kuru dṛḍhaṃ manaḥ svayaṃ tyaja śucam āssva vivekavartmani /",
    "GK19bahcar5_pu:123": "saha kamalasarojinīśriyā śrayati sumeruśiro virocanaḥ // BaHcar_5.4",
    "GK19bahcar5_pu:124": "tac cākarṇya vāṇnimittajñaḥ pitari sutarāṃ jīvitāśāṃ śithilīcakāra.",
    "GK19bahcar5_pu:125": "gateṣu ca bhiṣakṣu kṣatadhṛtiḥ kṣapāmukhe kṣitipālasamīpam eva punar āruroha.",
    "GK19bahcar5_pu:126": "tatra ca dāho mahān.",
    "GK19bahcar5_pu:127": "āhara hārān hariṇi.",
    "GK19bahcar5_pu:128": "maṇidarpaṇān me dehe dehi vaidehi.",
    "GK19bahcar5_pu:129": "himalavair limpa lalāṭaṃ līlāvati.",
    "GK19bahcar5_pu:130": "ghanasārakṣodadhūlīr nidhehi dhavalākṣi.",
    "GK19bahcar5_pu:131": "nikṣipa cakṣuṣi candrakāntaṃ kāntimati.",
    "GK19bahcar5_pu:132": "kapole kalaya kuvalayaṃ kalāvati.",
    "GK19bahcar5_pu:133": "candanacarcāṃ racaya cārumati.",
    "GK19bahcar5_pu:134": "pāṭaya paṭamārutaṃ pāṭalike.",
    "GK19bahcar5_pu:135_0": "mandaya dāham indumati aravindair janaya jalārdrayā mudaṃ madirāvati samupanaya mṛṇālāni",
    "GK19bahcar5_pu:135_1": "mālati taralaya tālavṛntam āvantike mūrdhānaṃ dhāvamānaṃ badhāna bandhumati kandharāṃ",
    "GK19bahcar5_pu:135_2": "dhāraya dhāraṇike urasi saśīkaraṃ karaṃ kuru kuraṅgavati saṃvāhaya bāhū balāhike",
    "GK19bahcar5_pu:135_3": "pīḍaya pādau padmāvati gṛhāṇa gāḍham aṅgam anaṅgasene kā velā vartate vilāsavati",
    "GK19bahcar5_pu:135_4": "naiti nidrā kathā kathaya kumudvati ity evaṃ prāyān pitur ālāpān anavaratam ākarṇayan",
    "GK19bahcar5_pu:135_5": "dūyamānahṛdayo duḥkhadīrghāṃ jāgrad eva niśām anaiṣīt.",
    "GK19bahcar5_pu:136": "uṣasi cāvatīrya rājadvāradeśopasarpiṇā parivardhakenopasthāpite 'pi",
    "GK19bahcar5_pu:137": "turaṅge caraṇābhyām evājagāma svamandiram.",
    "GK19bahcar5_pu:138": "tatra ca tvaramāṇo bhrātur āgamanārtham upary upari kṣiprapātino dīrghādhvagān atijavinaś coṣṭrapālān prāhiṇot.",
    "GK19bahcar5_pu:139": "prakṣālitavadanaś ca parijanenopanitam api pratikarma nāgrahīt.",
    "GK19bahcar5_pu:140": "agrataḥ sthitānāṃ rājaputrayūnāṃ vimanasāṃ rasāyano rasāyana iti jalpitam avyaktam aśrauṣīt.",
    "GK19bahcar5_pu:141": "paryapṛcchac ca tān bhadrāḥ kiṃ rasāyana iti.",
    "GK19bahcar5_pu:142": "pṛṣṭāś ca te sarve samam eva tūṣṇīṃbabhūvuḥ.",
    "GK19bahcar5_pu:143": "bhūyo bhūyaś cānubadhyamānā duḥkhena kathaṃ katham apy ācacakṣire deva pāvakaṃ praviṣṭa iti.",
    "GK19bahcar5_pu:144": "tac ca śrutvā pluṣṭa ivāntastāpena sadyo vivarṇatām agāt.",
    "GK19bahcar5_pu:145": "utpāṭyamānam iva ca na śaśāka śokāndhaṃ dhārayituṃ hṛdayam.",
    "GK19bahcar5_pu:146": "āsīc cāsya cetasi kāmaṃ svayaṃ na bhavati na tu śrāvayaty apriyaṃ vacanam aratikaram itara ivābhijāto janaḥ.",
    "GK19bahcar5_pu:147": "kṛcchre ca yathānenānuṣṭhitam ujjvalīkṛtam adhikataraṃ jvalanapraveśena kalyāṇaprakṛti kārtasvaram iva kaulaputram asyeti.",
    "GK19bahcar5_pu:148": "punaś cācintayat samucitam evāthavā snehasyedam.",
    "GK19bahcar5_pu:149": "kim asya tāto na tātaḥ kiṃ vāmbā na jananī vayaṃ na bhrātaraḥ.",
    "GK19bahcar5_pu:150": "anyasminn api tāvat svāmini durlabhībhavati bhavanty asavo dhriyamāṇā hrīhetavo loke kim utāmṛtamaye 'nujīvināṃ nirvyājabāndhave 'vandhyaprasāde",
    "GK19bahcar5_pu:151": "sugṛhītanāmni tāte.",
    "GK19bahcar5_pu:152": "saṃprati sāṃpratam ācaritam anenātmānaṃ dahatā.",
    "GK19bahcar5_pu:153": "kiṃ vāsyākalpam avasthitasya stheyaso yaśomayasya dahyate.",
    "GK19bahcar5_pu:154": "patitaḥ sa kevalaṃ dahane.",
    "GK19bahcar5_pu:155": "dagdhās tu vayam.",
    "GK19bahcar5_pu:156": "dhanyaḥ khalv asāv agraṇīḥ puṇyabhājām.",
    "GK19bahcar5_pu:157": "apuṇyabhāk tv idam eva rājakulaṃ kulaputreṇa yat tādṛśā viyuktam.",
    "GK19bahcar5_pu:158": "api ca mamāpi kaḥ khalv eteṣāṃ prāṇānāṃ kāryātibhāraḥ kṛtyaśeṣo vā kā vā vyāpṛtatā yena nādyāpi niṣṭhurāḥ prāṇāḥ pratiṣṭhante.",
    "GK19bahcar5_pu:159": "ko vāntarāyo hṛdayasya yena sahasradhā na dalatīti.",
    "GK19bahcar5_pu:160": "duḥkhārtaś ca na jagāma rājasadma.",
    "GK19bahcar5_pu:161": "samutsasarja ca sarvakāryāṇi.",
    "GK19bahcar5_pu:162": "śayanīye nipatyottarīyavāsasā sottamāṅgam ātmān avaguṇṭhyātiṣṭhat.",
    "GK19bahcar5_pu:163_0": "itthaṃbhūte ca deve harṣe rājani ca tadavasthe sarvasyaiva lokasya kapoleṣu kīlitā",
    "GK19bahcar5_pu:163_1": "iva karā locaneṣu lepyamayya ivāśrusrutayo nāsāgreṣu grathitā iva dṛṣṭayaḥ karṇeṣūtkīrṇā",
    "GK19bahcar5_pu:163_2": "iva ruditadhvanayo jihvāsu sahajānīva hā kaṣṭāni lapaneṣu pallavitānīva śvasitāni",
    "GK19bahcar5_pu:163_3": "adhareṣu likhitānīva paridevitapadāni hṛdayeṣu nidhānīkṛtānīva duḥkhāny abhavan.",
    "GK19bahcar5_pu:164": "uṣṇāśrudāhabhīteva nābhajata netrodarāṇi nidrā.",
    "GK19bahcar5_pu:165": "niḥśvāsavātavidhūtā iva vyalīyanta hāsāḥ.",
    "GK19bahcar5_pu:166": "niravaśeṣadagdheva ca saṃtāpena na pravartata vāṇī.",
    "GK19bahcar5_pu:167": "kathāsv api nāśrūyanta parihāsāḥ.",
    "GK19bahcar5_pu:168": "kvāpy agamann iti nājñāyanta gītagoṣṭhyaḥ.",
    "GK19bahcar5_pu:169": "janmāntarātītānīva nāsmaryanta lāsyāni.",
    "GK19bahcar5_pu:170": "svapne 'pi nāgṛhyanta prasādhanāni.",
    "GK19bahcar5_pu:171": "vārtāpi nālabhyatopabhogānām.",
    "GK19bahcar5_pu:172": "nāmāpi nākīrtyatāhārasya.",
    "GK19bahcar5_pu:173": "khapuṣpapratimāny āsann āpānamaṇḍalāni.",
    "GK19bahcar5_pu:174": "lokāntaram ivānīyanta bandivācaḥ.",
    "GK19bahcar5_pu:175": "yugāntara ivāvartanta nivṛttayaḥ.",
    "GK19bahcar5_pu:176": "punar ivādahyata śokāgninā makaraketuḥ.",
    "GK19bahcar5_pu:177": "divāpi nāmucyanta śayanāni.",
    "GK19bahcar5_pu:178": "śanaiḥ śanaiś ca mahāpuruṣavinipātapiśunāḥ samaṃ samantāt samudabhavan bhuvane bhūyāṃso bhūpater abhāvāya bhayam utpādayanto bhūtānāṃ mahotpātāḥ.",
    "GK19bahcar5_pu:179": "tathā hi dolāyamānasakalakulācalacakravālā patyā sārdhaṃ gantukāmeva prathamam acalad dharitrī.",
    "GK19bahcar5_pu:180": "dhānvantarer ivāntare tasmin smarantaḥ parasparāsphālanavācālavīcayo vijughūrṇire 'rṇavāḥ.",
    "GK19bahcar5_pu:181": "bhūbhṛdabhāvabhītānāṃ vitataśikhikalāpavikaṭakuṭilāḥ keśapāśā ivordhvībabhūvur dhūmaketavaḥ",
    "GK19bahcar5_pu:182": "dhūmaketukarālitadiṅmukhaṃ dikpālārabdhāyuṣkāmahomadhūmadhūmram ivābhavad",
    "GK19bahcar5_pu:183": "bhuvanam.",
    "GK19bahcar5_pu:184": "bhraṣṭabhāsi taptakālāyasakumbhababhruṇi bhānumaṇḍale bhayaṃkarakabandhakāyavyājena ko 'pi pārthivaprāṇitārthī puruṣopahāram ivopajahāra.",
    "GK19bahcar5_pu:185": "jvalitapariveṣamaṇḍalābhogabhāsvaro jighṛkṣājṛmbhamāṇasvarbhānubhayād uparacitāgniprākāra iva pratyadṛśyata śvetabhānuḥ.",
    "GK19bahcar5_pu:186": "avanipatipratāpaprasādhitāḥ prathamatarakṛtapāvakapraveśā ivādahyantānuraktā diśaḥ.",
    "GK19bahcar5_pu:187": "srutaśoṇitaśīkarāsārāruṇitatanur anumaraṇāya prāvṛtapāṭalāṃśukapaṭevādṛśyata vasudhāvadhūḥ.",
    "GK19bahcar5_pu:188": "narādhipavināśasaṃbhramabhītair lokapālair iva kālāyasakavāṭapuṭair akālakālameghapaṭalair arudhyanta digdvārāṇi.",
    "GK19bahcar5_pu:189": "pretapatiprayāṇaprahatāḥ paṭavaḥ paṭahā ivāraṭanto hṛdayasphoṭanāḥ pasphāyire nipatatāṃ nirghātānāṃ ghorā ghananirghoṣāḥ.",
    "GK19bahcar5_pu:190": "nikaṭībhavadyamamahiṣakhurapuṭodbhūtā iva dyumaṇidhāma dhūsarīcakruḥ kramelakakacakapilāḥ",
    "GK19bahcar5_pu:191": "virasavirāviṇīnām unmukhīnāṃ śikhino jvālāḥ pratīcchantya iva patantīr ulkā nabhaso vavāśire śivānāṃ rājayaḥ.",
    "GK19bahcar5_pu:192": "rājadhāmani dhūmāyamānakabarīvibhāgavibhāvitavikārāḥ prakīrṇakeśapāśaprakāśitaśokā iva prākāśanta pratimāḥ kuladevatānām.",
    "GK19bahcar5_pu:193": "upasiṃhāsanam ākulaṃ kālarātrividhūyamānavṛjinaveṇībandhavibhramaṃ bibhrāṇaṃ babhrāma bhrāmaraṃ",
    "GK19bahcar5_pu:194": "aṭatām antaḥpurasyopari kṣaṇam api na śaśāma vyākrośī vāyasānām.",
    "GK19bahcar5_pu:195_0": "śvetātapatramaṇḍalamadhyāj jīvitam iva rājyasya sarasapiśitapiṇḍalohitaṃ cañcaccañcur",
    "GK19bahcar5_pu:195_1": "uccair uccakhāna khaṇḍaṃ māṇikyasya kūjajjaradgṛdhro mahotpātadūyamānaś ca katham",
    "GK19bahcar5_pu:195_2": "api nināya niśām.",
    "GK19bahcar5_pu:196_0": "anyasminn ahani samīpam asya rājakulād drutagativiśaviśīryamāṇālaṃkārajhāṃkāriṇī",
    "GK19bahcar5_pu:196_1": "vijayaghoṣeṇeva viṣādasyākulacaraṇacalattulākoṭikvaṇitavācālitābhir udgrīvābhiḥ kiṃ",
    "GK19bahcar5_pu:196_2": "kim etad iti pṛcchyamāneva dūrād eva bhavanahaṃsībhiḥ skhalitaviśālaśroṇiśiñjānaraśanānurāviṇībhiś",
    "GK19bahcar5_pu:196_3": "ca bāṣpāndhā samupadiśyamānamārgeva gṛhasārasībhir",
    "GK19bahcar5_pu:197_0": "adṛṣṭakavāṭapaṭṭasaṃghaṭṭasphuṭitalalāṭapaṭṭarudhirapaṭalena paṭānteneva raktāṃśukasya",
    "GK19bahcar5_pu:197_1": "mukham ācchādya prarudatī saṃtāpabalavilīnakanakavalayarasadhārām iva vetralatām",
    "GK19bahcar5_pu:197_2": "utsṛjantī mukhamaruttaraṅgitām uttarīyāṃśukapaṭīṃ sphurantī phaṇinīva nirmokamañjarīm",
    "GK19bahcar5_pu:197_3": "ākarṣantī namrāṃsasraṃsinānilavilolena nīlatamena tamālapallavacīracīvareṇeva śokocitena",
    "GK19bahcar5_pu:197_4": "dhammillaracanārahitena",
    "GK19bahcar5_pu:198_0": "śiroruhasaṃcayena cañcatā prāvṛtakucā kucatāḍanapīḍayā samucchūnātāmraśyāmatalaṃ",
    "GK19bahcar5_pu:198_1": "muhur muhur atyuṣṇāśrupramārjanapradagdham iva karakisalayaṃ dhunānā cakṣurnirjhare",
    "GK19bahcar5_pu:198_2": "śīryati snapayantīva śokāgnipraveśāya svakapolatalapratibimbitam āsannalokaṃ lolalocanapravṛttais",
    "GK19bahcar5_pu:198_3": "taralais tārakāṃśubhiḥ śyāmāyamānam ātmaduḥkhena divasam api dahantīva kva kumāraḥ",
    "GK19bahcar5_pu:198_4": "kva kumāra iti pratipuruṣaṃ pṛcchantī veleti nāmnā yaśomatyāḥ pratīhāryājagāma.",
    "GK19bahcar5_pu:199_0": "viṣaṇṇalokalocanapratyudgatā copasṛtya kuṭṭimanyastahastayugalā galantībhiḥ siñcantīva",
    "GK19bahcar5_pu:199_1": "śuṣyantaṃ daśanadīdhitidhārābhir ādhūsaram adharam adhomukhī vijñāpitavatī deva paritrāyasva",
    "GK19bahcar5_pu:199_2": "paritrāyasva.",
    "GK19bahcar5_pu:200": "jīvaty eva bhartari kim apy adhyavasitaṃ devyā iti.",
    "GK19bahcar5_pu:201": "tatas tad aparam ākarṇya cyuta iva sattvena druta iva duḥkhena ācānta iva cintayā tulita iva tāpena aṅgīkṛta ivāṅgenāpratipattir āsīt.",
    "GK19bahcar5_pu:202_0": "āsīc cāsya cetasi pratipannasaṃjñasya bahuśo 'pi hṛdaye duḥkhābhiṣaṅgo nipatann aśmanīva",
    "GK19bahcar5_pu:202_1": "lohaprahāraḥ kaṭhine hutabhujam utthāpayati na tu bhasmasātkaroti me niranukrośasya",
    "GK19bahcar5_pu:202_2": "kāyam iti.",
    "GK19bahcar5_pu:203": "utthāya ca tvaramāṇo 'ntaḥpuram agāt.",
    "GK19bahcar5_pu:204": "tatra ca martum udyatānāṃ rājamahiṣīṇām aśṛṇod durād eva tāta cūta cintayātmānaṃ pravasati te jananī.",
    "GK19bahcar5_pu:205": "vatsa jātīguccha gacchāmy āpṛcchasva mām.",
    "GK19bahcar5_pu:206": "mayā vinādyānāthā bhavasi bhagini bhavanadāḍimalate.",
    "GK19bahcar5_pu:207": "raktāśoka marṣaṇīyāḥ pādaprahārāḥ karṇapūrapallavabhaṅgāparādhāś ca.",
    "GK19bahcar5_pu:208": "putraka antaḥpurabālabakulaka vāruṇīgaṇḍūṣagrahaṇadurlalita dṛṣṭo 'si.",
    "GK19bahcar5_pu:209": "vatse priyaṅgulatike gāḍham āliṅga māṃ durlabhā bhavāmi te.",
    "GK19bahcar5_pu:210": "bhadra bhavanadvārasahakāraka dātavyo nivāpatoyāñjalir apatyam asi.",
    "GK19bahcar5_pu:211": "bhrātaḥ pañjaraśuka yathā na vismarasi māṃ kiṃ vyāharasi dūrībhūtāsmi te śārike svapne naḥ samāgamaḥ punar bhūyāt.",
    "GK19bahcar5_pu:212": "mātar mārgalagnaṃ kasya samarpayāmi gṛhamayūrakam amba sutaval lālanīyam idaṃ haṃsamithunaṃ mandapuṇyayā mayā na saṃbhāvito 'sya cakravākayugalasya",
    "GK19bahcar5_pu:213": "vibāhotsavaḥ.",
    "GK19bahcar5_pu:214": "mātṛvatsale nivartasva.",
    "GK19bahcar5_pu:215": "gṛhahariṇike samupanaya sauvidallavallabhavallakīṃ pariṣvaje tāvad enām.",
    "GK19bahcar5_pu:216": "candrasene sudṛṣṭaḥ kriyatām ayaṃ janaḥ.",
    "GK19bahcar5_pu:217": "bindumati iyaṃ te 'ntyā vandanā.",
    "GK19bahcar5_pu:218": "ceṭi muñca caraṇau.",
    "GK19bahcar5_pu:219": "ārye kātyāyanike kiṃ rodiṣi nītāsmi daivena.",
    "GK19bahcar5_pu:220": "tāta kañcukin kiṃ mām alakṣaṇāṃ pradakṣiṇīkaroṣi.",
    "GK19bahcar5_pu:221": "dhātreyi dhārayātmānaṃ kiṃ pādayoḥ patasi.",
    "GK19bahcar5_pu:222": "bhagini gṛhāṇa mām apaścimāṃ kaṇṭhe kaṣṭaṃ na dṛṣṭā priyasakhī malayavatī.",
    "GK19bahcar5_pu:223": "kuraṅgavati ayam āmantraṇāñjaliḥ.",
    "GK19bahcar5_pu:224": "sānumati ayam antyaḥ praṇāmaḥ.",
    "GK19bahcar5_pu:225": "kuvalayavati eṣa te 'vasānapariṣvaṅgaḥ.",
    "GK19bahcar5_pu:226": "sakhyaḥ kṣantavyāḥ praṇayakalahā ity evaṃprāyān ālāpān.",
    "GK19bahcar5_pu:227_0": "dahyamānaśravaṇaś ca taiḥ praviśann eva niryāntīṃ dattasarvasvāpateyāṃ gṛhītamaraṇaprasādhanāṃ",
    "GK19bahcar5_pu:227_1": "jānakīm iva jātavedasaṃ patyuḥ puraḥ pravekṣyantīṃ pratyagrasnānārdradehatayā śriyam",
    "GK19bahcar5_pu:227_2": "iva bhagavatīṃ sadyaḥ samudrād utthitāṃ kusumbhababhruṇī vāsasī divam iva tejasī",
    "GK19bahcar5_pu:227_3": "sāṃdhye dadhānāṃ tāmbūladigdharāgāndhakārādharaprabhāpaṭapāṭalaṃ paṭṭāṃśukam iva",
    "GK19bahcar5_pu:228_0": "vidhavāmaraṇacihnam aṅgalagnam udvahantīṃ raktakaṇṭhasūtreṇa kucāntarāvalambinā sphuṭitahṛdayavigalitarudhiradhārāśaṅkāṃ",
    "GK19bahcar5_pu:228_1": "kurvantīṃ tiryakkuṭilakuṇḍalakoṭikaṇṭakākṛṣṭatantunā hāreṇa valitena sitāṃśukapāśeneva",
    "GK19bahcar5_pu:228_2": "kaṇṭham utpīḍayantīṃ sarasakuṅkumāṅgarāgatayā kavalitām iva didhakṣatā citārciṣmatā",
    "GK19bahcar5_pu:228_3": "citānalārcanakusumair iva dhavaladhavalair aśrubindubhir aṃśukotsaṅgam āpūrayantīṃ",
    "GK19bahcar5_pu:228_4": "gṛhadevatāmantraṇabalim iva valayair vigaladbhiḥ pade pade vikirantīm āprapadīnāṃ",
    "GK19bahcar5_pu:228_5": "kaṇṭhe guṇakusumamālāṃ yamadolām ivārūḍhām antarguñjanmadhukaramukhareṇāmantryamāṇalocanotpalām",
    "GK19bahcar5_pu:228_6": "iva karṇotpalena pradakṣiṇīkriyamāṇam iva maṇinūpurabandhubhir baddhamaṇḍalaṃ bhramadbhir",
    "GK19bahcar5_pu:228_7": "bhavanahaṃsaiḥ saṃnihitaprāṇasamaṃ maraṇāya cittam iva citraphalakam avicalaṃ dhārayantīm",
    "GK19bahcar5_pu:228_8": "arcābaddhoddhūyamānadhavalapuṣpadāmakāṃ pativratāpatākām iva patiprāsayaṣṭim iṣṭām",
    "GK19bahcar5_pu:228_9": "upagūhamānāṃ bandhor iva nijacāritrasya dhavalasya nṛpātapatrasya puro netrodakam",
    "GK19bahcar5_pu:228_10": "utsṛjantīṃ patyuḥ pādapatanasamudvamadabhyadhikabāṣpāmbhaḥpravāhapratiruddhadṛśaḥ",
    "GK19bahcar5_pu:228_11": "katham api",
    "GK19bahcar5_pu:229_0": "pratipannādeśān sacivān saṃdiśantīm anunayanivartitavidhuravṛddhabandhuvargavardhamānadhvanibhir",
    "GK19bahcar5_pu:229_1": "gṛhākrandair ākṛṣyamāṇaśravaṇāṃ bhartṛbhāṣitanibhaiḥ pañjarasiṃhabṛṃhitair hriyamāṇahṛdayāṃ",
    "GK19bahcar5_pu:229_2": "dhātryā bhartṛbhaktyā ca nijayā prasādhitāṃ mūrcchayā jaratyā ca saṃstutayā dhāryamāṇāṃ",
    "GK19bahcar5_pu:229_3": "sakhyā pīḍayā ca vyasanasaṃgatayā samāliṅgitāṃ parijanena saṃtāpena ca gṛhītasarvāvayavena",
    "GK19bahcar5_pu:229_4": "parītāṃ kulaputrocchvasitaiś ca mahattarair adhiṣṭhitāṃ kañcukibhir duḥkhaiś cātivṛddhair",
    "GK19bahcar5_pu:229_5": "anugatāṃ bhūpālavallabhān kauleyakān api sāsram ālokayantīṃ sapatnīnām api pādayoḥ",
    "GK19bahcar5_pu:229_6": "patantīṃ citraputrikām apy āmantrayamāṇāṃ gṛhapatatriṇām apy añjaliṃ purastād uparacayantīṃ",
    "GK19bahcar5_pu:229_7": "paśūn apy āpṛcchyamānāṃ bhavanapādapān api pariṣvajyamānāṃ mātaraṃ dadarśa.",
    "GK19bahcar5_pu:230": "dūrād eva ca bāṣpāyamāṇadṛṣṭir abhyadhāt: amba tvam api māṃ mandapuṇyaṃ tyajasi prasīda nivartasva ity abhidadhāna eva ca sasneham iva",
    "GK19bahcar5_pu:231": "nūpuramaṇimarīcibhiś cumbyamānacūḍaś caraṇayor nyapatat.",
    "GK19bahcar5_pu:232_0": "devī tu yaśomatī tathā tiṣṭhati pāpanihitaśirasi vimanasi kanīyasi preyasi tanaye",
    "GK19bahcar5_pu:232_1": "guruṇā giriṇevodvegāvegenāvaṣṭabhyamānā mūrcchāndhatamasaṃ rasātalam iva praviśantī",
    "GK19bahcar5_pu:232_2": "bāṣpapravāheṇeva ciranirodhasaṃpiṇḍitena snehasaṃbhāreṇa nirbharāvirbhūtenābhibhūyamānā",
    "GK19bahcar5_pu:232_3": "kṛtaprayatnāpi nivārayituṃ na śaśāka bāṣpotpatanam.",
    "GK19bahcar5_pu:233_0": "utkaṭakucotkampaprakaṭitāsahyaśokākūtā ca gadgadikāgṛhyamāṇagalavikalā niḥsāmānyamanyutaralīkriyamāṇādharoddeśā",
    "GK19bahcar5_pu:233_1": "punaruktasphuraṇanibiḍitanāsāpuṭā nimīlya nayane nayanāmbhaḥsekaplavena plāvayantī",
    "GK19bahcar5_pu:233_2": "vimalau kapolau saṃcchādya karanakhamayūkhamālākhacitatanunā tanvantaranirgacchadacchāsrasrotasevāṃśukapaṭāntena",
    "GK19bahcar5_pu:233_3": "kiṃcid uttānitaṃ vadanenduṃ dūyamānamānasā smarantī prasnutastanī prasavadivasād",
    "GK19bahcar5_pu:233_4": "ārabhya sakalam aṅkaśāyinaḥ śaiśavam asya jñātigṛhagatahṛdayā amba tāta na paśyataṃ",
    "GK19bahcar5_pu:233_5": "pāpāṃ paralokaprasthitāṃ mām evam atiduḥkhitām iti muhur muhur",
    "GK19bahcar5_pu:234_0": "ākrandatī pitarau hā vatsa viśrāntabhāgadheyayā na dṛṣṭo 'si iti preṣṭhaṃ jyeṣṭhaṃ",
    "GK19bahcar5_pu:234_1": "tanayam asaṃnihitaṃ krośantī anāthā jātā iti śvaśurakulavartinīṃ duhitaram anuśocantī",
    "GK19bahcar5_pu:234_2": "niṣkaruṇa kim aparāddhaṃ tavāmunā janena iti daivam",
    "GK19bahcar5_pu:235_0": "upālabhamānā nāsti matsamā sīmantinī duḥkhabhāginī iti nindantī bahuvidham ātmānaṃ",
    "GK19bahcar5_pu:235_1": "muṣitāsmi kṛtānta nṛśaṃsa tvayā ity akāṇḍe kṛtāntaṃ garhamāṇā muktakaṇṭham aticiraṃ",
    "GK19bahcar5_pu:235_2": "prākṛtapramadeva prārodīt.",
    "GK19bahcar5_pu:236": "praśānte ca manyuvege sasneham utthāpayām āsa sutam.",
    "GK19bahcar5_pu:237": "hastena cāsya praruditasya pakṣmapālīpuñjyamānāśrukaṇanivahāṃ drutām ivādhikataraṃ kṣarantīṃ dṛṣṭim unmamārja.",
    "GK19bahcar5_pu:238_0": "svayam api kaṭhorarāgaparipīyamānena dhavalimnā mucyamānodare kvathadaśrusravatparyante",
    "GK19bahcar5_pu:238_1": "śuklaśīkaratāratārakitapakṣmaṇī sūkṣmatarāśrubinduparipāṭīpatanānubandhavidhure locane",
    "GK19bahcar5_pu:238_2": "punaḥ punar āpūryamāṇe pramṛjya bāṣpārdragaṇḍagṛhītāṃ ca śravaṇaśikharam āropya śokalambām",
    "GK19bahcar5_pu:238_3": "alakalatām adhaḥsrastavilolabālikāvyākulitāṃ ca samutsārya",
    "GK19bahcar5_pu:239_0": "tiraścīṃ cikurasaṭām aśrupravāhapūritam ārdraṃ ca kiṃcic cyutam utkṣipya hastena",
    "GK19bahcar5_pu:239_1": "stanottarīyaṃ taraṅgitam iva nakhāṃśupaṭalena magnāṃśukapaṭāntatanutāmralekhālāñchitalāvaṇyakuñjikāvarjitarājatarājahaṃsāsyasamudgīrṇena",
    "GK19bahcar5_pu:239_2": "payasā prakṣālya mukhakamalaṃ kalamūkalokavidhṛte vāsaḥśakale śucini samunmṛjjya",
    "GK19bahcar5_pu:239_3": "pāṇī sutavadanavinihitanibhṛtanayanayugalā ciraṃ sthitvā punaḥ punar āyataṃ niḥśvasyāvādīt:",
    "GK19bahcar5_pu:239_4": "vatsa nāsti na priyo nirguṇo vā parityāgārho",
    "GK19bahcar5_pu:240": "vā.",
    "GK19bahcar5_pu:241": "stanyenaiva saha tvayā pītaṃ me hṛdayam.",
    "GK19bahcar5_pu:242": "asmiṃś ca samaye prabhūtaprabhuprasādāntaritā tvāṃ na paśyati dṛṣṭiḥ.",
    "GK19bahcar5_pu:243": "api ca putraka puruṣāntaravilokanavyasaninī rājyopakaraṇam akaruṇā vā nāsmi lakṣmīḥ kṣamā",
    "GK19bahcar5_pu:244": "kulakalatram asmi cāritramātradhanā dharmadhavale kule jātā.",
    "GK19bahcar5_pu:245": "kiṃ vismṛto 'si māṃ samaraśataśauṇḍasya puruṣaprakāṇḍasya kesariṇa iva kesariṇīṃ gṛhiṇīm.",
    "GK19bahcar5_pu:246": "vīrajā vīrajāyā vīrajananī ca mādṛśī parākramakrayakrītā katham anyathā kuryāt.",
    "GK19bahcar5_pu:247": "evaṃvidhena pitrā te bharatabhagīrathanābhāganibhena narendravṛndārakeṇa gṛhītaḥ pāṇiḥ.",
    "GK19bahcar5_pu:248": "āsevitaḥ sevāsaṃbhrāntānantasāmantasīmantinīsamāvarjitajāmbūnadaghaṭābhiṣekaḥ śirasā.",
    "GK19bahcar5_pu:249": "labdho manorathadurlabho mahādevīpaṭṭabandhasatkāralābho lalāṭena.",
    "GK19bahcar5_pu:250": "āpītau yuṣmadvidhaiḥ putrair",
    "GK19bahcar5_pu:251": "amitrakalatrabandivṛndavidhūyamānacāmaramaruccalacīnāṃśukadharau",
    "GK19bahcar5_pu:252": "payodharau.",
    "GK19bahcar5_pu:253": "sapatnīnāṃ śiraḥsu nihitaṃ namannikhilakaṭakakuṭumbinīkirīṭamāṇikyamālārcitaṃ caraṇayugalakam.",
    "GK19bahcar5_pu:254": "evaṃ kṛtārthasarvāvayavā kim aparam apekṣe kṣīṇapuṇyā martum avidhavaiva vāñchāmi.",
    "GK19bahcar5_pu:255": "na ca śaknomi dagdhasya svabhartur āryaputravirahitā ratir iva nirarthakān pralāpān kartum.",
    "GK19bahcar5_pu:256": "pituś ca te pādadhūlir iva prathamaṃ gaganagamanam āvedayantī bahumatā bhaviṣyāmi śūrānurāgiṇīnāṃ",
    "GK19bahcar5_pu:257": "pratyagradṛṣṭadāruṇaduḥkhadagdhāyāś ca me kiṃ dhakṣyati dhūmadhvajaḥ.",
    "GK19bahcar5_pu:258": "maraṇāc ca me jīvitam evāsmin samaye sāhasam.",
    "GK19bahcar5_pu:259": "atiśīlaḥ patiśokānalād akṣayasnehendhanād asmād analaḥ.",
    "GK19bahcar5_pu:260_0": "kailāsakalpe pravasati jīveśvare jarattṛṇakaṇikālaghīyasi jīvite lobha iti kva ghaṭate",
    "GK19bahcar5_pu:260_1": "'pi ca jīvantīm api māṃ narapatimaraṇāvadhīraṇamahāpātakinīṃ na sprakṣyanti putra",
    "GK19bahcar5_pu:260_2": "putrarājyasukhāni.",
    "GK19bahcar5_pu:261": "duḥkhadagdhānāṃ ca bhūtir amaṅgalā cāpraśastā ca nirupayogā ca bhavati.",
    "GK19bahcar5_pu:262": "vatsa viśvastānāṃ yaśasā sthātum icchāmi loke na vapuṣā.",
    "GK19bahcar5_pu:263": "tad aham eva tvāṃ tāvat tāta prasādayāmi na punar manorathaprātikūlyena",
    "GK19bahcar5_pu:264": "kadarthanīyāsmi.",
    "GK19bahcar5_pu:265": "ity uktvā pādayor apatat.",
    "GK19bahcar5_pu:266": "sa tu sasaṃbhramam apanīya caraṇayugalam avanamitatanur ubhayakaravidhṛtavapuṣam avanitalagataśirasam udanamayan mātaram.",
    "GK19bahcar5_pu:267": "durnivāratāṃ ca śucaḥ samavadhārya kulayoṣiducitāṃ ca tām eva śreyasīṃ manyamānaḥ kriyāṃ kṛtaniścayāṃ ca tāṃ jñātvā tūṣṇīm adhomukho 'bhavat.",
    "GK19bahcar5_pu:268": "abhinandanti hi snehakātarāpi kulīnatā deśakālānurūpam.",
    "GK19bahcar5_pu:269": "devy api yaśomatī pariṣvajya samāghrāya ca śirasi nirgatya caraṇābhyām eva cāntaḥpurāt paurākrandapratiśabdanirbharābhir uparudhyamāneva digbhiḥ sarasvatītīraṃ yayau.",
    "GK19bahcar5_pu:270": "tatra ca strīsvabhāvakātarair dṛṣṭipātaiḥ pravikasitaraktapaṅkajapuñjair ivārcayitvā bhagavantaṃ bhānumantam iva mūrtir aindavī citrabhānuṃ",
    "GK19bahcar5_pu:271": "prāviśat.",
    "GK19bahcar5_pu:272": "itaro 'pi mātṛmaraṇavihvalo bandhuvargaparivṛtaḥ pituḥ pārśvaṃ prāyāt.",
    "GK19bahcar5_pu:273": "apaśyac ca svalpāvaśeṣaprāṇavṛttiṃ parivartyamānatārakaṃ tārakarājam ivāstam abhilaṣantaṃ",
    "GK19bahcar5_pu:274": "asahyaśokodrekābhidrutaś ca tyājitaḥ snehena dhairyam.",
    "GK19bahcar5_pu:275_0": "āśliṣyāsya sakaladurmadamahīpālamaulimālālālitau pādapadmāv antastāpān mukhacandram",
    "GK19bahcar5_pu:275_1": "iva dravībhavantaṃ daśanajyotsnājālam iva jalatām āpadyamānaṃ locanalāvaṇyam iva",
    "GK19bahcar5_pu:275_2": "vilīyamānaṃ mukhasudhārasam iva syandamānam acchāccham aśrusrotasāṃ saṃtānaṃ mahāmeghamayavilocana",
    "GK19bahcar5_pu:275_3": "iva varṣan nitaravadvimuktārāvaś ciraṃ ruroda.",
    "GK19bahcar5_pu:276": "rājā tu tam uparudhyamānadṛṣṭir avirataruditaśabdāśritaśravaṇaḥ pratyabhijñāya śanaiḥ śanair",
    "GK19bahcar5_pu:277": "putra nārhasy evaṃ bhavitum.",
    "GK19bahcar5_pu:278": "bhavadvidhā na hy amahāsattvāḥ.",
    "GK19bahcar5_pu:279": "mahāsattvatā hi prathamam avalambanaṃ lokasya paścād rājavījitā.",
    "GK19bahcar5_pu:280": "sattvavatāṃ cāgraṇīḥ sarvātiśayāśritaḥ kva bhavān kva vaiklavyaṃ kulapradīpo 'si iti divasakarasadṛśatejasas te laghūkaraṇam iva.",
    "GK19bahcar5_pu:281": "puruṣasiṃho 'si iti śauryapaṭuprajñopabṛṃhitaparākramasya nindeva.",
    "GK19bahcar5_pu:282": "kṣitir iyaṃ tava iti lakṣaṇākhyātacakravartipadasya punaruktam iva.",
    "GK19bahcar5_pu:283": "gṛhyatāṃ śrīr iti svayam eva śriyā parigṛhītasya viparītam iva.",
    "GK19bahcar5_pu:284": "adhyāsyatām ayaṃ loka ity ubhayalokavijigīṣor apuṣkalam iva.",
    "GK19bahcar5_pu:285": "svīkriyatāṃ kośa iti śaśikaranikaranirmalayaśaḥsaṃcayaikābhiniveśino nirupayogam iva.",
    "GK19bahcar5_pu:286": "ātmīkriyatāṃ rājakam iti guṇagaṇātmīkṛtajagato gatārtham iva.",
    "GK19bahcar5_pu:287": "uhyatāṃ rājyabhāra iti bhuvanatrayabhāravahanocitasyānucitaviyoga iva.",
    "GK19bahcar5_pu:288": "prajāḥ parirakṣyantām iti dīrghadordaṇḍārgalitadiṅmukhasyānuvāda iva.",
    "GK19bahcar5_pu:289": "parijanaḥ paripālyatām iti lokapālopamasyānuṣaṅgikam iva.",
    "GK19bahcar5_pu:290": "sātatyena śastrābhyāsaḥ kārya iti dhanurguṇakiṇakalaṅkakālīkṛtaprakoṣṭhasya kim ādiśyate.",
    "GK19bahcar5_pu:291": "nigrāhyatāṃ cāpalajātam iti nūtanataravayasi nigṛhītendriyasya niravakāśeva me vāṇī.",
    "GK19bahcar5_pu:292": "niravaśeṣatāṃ śatravo neyā iti sahajasya tejasa eveyaṃ cintā.",
    "GK19bahcar5_pu:293": "ity evaṃ vadann evāpunarunmīlanāya nimimīla rājasiṃho locane pratyapadyata ca pūṣātmajaḥ.",
    "GK19bahcar5_pu:294": "asminn evāntare pūṣāpy āyuṣeva tejasā vyayujyata tataś ca lajjamāna iva narapatijīvitāpaharaṇajanitād ātmajāparādhād adhomukhaḥ samabhavat.",
    "GK19bahcar5_pu:295": "bhūpālābhāvaśokaśikhinevāntastāpyamānas tāmratāṃ prapede.",
    "GK19bahcar5_pu:296": "mandaṃ mandam apriyapraśnārtham iva laukikīṃ sthitim anuvartamāno 'vātarad",
    "GK19bahcar5_pu:297": "divaḥ.",
    "GK19bahcar5_pu:298": "ditsur iva janeśāya jalāñjalim aparajalanidhisamīpam upasasarpa.",
    "GK19bahcar5_pu:299": "sadyodattajalāñjalir duḥkhadahanadagdham iva karasahasram ālohitam ādhatta.",
    "GK19bahcar5_pu:300_0": "evaṃ ca mahānarādhipanidhananidhīyamānavipulavairagya iva śāntavapuṣi viśati giriguhāgahvaraṃ",
    "GK19bahcar5_pu:300_1": "gabhastimālini samupohyamānamahājanāśrudurdinārdrīkṛta iva nirvārtyātape rodanatāmrasakalalokalocanaruceva",
    "GK19bahcar5_pu:300_2": "lohitāyati jagati uṣṇāyamānānekanaraniḥśvāsasaṃtāpapluṣṭa iva ca nīlāyamāne divase",
    "GK19bahcar5_pu:300_3": "nṛpānugamanapracalitayeva lakṣmyā mucyamānāsu kamalinīṣu patiśuceva parivṛtacchāyāyāṃ",
    "GK19bahcar5_pu:300_4": "śyāmāyamānāyāṃ bhuvi kulapatreṣv iva parityaktakalatreṣu",
    "GK19bahcar5_pu:301_0": "kṛtakaruṇapralāpeṣu vanāntān āśrayatsu duḥkhiteṣu cakravākeṣu chatrabhaṅgabhīteṣv",
    "GK19bahcar5_pu:301_1": "iva nigūḍhakośeṣu kuśeśayeṣu sphuṭitadigvadhūhṛdayarudhirapaṭalaplava iva galite",
    "GK19bahcar5_pu:301_2": "raktātape krameṇa ca lokāntaram upagatavaty anurāgaśeṣe jāte tejasām adhīśe.",
    "GK19bahcar5_pu:302_0": "gaganatalavitanyamānabahalarāgapāṭalāyāṃ pretapatākāyām iva pravṛttāyāṃ saṃdhyāyāṃ",
    "GK19bahcar5_pu:302_1": "śavaśibikālaṃkārakṛṣṇacāmaramālāsv iva sphurantīṣu darśanapratikūlāsu timiralekhāsu",
    "GK19bahcar5_pu:302_2": "asitāgurukālakāṣṭhāyāṃ kenāpi citāyām iva racitāyāṃ rajanyāṃ dantāmalapatraprasādhitakarṇikāsu",
    "GK19bahcar5_pu:302_3": "kesaramālākalpitamuṇḍamālikāsu anumartum ivodyatāsu prahasitamukhīṣu kumudalakṣmīṣu",
    "GK19bahcar5_pu:302_4": "avatarattridaśavimānakiṅkiṇīkvaṇita iva śrūyamāṇe śākhiśikharakulāyalīyamānaśakunikulakūjite",
    "GK19bahcar5_pu:302_5": "nākapathaprasthitapārthivapratyudgatapuruhūtātapatra iva pūrvasyāṃ diśi dṛśyamāne",
    "GK19bahcar5_pu:302_6": "candramasi narendraḥ svayaṃ samarpitaskandhair gṛhītvā",
    "GK19bahcar5_pu:303": "śavaśibikāṃ śibisamaḥ sāmantaiḥ pauraiś ca purohitapuraḥsaraiḥ saritaṃ sarasvatīṃ nītvā narapatisamucitāyāṃ citāyāṃ hutāśasatkriyayā yaśaḥśeṣatām",
    "GK19bahcar5_pu:304": "anīyata.",
    "GK19bahcar5_pu:305": "devo 'pi harṣaḥ puñjībhūtena sakaleneva jīvalokena lokena rājakulasaṃbaddhenāśeṣeṇa śokamūkena parivṛto 'ntarvartināpi",
    "GK19bahcar5_pu:306": "śokānalataptena snehadraveṇa bahir iva sicyamāno nirvyavadhānāyāṃ dharaṇyām upaviṣṭa eva tāṃ niśīthinīṃ bhīmarathībhīmām akhilāṃ sarājako jajāgāra.",
    "GK19bahcar5_pu:307_0": "ajani cāsya cetasi tāte dūrībhūte saṃpraty etāvān khalu jīvaloko lokasya bhagnāḥ",
    "GK19bahcar5_pu:307_1": "panthāno manorathānāṃ khilībhūtāni bhūtisthānāni sthagitāny ānandasya dvārāṇi suptā",
    "GK19bahcar5_pu:307_2": "satyavāditā luptā lokayātrā vilīnā bāhuśālitā pralīnā priyālāpitā proṣitāḥ puruṣakāravihāravikārāḥ",
    "GK19bahcar5_pu:307_3": "samāptā samaraśauṇḍatā dhvastā paraguṇaprītir viśrāntā viśvāsabhūmayo 'padāny",
    "GK19bahcar5_pu:308_0": "apadānāni nirupayogāni śāstrāṇi niravalambanā vikramaikarasatā kathāvaśeṣā viśeṣajñatā",
    "GK19bahcar5_pu:308_1": "dadātu jano jalāñjalim aurjityāya pratipadyatāṃ pravrajyāṃ prajāpālatā badhnātu vaidhavyaveṇīṃ",
    "GK19bahcar5_pu:308_2": "varamanuṣyatā samāśrayatu rājaśrīr āśramapadaṃ paridhattāṃ dhavale vāsasī vasumatī",
    "GK19bahcar5_pu:308_3": "vahatu valkale vilāsitā tapasyatu tapovaneṣu tejasvitā prāvṛṇotu cīvare vīratā kva",
    "GK19bahcar5_pu:308_4": "gamyatāṃ punas tasya kṛte kṛtajñatayā kva punaḥ prāpsyati tādṛśān mahāpuruṣanirmāṇaparamāṇūn",
    "GK19bahcar5_pu:308_5": "parameṣṭhī śūnyāḥ saṃvṛttā daśa diśo guṇānāṃ jagaj jātam andhakāraṃ dharmasya niṣphalam",
    "GK19bahcar5_pu:308_6": "adhunā janma śastropajīvinām.",
    "GK19bahcar5_pu:309": "tātena vinā kutas tyās tādṛśyo divasam",
    "GK19bahcar5_pu:310": "asamasamararasasamārabdhakalahakathākaṇṭakitasubhaṭakapolabhittayo",
    "GK19bahcar5_pu:311": "vīragoṣṭhyaḥ.",
    "GK19bahcar5_pu:312": "api nāma svapne 'pi dṛśyeta dīrgharaktanayanaṃ punas tanmukhasarojaṃ janmāntare 'pi punaḥ pariṣvajyeta tallohastambhābhyadhikagarimagarbhaṃ",
    "GK19bahcar5_pu:313": "bhujayugalam.",
    "GK19bahcar5_pu:314": "lokāntare 'pi putrety ālapataḥ punaḥ punaḥ śrūyeta sā sudhārasam udgirantī mathyamānakṣīrasāgarodgāragambhīrā",
    "GK19bahcar5_pu:315": "etāni cānyāni ca cintayata evāsya katham api sā kṣayam iyāya yāminī.",
    "GK19bahcar5_pu:316_0": "tataḥ śuceva muktakaṇṭham āraṭatsu kṛkavākakuleṣu gṛhagiritaruśikharebhyaḥ pātayatsv",
    "GK19bahcar5_pu:316_1": "ātmānaṃ mandiramayūreṣu parityaktanijanivāseṣu ca vanāya prasthiteṣu patraratheṣu",
    "GK19bahcar5_pu:316_2": "sadyastanūbhūte tāmyati tamasi mandībhūtātmasneheṣv abhāvam abhilaṣatsu pradīpeṣu",
    "GK19bahcar5_pu:316_3": "sphuradaruṇakiraṇavalkalaprāvṛtavapuṣi pravrajyām iva pratipanne nabhasi prabhātasamayena",
    "GK19bahcar5_pu:316_4": "samuttīryamāṇāsu pārthivāsthiśakalakalāsv iva kalaviṅkakaṃdharādhūsarāsu tārakāsu",
    "GK19bahcar5_pu:316_5": "bhūbhṛddhātugarbhakumbhadhāriṣu vividhasaraḥsarittīrthābhimukheṣu prasthiteṣu vanakarikuleṣu",
    "GK19bahcar5_pu:316_6": "śāvaśucisikthapaṭalapāṇḍure piṇḍa ivāparapayonidhipulinaparisare pātyamāne śaśini",
    "GK19bahcar5_pu:316_7": "krameṇa ca nṛpacitānaladhūmavisaradhūsarīkṛtatejasīva narapatiśokapāvakadāhakiraṇakalaṅkakālīkṛtacetasīva",
    "GK19bahcar5_pu:316_8": "proṣitasamastāntaḥpurapuraṃdhrimukhacandravṛndodvegavidrāṇavapuṣīva prathamāstamitarohiṇīraṇaraṇakavimanasīva",
    "GK19bahcar5_pu:316_9": "cāstamupagate rājanikare rājatīva deve divam ārūḍhe savitari parivṛtte rājya iva",
    "GK19bahcar5_pu:316_10": "rajanīprabandhe prabuddharājahaṃsamaṇḍalaprabodhyamānaḥ paṅkajākara iva cacāla snānāya",
    "GK19bahcar5_pu:317": "devo harṣaḥ.",
    "GK19bahcar5_pu:318_0": "tataś ca nūpuraravavirāmamūkamandamandirahaṃseṣu śokākulakatipayakañcukimātrāvaśeṣeṣu",
    "GK19bahcar5_pu:318_1": "śuddhānteṣu patitayūthapa iva vanagajayūthe kakṣyāntaravartini pitṛparijane viṣādiny",
    "GK19bahcar5_pu:318_2": "uparirudanniṣādini ca stambhaniṣaṇṇe niṣpandamande rājakuñjare mandurāpālakākrandakathite",
    "GK19bahcar5_pu:318_3": "cājirabhāji rājavājini viśrāntajayaśabdakalakale ca śūnye ca mahāsthānamaṇḍape dahyamānadṛṣṭir",
    "GK19bahcar5_pu:318_4": "nirjagāma rājakulāt.",
    "GK19bahcar5_pu:319": "agāc ca sarasvatītīram.",
    "GK19bahcar5_pu:320": "tasyāṃ snātvā pitre dadāv udakam.",
    "GK19bahcar5_pu:321_0": "apasnātaś cāniṣpīḍitamaulir eva paridhāyodgamanīyadukūlavāsasī niḥśvāsaparo nirātapatro",
    "GK19bahcar5_pu:321_1": "nirutsāraṇaḥ samupanīte 'pi saptau caraṇābhyām eva nāsāgrāsaktena raktatāmarasatāmreṇa",
    "GK19bahcar5_pu:321_2": "cakṣuṣā hṛdayāvaśeṣasyāpi pitur",
    "GK19bahcar5_pu:322_0": "dāhaśaṅkayā śokāgnim iva udgirann atāmbūlasyāpi suciraprakṣālitasya kalpatarukisalayakomalasyeva",
    "GK19bahcar5_pu:322_1": "svabhāvapāṭalasyādharasyādharapallavasya prabhayā māṃsarudhirakavalān iva hṛdayābhighātād",
    "GK19bahcar5_pu:322_2": "udvamann uṣṇaniḥśvāsamokṣair bhavanam ājagāma.",
    "GK19bahcar5_pu:323_0": "rājavallabhās tu bhṛtyāḥ suhṛdaḥ sacivāś ca tasminn evāhani nirgatya priyaṃ putradāram",
    "GK19bahcar5_pu:323_1": "utsṛjyodbāṣpair bandhubhir vāryamāṇā api bahunṛpaguṇagaṇahṛtahṛdayāḥ kecid ātmānaṃ",
    "GK19bahcar5_pu:323_2": "bhṛguṣu babandhuḥ kecit tatraiva tīrtheṣu tasthuḥ kecid anaśanair āstīrṇatṛṇakuśā",
    "GK19bahcar5_pu:323_3": "vyathamānamānasāḥ śucam asamām aśamayan kecic chalabhā iva vaiśvānaraṃ śokāvegavivaśā",
    "GK19bahcar5_pu:323_4": "viviśuḥ kecid dāruṇaduḥkhadahanadahyamānahṛdayā gṛhītavācas tuṣāraśikhariṇaṃ śaraṇam",
    "GK19bahcar5_pu:323_5": "upāyayuḥ kecid vindhyopatyakāsu vanakarikulakaraśīkarāsārasicyamānatanavaḥ pallavaśayanaśāyinaḥ",
    "GK19bahcar5_pu:323_6": "saṃtāpam",
    "GK19bahcar5_pu:324_0": "aśamayan kecit saṃnihitān api viṣayān utsṛjya sevāvimukhāḥ paricchinnaiḥ piṇḍakair",
    "GK19bahcar5_pu:324_1": "aṭavībhuvaḥ śūnyā jagṛhuḥ kecit pavanāśanā dharmadhanā dhamaddhamanayo munayo babhūvuḥ",
    "GK19bahcar5_pu:324_2": "kecid gṛhītakāṣāyāḥ kāpilaṃ matam adhijagire giriṣu kecid ācoṭitacūḍāmaṇiṣu śiraḥsu",
    "GK19bahcar5_pu:324_3": "śaraṇīkṛtadhūrjaṭayo",
    "GK19bahcar5_pu:325": "jaṭā jaghaṭire.",
    "GK19bahcar5_pu:326": "apare paripāṭalapralambacīvarāmbarasaṃvītāḥ svāmyanurāgam ujjvalaṃ cakruḥ.",
    "GK19bahcar5_pu:327": "anye tapovanahariṇajihvāñcalollihyamānamūrtayo jarāṃ yayuḥ.",
    "GK19bahcar5_pu:328": "apare punaḥ pāṇipallavapramṛṣṭair ātāmrarāgair nayanapuṭaiḥ kamaṇḍalubhiś ca vāri vahanto gṛhītavratā muṇḍā viceruḥ.",
    "GK19bahcar5_pu:329_0": "devam api harṣaṃ tadavasthaṃ pitṛśokavihvalīkṛtaṃ śriyaṃ śāpa iti mahīṃ mahāpātakam",
    "GK19bahcar5_pu:329_1": "iti rājyaṃ roga iti bhogān bhujaṅgā iti nilayaṃ niraya iti bandhuṃ bandhanam iti",
    "GK19bahcar5_pu:329_2": "jīvitam ayaśa iti dehaṃ droha iti kalyatāṃ kalaṅka iti āyur apuṇyaphalam iti āhāraṃ",
    "GK19bahcar5_pu:329_3": "viṣam iti viṣam amṛtam iti candanaṃ dahana iti kāmaṃ krakaca iti hṛdayasphoṭanam",
    "GK19bahcar5_pu:329_4": "abhyudaya iti ca manyamānaṃ sarvāsu kriyāsu vimukhaṃ pitṛpitāmahaparigrahāgatāś ciraṃtanāḥ",
    "GK19bahcar5_pu:329_5": "kulaputrāḥ vaṃśakramāhitagauravāś ca grāhyagiro guravaḥ śrutismṛtītihāsaviśāradāś",
    "GK19bahcar5_pu:329_6": "ca jaraddvijātayaḥ śrutābhijanaśīlaśālino mūrdhābhiṣiktāś cāmātyā rājāno",
    "GK19bahcar5_pu:330": "yathāvadadhigatātmatattvāś ca saṃstutā maskariṇaḥ samaduḥkhasukhāś ca munayaḥ saṃsārāsāratvakathanakuśalā brahmavādinaḥ śokāpanayananipuṇāś ca paurāṇikāḥ paryavārayan.",
    "GK19bahcar5_pu:331": "asvatantrīkṛtaś ca tair manasāpi nālabhata śokānupravaṇam ācaritum.",
    "GK19bahcar5_pu:332": "pracuramitrānunīyamānaś ca sanābhibhiḥ kathaṃ katham apy āhārādikāsu kriyāsv ābhimukhyam abhajata.",
    "GK19bahcar5_pu:333": "bhrātṛgatahṛdayaś cācintayat: api nāma tātasya maraṇaṃ mahāpralayasadṛśam idam upaśrutya āryo bāṣpajalasnāto na gṛhṇīyād valkale.",
    "GK19bahcar5_pu:334": "nāśrayed vā rājarṣir āśramapadam.",
    "GK19bahcar5_pu:335": "na viśed vā puruṣasiṃho giriguhām.",
    "GK19bahcar5_pu:336": "aśrusalilanirbharabharitanayananalinayugalo vā paśyed anāthāṃ pṛthivīm.",
    "GK19bahcar5_pu:337": "prathamavyasanaviṣamavihvalaḥ smared ātmānaṃ vā puruṣottamaḥ.",
    "GK19bahcar5_pu:338": "anityatayā janitavairāgyo vā na nirākuryād upasarpantīṃ rājyalakṣmīm.",
    "GK19bahcar5_pu:339": "dāruṇaduḥkhadahanaprajvalitadeho vā pratipadyetābhiṣekam.",
    "GK19bahcar5_pu:340": "ihāgato vā rājabhir abhidhīyamāno na parācīnatām ācared iti.",
    "GK19bahcar5_pu:341": "atipitṛpakṣapātī khalv āryaḥ.",
    "GK19bahcar5_pu:342_0": "sarvadā tātaślāghayā mām abhidhatte tāta harṣa kasyacid abhūd bhaviṣyati vā punaḥ",
    "GK19bahcar5_pu:342_1": "kāñcanatālataruprāṃśu kāyapramāṇam idam īdṛk ca divasakaraprītyā divasamunmukhavikasitaṃ",
    "GK19bahcar5_pu:342_2": "mukhamahākamalam.",
    "GK19bahcar5_pu:343": "etau ca vajrastambhabhāsvarau bhujakāṇḍau.",
    "GK19bahcar5_pu:344": "ete ca hasitamadālasahaladharavibhramā vilāsāḥ ko 'nyo mānī vikrānto vadānyo vā iti.",
    "GK19bahcar5_pu:345": "etāni cānyāni ca cintayan darśanotsukahṛdayo bhrātur āgamanam udīkṣamāṇaḥ kathaṃ katham apy atiṣṭhad iti.",
    "GK19bahcar5_pu:346": "iti mahākaviśrībāṇabhaṭṭakṛtau harṣacarite mahārājamaraṇavarṇanaṃ nāma pañcama ucchvāsaḥ."
}