{
    "GV05ndbiuppu:0": " Nādabindūpaniṣat oṃ",
    "GV05ndbiuppu:1": " akāro dakṣiṇaḥ pakṣa ukāras tūttaraḥ smṛtaḥ /",
    "GV05ndbiuppu:2": " makāras tasya pucchaṃ vā ardhamātrā śiras tathā // NbiUp_1 //",
    "GV05ndbiuppu:3": " pādau rajas tamas tasya śarīraṃ sattvam ucyate /",
    "GV05ndbiuppu:4": " dharmaś ca dakṣiṇaṃ cakṣur adharmaś cottaraṃ smṛtam // NbiUp_2 //",
    "GV05ndbiuppu:5": " bhūr lokaḥ pādayos tasya bhuvar lokas tu jānunoḥ /",
    "GV05ndbiuppu:6": " svar lokaḥ kaṭideśe tu nābhideśe mahar jagat // NbiUp_3 //",
    "GV05ndbiuppu:7": " janalokas tu hṛdaye kaṇṭhadeśe tapas tataḥ /",
    "GV05ndbiuppu:8": " bhruvor lalāṭamadhye tu satyaloko vyavasthitaḥ // NbiUp_4 //",
    "GV05ndbiuppu:9": " sahasram iti cātra mantra eva pradarśitaḥ /",
    "GV05ndbiuppu:10": " evam enaṃ samārūḍho haṃsaṃ yogavicakṣaṇaḥ // NbiUp_5 //",
    "GV05ndbiuppu:11": " na badhyate karmacārī pāpakoṭiśatair api /",
    "GV05ndbiuppu:12": " āgneyī prathamā mātrā vāyavyaiṣā vaśānugā // NbiUp_6 //",
    "GV05ndbiuppu:13": " bhānumaṇḍalasaṃkāśā bhaven mātrā tathottarā /",
    "GV05ndbiuppu:14": " paramā cārdhamātrā ca vāruṇīṃ tāṃ vidur budhāḥ // NbiUp_7 //",
    "GV05ndbiuppu:15": " kalātrayānanā vāpi tāsāṃ mātrāpratiṣṭhitā /",
    "GV05ndbiuppu:16": " eṣa oṃkāra ākhyāto dhāraṇābhir nibodhata // NbiUp_8 //",
    "GV05ndbiuppu:17": " yoṣiṇī prathamā mātrā vidyunmālā tathāparā /",
    "GV05ndbiuppu:18": " pataṃgī ca tṛtīyā syāc caturthī vāyuveginī // NbiUp_9 //",
    "GV05ndbiuppu:19": " pañcamīnām adheyā ca ṣaṣṭhī caindrī vidhīyate /",
    "GV05ndbiuppu:20": " saptamī vaiṣṇavī nāma śaṃkarī ca tathāṣṭamī // NbiUp_10 //",
    "GV05ndbiuppu:21": " navamī mahatī nāma dhruveti daśamī matā /",
    "GV05ndbiuppu:22": " ekādaśī bhaven maunī brāhmīti dvādaśī matā // NbiUp_11 //",
    "GV05ndbiuppu:23": " prathamāyāṃ tu mātrāyāṃ yadi prāṇair viyujyate /",
    "GV05ndbiuppu:24": " sa rājā bhārate varṣe sārvabhaumaḥ prajāyate // NbiUp_12 //",
    "GV05ndbiuppu:25": " dvitīyāyāṃ samutkrānto bhaved yakṣo mahātmavān /",
    "GV05ndbiuppu:26": " vidyādharas tṛtīyāyāṃ gandharvas tu caturthikām // NbiUp_13 //",
    "GV05ndbiuppu:27": " pañcamyām atha mātrāyāṃ yadi prāṇair viyujyate /",
    "GV05ndbiuppu:28": " uṣitaḥ sahadevatvaṃ somaloke mahīyate // NbiUp_14 //",
    "GV05ndbiuppu:29": " ṣaṣṭhyām indrasya sāyujyaṃ saptamyāṃ vaiṣṇavaṃ padam /",
    "GV05ndbiuppu:30": " aṣṭamyāṃ vrajate rudraṃ paśūnāṃ ca patiṃ tathā // NbiUp_15 //",
    "GV05ndbiuppu:31": " navamyāṃ ca maharlokaṃ daśamyāṃ ca dhruvaṃ vrajet /",
    "GV05ndbiuppu:32": " ekādaśyāṃ tapolokaṃ dvādaśyāṃ brahma śāśvatam // NbiUp_16 //",
    "GV05ndbiuppu:33": " tataḥ paraṃ śuddhaṃ vyāpakaṃ niṣkalaṃ śivam /",
    "GV05ndbiuppu:34": " sadoditaṃ paraṃ brahma jyotiṣām udayo yataḥ // NbiUp_17 //",
    "GV05ndbiuppu:35": " atīndriyaṃ guṇātītaṃ mano līnaṃ yadā bhavet /",
    "GV05ndbiuppu:36": " anaupamyam abhāvaṃ ca yogayuktaṃ tadādiśet // NbiUp_18 //",
    "GV05ndbiuppu:37": " tadbhaktas tatsamāsaktaḥ śanair muñcet kalevaram /",
    "GV05ndbiuppu:38": " susthito yogacāreṇa sarvasaṅgavivarjitaḥ // NbiUp_19 //",
    "GV05ndbiuppu:39": " tato vilīnapāśo 'sau vimalaḥ kevalaḥ prabhuḥ /",
    "GV05ndbiuppu:40": " tenaiva brahmabhāvena paramānandam aśnute // NbiUp_20 //"
}