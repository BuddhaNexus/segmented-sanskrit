{
  "SA10nagmmk_u:0": "MMK_1.1 na svato nāpi parato na dvābhyāṃ nāpy ahetutaḥ /",
  "SA10nagmmk_u:1": "utpannā jātu vidyante bhāvāḥ kva cana ke cana //",
  "SA10nagmmk_u:2": "MMK_1.2 catvāraḥ pratyayā hetur ārambaṇam anantaram /",
  "SA10nagmmk_u:3": "tathaivādhipateyaṃ ca pratyayo nāsti pañcamaḥ //",
  "SA10nagmmk_u:4": "MMK_1.3 na hi svabhāvo bhāvānāṃ pratyayādiṣu vidyate /",
  "SA10nagmmk_u:5": "avidyamāne svabhāve parabhāvo na vidyate //",
  "SA10nagmmk_u:6": "MMK_1.4 kriyā na pratyayavatī nāpratyayavatī kriyā /",
  "SA10nagmmk_u:7": "pratyayā nākriyāvantaḥ kriyāvantaś ca santy uta //",
  "SA10nagmmk_u:8": "MMK_1.5 utpadyate pratītyemān itīme pratyayāḥ kila /",
  "SA10nagmmk_u:9": "yāvan notpadyata ime tāvan nāpratyayāḥ katham //",
  "SA10nagmmk_u:10": "MMK_1.6 naivāsato naiva sataḥ pratyayo 'rthasya yujyate /",
  "SA10nagmmk_u:11": "asataḥ pratyayaḥ kasya sataś ca pratyayena kim //",
  "SA10nagmmk_u:12": "MMK_1.7 na san nāsan na sad asan dharmo nirvartate yadā /",
  "SA10nagmmk_u:13": "kathaṃ nirvartako hetur evaṃ sati hi yujyate //",
  "SA10nagmmk_u:14": "MMK_1.8 anārambaṇa evāyaṃ san dharma upadiśyate /",
  "SA10nagmmk_u:15": "athānārambaṇe dharme kuta ārambaṇaṃ punaḥ //",
  "SA10nagmmk_u:16": "MMK_1.9 anutpanneṣu dharmeṣu nirodho nopapadyate /",
  "SA10nagmmk_u:17": "nānantaram ato yuktaṃ niruddhe pratyayaś ca kaḥ //",
  "SA10nagmmk_u:18": "MMK_1.10 bhāvānāṃ niḥsvabhāvānāṃ na sattā vidyate yataḥ /",
  "SA10nagmmk_u:19": "satīdam asmin bhavatīty etan naivopapadyate //",
  "SA10nagmmk_u:20": "MMK_1.11 na ca vyastasamasteṣu pratyayeṣvasti tat phalam /",
  "SA10nagmmk_u:21": "pratyayebhyaḥ kathaṃ tac ca bhaven na pratyayeṣu yat //",
  "SA10nagmmk_u:22": "MMK_1.12 athāsad api tat tebhyaḥ pratyayebhyaḥ pravartate /",
  "SA10nagmmk_u:23": "apratyayebhyo 'pi kasmān nābhipravartate phalam //",
  "SA10nagmmk_u:24": "MMK_1.13 phalaṃ ca pratyayamayaṃ pratyayāścāsvayaṃmayāḥ /",
  "SA10nagmmk_u:25": "phalamasvamayebhyo yattatpratyayamayaṃ katham //",
  "SA10nagmmk_u:26": "MMK_1.14 tasmān na pratyayamayaṃ nāpratyayamayaṃ phalam /",
  "SA10nagmmk_u:27": "saṃvidyate phalābhāvāt pratyayāpratyayāḥ kutaḥ //",
  "SA10nagmmk_u:28": "***********************************************************",
  "SA10nagmmk_u:29": "MMK_2.1 gataṃ na gamyate tāvad agataṃ naiva gamyate /",
  "SA10nagmmk_u:30": "gatāgatavinirmuktaṃ gamyamānaṃ na gamyate //",
  "SA10nagmmk_u:31": "MMK_2.2 ceṣṭā yatra gatis tatra gamyamāne ca sā yataḥ /",
  "SA10nagmmk_u:32": "na gate nāgate ceṣṭā gamyamāne gatis tataḥ //",
  "SA10nagmmk_u:33": "MMK_2.3 gamyamānasya gamanaṃ kathaṃ nāmopapatsyate /",
  "SA10nagmmk_u:34": "gamyamānaṃ vigamanaṃ yadā naivopapadyate //",
  "SA10nagmmk_u:35": "MMK_2.4 gamyamānasya gamanaṃ yasya tasya prasajyate /",
  "SA10nagmmk_u:36": "ṛte gater gamyamānaṃ gamyamānaṃ hi gamyate //",
  "SA10nagmmk_u:37": "MMK_2.5 gamyamānasya gamane prasaktaṃ gamanadvayam /",
  "SA10nagmmk_u:38": "yena tad gamyamānaṃ ca yac cātra gamanaṃ punaḥ //",
  "SA10nagmmk_u:39": "MMK_2.6 dvau gantārau prasajyete prasakte gamanadvaye /",
  "SA10nagmmk_u:40": "gantāraṃ hi tiraskṛtya gamanaṃ nopapadyate //",
  "SA10nagmmk_u:41": "MMK_2.7 gantāraṃ cet tiraskṛtya gamanaṃ nopapadyate /",
  "SA10nagmmk_u:42": "gamane 'sati gantātha kuta eva bhaviṣyati //",
  "SA10nagmmk_u:43": "MMK_2.8 gantā na gacchati tāvad agantā naiva gacchati /",
  "SA10nagmmk_u:44": "anyo gantur agantuś ca kas tṛtīyo 'tha gacchati //",
  "SA10nagmmk_u:45": "MMK_2.9 gantā tāvad gacchatīti katham evopapatsyate /",
  "SA10nagmmk_u:46": "gamanena vinā gantā yadā naivopapadyate //",
  "SA10nagmmk_u:47": "MMK_2.10 pakṣo gantā gacchatīti yasya tasya prasajyate /",
  "SA10nagmmk_u:48": "gamanena vinā gantā gantur gamanam icchataḥ //",
  "SA10nagmmk_u:49": "MMK_2.11 gamane dve prasajyete gantā yadyuta gacchati /",
  "SA10nagmmk_u:50": "ganteti cājyate yena gantā san yac ca gacchati //",
  "SA10nagmmk_u:51": "MMK_2.12 gate nārabhyate gantuṃ gantuṃ nārabhyate 'gate /",
  "SA10nagmmk_u:52": "nārabhyate gamyamāne gantum ārabhyate kuha //",
  "SA10nagmmk_u:53": "MMK_2.13 na pūrvaṃ gamanārambhād gamyamānaṃ na vā gatam /",
  "SA10nagmmk_u:54": "yatrārabhyeta gamanam agate gamanaṃ kutaḥ //",
  "SA10nagmmk_u:55": "MMK_2.14 gataṃ kiṃ gamyamānaṃ kim agataṃ kiṃ vikalpyate /",
  "SA10nagmmk_u:56": "adṛśyamāna ārambhe gamanasyaiva sarvathā //",
  "SA10nagmmk_u:57": "MMK_2.15 gantā na tiṣṭhati tāvad agantā naiva tiṣṭhati /",
  "SA10nagmmk_u:58": "anyo gantur agantuś ca kas tṛtīyo 'tha tiṣṭhati //",
  "SA10nagmmk_u:59": "MMK_2.16 gantā tāvat tiṣṭhatīti katham evopapatsyate /",
  "SA10nagmmk_u:60": "gamanena vinā gantā yadā naivopapadyate //",
  "SA10nagmmk_u:61": "MMK_2.17 na tiṣṭhati gamyamānān na gatān nāgatād api /",
  "SA10nagmmk_u:62": "gamanaṃ saṃpravṛttiś ca nivṛttiś ca gateḥ samā //",
  "SA10nagmmk_u:63": "MMK_2.18 yad eva gamanaṃ gantā sa eveti na yujyate /",
  "SA10nagmmk_u:64": "anya eva punar gantā gater iti na yujyate //",
  "SA10nagmmk_u:65": "MMK_2.19 yad eva gamanaṃ gantā sa eva hi bhaved yadi /",
  "SA10nagmmk_u:66": "ekībhāvaḥ prasajyeta kartuḥ karmaṇa eva ca //",
  "SA10nagmmk_u:67": "MMK_2.20 anya eva punar gantā gater yadi vikalpyate /",
  "SA10nagmmk_u:68": "gamanaṃ syād ṛte gantur gantā syād gamanād ṛte //",
  "SA10nagmmk_u:69": "MMK_2.21 ekībhāvena vā siddhir nānābhāvena vā yayoḥ /",
  "SA10nagmmk_u:70": "na vidyate tayoḥ siddhiḥ kathaṃ nu khalu vidyate //",
  "SA10nagmmk_u:71": "MMK_2.22 gatyā yayājyate gantā gatiṃ tāṃ sa na gacchati /",
  "SA10nagmmk_u:72": "yasmān na gatipūrvo 'sti kaścid kiṃcid dhi gacchati //",
  "SA10nagmmk_u:73": "MMK_2.23 gatyā yayājyate gantā tato 'nyāṃ sa na gacchati /",
  "SA10nagmmk_u:74": "gatī dve nopapadyete yasmād eke tu gantari //",
  "SA10nagmmk_u:75": "MMK_2.24 sadbhūto gamanaṃ gantā triprakāraṃ na gacchati /",
  "SA10nagmmk_u:76": "nāsadbhūto 'pi gamanaṃ triprakāraṃ sa gacchati //",
  "SA10nagmmk_u:77": "MMK_2.25 gamanaṃ sadasadbhūtaḥ triprakāraṃ na gacchati /",
  "SA10nagmmk_u:78": "tasmād gatiś ca gantā ca gantavyaṃ ca na vidyate //",
  "SA10nagmmk_u:79": "***********************************************************",
  "SA10nagmmk_u:80": "MMK_3.1 darśanaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10nagmmk_u:81": "indriyāṇi ṣaḍ eteṣāṃ draṣṭavyādīni gocaraḥ //",
  "SA10nagmmk_u:82": "MMK_3.2 svam ātmānaṃ darśanaṃ hi tat tam eva na paśyati /",
  "SA10nagmmk_u:83": "na paśyati yad ātmānaṃ kathaṃ drakṣyati tat parān //",
  "SA10nagmmk_u:84": "MMK_3.3 na paryāpto 'gnidṛṣṭānto darśanasya prasiddhaye /",
  "SA10nagmmk_u:85": "sadarśanaḥ sa pratyukto gamyamānagatāgataiḥ //",
  "SA10nagmmk_u:86": "MMK_3.4 nāpaśyamānaṃ bhavati yadā kiṃ cana darśanam /",
  "SA10nagmmk_u:87": "darśanaṃ paśyatīty evaṃ katham etat tu yujyate //",
  "SA10nagmmk_u:88": "MMK_3.5 paśyati darśanaṃ naiva naiva paśyaty adarśanam /",
  "SA10nagmmk_u:89": "vyākhyāto darśanenaiva draṣṭā cāpy avagamyatām //",
  "SA10nagmmk_u:90": "MMK_3.6 draṣṭā nāsty atiraskṛtya tiraskṛtya ca darśanam /",
  "SA10nagmmk_u:91": "draṣṭavyaṃ darśanaṃ caiva draṣṭary asati te kutaḥ //",
  "SA10nagmmk_u:92": "MMK_3.7 pratītya mātāpitarau yathoktaḥ putrasaṃbhavaḥ /",
  "SA10nagmmk_u:93": "cakṣūrūpe pratītyaivamukto vijñānasaṃbhavaḥ //",
  "SA10nagmmk_u:94": "MMK_3.8 draṣṭavyadarśanābhāvād vijñānādicatuṣṭayam /",
  "SA10nagmmk_u:95": "nāstīty upādānādīni bhaviṣyanti punaḥ katham //",
  "SA10nagmmk_u:96": "MMK_3.9 vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /",
  "SA10nagmmk_u:97": "darśanenaiva jānīyāc chrotṛśrotavyakādi ca //",
  "SA10nagmmk_u:98": "***********************************************************",
  "SA10nagmmk_u:99": "MMK_4.1 rūpakāraṇanirmuktaṃ na rūpam upalabhyate /",
  "SA10nagmmk_u:100": "rūpeṇāpi na nirmuktaṃ dṛśyate rūpakāraṇam //",
  "SA10nagmmk_u:101": "MMK_4.2 rūpakāraṇanirmukte rūpe rūpaṃ prasajyate /",
  "SA10nagmmk_u:102": "āhetukaṃ na cāsty arthaḥ kaścid āhetukaḥ kva cit //",
  "SA10nagmmk_u:103": "MMK_4.3 rūpeṇa tu vinirmuktaṃ yadi syād rūpakāraṇam /",
  "SA10nagmmk_u:104": "akāryakaṃ kāraṇaṃ syād nāsty akāryaṃ ca kāraṇam //",
  "SA10nagmmk_u:105": "MMK_4.4 rūpe saty eva rūpasya kāraṇaṃ nopapadyate /",
  "SA10nagmmk_u:106": "rūpe 'saty eva rūpasya kāraṇaṃ nopapadyate //",
  "SA10nagmmk_u:107": "MMK_4.5 niṣkāraṇaṃ punā rūpaṃ naiva naivopapadyate /",
  "SA10nagmmk_u:108": "tasmād rūpagatān kāṃścin na vikalpān vikalpayet //",
  "SA10nagmmk_u:109": "MMK_4.6 na kāraṇasya sadṛśaṃ kāryam ity upapadyate /",
  "SA10nagmmk_u:110": "na kāraṇasyāsadṛśaṃ kāryam ity upapadyate //",
  "SA10nagmmk_u:111": "MMK_4.7 vedanācittasaṃjñānāṃ saṃskārāṇāṃ ca sarvaśaḥ /",
  "SA10nagmmk_u:112": "sarveṣām eva bhāvānāṃ rūpeṇaiva samaḥ kramaḥ //",
  "SA10nagmmk_u:113": "MMK_4.8 vigrahe yaḥ parīhāraṃ kṛte śūnyatayā vadet /",
  "SA10nagmmk_u:114": "sarvaṃ tasyāparihṛtaṃ samaṃ sādhyena jāyate //",
  "SA10nagmmk_u:115": "MMK_4.9 vyākhyāne ya upālambhaṃ kṛte śūnyatayā vadet /",
  "SA10nagmmk_u:116": "sarvaṃ tasyānupālabdhaṃ samaṃ sādhyena jāyate //",
  "SA10nagmmk_u:117": "***********************************************************",
  "SA10nagmmk_u:118": "MMK_5.1 nākāśaṃ vidyate kiṃcit pūrvam ākāśalakṣaṇāt /",
  "SA10nagmmk_u:119": "alakṣaṇaṃ prasajyeta syāt pūrvaṃ yadi lakṣaṇāt //",
  "SA10nagmmk_u:120": "MMK_5.2 alakṣaṇo na kaścic ca bhāvaḥ saṃvidyate kva cit /",
  "SA10nagmmk_u:121": "asaty alakṣaṇe bhāve kramatāṃ kuha lakṣaṇam //",
  "SA10nagmmk_u:122": "MMK_5.3 nālakṣaṇe lakṣaṇasya pravṛttir na salakṣaṇe /",
  "SA10nagmmk_u:123": "salakṣaṇālakṣaṇābhyāṃ nāpy anyatra pravartate //",
  "SA10nagmmk_u:124": "MMK_5.4 lakṣaṇāsaṃpravṛttau ca na lakṣyam upapadyate /",
  "SA10nagmmk_u:125": "lakṣyasyānupapattau ca lakṣaṇasyāpy asaṃbhavaḥ //",
  "SA10nagmmk_u:126": "MMK_5.5 tasmān na vidyate lakṣyaṃ lakṣaṇaṃ naiva vidyate /",
  "SA10nagmmk_u:127": "lakṣyalakṣaṇanirmukto naiva bhāvo 'pi vidyate //",
  "SA10nagmmk_u:128": "MMK_5.6 avidyamāne bhāve ca kasyābhāvo bhaviṣyati /",
  "SA10nagmmk_u:129": "bhāvābhāvavidharmā ca bhāvābhāvāv avaiti kaḥ //",
  "SA10nagmmk_u:130": "MMK_5.7 tasmānna bhāvo nābhāvo na lakṣyaṃ nāpi lakṣaṇam /",
  "SA10nagmmk_u:131": "ākāśam ākāśasamā dhātavaḥ pañca ye 'pare //",
  "SA10nagmmk_u:132": "MMK_5.8 astitvaṃ ye tu paśyanti nāstitvaṃ cālpabuddhayaḥ /",
  "SA10nagmmk_u:133": "bhāvānāṃ te na paśyanti draṣṭavyopaśamaṃ śivam //",
  "SA10nagmmk_u:134": "***********************************************************",
  "SA10nagmmk_u:135": "MMK_6.1 rāgād yadi bhavet pūrvaṃ rakto rāgatiraskṛtaḥ /",
  "SA10nagmmk_u:136": "taṃ pratītya bhaved rāgo rakte rāgo bhavet sati //",
  "SA10nagmmk_u:137": "MMK_6.2 rakte 'sati punā rāgaḥ kuta eva bhaviṣyati /",
  "SA10nagmmk_u:138": "sati vāsati vā rāge rakte 'py eṣa samaḥ kramaḥ //",
  "SA10nagmmk_u:139": "MMK_6.3 sahaiva punar udbhūtir na yuktā rāgaraktayoḥ /",
  "SA10nagmmk_u:140": "bhavetāṃ rāgaraktau hi nirapekṣau parasparam //",
  "SA10nagmmk_u:141": "MMK_6.4 naikatve sahabhāvo 'sti na tenaiva hi tat saha /",
  "SA10nagmmk_u:142": "pṛthaktve sahabhāvo 'tha kuta eva bhaviṣyati //",
  "SA10nagmmk_u:143": "MMK_6.5 ekatve sahabhāvaś cet syāt sahāyaṃ vināpi saḥ /",
  "SA10nagmmk_u:144": "pṛthaktve sahabhāvaś cet syāt sahāyaṃ vināpi saḥ //",
  "SA10nagmmk_u:145": "MMK_6.6 pṛthaktve sahabhāvaś ca yadi kiṃ rāgaraktayoḥ /",
  "SA10nagmmk_u:146": "siddhaḥ pṛthakpṛthagbhāvaḥ sahabhāvo yatas tayoḥ //",
  "SA10nagmmk_u:147": "MMK_6.7 siddhaḥ pṛthakpṛthagbhāvo yadi vā rāgaraktayoḥ /",
  "SA10nagmmk_u:148": "sahabhāvaṃ kimartham tu parikalpayase tayoḥ //",
  "SA10nagmmk_u:149": "MMK_6.8 pṛthag na sidhyatīty evaṃ sahabhāvaṃ vikāṅkṣasi /",
  "SA10nagmmk_u:150": "sahabhāvaprasiddhyarthaṃ pṛthaktvaṃ bhūya icchasi //",
  "SA10nagmmk_u:151": "MMK_6.9 pṛthagbhāvāprasiddheś ca sahabhāvo na sidhyati /",
  "SA10nagmmk_u:152": "katamasmin pṛthagbhāve sahabhāvaṃ satīcchasi //",
  "SA10nagmmk_u:153": "MMK_6.10 evaṃ raktena rāgasya siddhir na saha nāsaha /",
  "SA10nagmmk_u:154": "rāgavat sarvadharmāṇāṃ siddhir na saha nāsaha //",
  "SA10nagmmk_u:155": "***********************************************************",
  "SA10nagmmk_u:156": "MMK_7.1 yadi saṃskṛta utpādas tatra yuktā trilakṣaṇī /",
  "SA10nagmmk_u:157": "athāsaṃskṛta utpādaḥ kathaṃ saṃskṛtalakṣaṇam //",
  "SA10nagmmk_u:158": "MMK_7.2 utpādādyās trayo vyastā nālaṃ lakṣaṇakarmaṇi /",
  "SA10nagmmk_u:159": "saṃskṛtasya samastāḥ syur ekatra katham ekadā //",
  "SA10nagmmk_u:160": "MMK_7.3 utpādasthitibhaṅgānām anyat saṃskṛtalakṣaṇam /",
  "SA10nagmmk_u:161": "asti ced anavasthaivaṃ nāsti cet te na saṃskṛtāḥ //",
  "SA10nagmmk_u:162": "MMK_7.4 utpādotpāda utpādo mūlotpādasya kevalam /",
  "SA10nagmmk_u:163": "utpādotpādam utpādo maulo janayate punaḥ //",
  "SA10nagmmk_u:164": "MMK_7.5 utpādotpāda utpādo mūlotpādasya te yadi /",
  "SA10nagmmk_u:165": "maulenājanitas taṃ te sa kathaṃ janayiṣyati //",
  "SA10nagmmk_u:166": "MMK_7.6 sa te maulena janito maulaṃ janayate yadi /",
  "SA10nagmmk_u:167": "maulaḥ sa tenājanitas tam utpādayate katham //",
  "SA10nagmmk_u:168": "MMK_7.7 ayam utpādyamānas te kāmam utpādayed imam /",
  "SA10nagmmk_u:169": "yadīmam utpādayitum ajātaḥ śaknuyād ayam //",
  "SA10nagmmk_u:170": "MMK_7.8 pradīpaḥ svaparātmānau saṃprakāśayate yathā /",
  "SA10nagmmk_u:171": "utpādaḥ svaparātmānāv ubhāv utpādayet tathā //",
  "SA10nagmmk_u:172": "MMK_7.9 pradīpe nāndhakāro 'sti yatra cāsau pratiṣṭhitaḥ /",
  "SA10nagmmk_u:173": "kiṃ prakāśayate dīpaḥ prakāśo hi tamovadhaḥ //",
  "SA10nagmmk_u:174": "MMK_7.10 katham utpadyamānena pradīpena tamo hatam /",
  "SA10nagmmk_u:175": "notpadyamāno hi tamaḥ pradīpaḥ prāpnute yadā //",
  "SA10nagmmk_u:176": "MMK_7.11 aprāpyaiva pradīpena yadi vā nihataṃ tamaḥ /",
  "SA10nagmmk_u:177": "ihasthaḥ sarvalokasthaṃ sa tamo nihaniṣyati //",
  "SA10nagmmk_u:178": "MMK_7.12 pradīpaḥ svaparātmānau saṃprakāśayate yadi /",
  "SA10nagmmk_u:179": "tamo 'pi svaparātmānau chādayiṣyaty asaṃśayam //",
  "SA10nagmmk_u:180": "MMK_7.13 anutpanno 'yam utpādaḥ svātmānaṃ janayet katham /",
  "SA10nagmmk_u:181": "athotpanno janayate jāte kiṃ janyate punaḥ //",
  "SA10nagmmk_u:182": "MMK_7.14 notpadyamānaṃ notpannaṃ nānutpannaṃ kathaṃ cana /",
  "SA10nagmmk_u:183": "utpadyate tad ākhyātaṃ gamyamānagatāgataiḥ //",
  "SA10nagmmk_u:184": "MMK_7.15 utpadyamānam utpattāv idaṃ na kramate yadā /",
  "SA10nagmmk_u:185": "katham utpadyamānaṃ tu pratītyotpattim ucyate //",
  "SA10nagmmk_u:186": "MMK_7.16 pratītya yad yad bhavati tat tac chāntaṃ svabhāvataḥ /",
  "SA10nagmmk_u:187": "tasmād utpadyamānaṃ ca śāntam utpattir eva ca //",
  "SA10nagmmk_u:188": "MMK_7.17 yadi kaścid anutpanno bhāvaḥ saṃvidyate kva cit /",
  "SA10nagmmk_u:189": "utpadyeta sa kiṃ tasmin bhāva utpadyate 'sati //",
  "SA10nagmmk_u:190": "MMK_7.18 utpadyamānam utpādo yadi cotpādayaty ayam /",
  "SA10nagmmk_u:191": "utpādayet tam utpādam utpādaḥ katamaḥ punaḥ //",
  "SA10nagmmk_u:192": "MMK_7.19 anya utpādayaty enaṃ yady utpādo 'navasthitiḥ /",
  "SA10nagmmk_u:193": "athānutpāda utpannaḥ sarvam utpadyatāṃ tathā //",
  "SA10nagmmk_u:194": "MMK_7.20 sataś ca tāvad utpattir asataś ca na yujyate /",
  "SA10nagmmk_u:195": "na sataś cāsataś ceti pūrvam evopapāditam //",
  "SA10nagmmk_u:196": "MMK_7.21 nirudhyamānasyotpattir na bhāvasyopapadyate /",
  "SA10nagmmk_u:197": "yaś cānirudhyamānas tu sa bhāvo nopapadyate //",
  "SA10nagmmk_u:198": "MMK_7.22 nāsthitas tiṣṭhate bhāvaḥ sthito bhāvo na tiṣṭhati /",
  "SA10nagmmk_u:199": "na tiṣṭhate tiṣṭhamānaḥ ko 'nutpannaś ca tiṣṭhati //",
  "SA10nagmmk_u:200": "MMK_7.23 sthitir nirudhyamānasya na bhāvasyopapadyate /",
  "SA10nagmmk_u:201": "yaś cānirudhyamānas tu sa bhāvo nopapadyate //",
  "SA10nagmmk_u:202": "MMK_7.24 jarāmaraṇadharmeṣu sarvabhāveṣu sarvadā /",
  "SA10nagmmk_u:203": "tiṣṭhanti katame bhāvā ye jarāmaraṇaṃ vinā //",
  "SA10nagmmk_u:204": "MMK_7.25 sthityānyayā sthiteḥ sthānaṃ tayaiva ca na yujyate /",
  "SA10nagmmk_u:205": "utpādasya yathotpādo nātmanā na parātmanā //",
  "SA10nagmmk_u:206": "MMK_7.26 nirudhyate nāniruddhaṃ na niruddhaṃ nirudhyate /",
  "SA10nagmmk_u:207": "tathā nirudhyamānaṃ ca kim ajātaṃ nirudhyate //",
  "SA10nagmmk_u:208": "MMK_7.27 sthitasya tāvad bhāvasya nirodho nopapadyate /",
  "SA10nagmmk_u:209": "nāsthitasyāpi bhāvasya nirodha upapadyate //",
  "SA10nagmmk_u:210": "MMK_7.28 tayaivāvasthayāvasthā na hi saiva nirudhyate /",
  "SA10nagmmk_u:211": "anyayāvasthayāvasthā na cānyaiva nirudhyate //",
  "SA10nagmmk_u:212": "MMK_7.29 yadaiva sarvadharmāṇām utpādo nopapadyate /",
  "SA10nagmmk_u:213": "tadaivaṃ sarvadharmāṇāṃ nirodho nopapadyate //",
  "SA10nagmmk_u:214": "MMK_7.30 sataś ca tāvad bhāvasya nirodho nopapadyate /",
  "SA10nagmmk_u:215": "ekatve na hi bhāvaś ca nābhāvaś copapadyate //",
  "SA10nagmmk_u:216": "MMK_7.31 asato 'pi na bhāvasya nirodha upapadyate /",
  "SA10nagmmk_u:217": "na dvitīyasya śirasaś chedanaṃ vidyate yathā //",
  "SA10nagmmk_u:218": "MMK_7.32 na svātmanā nirodho 'sti nirodho na parātmanā /",
  "SA10nagmmk_u:219": "utpādasya yathotpādo nātmanā na parātmanā //",
  "SA10nagmmk_u:220": "MMK_7.33 utpādasthitibhaṅgānām asiddher nāsti saṃskṛtam /",
  "SA10nagmmk_u:221": "saṃskṛtasyāprasiddhau ca kathaṃ setsyaty asaṃskṛtam //",
  "SA10nagmmk_u:222": "MMK_7.34 yathā māyā yathā svapno gandharvanagaraṃ yathā /",
  "SA10nagmmk_u:223": "tathotpādas tathā sthānaṃ tathā bhaṅga udāhṛtam //",
  "SA10nagmmk_u:224": "***********************************************************",
  "SA10nagmmk_u:225": "MMK_8.1 sadbhūtaḥ kārakaḥ karma sadbhūtaṃ na karotyayam /",
  "SA10nagmmk_u:226": "kārako nāpy asadbhūtaḥ karmāsadbhūtam īhate //",
  "SA10nagmmk_u:227": "MMK_8.2 sadbhūtasya kriyā nāsti karma ca syād akartṛkam /",
  "SA10nagmmk_u:228": "sadbhūtasya kriyā nāsti kartā ca syād akarmakaḥ //",
  "SA10nagmmk_u:229": "MMK_8.3 karoti yady asadbhūto 'sadbhūtaṃ karma kārakaḥ /",
  "SA10nagmmk_u:230": "ahetukaṃ bhavet karma kartā cāhetuko bhavet //",
  "SA10nagmmk_u:231": "MMK_8.4 hetāv asati kāryaṃ ca kāraṇaṃ ca na vidyate /",
  "SA10nagmmk_u:232": "tadabhāve kriyā kartā kāraṇaṃ ca na vidyate //",
  "SA10nagmmk_u:233": "MMK_8.5 dharmādharmau na vidyete kriyādīnām asaṃbhave /",
  "SA10nagmmk_u:234": "dharme cāsaty adharme ca phalaṃ tajjaṃ na vidyate //",
  "SA10nagmmk_u:235": "MMK_8.6 phale 'sati na mokṣāya na svargāyopapadyate /",
  "SA10nagmmk_u:236": "mārgaḥ sarvakriyāṇāṃ ca nairarthakyaṃ prasajyate //",
  "SA10nagmmk_u:237": "MMK_8.7 kārakaḥ sadasadbhūtaḥ sadasat kurute na tat /",
  "SA10nagmmk_u:238": "parasparaviruddhaṃ hi sac cāsac caikataḥ kutaḥ //",
  "SA10nagmmk_u:239": "MMK_8.8 satā ca kriyate nāsan nāsatā kriyate ca sat /",
  "SA10nagmmk_u:240": "kartrā sarve prasajyante doṣās tatra ta eva hi //",
  "SA10nagmmk_u:241": "MMK_8.9 nāsadbhūtaṃ na sadbhūtaḥ sadasadbhūtam eva vā /",
  "SA10nagmmk_u:242": "karoti kārakaḥ karma pūrvoktair eva hetubhiḥ //",
  "SA10nagmmk_u:243": "MMK_8.10 nāsadbhūto 'pi sadbhūtaṃ sadasadbhūtam eva vā /",
  "SA10nagmmk_u:244": "karoti kārakaḥ karma pūrvoktair eva hetubhiḥ //",
  "SA10nagmmk_u:245": "MMK_8.11 karoti sadasadbhūto na san nāsac ca kārakaḥ /",
  "SA10nagmmk_u:246": "karma tat tu vijānīyāt pūrvoktair eva hetubhiḥ //",
  "SA10nagmmk_u:247": "MMK_8.12 pratītya kārakaḥ karma taṃ pratītya ca kārakam /",
  "SA10nagmmk_u:248": "karma pravartate nānyat paśyāmaḥ siddhikāraṇam //",
  "SA10nagmmk_u:249": "MMK_8.13 evaṃ vidyād upādānaṃ vyutsargād iti karmaṇaḥ /",
  "SA10nagmmk_u:250": "kartuś ca karmakartṛbhyāṃ śeṣān bhāvān vibhāvayet //",
  "SA10nagmmk_u:251": "***********************************************************",
  "SA10nagmmk_u:252": "MMK_9.1 darśanaśravaṇādīni vedanādīni cāpy atha /",
  "SA10nagmmk_u:253": "bhavanti yasya prāg ebhyaḥ so 'stīty eke vadantyuta //",
  "SA10nagmmk_u:254": "MMK_9.2 kathaṃ hy avidyamānasya darśanādi bhaviṣyati /",
  "SA10nagmmk_u:255": "bhāvasya tasmāt prāg ebhyaḥ so 'sti bhāvo vyavasthitaḥ //",
  "SA10nagmmk_u:256": "MMK_9.3 darśanaśravaṇādibhyo vedanādibhya eva ca /",
  "SA10nagmmk_u:257": "yaḥ prāg vyavasthito bhāvaḥ kena prajñapyate 'tha saḥ //",
  "SA10nagmmk_u:258": "MMK_9.4 vināpi darśanādīni yadi cāsau vyavasthitaḥ /",
  "SA10nagmmk_u:259": "amūny api bhaviṣyanti vinā tena na saṃśayaḥ //",
  "SA10nagmmk_u:260": "MMK_9.5 ajyate kenacit kaścit kiṃcit kena cid ajyate /",
  "SA10nagmmk_u:261": "kutaḥ kiṃcid vinā kaścit kiṃcit kiṃcid vinā kutaḥ //",
  "SA10nagmmk_u:262": "MMK_9.6 sarvebhyo darśanādibhyaḥ kaścit pūrvo na vidyate /",
  "SA10nagmmk_u:263": "ajyate darśanādinām anyena punar anyadā //",
  "SA10nagmmk_u:264": "MMK_9.7 sarvebhyo darśanādibhyo yadi pūrvo na vidyate /",
  "SA10nagmmk_u:265": "ekaikasmāt kathaṃ pūrvo darśanādeḥ sa vidyate //",
  "SA10nagmmk_u:266": "MMK_9.8 draṣṭā sa eva sa śrotā sa eva yadi vedakaḥ /",
  "SA10nagmmk_u:267": "ekaikasmād bhavet pūrvam evaṃ caitan na yujyate //",
  "SA10nagmmk_u:268": "MMK_9.9 draṣṭānya eva śrotānyo vedako 'nyaḥ punar yadi /",
  "SA10nagmmk_u:269": "sati syād draṣṭari śrotā bahutvaṃ cātmanāṃ bhavet //",
  "SA10nagmmk_u:270": "MMK_9.10 darśanaśravaṇādīni vedanādīni cāpy atha /",
  "SA10nagmmk_u:271": "bhavanti yebhyas teṣv eṣa bhūteṣv api na vidyate //",
  "SA10nagmmk_u:272": "MMK_9.11 darśanaśravaṇādīni vedanādīni cāpy atha /",
  "SA10nagmmk_u:273": "na vidyate ced yasya sa na vidyanta imāny api //",
  "SA10nagmmk_u:274": "MMK_9.12 prāk ca yo darśanādibhyaḥ sāṃprataṃ cordhvam eva ca /",
  "SA10nagmmk_u:275": "na vidyate 'sti nāstīti nivṛttās tatra kalpanāḥ //",
  "SA10nagmmk_u:276": "***********************************************************",
  "SA10nagmmk_u:277": "MMK_10.1 yad indhanaṃ sa ced agnir ekatvaṃ kartṛkarmaṇoḥ /",
  "SA10nagmmk_u:278": "anyaś ced indhanād agnir indhanād apy ṛte bhavet //",
  "SA10nagmmk_u:279": "MMK_10.2 nityapradīpta eva syād apradīpanahetukaḥ /",
  "SA10nagmmk_u:280": "punarārambhavaiyarthyam evaṃ cākarmakaḥ sati //",
  "SA10nagmmk_u:281": "MMK_10.3 paratra nirapekṣatvād apradīpanahetukaḥ /",
  "SA10nagmmk_u:282": "punarārambhavaiyarthyaṃ nityadīptaḥ prasajyate //",
  "SA10nagmmk_u:283": "MMK_10.4 tatraitat syād idhyamānam indhanaṃ bhavatīti cet /",
  "SA10nagmmk_u:284": "kenedhyatām indhanaṃ tat tāvanmātram idaṃ yadā //",
  "SA10nagmmk_u:285": "MMK_10.5 anyo na prāpsyate 'prapto na dhakṣyaty adahan punaḥ /",
  "SA10nagmmk_u:286": "na nirvāsyaty anirvāṇaḥ sthāsyate vā svaliṅgavān //",
  "SA10nagmmk_u:287": "MMK_10.6 anya evandhanād agnir indhanaṃ prāpnuyād yadi /",
  "SA10nagmmk_u:288": "strī saṃprāpnoti puruṣaṃ puruṣaś ca striyaṃ yathā //",
  "SA10nagmmk_u:289": "MMK_10.7 anya evendhanād agnir indhanaṃ kāmam āpnuyāt /",
  "SA10nagmmk_u:290": "agnīndhane yadi syātām anyonyena tiraskṛte //",
  "SA10nagmmk_u:291": "MMK_10.8 yadīndhanam apekṣyāgnir apekṣyāgniṃ yadīndhanam /",
  "SA10nagmmk_u:292": "katarat pūrvaniṣpannaṃ yad apekṣyāgnir indhanam //",
  "SA10nagmmk_u:293": "MMK_10.9 yadīndhanam apekṣyāgnir agneḥ siddhasya sādhanam /",
  "SA10nagmmk_u:294": "evaṃ satīndhanaṃ cāpi bhaviṣyati niragnikam //",
  "SA10nagmmk_u:295": "MMK_10.10 yo 'pekṣya sidhyate bhāvas tam evāpekṣya sidhyati /",
  "SA10nagmmk_u:296": "yadi yo 'pekṣitavyaḥ sa sidhyatāṃ kam apekṣya kaḥ //",
  "SA10nagmmk_u:297": "MMK_10.11 yo 'pekṣya sidhyate bhāvaḥ so 'siddho 'pekṣate katham /",
  "SA10nagmmk_u:298": "athāpy apekṣate siddhas tv apekṣāsya na yujyate //",
  "SA10nagmmk_u:299": "MMK_10.12 apekṣyendhanam agnir na nānapekṣyāgnir indhanam /",
  "SA10nagmmk_u:300": "apekṣyendhanam agniṃ na nānapekṣyāgnim indhanam //",
  "SA10nagmmk_u:301": "MMK_10.13 āgacchaty anyato nāgnir indhane 'gnir na vidyate /",
  "SA10nagmmk_u:302": "atrendhane śeṣam uktaṃ gamyamānagatāgataiḥ //",
  "SA10nagmmk_u:303": "MMK_10.14 indhanaṃ punar agnir na nāgnir anyatra cendhanāt /",
  "SA10nagmmk_u:304": "nāgnir indhanavān nāgnāv indhanāni na teṣu saḥ //",
  "SA10nagmmk_u:305": "MMK_10.15 agnīndhanābhyāṃ vyākhyāta ātmopādānayoḥ kramaḥ /",
  "SA10nagmmk_u:306": "sarvo niravaśeṣeṇa sārdhaṃ ghaṭapaṭādibhiḥ //",
  "SA10nagmmk_u:307": "MMK_10.16 ātmanaś ca satattvaṃ ye bhāvānāṃ ca pṛthak pṛthak /",
  "SA10nagmmk_u:308": "nirdiśanti na tān manye śāsanasyārthakovidān //",
  "SA10nagmmk_u:309": "***********************************************************",
  "SA10nagmmk_u:310": "MMK_11.1 pūrvā prajñāyate koṭir nety uvāca mahāmuniḥ /",
  "SA10nagmmk_u:311": "saṃsāro 'navarāgro hi nāsyādir nāpi paścimam //",
  "SA10nagmmk_u:312": "MMK_11.2 naivāgraṃ nāvaraṃ yasya tasya madhyaṃ kuto bhavet /",
  "SA10nagmmk_u:313": "tasmān nātropapadyante pūrvāparasahakramāḥ //",
  "SA10nagmmk_u:314": "MMK_11.3 pūrvaṃ jātir yadi bhavej jarāmaraṇam uttaram /",
  "SA10nagmmk_u:315": "nirjarā maraṇā jātir bhavej jāyeta cāmṛtaḥ //",
  "SA10nagmmk_u:316": "MMK_11.4 paścāj jātir yadi bhavej jarāmaraṇam āditaḥ /",
  "SA10nagmmk_u:317": "ahetukam ajātasya syāj jarāmaraṇaṃ katham //",
  "SA10nagmmk_u:318": "MMK_11.5 na jarāmaraṇaṃ caiva jātiś ca saha yujyate /",
  "SA10nagmmk_u:319": "mriyeta jāyamānaś ca syāc cāhetukatobhayoḥ //",
  "SA10nagmmk_u:320": "MMK_11.6 yatra na prabhavanty ete pūrvāparasahakramāḥ /",
  "SA10nagmmk_u:321": "prapañcayanti tāṃ jātiṃ taj jarāmaraṇaṃ ca kim //",
  "SA10nagmmk_u:322": "MMK_11.7 kāryaṃ ca kāraṇaṃ caiva lakṣyaṃ lakṣaṇam eva ca /",
  "SA10nagmmk_u:323": "vedanā vedakaś caiva santy arthā ye ca ke cana //",
  "SA10nagmmk_u:324": "MMK_11.8 pūrvā na vidyate koṭiḥ saṃsārasya na kevalam /",
  "SA10nagmmk_u:325": "sarveṣām api bhāvānāṃ pūrvā koṭī na vidyate //",
  "SA10nagmmk_u:326": "***********************************************************",
  "SA10nagmmk_u:327": "MMK_12.1 svayaṃ kṛtaṃ parakṛtaṃ dvābhyāṃ kṛtam ahetukam /",
  "SA10nagmmk_u:328": "duḥkham ity eka icchanti tac ca kāryaṃ na yujyate //",
  "SA10nagmmk_u:329": "MMK_12.2 svayaṃ kṛtaṃ yadi bhavet pratītya na tato bhavet /",
  "SA10nagmmk_u:330": "skandhān imān amī skandhāḥ saṃbhavanti pratītya hi //",
  "SA10nagmmk_u:331": "MMK_12.3 yady amībhya ime 'nye syur ebhyo vāmī pare yadi /",
  "SA10nagmmk_u:332": "bhavet parakṛtaṃ duḥkhaṃ parair ebhir amī kṛtāḥ //",
  "SA10nagmmk_u:333": "MMK_12.4 svapudgalakṛtaṃ duḥkhaṃ yadi duḥkhaṃ punar vinā /",
  "SA10nagmmk_u:334": "svapudgalaḥ sa katamo yena duḥkhaṃ svayaṃ kṛtam //",
  "SA10nagmmk_u:335": "MMK_12.5 parapudgalajaṃ duḥkhaṃ yadi yasmai pradīyate /",
  "SA10nagmmk_u:336": "pareṇa kṛtvā tad duḥkhaṃ sa duḥkhena vinā kutaḥ //",
  "SA10nagmmk_u:337": "MMK_12.6 parapudgalajaṃ duḥkhaṃ yadi kaḥ parapudgalaḥ /",
  "SA10nagmmk_u:338": "vinā duḥkhena yaḥ kṛtvā parasmai prahiṇoti tat //",
  "SA10nagmmk_u:339": "MMK_12.7 svayaṃ kṛtasyāprasiddher duḥkhaṃ parakṛtaṃ kutaḥ /",
  "SA10nagmmk_u:340": "paro hi duḥkhaṃ yat kuryāt tat tasya syāt svayaṃ kṛtam //",
  "SA10nagmmk_u:341": "MMK_12.8 na tāvat svakṛtaṃ duḥkhaṃ na hi tenaiva tat kṛtam /",
  "SA10nagmmk_u:342": "paro nātmakṛtaś cet syād duḥkhaṃ parakṛtaṃ katham //",
  "SA10nagmmk_u:343": "MMK_12.9 syād ubhābhyāṃ kṛtaṃ duḥkhaṃ syād ekaikakṛtaṃ yadi /",
  "SA10nagmmk_u:344": "parākārāsvayaṃkāraṃ duḥkham ahetukaṃ kutaḥ //",
  "SA10nagmmk_u:345": "MMK_12.10 na kevalaṃ hi duḥkhasya cāturvidhyaṃ na vidyate /",
  "SA10nagmmk_u:346": "bāhyānām api bhāvānāṃ cāturvidhyaṃ na vidyate //",
  "SA10nagmmk_u:347": "***********************************************************",
  "SA10nagmmk_u:348": "MMK_13.1 tan mṛṣā moṣadharma yad bhagavān ity abhāṣata /",
  "SA10nagmmk_u:349": "sarve ca moṣadharmāṇaḥ saṃskārās tena te mṛṣā //",
  "SA10nagmmk_u:350": "MMK_13.2 tan mṛṣā moṣadharma yad yadi kiṃ tatra muṣyate /",
  "SA10nagmmk_u:351": "etat tūktaṃ bhagavatā śūnyatāparidīpakam //",
  "SA10nagmmk_u:352": "MMK_13.3 bhāvānāṃ niḥsvabhāvatvam anyathābhāvadarśanāt /",
  "SA10nagmmk_u:353": "nāsvabhāvaś ca bhāvo 'sti bhāvānāṃ śūnyatā yataḥ //",
  "SA10nagmmk_u:354": "MMK_13.4 kasya syād anyathābhāvaḥ svabhāvaś cen na vidyate /",
  "SA10nagmmk_u:355": "kasya syād anyathābhāvaḥ svabhāvo yadi vidyate //",
  "SA10nagmmk_u:356": "MMK_13.5 tasyaiva nānyathābhāvo nāpy anyasyaiva yujyate /",
  "SA10nagmmk_u:357": "yuvā na jīryate yasmād yasmāj jīrṇo na jīryate //",
  "SA10nagmmk_u:358": "MMK_13.6 tasya ced anyathābhāvaḥ kṣīram eva bhaved dadhi /",
  "SA10nagmmk_u:359": "kṣīrād anyasya kasyacid dadhibhāvo bhaviṣyati //",
  "SA10nagmmk_u:360": "MMK_13.7 yady aśūnyaṃ bhavet kiṃcit syāc chūnyam iti kiṃ cana /",
  "SA10nagmmk_u:361": "na kiṃcid asty aśūnyaṃ ca kutaḥ śūnyaṃ bhaviṣyati //",
  "SA10nagmmk_u:362": "MMK_13.8 śūnyatā sarvadṛṣṭīnāṃ proktā niḥsaraṇaṃ jinaiḥ /",
  "SA10nagmmk_u:363": "yeṣāṃ tu śūnyatādṛṣṭis tān asādhyān babhāṣire //",
  "SA10nagmmk_u:364": "MMK_14.1 draṣṭavyaṃ darśanaṃ draṣṭā trīṇy etāni dviśo dviśaḥ /",
  "SA10nagmmk_u:365": "sarvaśaś ca na saṃsargam anyonyena vrajanty uta //",
  "SA10nagmmk_u:366": "MMK_14.2 evaṃ rāgaś ca raktaś ca rañjanīyaṃ ca dṛśyatām /",
  "SA10nagmmk_u:367": "traidhena śeṣāḥ kleśāś ca śeṣāṇy āyatanāni ca //",
  "SA10nagmmk_u:368": "MMK_14.3 anyenānyasya saṃsargas tac cānyatvaṃ na vidyate /",
  "SA10nagmmk_u:369": "draṣṭavyaprabhṛtīnāṃ yan na saṃsargaṃ vrajanty ataḥ //",
  "SA10nagmmk_u:370": "MMK_14.4 na ca kevalam anyatvaṃ draṣṭavyāder na vidyate /",
  "SA10nagmmk_u:371": "kasyacit kenacit sārdhaṃ nānyatvam upapadyate //",
  "SA10nagmmk_u:372": "MMK_14.5 anyad anyat pratītyānyan nānyad anyad ṛte 'nyataḥ /",
  "SA10nagmmk_u:373": "yat pratītya ca yat tasmāt tad anyan nopapadyate //",
  "SA10nagmmk_u:374": "MMK_14.6 yady anyad anyad anyasmād anyasmād apy ṛte bhavet /",
  "SA10nagmmk_u:375": "tad anyad anyad anyasmād ṛte nāsti ca nāsty ataḥ //",
  "SA10nagmmk_u:376": "MMK_14.7 nānyasmin vidyate 'nyatvam ananyasmin na vidyate /",
  "SA10nagmmk_u:377": "avidyamāne cānyatve nāsty anyad vā tad eva vā //",
  "SA10nagmmk_u:378": "MMK_14.8 na tena tasya saṃsargo nānyenānyasya yujyate /",
  "SA10nagmmk_u:379": "saṃsṛjyamānaṃ saṃsṛṣṭaṃ saṃsraṣṭā ca na vidyate //",
  "SA10nagmmk_u:380": "***********************************************************",
  "SA10nagmmk_u:381": "MMK_15.1 na saṃbhavaḥ svabhāvasya yuktaḥ pratyayahetubhiḥ /",
  "SA10nagmmk_u:382": "hetupratyayasaṃbhūtaḥ svabhāvaḥ kṛtako bhavet //",
  "SA10nagmmk_u:383": "MMK_15.2 svabhāvaḥ kṛtako nāma bhaviṣyati punaḥ katham /",
  "SA10nagmmk_u:384": "akṛtrimaḥ svabhāvo hi nirapekṣaḥ paratra ca //",
  "SA10nagmmk_u:385": "MMK_15.3 kutaḥ svabhāvasyābhāve parabhāvo bhaviṣyati /",
  "SA10nagmmk_u:386": "svabhāvaḥ parabhāvasya parabhāvo hi kathyate //",
  "SA10nagmmk_u:387": "MMK_15.4 svabhāvaparabhāvābhyām ṛte bhāvaḥ kutaḥ punaḥ /",
  "SA10nagmmk_u:388": "svabhāve parabhāve ca sati bhāvo hi sidhyati //",
  "SA10nagmmk_u:389": "MMK_15.5 bhāvasya ced aprasiddhir abhāvo naiva sidhyati /",
  "SA10nagmmk_u:390": "bhāvasya hy anyathābhāvam abhāvaṃ bruvate janāḥ //",
  "SA10nagmmk_u:391": "MMK_15.6 svabhāvaṃ parabhāvaṃ ca bhāvaṃ cābhāvam eva ca /",
  "SA10nagmmk_u:392": "ye paśyanti na paśyanti te tattvaṃ buddhaśāsane //",
  "SA10nagmmk_u:393": "MMK_15.7 kātyāyanāvavāde cāstīti nāstīti cobhayam /",
  "SA10nagmmk_u:394": "pratiṣiddhaṃ bhagavatā bhāvābhāvavibhāvinā //",
  "SA10nagmmk_u:395": "MMK_15.8 yady astitvaṃ prakṛtyā syān na bhaved asya nāstitā /",
  "SA10nagmmk_u:396": "prakṛter anyathābhāvo na hi jātūpapadyate //",
  "SA10nagmmk_u:397": "MMK_15.9 prakṛtau kasya vāsatyām anyathātvaṃ bhaviṣyati /",
  "SA10nagmmk_u:398": "prakṛtau kasya vā satyām anyathātvaṃ bhaviṣyati //",
  "SA10nagmmk_u:399": "MMK_15.10 astīti śāśvatagrāho nāstīty ucchedadarśanam /",
  "SA10nagmmk_u:400": "tasmād astitvanāstitve nāśrīyeta vicakṣaṇaḥ //",
  "SA10nagmmk_u:401": "MMK_15.11 asti yad dhi svabhāvena na tan nāstīti śāśvatam /",
  "SA10nagmmk_u:402": "nāstīdānīm abhūt pūrvam ity ucchedaḥ prasajyate //",
  "SA10nagmmk_u:403": "***********************************************************",
  "SA10nagmmk_u:404": "MMK_16.1 saṃskārāḥ saṃsaranti cen na nityāḥ saṃsaranti te /",
  "SA10nagmmk_u:405": "saṃsaranti ca nānityāḥ sattve 'py eṣa samaḥ kramaḥ //",
  "SA10nagmmk_u:406": "MMK_16.2 pudgalaḥ saṃsarati cet skandhāyatanadhātuṣu /",
  "SA10nagmmk_u:407": "pañcadhā mṛgyamāṇo 'sau nāsti kaḥ saṃsariṣyati //",
  "SA10nagmmk_u:408": "MMK_16.3 upādānād upādānaṃ saṃsaran vibhavo bhavet /",
  "SA10nagmmk_u:409": "vibhavaś cānupādānaḥ kaḥ sa kiṃ saṃsariṣyati //",
  "SA10nagmmk_u:410": "MMK_16.4 saṃskārāṇāṃ na nirvāṇaṃ kathaṃ cid upapadyate /",
  "SA10nagmmk_u:411": "sattvasyāpi na nirvāṇaṃ kathaṃ cid upapadyate //",
  "SA10nagmmk_u:412": "MMK_16.5 na badhyante na mucyanta udayavyayadharmiṇaḥ /",
  "SA10nagmmk_u:413": "saṃskārāḥ pūrvavat sattvo badhyate na na mucyate //",
  "SA10nagmmk_u:414": "MMK_16.6 bandhanaṃ ced upādānaṃ sopādāno na badhyate /",
  "SA10nagmmk_u:415": "badhyate nānupādānaḥ kimavastho 'tha badhyate //",
  "SA10nagmmk_u:416": "MMK_16.7 badhnīyād bandhanaṃ kāmaṃ bandhyāt pūrvaṃ bhaved yadi /",
  "SA10nagmmk_u:417": "na cāsti tac cheṣam uktaṃ gamyamānagatāgataiḥ //",
  "SA10nagmmk_u:418": "MMK_16.8 baddho na mucyate tāvad abaddho naiva mucyate /",
  "SA10nagmmk_u:419": "syātāṃ baddhe mucyamāne yugapad bandhamokṣaṇe //",
  "SA10nagmmk_u:420": "MMK_16.9 nirvāsyāmy anupādāno nirvāṇaṃ me bhaviṣyati /",
  "SA10nagmmk_u:421": "iti yeṣāṃ grahas teṣām upādānamahāgrahaḥ //",
  "SA10nagmmk_u:422": "MMK_16.10 na nirvāṇasamāropo na saṃsārāpakarṣaṇam /",
  "SA10nagmmk_u:423": "yatra kas tatra saṃsāro nirvāṇaṃ kiṃ vikalpyate //",
  "SA10nagmmk_u:424": "MMK_17.1 ātmasaṃyamakaṃ cetaḥ parānugrāhakaṃ ca yat /",
  "SA10nagmmk_u:425": "maitraṃ sa dharamas tad bījaṃ phalasya pretya ceha ca //",
  "SA10nagmmk_u:426": "MMK_17.2 cetanā cetayitvā ca karmoktaṃ paramarṣiṇā /",
  "SA10nagmmk_u:427": "tasyānekavidho bhedaḥ karmaṇaḥ parikīrtitaḥ //",
  "SA10nagmmk_u:428": "MMK_17.3 tatra yac cetanety uktaṃ karma tan mānasaṃ smṛtam /",
  "SA10nagmmk_u:429": "cetayitvā ca yat tūktaṃ tat tu kāyikavācikam //",
  "SA10nagmmk_u:430": "MMK_17.4 vāgviṣpando 'viratayo yāś cāvijñaptisaṃjñitāḥ /",
  "SA10nagmmk_u:431": "avijñaptaya evānyāḥ smṛtā viratayas tathā //",
  "SA10nagmmk_u:432": "MMK_17.5 paribhogānvayaṃ puṇyam apuṇyaṃ ca tathāvidham /",
  "SA10nagmmk_u:433": "cetanā ceti saptaite dharmāḥ karmāñjanāḥ smṛtāḥ //",
  "SA10nagmmk_u:434": "MMK_17.6 tiṣṭhaty ā pākakālāc cet karma tan nityatām iyāt /",
  "SA10nagmmk_u:435": "niruddhaṃ cen niruddhaṃ sat kiṃ phalaṃ janayiṣyati //",
  "SA10nagmmk_u:436": "MMK_17.7 yo 'ṅkuraprabhṛtir bījāt saṃtāno 'bhipravartate /",
  "SA10nagmmk_u:437": "tataḥ phalam ṛte bījāt sa ca nābhipravartate //",
  "SA10nagmmk_u:438": "MMK_17.8 bījāc ca yasmāt saṃtānaḥ saṃtānāc ca phalodbhavaḥ /",
  "SA10nagmmk_u:439": "bījapūrvaṃ phalaṃ tasmān nocchinnaṃ nāpi śāśvatam //",
  "SA10nagmmk_u:440": "MMK_17.9 yas tasmāc cittasaṃtānaś cetaso 'bhipravartate /",
  "SA10nagmmk_u:441": "tataḥ phalam ṛte cittāt sa ca nābhipravartate //",
  "SA10nagmmk_u:442": "MMK_17.10 cittāc ca yasmāt saṃtānaḥ saṃtānāc ca phalodbhavaḥ /",
  "SA10nagmmk_u:443": "karmapūrvaṃ phalaṃ tasmān nocchinnaṃ nāpi śāśvatam //",
  "SA10nagmmk_u:444": "MMK_17.11 dharmasya sādhanopāyāḥ śuklāḥ karmapathā daśa /",
  "SA10nagmmk_u:445": "phalaṃ kāmaguṇāḥ pañca dharmasya pretya ceha ca //",
  "SA10nagmmk_u:446": "MMK_17.12 bahavaś ca mahāntaś ca doṣāḥ syur yadi kalpanā /",
  "SA10nagmmk_u:447": "syād eṣā tena naivaiṣā kalpanātropapadyate //",
  "SA10nagmmk_u:448": "MMK_17.13 imāṃ punaḥ pravakṣyāmi kalpanāṃ yātra yojyate /",
  "SA10nagmmk_u:449": "buddhaiḥ pratyekabuddhaiś ca śrāvakaiś cānuvarṇitām //",
  "SA10nagmmk_u:450": "MMK_17.14 pattraṃ yathā 'vipraṇāśastatharṇam iva karma ca /",
  "SA10nagmmk_u:451": "caturvidho dhātutaḥ sa prakṛtyāvyākṛtaś ca saḥ //",
  "SA10nagmmk_u:452": "MMK_17.15 prahāṇato na praheyo bhāvanāheya eva vā /",
  "SA10nagmmk_u:453": "tasmād avipraṇāśena jāyate karmaṇāṃ phalam //",
  "SA10nagmmk_u:454": "MMK_17.16 prahāṇataḥ praheyaḥ syāt karmaṇaḥ saṃkrameṇa vā /",
  "SA10nagmmk_u:455": "yadi doṣāḥ prasajyeraṃs tatra karmavadhādayaḥ //",
  "SA10nagmmk_u:456": "MMK_17.17 sarveṣāṃ visabhāgānāṃ sabhāgānāṃ ca karmaṇām /",
  "SA10nagmmk_u:457": "pratisaṃdhau sadhātūnām eka utpadyate tu saḥ //",
  "SA10nagmmk_u:458": "MMK_17.18 karmaṇaḥ karmaṇo dṛṣṭe dharma utpadyate tu saḥ /",
  "SA10nagmmk_u:459": "dviprakārasya sarvasya vipakve 'pi ca tiṣṭhati //",
  "SA10nagmmk_u:460": "MMK_17.19 phalavyatikramād vā sa maraṇād vā nirudhyate /",
  "SA10nagmmk_u:461": "anāsravaṃ sāsravaṃ ca vibhāgaṃ tatra lakṣayet //",
  "SA10nagmmk_u:462": "MMK_17.20 śūnyatā ca na cocchedaḥ saṃsāraś ca na śāśvatam /",
  "SA10nagmmk_u:463": "karmaṇo 'vipraṇāśaś ca dharmo buddhena deśitaḥ //",
  "SA10nagmmk_u:464": "MMK_17.21 karma notpadyate kasmān niḥsvabhāvaṃ yatas tataḥ /",
  "SA10nagmmk_u:465": "yasmāc ca tad anutpannaṃ na tasmād vipraṇaśyati //",
  "SA10nagmmk_u:466": "MMK_17.22 karma svabhāvataś cet syāc chāśvataṃ syād asaṃśayam /",
  "SA10nagmmk_u:467": "akṛtaṃ ca bhavet karma kriyate na hi śāśvatam //",
  "SA10nagmmk_u:468": "MMK_17.23 akṛtābhyāgamabhayaṃ syāt karmākṛtakaṃ yadi /",
  "SA10nagmmk_u:469": "abrahmacaryavāsaś ca doṣastatra prasajyate //",
  "SA10nagmmk_u:470": "MMK_17.24 vyavahārā virudhyante sarva eva na saṃśayaḥ /",
  "SA10nagmmk_u:471": "puṇyapāpakṛtor naiva pravibhāgaś ca yujyate //",
  "SA10nagmmk_u:472": "MMK_17.25 tad vipakvavipākaṃ ca punar eva vipakṣyati /",
  "SA10nagmmk_u:473": "karma vyavasthitaṃ yasmāt tasmāt svābhāvikaṃ yadi //",
  "SA10nagmmk_u:474": "MMK_17.26 karma kleśātmakaṃ cedaṃ te ca kleśā na tattvataḥ /",
  "SA10nagmmk_u:475": "na cet te tattvataḥ kleśāḥ karma syāt tattvataḥ katham //",
  "SA10nagmmk_u:476": "MMK_17.27 karma kleśāś ca dehānāṃ pratyayāḥ samudāhṛtāḥ /",
  "SA10nagmmk_u:477": "karma kleśāś ca te śūnyā yadi deheṣu kā kathā //",
  "SA10nagmmk_u:478": "MMK_17.28 avidyānivṛto jantus tṛṣṇāsaṃyojanaś ca saḥ /",
  "SA10nagmmk_u:479": "sa bhoktā sa ca na kartur anyo na ca sa eva saḥ //",
  "SA10nagmmk_u:480": "MMK_17.29 na pratyayasamutpannaṃ nāpratyayasamutthitam /",
  "SA10nagmmk_u:481": "asti yasmād idaṃ karma tasmāt kartāpi nāsty ataḥ //",
  "SA10nagmmk_u:482": "MMK_17.30 karma cen nāsti kartā ca kutaḥ syāt karmajaṃ phalam /",
  "SA10nagmmk_u:483": "asaty atha phale bhoktā kuta eva bhaviṣyati //",
  "SA10nagmmk_u:484": "MMK_17.31 yathā nirmitakaṃ śāstā nirmimīta rddhisaṃpadā /",
  "SA10nagmmk_u:485": "nirmito nirmimītānyaṃ sa ca nirmitakaḥ punaḥ //",
  "SA10nagmmk_u:486": "MMK_17.32 tathā nirmitakākāraḥ kartā yat karma tat kṛtam /",
  "SA10nagmmk_u:487": "tadyathā nirmitenānyo nirmito nirmitas tathā //",
  "SA10nagmmk_u:488": "MMK_17.33 kleśāḥ karmāṇi dehāś ca kartāraś ca phalāni ca /",
  "SA10nagmmk_u:489": "gandharvanagarākārā marīcisvapnasaṃnibhāḥ //",
  "SA10nagmmk_u:490": "***********************************************************",
  "SA10nagmmk_u:491": "MMK_18.1 ātmā skandhā yadi bhaved udayavyayabhāg bhavet /",
  "SA10nagmmk_u:492": "skandhebhyo 'nyo yadi bhaved bhaved askandhalakṣaṇaḥ //",
  "SA10nagmmk_u:493": "MMK_18.2 ātmany asati cātmīyaṃ kuta eva bhaviṣyati /",
  "SA10nagmmk_u:494": "nirmamo nirahaṃkāraḥ śamād ātmātmanīnayoḥ //",
  "SA10nagmmk_u:495": "MMK_18.3 nirmamo nirahaṃkāro yaś ca so 'pi na vidyate /",
  "SA10nagmmk_u:496": "nirmamaṃ nirahaṃkāraṃ yaḥ paśyati na paśyati //",
  "SA10nagmmk_u:497": "MMK_18.4 mamety aham iti kṣīṇe bahirdhādhyātmam eva ca /",
  "SA10nagmmk_u:498": "nirudhyata upādānaṃ tatkṣayāj janmanaḥ kṣayaḥ //",
  "SA10nagmmk_u:499": "MMK_18.5 karmakleśakṣayān mokṣaḥ karmakleśā vikalpataḥ /",
  "SA10nagmmk_u:500": "te prapañcāt prapañcas tu śūnyatāyāṃ nirudhyate //",
  "SA10nagmmk_u:501": "MMK_18.6 ātmety api prajñapitam anātmety api deśitam /",
  "SA10nagmmk_u:502": "buddhair nātmā na cānātmā kaścid ity api deśitam //",
  "SA10nagmmk_u:503": "MMK_18.7 nivṛttam abhidhātavyaṃ nivṛttaś cittagocaraḥ /",
  "SA10nagmmk_u:504": "anutpannāniruddhā hi nirvāṇam iva dharmatā //",
  "SA10nagmmk_u:505": "MMK_18.8 sarvaṃ tathyaṃ na vā tathyaṃ tathyaṃ cātathyam eva ca /",
  "SA10nagmmk_u:506": "naivātathyaṃ naiva tathyam etad buddhānuśāsanam //",
  "SA10nagmmk_u:507": "MMK_18.9 aparapratyayaṃ śāntaṃ prapañcair aprapañcitam /",
  "SA10nagmmk_u:508": "nirvikalpam anānārtham etat tattvasya lakṣaṇam //",
  "SA10nagmmk_u:509": "MMK_18.10 pratītya yad yad bhavati na hi tāvat tad eva tat /",
  "SA10nagmmk_u:510": "na cānyadapi tattasmānnocchinnaṃ nāpi śāśvatam //",
  "SA10nagmmk_u:511": "MMK_18.11 anekārtham anānārtham anucchedam aśāśvatam /",
  "SA10nagmmk_u:512": "etat tal lokanāthānāṃ buddhānāṃ śāsanāmṛtam //",
  "SA10nagmmk_u:513": "MMK_18.12 saṃbuddhānām anutpāde śrāvakāṇāṃ punaḥ kṣaye /",
  "SA10nagmmk_u:514": "jñānaṃ pratyekabuddhānām asaṃsargāt pravartate //",
  "SA10nagmmk_u:515": "***********************************************************",
  "SA10nagmmk_u:516": "MMK_19.1 pratyutpanno 'nāgataś ca yady atītam apekṣya hi /",
  "SA10nagmmk_u:517": "pratyutpanno 'nāgataś ca kāle 'tīte bhaviṣyataḥ //",
  "SA10nagmmk_u:518": "MMK_19.2 pratyutpanno 'nāgataś ca na stas tatra punar yadi /",
  "SA10nagmmk_u:519": "pratyutpanno 'nāgataś ca syātāṃ katham apekṣya tam //",
  "SA10nagmmk_u:520": "MMK_19.3 anapekṣya punaḥ siddhir nātītaṃ vidyate tayoḥ /",
  "SA10nagmmk_u:521": "pratyutpanno 'nāgataś ca tasmāt kālo na vidyate //",
  "SA10nagmmk_u:522": "MMK_19.4 etenaivāvaśiṣṭau dvau krameṇa parivartakau /",
  "SA10nagmmk_u:523": "uttamādhamamadhyādīn ekatvādīṃś ca lakṣayet //",
  "SA10nagmmk_u:524": "MMK_19.5 nāsthito gṛhyate kālaḥ sthitaḥ kālo na vidyate /",
  "SA10nagmmk_u:525": "yo gṛhyetāgṛhītaś ca kālaḥ prajñapyate katham //",
  "SA10nagmmk_u:526": "MMK_19.6 bhāvaṃ pratītya kālaś cet kālo bhāvād ṛte kutaḥ /",
  "SA10nagmmk_u:527": "na ca kaś cana bhāvo 'sti kutaḥ kālo bhaviṣyati //",
  "SA10nagmmk_u:528": "***********************************************************",
  "SA10nagmmk_u:529": "MMK_20.1 hetoś ca pratyayānāṃ ca sāmagryā jāyate yadi /",
  "SA10nagmmk_u:530": "phalamasti ca sāmagryāṃ sāmagryā jāyate katham //",
  "SA10nagmmk_u:531": "MMK_20.2 hetoś ca pratyayānāṃ ca sāmagryā jāyate yadi /",
  "SA10nagmmk_u:532": "phalaṃ nāsti ca sāmagryāṃ sāmagryā jāyate katham //",
  "SA10nagmmk_u:533": "MMK_20.3 hetoś ca pratyayānāṃ ca sāmagryām asti cet phalam /",
  "SA10nagmmk_u:534": "gṛhyeta nanu sāmagryāṃ sāmagryāṃ ca na gṛhyate //",
  "SA10nagmmk_u:535": "MMK_20.4 hetoś ca pratyayānāṃ ca sāmagryāṃ nāsti cet phalam /",
  "SA10nagmmk_u:536": "hetavaḥ pratyayāś ca syur ahetupratyayaiḥ samāḥ //",
  "SA10nagmmk_u:537": "MMK_20.5 hetuṃ phalasya dattvā ca yadi hetur nirudhyate /",
  "SA10nagmmk_u:538": "yad dattaṃ yan nirudhaṃ ca hetor ātmadvayaṃ bhavet //",
  "SA10nagmmk_u:539": "MMK_20.6 hetuṃ phalasyādattvā ca yadi hetur nirudhyate /",
  "SA10nagmmk_u:540": "hetau niruddhe jātaṃ tat phalam āhetukaṃ bhavet //",
  "SA10nagmmk_u:541": "MMK_20.7 phalaṃ sahaiva sāmagryā yadi prādurbhavet punaḥ /",
  "SA10nagmmk_u:542": "ekakālau prasajyete janako yaś ca janyate //",
  "SA10nagmmk_u:543": "MMK_20.8 pūrvam eva ca sāmagryāḥ phalaṃ prādurbhaved yadi /",
  "SA10nagmmk_u:544": "hetupratyayanirmuktaṃ phalam āhetukaṃ bhavet //",
  "SA10nagmmk_u:545": "MMK_20.9 niruddhe cet phalaṃ hetau hetoḥ saṃkramaṇaṃ bhavet /",
  "SA10nagmmk_u:546": "pūrvajātasya hetoś ca punarjanma prasajyate //",
  "SA10nagmmk_u:547": "MMK_20.10 janayet phalam utpannaṃ niruddho 'staṃgataḥ katham /",
  "SA10nagmmk_u:548": "hetus tiṣṭhann api kathaṃ phalena janayed vṛtaḥ //",
  "SA10nagmmk_u:549": "MMK_20.11 athāvṛtaḥ phalenāsau katamaj janayet phalam /",
  "SA10nagmmk_u:550": "na hy adṛṣṭvā na dṛṣṭvāpi hetur janayate phalam //",
  "SA10nagmmk_u:551": "MMK_20.12 nātītasya hy atītena phalasya saha hetunā /",
  "SA10nagmmk_u:552": "nājātena na jātena saṃgatir jātu vidyate //",
  "SA10nagmmk_u:553": "MMK_20.13 na jātasya hy ajātena phalasya saha hetunā /",
  "SA10nagmmk_u:554": "nātītena na jātena saṃgatir jātu vidyate //",
  "SA10nagmmk_u:555": "MMK_20.14 nājātasya hi jātena phalasya saha hetunā /",
  "SA10nagmmk_u:556": "nājātena na naṣṭena saṃgatir jātu vidyate //",
  "SA10nagmmk_u:557": "MMK_20.15 asatyāṃ saṃgatau hetuḥ kathaṃ janayate phalam /",
  "SA10nagmmk_u:558": "satyāṃ vā saṃgatau hetuḥ kathaṃ janayate phalam //",
  "SA10nagmmk_u:559": "MMK_20.16 hetuḥ phalena śūnyaś cet kathaṃ janayate phalam /",
  "SA10nagmmk_u:560": "hetuḥ phalenāśūnyaś cet kathaṃ janayate phalam //",
  "SA10nagmmk_u:561": "MMK_20.17 phalaṃ notpatsyate 'śūnyam aśūnyaṃ na nirotsyate /",
  "SA10nagmmk_u:562": "aniruddham anutpannam aśūnyaṃ tad bhaviṣyati //",
  "SA10nagmmk_u:563": "MMK_20.18 katham utpatsyate śūnyaṃ kathaṃ śūnyaṃ nirotsyate /",
  "SA10nagmmk_u:564": "śūnyam apy aniruddhaṃ tad anutpannaṃ prasajyate //",
  "SA10nagmmk_u:565": "MMK_20.19 hetoḥ phalasya caikatvaṃ na hi jātūpapadyate /",
  "SA10nagmmk_u:566": "hetoḥ phalasya cānyatvaṃ na hi jātūpapadyate //",
  "SA10nagmmk_u:567": "MMK_20.20 ekatve phalahetvoḥ syād aikyaṃ janakajanyayoḥ /",
  "SA10nagmmk_u:568": "pṛthaktve phalahetvoḥ syāt tulyo hetur ahetunā //",
  "SA10nagmmk_u:569": "MMK_20.21 phalaṃ svabhāvasadbhūtaṃ kiṃ hetur janayiṣyati /",
  "SA10nagmmk_u:570": "phalaṃ svabhāvāsadbhūtaṃ kiṃ hetur janayiṣyati //",
  "SA10nagmmk_u:571": "MMK_20.22 na cājanayamānasya hetutvam upapadyate /",
  "SA10nagmmk_u:572": "hetutvānupapattau ca phalaṃ kasya bhaviṣyati //",
  "SA10nagmmk_u:573": "MMK_20.23 na ca pratyayahetūnām iyam ātmānam ātmanā /",
  "SA10nagmmk_u:574": "yā sāmagrī janayate sā kathaṃ janayet phalam //",
  "SA10nagmmk_u:575": "MMK_20.24 na sāmagrīkṛtaṃ phalaṃ nāsāmagrīkṛtaṃ phalam /",
  "SA10nagmmk_u:576": "asti pratyayasāmagrī kuta eva phalaṃ vinā //",
  "SA10nagmmk_u:577": "***********************************************************",
  "SA10nagmmk_u:578": "MMK_21.1 vinā vā saha vā nāsti vibhavaḥ saṃbhavena vai /",
  "SA10nagmmk_u:579": "vinā vā saha vā nāsti saṃbhavo vibhavena vai //",
  "SA10nagmmk_u:580": "MMK_21.2 bhaviṣyati kathaṃ nāma vibhavaḥ saṃbhavaṃ vinā /",
  "SA10nagmmk_u:581": "vinaiva janma maraṇaṃ vibhavo nodbhavaṃ vinā //",
  "SA10nagmmk_u:582": "MMK_21.3 saṃbhavenaiva vibhavaḥ kathaṃ saha bhaviṣyati /",
  "SA10nagmmk_u:583": "na janma maraṇaṃ caivaṃ tulyakālaṃ hi vidyate //",
  "SA10nagmmk_u:584": "MMK_21.4 bhaviṣyati kathaṃ nāma saṃbhavo vibhavaṃ vinā /",
  "SA10nagmmk_u:585": "anityatā hi bhāveṣu na kadācin na vidyate //",
  "SA10nagmmk_u:586": "MMK_21.5 saṃbhavo vibhavenaiva kathaṃ saha bhaviṣyati /",
  "SA10nagmmk_u:587": "na janma maraṇaṃ caiva tulyakālaṃ hi vidyate //",
  "SA10nagmmk_u:588": "MMK_21.6 sahānyonyena vā siddhir vinānyonyena vā yayoḥ /",
  "SA10nagmmk_u:589": "na vidyate tayoḥ siddhiḥ kathaṃ nu khalu vidyate //",
  "SA10nagmmk_u:590": "MMK_21.7 kṣayasya saṃbhavo nāsti nākṣayasyāsti saṃbhavaḥ /",
  "SA10nagmmk_u:591": "kṣayasya vibhavo nāsti vibhavo nākṣayasya ca //",
  "SA10nagmmk_u:592": "MMK_21.8 saṃbhavo vibhavaś caiva vinā bhāvaṃ na vidyate /",
  "SA10nagmmk_u:593": "saṃbhavaṃ vibhavaṃ caiva vinā bhāvo na vidyate //",
  "SA10nagmmk_u:594": "MMK_21.9 saṃbhavo vibhavaś caiva na śūnyasyopapadyate /",
  "SA10nagmmk_u:595": "saṃbhavo vibhavaś caiva nāśūnyasyopapadyate //",
  "SA10nagmmk_u:596": "MMK_21.10 saṃbhavo vibhavaś caiva naika ity upapadyate /",
  "SA10nagmmk_u:597": "saṃbhavo vibhavaś caiva na nānety upapadyate //",
  "SA10nagmmk_u:598": "MMK_21.11 dṛśyate saṃbhavaścaiva vibhavaś caiva te bhavet /",
  "SA10nagmmk_u:599": "dṛśyate saṃbhavaścaiva mohād vibhava eva ca //",
  "SA10nagmmk_u:600": "MMK_21.12 na bhāvāj jāyate bhāvo bhāvo 'bhāvān na jāyate /",
  "SA10nagmmk_u:601": "nābhāvāj jāyate 'bhāvo 'bhāvo bhāvān na jāyate //",
  "SA10nagmmk_u:602": "MMK_21.13 na svato jāyate bhāvaḥ parato naiva jāyate /",
  "SA10nagmmk_u:603": "na svataḥ parataś caiva jāyate jāyate kutaḥ //",
  "SA10nagmmk_u:604": "MMK_21.14 bhāvam abhyupapannasya śāśvatocchedadarśanam /",
  "SA10nagmmk_u:605": "prasajyate sa bhāvo hi nityo 'nityo 'tha vā bhavet //",
  "SA10nagmmk_u:606": "MMK_21.15 bhāvam abhyupapannasya naivocchedo na śāśvatam /",
  "SA10nagmmk_u:607": "udayavyayasaṃtānaḥ phalahetvor bhavaḥ sa hi //",
  "SA10nagmmk_u:608": "MMK_21.16 udayavyayasaṃtānaḥ phalahetvor bhavaḥ sa cet /",
  "SA10nagmmk_u:609": "vyayasyāpunarutpatter hetūcchedaḥ prasajyate //",
  "SA10nagmmk_u:610": "MMK_21.17 sadbhāvasya svabhāvena nāsadbhāvaś ca yujyate /",
  "SA10nagmmk_u:611": "nirvāṇakāle cocchedaḥ praśamād bhavasaṃtateḥ //",
  "SA10nagmmk_u:612": "MMK_21.18 carame na niruddhe ca prathamo yujyate bhavaḥ /",
  "SA10nagmmk_u:613": "carame nāniruddhe ca prathamo yujyate bhavaḥ //",
  "SA10nagmmk_u:614": "MMK_21.19 nirudhyamāne carame prathamo yadi jāyate /",
  "SA10nagmmk_u:615": "nirudhyamāna ekaḥ syāj jāyamāno 'paro bhavet //",
  "SA10nagmmk_u:616": "MMK_21.20 na cen nirudhyamānaś ca jāyamānaś ca yujyate /",
  "SA10nagmmk_u:617": "sārdhaṃ ca mriyate yeṣu teṣu skandheṣu jāyate //",
  "SA10nagmmk_u:618": "MMK_21.21 evaṃ triṣv api kāleṣu na yuktā bhavasaṃtatiḥ /",
  "SA10nagmmk_u:619": "triṣu kāleṣu yā nāsti sā kathaṃ bhavasaṃtatiḥ //",
  "SA10nagmmk_u:620": "***********************************************************",
  "SA10nagmmk_u:621": "MMK_22.1 skandhā na nānyaḥ skandhebhyo nāsmin skandhā na teṣu saḥ /",
  "SA10nagmmk_u:622": "tathāgataḥ skandhavān na katamo 'tra tathāgataḥ //",
  "SA10nagmmk_u:623": "MMK_22.2 buddhaḥ skandhān upādāya yadi nāsti svabhāvataḥ /",
  "SA10nagmmk_u:624": "svabhāvataś ca yo nāsti kutaḥ sa parabhāvataḥ //",
  "SA10nagmmk_u:625": "MMK_22.3 pratītya parabhāvaṃ yaḥ so 'nātmety upapadyate /",
  "SA10nagmmk_u:626": "yaś cānātmā sa ca kathaṃ bhaviṣyati tathāgataḥ //",
  "SA10nagmmk_u:627": "MMK_22.4 yadi nāsti svabhāvaś ca parabhāvaḥ kathaṃ bhavet /",
  "SA10nagmmk_u:628": "svabhāvaparabhāvābhyām ṛte kaḥ sa tathāgataḥ //",
  "SA10nagmmk_u:629": "MMK_22.5 skandhān yady anupādāya bhavet kaścit tathāgataḥ /",
  "SA10nagmmk_u:630": "sa idānīm upādadyād upādāya tato bhavet //",
  "SA10nagmmk_u:631": "MMK_22.6 skandhāṃś cāpy anupādāya nāsti kaścit tathāgataḥ /",
  "SA10nagmmk_u:632": "yaś ca nāsty anupādāya sa upādāsyate katham //",
  "SA10nagmmk_u:633": "MMK_22.7 na bhavaty anupādattam upādānaṃ ca kiṃ cana /",
  "SA10nagmmk_u:634": "na cāsti nirupādānaḥ kathaṃ cana tathāgataḥ //",
  "SA10nagmmk_u:635": "MMK_22.8 tattvānyatvena yo nāsti mṛgyamāṇaś ca pañcadhā /",
  "SA10nagmmk_u:636": "upādānena sa kathaṃ prajñapyate tathāgataḥ //",
  "SA10nagmmk_u:637": "MMK_22.9 yad apīdam upādānaṃ tat svabhāvān na vidyate /",
  "SA10nagmmk_u:638": "svabhāvataś ca yan nāsti kutas tat parabhāvataḥ //",
  "SA10nagmmk_u:639": "MMK_22.10 evaṃ śūnyam upādānam upādātā ca sarvaśaḥ /",
  "SA10nagmmk_u:640": "prajñapyate ca śūnyena kathaṃ śūnyas tathāgataḥ //",
  "SA10nagmmk_u:641": "MMK_22.11 śūnyam iti na vaktavyam aśūnyam iti vā bhavet /",
  "SA10nagmmk_u:642": "ubhayaṃ nobhayaṃ ceti prajñaptyarthaṃ tu kathyate //",
  "SA10nagmmk_u:643": "MMK_22.12 śāśvatāśāśvatādy atra kutaḥ śānte catuṣṭayam /",
  "SA10nagmmk_u:644": "antānantādi cāpy atra kutaḥ śānte catuṣṭayam //",
  "SA10nagmmk_u:645": "MMK_22.13 ghanagrāho gṛhītas tu yenāstīti tathāgataḥ /",
  "SA10nagmmk_u:646": "nāstīti sa vikalpayan nirvṛtasyāpi kalpayet //",
  "SA10nagmmk_u:647": "MMK_22.14 svabhāvataś ca śūnye 'smiṃś cintā naivopapadyate /",
  "SA10nagmmk_u:648": "paraṃ nirodhād bhavati buddho na bhavatīti vā //",
  "SA10nagmmk_u:649": "MMK_22.15 prapañcayanti ye buddhaṃ prapañcātītam avyayam /",
  "SA10nagmmk_u:650": "te prapañcahatāḥ sarve na paśyanti tathāgatam //",
  "SA10nagmmk_u:651": "MMK_22.16 tathāgato yatsvabhāvas tatsvabhāvam idaṃ jagat /",
  "SA10nagmmk_u:652": "tathāgato niḥsvabhāvo niḥsvabhāvam idaṃ jagat //",
  "SA10nagmmk_u:653": "***********************************************************",
  "SA10nagmmk_u:654": "MMK_23.1 saṃkalpaprabhavo rāgo dveṣo mohaś ca kathyate /",
  "SA10nagmmk_u:655": "śubhāśubhaviparyāsān saṃbhavanti pratītya hi //",
  "SA10nagmmk_u:656": "MMK_23.2 śubhāśubhaviparyāsān saṃbhavanti pratītya ye /",
  "SA10nagmmk_u:657": "te svabhāvān na vidyante tasmāt kleśā na tattvataḥ //",
  "SA10nagmmk_u:658": "MMK_23.3 ātmano 'stitvanāstitve na kathaṃ cic ca sidhyataḥ /",
  "SA10nagmmk_u:659": "taṃ vināstitvanāstitve kleśānāṃ sidhyataḥ katham //",
  "SA10nagmmk_u:660": "MMK_23.4 kasya cid dhi bhavantīme kleśāḥ sa ca na sidhyati /",
  "SA10nagmmk_u:661": "kaścid āho vinā kaṃcit santi kleśā na kasyacit //",
  "SA10nagmmk_u:662": "MMK_23.5 svakāyadṛṣṭivat kleśāḥ kliṣṭe santi na pañcadhā /",
  "SA10nagmmk_u:663": "svakāyadṛṣṭivat kliṣṭaṃ kleśeṣv api na pañcadhā //",
  "SA10nagmmk_u:664": "MMK_23.6 svabhāvato na vidyante śubhāśubhaviparyayāḥ /",
  "SA10nagmmk_u:665": "pratītya katamān kleśāḥ śubhāśubhaviparyayān //",
  "SA10nagmmk_u:666": "MMK_23.7 rūpaśabdarasasparśā gandhā dharmāś ca ṣaḍvidham /",
  "SA10nagmmk_u:667": "vastu rāgasya doṣasya mohasya ca vikalpyate //",
  "SA10nagmmk_u:668": "MMK_23.8 rūpaśabdarasasparśā gandhā dharmāś ca kevalāḥ /",
  "SA10nagmmk_u:669": "gandharvanagarākārā marīcisvapnasaṃnibhāḥ //",
  "SA10nagmmk_u:670": "MMK_23.9 aśubhaṃ vā śubhaṃ vāpi kutas teṣu bhaviṣyati /",
  "SA10nagmmk_u:671": "māyāpuruṣakalpeṣu pratibimbasameṣu ca //",
  "SA10nagmmk_u:672": "MMK_23.10 anapekṣya śubhaṃ nāsty aśubhaṃ prajñapayemahi /",
  "SA10nagmmk_u:673": "yat pratītya śubhaṃ tasmāc chubhaṃ naivopapadyate //",
  "SA10nagmmk_u:674": "MMK_23.11 anapekṣyāśubhaṃ nāsti śubhaṃ prajñapayemahi /",
  "SA10nagmmk_u:675": "yat pratītyāśubhaṃ tasmād aśubhaṃ naiva vidyate //",
  "SA10nagmmk_u:676": "MMK_23.12 avidyamāne ca śubhe kuto rāgo bhaviṣyati /",
  "SA10nagmmk_u:677": "aśubhe 'vidyamāne ca kuto dveṣo bhaviṣyati //",
  "SA10nagmmk_u:678": "MMK_23.13 anitye nityam ity evaṃ yadi grāho viparyayaḥ /",
  "SA10nagmmk_u:679": "nānityaṃ vidyate śūnye kuto grāho viparyayaḥ //",
  "SA10nagmmk_u:680": "MMK_23.14 anitye nityam ity evaṃ yadi grāho viparyayaḥ /",
  "SA10nagmmk_u:681": "anityam ity api grāhaḥ śūnye kiṃ na viparyayaḥ //",
  "SA10nagmmk_u:682": "MMK_23.15 yena gṛhṇāti yo grāho grahītā yac ca gṛhyate /",
  "SA10nagmmk_u:683": "upaśāntāni sarvāṇi tasmād grāho na vidyate //",
  "SA10nagmmk_u:684": "MMK_23.16 avidyamāne grāhe ca mithyā vā samyag eva vā /",
  "SA10nagmmk_u:685": "bhaved viparyayaḥ kasya bhavet kasyāviparyayaḥ //",
  "SA10nagmmk_u:686": "MMK_23.17 na cāpi viparītasya saṃbhavanti viparyayāḥ /",
  "SA10nagmmk_u:687": "na cāpy aviparītasya saṃbhavanti viparyayāḥ //",
  "SA10nagmmk_u:688": "MMK_23.18 na viparyasyamānasya saṃbhavanti viparyayāḥ /",
  "SA10nagmmk_u:689": "vimṛśasva svayaṃ kasya saṃbhavanti viparyayāḥ //",
  "SA10nagmmk_u:690": "MMK_23.19 anutpannāḥ kathaṃ nāma bhaviṣyanti viparyayāḥ /",
  "SA10nagmmk_u:691": "viparyayeṣv ajāteṣu viparyayagataḥ kutaḥ //",
  "SA10nagmmk_u:692": "MMK_23.20 na svato jāyate bhāvaḥ parato naiva jāyate /",
  "SA10nagmmk_u:693": "na svataḥ parataś ceti viparyayagataḥ kutaḥ //",
  "SA10nagmmk_u:694": "MMK_23.21 ātmā ca śuci nityaṃ ca sukhaṃ ca yadi vidyate /",
  "SA10nagmmk_u:695": "ātmā ca śuci nityaṃ ca sukhaṃ ca na viparyayaḥ //",
  "SA10nagmmk_u:696": "MMK_23.22 nātmā ca śuci nityaṃ ca sukhaṃ ca yadi vidyate /",
  "SA10nagmmk_u:697": "anātmā 'śucy anityaṃ ca naiva duḥkhaṃ ca vidyate //",
  "SA10nagmmk_u:698": "MMK_23.23 evaṃ nirudhyate 'vidyā viparyayanirodhanāt /",
  "SA10nagmmk_u:699": "avidyāyāṃ niruddhāyāṃ saṃskārādyaṃ nirudhyate //",
  "SA10nagmmk_u:700": "MMK_23.24 yadi bhūtāḥ svabhāvena kleśāḥ kecid dhi kasyacit /",
  "SA10nagmmk_u:701": "kathaṃ nāma prahīyeran kaḥ svabhāvaṃ prahāsyati //",
  "SA10nagmmk_u:702": "MMK_23.25 yady abhūtāḥ svabhāvena kleśāḥ kecid dhi kasyacit /",
  "SA10nagmmk_u:703": "kathaṃ nāma prahīyeran ko 'sadbhāvaṃ prahāsyati //",
  "SA10nagmmk_u:704": "MMK_24.1 yadi śūnyam idaṃ sarvam udayo nāsti na vyayaḥ /",
  "SA10nagmmk_u:705": "caturṇām āryasatyānām abhāvas te prasajyate //",
  "SA10nagmmk_u:706": "MMK_24.2 parijñā ca prahāṇaṃ ca bhāvanā sākṣikarma ca /",
  "SA10nagmmk_u:707": "caturṇām āryasatyānām abhāvān nopapadyate //",
  "SA10nagmmk_u:708": "MMK_24.3 tadabhāvān na vidyante catvāry āryaphalāni ca /",
  "SA10nagmmk_u:709": "phalābhāve phalasthā no na santi pratipannakāḥ //",
  "SA10nagmmk_u:710": "MMK_24.4 saṃgho nāsti na cet santi te 'ṣṭau puruṣapudgalāḥ /",
  "SA10nagmmk_u:711": "abhāvāc cāryasatyānāṃ saddharmo 'pi na vidyate //",
  "SA10nagmmk_u:712": "MMK_24.5 dharme cāsati saṃghe ca kathaṃ buddho bhaviṣyati /",
  "SA10nagmmk_u:713": "evaṃ trīṇy api ratnāni bruvāṇaḥ pratibādhase //",
  "SA10nagmmk_u:714": "MMK_24.6 śūnyatāṃ phalasadbhāvam adharmaṃ dharmam eva ca /",
  "SA10nagmmk_u:715": "sarvasaṃvyavahārāṃś ca laukikān pratibādhase //",
  "SA10nagmmk_u:716": "MMK_24.7 atra brūmaḥ śūnyatāyāṃ na tvaṃ vetsi prayojanam /",
  "SA10nagmmk_u:717": "śūnyatāṃ śūnyatārthaṃ ca tata evaṃ vihanyase //",
  "SA10nagmmk_u:718": "MMK_24.8 dve satye samupāśritya buddhānāṃ dharmadeśanā /",
  "SA10nagmmk_u:719": "lokasaṃvṛtisatyaṃ ca satyaṃ ca paramārthataḥ //",
  "SA10nagmmk_u:720": "MMK_24.9 ye 'nayor na vijānanti vibhāgaṃ satyayor dvayoḥ /",
  "SA10nagmmk_u:721": "te tattvaṃ na vijānanti gambhīraṃ buddhaśāsane //",
  "SA10nagmmk_u:722": "MMK_24.10 vyavahāram anāśritya paramārtho na deśyate /",
  "SA10nagmmk_u:723": "paramārtham anāgamya nirvāṇaṃ nādhigamyate //",
  "SA10nagmmk_u:724": "MMK_24.11 vināśayati durdṛṣtā śūnyatā mandamedhasam /",
  "SA10nagmmk_u:725": "sarpo yathā durgṛhīto vidyā vā duṣprasādhitā //",
  "SA10nagmmk_u:726": "MMK_24.12 ataś ca pratyudāvṛttaṃ cittaṃ deśayituṃ muneḥ /",
  "SA10nagmmk_u:727": "dharmaṃ matvāsya dharmasya mandair duravagāhatām //",
  "SA10nagmmk_u:728": "MMK_24.13 śūnyatāyām adhilayaṃ yaṃ punaḥ kurute bhavān /",
  "SA10nagmmk_u:729": "doṣaprasaṅgo nāsmākaṃ sa śūnye nopapadyate //",
  "SA10nagmmk_u:730": "MMK_24.14 sarvaṃ ca yujyate tasya śūnyatā yasya yujyate /",
  "SA10nagmmk_u:731": "sarvaṃ na yujyate tasya śūnyaṃ yasya na yujyate //",
  "SA10nagmmk_u:732": "MMK_24.15 sa tvaṃ doṣān ātmanīyān asmāsu paripātayan /",
  "SA10nagmmk_u:733": "aśvam evābhirūḍhaḥ sann aśvam evāsi vismṛtaḥ //",
  "SA10nagmmk_u:734": "MMK_24.16 svabhāvād yadi bhāvānāṃ sadbhāvam anupaśyasi /",
  "SA10nagmmk_u:735": "ahetupratyayān bhāvāṃs tvam evaṃ sati paśyasi //",
  "SA10nagmmk_u:736": "MMK_24.17 kāryaṃ ca kāraṇaṃ caiva kartāraṃ karaṇaṃ kriyām /",
  "SA10nagmmk_u:737": "utpādaṃ ca nirodhaṃ ca phalaṃ ca pratibādhase //",
  "SA10nagmmk_u:738": "MMK_24.18 yaḥ pratītyasamutpādaḥ śūnyatāṃ tāṃ pracakṣmahe /",
  "SA10nagmmk_u:739": "sā prajñaptir upādāya pratipat saiva madhyamā //",
  "SA10nagmmk_u:740": "MMK_24.19 apratītya samutpanno dharmaḥ kaścin na vidyate /",
  "SA10nagmmk_u:741": "yasmāt tasmād aśūnyo hi dharmaḥ kaścin na vidyate //",
  "SA10nagmmk_u:742": "MMK_24.20 yady aśūnyam idaṃ sarvam udayo nāsti na vyayaḥ /",
  "SA10nagmmk_u:743": "caturṇām āryasatyānām abhāvas te prasajyate //",
  "SA10nagmmk_u:744": "MMK_24.21 apratītya samutpannaṃ kuto duḥkhaṃ bhaviṣyati /",
  "SA10nagmmk_u:745": "anityam uktaṃ duḥkhaṃ hi tat svābhāvye na vidyate //",
  "SA10nagmmk_u:746": "MMK_24.22 svabhāvato vidyamānaṃ kiṃ punaḥ samudeṣyate /",
  "SA10nagmmk_u:747": "tasmāt samudayo nāsti śūnyatāṃ pratibādhataḥ //",
  "SA10nagmmk_u:748": "MMK_24.23 na nirodhaḥ svabhāvena sato duḥkhasya vidyate /",
  "SA10nagmmk_u:749": "svabhāvaparyavasthānān nirodhaṃ pratibādhase //",
  "SA10nagmmk_u:750": "MMK_24.24 svābhāvye sati mārgasya bhāvanā nopapadyate /",
  "SA10nagmmk_u:751": "athāsau bhāvyate mārgaḥ svābhāvyaṃ te na vidyate //",
  "SA10nagmmk_u:752": "MMK_24.25 yadā duḥkhaṃ samudayo nirodhaś ca na vidyate /",
  "SA10nagmmk_u:753": "mārgo duḥkhanirodhatvāt katamaḥ prāpayiṣyati //",
  "SA10nagmmk_u:754": "MMK_24.26 svabhāvenāparijñānaṃ yadi tasya punaḥ katham /",
  "SA10nagmmk_u:755": "parijñānaṃ nanu kila svabhāvaḥ samavasthitaḥ //",
  "SA10nagmmk_u:756": "MMK_24.27 prahāṇasākṣātkaraṇe bhāvanā caivam eva te /",
  "SA10nagmmk_u:757": "parijñāvan na yujyante catvāry api phalāni ca //",
  "SA10nagmmk_u:758": "MMK_24.28 svabhāvenānadhigataṃ yat phalaṃ tat punaḥ katham /",
  "SA10nagmmk_u:759": "śakyaṃ samadhigantuṃ syāt svabhāvaṃ parigṛhṇataḥ //",
  "SA10nagmmk_u:760": "MMK_24.29 phalābhāve phalasthā no na santi pratipannakāḥ /",
  "SA10nagmmk_u:761": "saṃgho nāsti na cet santi te 'ṣṭau puruṣapudgalāḥ //",
  "SA10nagmmk_u:762": "MMK_24.30 abhāvāc cāryasatyānāṃ saddharmo 'pi na vidyate /",
  "SA10nagmmk_u:763": "dharme cāsati saṃghe ca kathaṃ buddho bhaviṣyati //",
  "SA10nagmmk_u:764": "MMK_24.31 apratītyāpi bodhiṃ ca tava buddhaḥ prasajyate /",
  "SA10nagmmk_u:765": "apratītyāpi buddhaṃ ca tava bodhiḥ prasajyate //",
  "SA10nagmmk_u:766": "MMK_24.32 yaś cābuddhaḥ svabhāvena sa bodhāya ghaṭann api /",
  "SA10nagmmk_u:767": "na bodhisattvacaryāyāṃ bodhiṃ te 'dhigamiṣyati //",
  "SA10nagmmk_u:768": "MMK_24.33 na ca dharmam adharmaṃ vā kaścij jātu kariṣyati /",
  "SA10nagmmk_u:769": "kim aṣūnyasya kartavyaṃ svabhāvaḥ kriyate na hi //",
  "SA10nagmmk_u:770": "MMK_24.34 vinā dharmam adharmaṃ ca phalaṃ hi tava vidyate /",
  "SA10nagmmk_u:771": "dharmādharmanimittaṃ ca phalaṃ tava na vidyate //",
  "SA10nagmmk_u:772": "MMK_24.35 dharmādharmanimittaṃ vā yadi te vidyate phalam /",
  "SA10nagmmk_u:773": "dharmādharmasamutpannam aśūnyaṃ te kathaṃ phalam //",
  "SA10nagmmk_u:774": "MMK_24.36 sarvasaṃvyvahārāṃś ca laukikān pratibādhase /",
  "SA10nagmmk_u:775": "yat pratītyasamutpādaśūnyatāṃ pratibādhase //",
  "SA10nagmmk_u:776": "MMK_24.37 na kartavyaṃ bhavet kiṃcid anārabdhā bhavet kriyā /",
  "SA10nagmmk_u:777": "kārakaḥ syād akurvāṇaḥ śūnyatāṃ pratibādhataḥ //",
  "SA10nagmmk_u:778": "MMK_24.38 ajātam aniruddhaṃ ca kūṭaśthaṃ ca bhaviṣyati /",
  "SA10nagmmk_u:779": "vicitrābhir avasthābhiḥ svabhāve rahitaṃ jagat //",
  "SA10nagmmk_u:780": "MMK_24.39 asaṃprāptasya ca prāptir duḥkhaparyantakarma ca /",
  "SA10nagmmk_u:781": "sarvakleśaprahāṇaṃ ca yady aśūnyaṃ na vidyate //",
  "SA10nagmmk_u:782": "MMK_24.40 yaḥ pratītyasamutpādaṃ paśyatīdaṃ sa paśyati /",
  "SA10nagmmk_u:783": "duḥkhaṃ samudayaṃ caiva nirodhaṃ mārgam eva ca //",
  "SA10nagmmk_u:784": "***********************************************************",
  "SA10nagmmk_u:785": "MMK_25.1 yadi śūnyam idaṃ sarvam udayo nāsti na vyayaḥ /",
  "SA10nagmmk_u:786": "prahāṇād vā nirodhād vā kasya nirvāṇam iṣyate //",
  "SA10nagmmk_u:787": "MMK_25.2 yady aśūnyam idaṃ sarvam udayo nāsti na vyayaḥ /",
  "SA10nagmmk_u:788": "prahāṇād vā nirodhād vā kasya nirvāṇam iṣyate //",
  "SA10nagmmk_u:789": "MMK_25.3 aprahīṇam asaṃprāptam anucchinnam aśāśvatam /",
  "SA10nagmmk_u:790": "aniruddham anutpannam etan nirvāṇam ucyate //",
  "SA10nagmmk_u:791": "MMK_25.4 bhāvas tāvan na nirvāṇaṃ jarāmaraṇalakṣaṇam /",
  "SA10nagmmk_u:792": "prasajyetāsti bhāvo hi na jarāmaraṇaṃ vinā //",
  "SA10nagmmk_u:793": "MMK_25.5 bhāvaś ca yadi nirvāṇaṃ nirvāṇaṃ saṃskṛtaṃ bhavet /",
  "SA10nagmmk_u:794": "nāsaṃskṛto hi vidyate bhāvaḥ kva cana kaś cana //",
  "SA10nagmmk_u:795": "MMK_25.6 bhāvaś ca yadi nirvāṇam anupādāya tat katham /",
  "SA10nagmmk_u:796": "nirvāṇaṃ nānupādāya kaścid bhāvo hi vidyate //",
  "SA10nagmmk_u:797": "MMK_25.7 bhāvo yadi na nirvāṇam abhāvaḥ kiṃ bhaviṣyati /",
  "SA10nagmmk_u:798": "nirvāṇaṃ yatra bhāvo na nābhāvas tatra vidyate //",
  "SA10nagmmk_u:799": "MMK_25.8 yady abhāvaś ca nirvāṇam anupādāya tat katham /",
  "SA10nagmmk_u:800": "nirvāṇaṃ na hy abhāvo 'sti yo 'nupādāya vidyate //",
  "SA10nagmmk_u:801": "MMK_25.9 ya ājavaṃjavībhāva upādāya pratītya vā /",
  "SA10nagmmk_u:802": "so 'pratītyānupādāya nirvāṇam upadiśyate //",
  "SA10nagmmk_u:803": "MMK_25.10 prahāṇaṃ cābravīc chāstā bhavasya vibhavasya ca /",
  "SA10nagmmk_u:804": "tasmān na bhāvo nābhāvo nirvāṇam iti yujyate //",
  "SA10nagmmk_u:805": "MMK_25.11 bhaved abhāvo bhāvaś ca nirvāṇam ubhayaṃ yadi /",
  "SA10nagmmk_u:806": "bhaved abhāvo bhāvaś ca mokṣas tac ca na yujyate //",
  "SA10nagmmk_u:807": "MMK_25.12 bhaved abhāvo bhāvaś ca nirvāṇam ubhayaṃ yadi /",
  "SA10nagmmk_u:808": "nānupādāya nirvāṇam upādāyobhayaṃ hi tat //",
  "SA10nagmmk_u:809": "MMK_25.13 bhaved abhāvo bhāvaś ca nirvāṇam ubhayaṃ katham /",
  "SA10nagmmk_u:810": "asaṃskṛtaṃ hi nirvāṇaṃ bhāvābhāvau ca saṃskṛtau //",
  "SA10nagmmk_u:811": "MMK_25.14 bhaved abhāvo bhāvaś ca nirvāṇa ubhayaṃ katham /",
  "SA10nagmmk_u:812": "tayor abhāvo hy ekatra prakāśatamasor iva //",
  "SA10nagmmk_u:813": "MMK_25.15 naivābhāvo naiva bhāvo nirvāṇam iti yā 'ñjanā /",
  "SA10nagmmk_u:814": "abhāve caiva bhāve ca sā siddhe sati sidhyati //",
  "SA10nagmmk_u:815": "MMK_25.16 naivābhāvo naiva bhāvo nirvāṇaṃ yadi vidyate /",
  "SA10nagmmk_u:816": "naivābhāvo naiva bhāva iti kena tad ajyate //",
  "SA10nagmmk_u:817": "MMK_25.17 paraṃ nirodhād bhagavān bhavatīty eva nājyate /",
  "SA10nagmmk_u:818": "na bhavaty ubhayaṃ ceti nobhayaṃ ceti nājyate //",
  "SA10nagmmk_u:819": "MMK_25.18 tiṣṭhamāno 'pi bhagavān bhavatīty eva nājyate /",
  "SA10nagmmk_u:820": "na bhavaty ubhayaṃ ceti nobhayaṃ ceti nājyate //",
  "SA10nagmmk_u:821": "MMK_25.19 na saṃsārasya nirvāṇāt kiṃcid asti viśeṣaṇam /",
  "SA10nagmmk_u:822": "na nirvāṇasya saṃsārāt kiṃcid asti viśeṣaṇam //",
  "SA10nagmmk_u:823": "MMK_25.20 nirvāṇasya ca yā koṭiḥ koṭiḥ saṃsaraṇasya ca /",
  "SA10nagmmk_u:824": "na tayor antaraṃ kiṃcit susūkṣmam api vidyate //",
  "SA10nagmmk_u:825": "MMK_25.21 paraṃ nirodhād antādyāḥ śāśvatādyāś ca dṛṣṭayaḥ /",
  "SA10nagmmk_u:826": "nirvāṇam aparāntaṃ ca pūrvāntaṃ ca samāśritāḥ //",
  "SA10nagmmk_u:827": "MMK_25.22 śūnyeṣu sarvadharmeṣu kim anantaṃ kim antavat /",
  "SA10nagmmk_u:828": "kim anantam antavac ca nānantaṃ nāntavac ca kim //",
  "SA10nagmmk_u:829": "MMK_25.23 kiṃ tad eva kim anyat kiṃ śāśvataṃ kim aśāśvatam /",
  "SA10nagmmk_u:830": "aśāśvataṃ śāśvataṃ ca kiṃ vā nobhayam apy atha //",
  "SA10nagmmk_u:831": "MMK_25.24 sarvopalambhopaśamaḥ prapañcopaśamaḥ śivaḥ /",
  "SA10nagmmk_u:832": "na kva cit kasyacit kaścid dharmo buddhena deśitaḥ //",
  "SA10nagmmk_u:833": "***********************************************************",
  "SA10nagmmk_u:834": "MMK_26.1 punarbhavāya saṃskārān avidyānivṛtas tridhā /",
  "SA10nagmmk_u:835": "abhisaṃskurute yāṃs tair gatiṃ gacchati karmabhiḥ //",
  "SA10nagmmk_u:836": "MMK_26.2 vijñānaṃ saṃniviśate saṃskārapratyayaṃ gatau /",
  "SA10nagmmk_u:837": "saṃniviṣṭe 'tha vijñāne nāmarūpaṃ niṣicyate //",
  "SA10nagmmk_u:838": "MMK_26.3 niṣikte nāmarūpe tu ṣaḍāyatanasaṃbhavaḥ /",
  "SA10nagmmk_u:839": "ṣaḍāyatanam āgamya saṃsparśaḥ saṃpravartate //",
  "SA10nagmmk_u:840": "MMK_26.4 cakṣuḥ pratītya rūpaṃ ca samanvāhāram eva ca /",
  "SA10nagmmk_u:841": "nāmarūpaṃ pratītyaivaṃ vijñānaṃ saṃpravartate //",
  "SA10nagmmk_u:842": "MMK_26.5 saṃnipātas trayāṇāṃ yo rūpavijñānacakṣuṣām /",
  "SA10nagmmk_u:843": "sparśaḥ sa tasmāt sparśāc ca vedanā saṃpravartate //",
  "SA10nagmmk_u:844": "MMK_26.6 vedanāpratyayā tṛṣṇā vedanārthaṃ hi tṛṣyate /",
  "SA10nagmmk_u:845": "tṛṣyamāṇa upādānam upādatte caturvidham //",
  "SA10nagmmk_u:846": "MMK_26.7 upādāne sati bhava upādātuḥ pravartate /",
  "SA10nagmmk_u:847": "syād dhi yady anupādāno mucyeta na bhaved bhavaḥ //",
  "SA10nagmmk_u:848": "MMK_26.8 pañca skandhāḥ sa ca bhavo bhavāj jātiḥ pravartate /",
  "SA10nagmmk_u:849": "jarāmaraṇaduḥkhādi śokāḥ saparidevanāḥ //",
  "SA10nagmmk_u:850": "MMK_26.9 daurmanasyam upāyāsā jāter etat pravartate /",
  "SA10nagmmk_u:851": "kevalasyaivam etasya duḥkhaskandhasya saṃbhavaḥ //",
  "SA10nagmmk_u:852": "MMK_26.10 saṃsāramūlaṃ saṃskārān avidvān saṃskaroty ataḥ /",
  "SA10nagmmk_u:853": "avidvān kārakas tasmān na vidvāṃs tattvadarśanāt //",
  "SA10nagmmk_u:854": "MMK_26.11 avidyāyāṃ niruddhāyāṃ saṃskārāṇām asaṃbhavaḥ /",
  "SA10nagmmk_u:855": "avidyāyā nirodhas tu jñānasyāsyaiva bhāvanāt //",
  "SA10nagmmk_u:856": "MMK_26.12 tasya tasya nirodhena tat tan nābhipravartate /",
  "SA10nagmmk_u:857": "duḥkhaskandhaḥ kevalo 'yam evaṃ samyag nirudhyate //",
  "SA10nagmmk_u:858": "***********************************************************",
  "SA10nagmmk_u:859": "MMK_27.1 abhūm atītam adhvānaṃ nābhūvam iti dṛṣṭayaḥ /",
  "SA10nagmmk_u:860": "yās tāḥ śāśvatalokādyāḥ pūrvāntaṃ samupāśritāḥ //",
  "SA10nagmmk_u:861": "MMK_27.2 dṛṣṭayo na bhaviṣyāmi kim anyo 'nāgate 'dhvani /",
  "SA10nagmmk_u:862": "bhaviṣyāmīti cāntādyā aparāntaṃ samāśritāḥ //",
  "SA10nagmmk_u:863": "MMK_27.3 abhūm atītam adhvānam ity etan nopapadyate /",
  "SA10nagmmk_u:864": "yo hi janmasu pūrveṣu sa eva na bhavaty ayam //",
  "SA10nagmmk_u:865": "MMK_27.4 sa evātmeti tu bhaved upādānaṃ viśiṣyate /",
  "SA10nagmmk_u:866": "upādānavinirmukta ātmā te katamaḥ punaḥ //",
  "SA10nagmmk_u:867": "MMK_27.5 upādānavinirmukto nāsty ātmeti kṛte sati /",
  "SA10nagmmk_u:868": "syād upādānam evātmā nāsti cātmeti vaḥ punaḥ //",
  "SA10nagmmk_u:869": "MMK_27.6 na copādānam evātmā vyeti tat samudeti ca /",
  "SA10nagmmk_u:870": "kathaṃ hi nāmopādānam upādātā bhaviṣyati //",
  "SA10nagmmk_u:871": "MMK_27.7 anyaḥ punar upādānād ātmā naivopapadyate /",
  "SA10nagmmk_u:872": "gṛhyeta hy anupādāno yady anyo na ca gṛhyate //",
  "SA10nagmmk_u:873": "MMK_27.8 evaṃ nānya upādānān na copādānam eva saḥ /",
  "SA10nagmmk_u:874": "ātmā nāsty anupādāno nāpi nāsty eṣa niścayaḥ //",
  "SA10nagmmk_u:875": "MMK_27.9 nābhūm atītam adhvānam ity etan nopapadyate /",
  "SA10nagmmk_u:876": "yo hi janmasu pūrveṣu tato 'nyo na bhavaty ayam //",
  "SA10nagmmk_u:877": "MMK_27.10 yadi hy ayaṃ bhaved anyaḥ pratyākhyāyāpi taṃ bhavet /",
  "SA10nagmmk_u:878": "tathaiva ca sa saṃtiṣṭhet tatra jāyeta cāmṛtaḥ //",
  "SA10nagmmk_u:879": "MMK_27.11 ucchedaḥ karmaṇāṃ nāśaḥ kṛtam anyena karma ca /",
  "SA10nagmmk_u:880": "pratisaṃvedayed anya evam ādi prasajyate //",
  "SA10nagmmk_u:881": "MMK_27.12 nāpy abhūtvā samudbhūto doṣo hy atra prasajyate /",
  "SA10nagmmk_u:882": "kṛtako vā bhaved ātmā saṃbhūto vāpy ahetukaḥ //",
  "SA10nagmmk_u:883": "MMK_27.13 evaṃ dṛṣtir atīte yā nābhūm aham abhūm aham /",
  "SA10nagmmk_u:884": "ubhayaṃ nobhayaṃ ceti naiṣā samupapadyate //",
  "SA10nagmmk_u:885": "MMK_27.14 adhvany anāgate kiṃ nu bhaviṣyāmīti darśanam /",
  "SA10nagmmk_u:886": "na bhaviṣyāmi cety etad atītenādhvanā samam //",
  "SA10nagmmk_u:887": "MMK_27.15 sa devaḥ sa manuṣyaś ced evaṃ bhavati śāśvatam /",
  "SA10nagmmk_u:888": "anutpannaś ca devaḥ syāj jāyate na hi śāśvatam //",
  "SA10nagmmk_u:889": "MMK_27.16 devād anyo manuṣyaś ced aśāśvatam ato bhavet /",
  "SA10nagmmk_u:890": "devād anyo manuṣyaś cet saṃtatir nopapadyate //",
  "SA10nagmmk_u:891": "MMK_27.17 divyo yady ekadeśaḥ syād ekdeśaś ca mānuṣaḥ /",
  "SA10nagmmk_u:892": "aśāśvataṃ śāśvataṃ ca bhavet tac ca na yujyate //",
  "SA10nagmmk_u:893": "MMK_27.18 aśāśvataṃ śāśvataṃ ca prasiddham ubhayaṃ yadi /",
  "SA10nagmmk_u:894": "siddhe na śāśvataṃ kāmaṃ naivāśāśvatam ity api //",
  "SA10nagmmk_u:895": "MMK_27.19 kutaścid āgataḥ kaścit kiṃcid gacchet punaḥ kva cit /",
  "SA10nagmmk_u:896": "yadi tasmād anādis tu saṃsāraḥ syān na cāsti saḥ //",
  "SA10nagmmk_u:897": "MMK_27.20 nāsti cec chāśvataḥ kaścit ko bhaviṣyaty aśāśvataḥ /",
  "SA10nagmmk_u:898": "śāśvato 'śāśvataś cāpi dvābhyām ābhyāṃ tiraskṛtaḥ //",
  "SA10nagmmk_u:899": "MMK_27.21 antavān yadi lokaḥ syāt paralokaḥ kathaṃ bhavet /",
  "SA10nagmmk_u:900": "athāpy anantavāl lokaḥ paralokaḥ kathaṃ bhavet //",
  "SA10nagmmk_u:901": "MMK_27.22 skandhānām eṣa saṃtāno yasmād dīpārciṣām iva /",
  "SA10nagmmk_u:902": "tasmān nānantavattvaṃ ca nāntavattvaṃ ca yujyate //",
  "SA10nagmmk_u:903": "MMK_27.23 pūrve yadi ca bhajyerann utpadyeran na cāpy amī /",
  "SA10nagmmk_u:904": "skandhāḥ skandhān pratītyemān atha loko 'ntavān bhavet //",
  "SA10nagmmk_u:905": "MMK_27.24 pūrve yadi na bhajyerann utpadyeran na cāpyamī /",
  "SA10nagmmk_u:906": "skandhāḥ skandhān pratītyemāl loko 'nanto bhaved atha //",
  "SA10nagmmk_u:907": "MMK_27.25 antavān ekadeśaś ced ekadeśas tv anantavān /",
  "SA10nagmmk_u:908": "syād antavān anantaś ca lokas tac ca na yujyate //",
  "SA10nagmmk_u:909": "MMK_27.26 kathaṃ tāvad upādātur ekadeśo vinaṅkṣyate /",
  "SA10nagmmk_u:910": "na naṅkṣyate caikadeśa evaṃ caitan na yujyate //",
  "SA10nagmmk_u:911": "MMK_27.27 upādānaikadeśaś ca kathaṃ nāma vinaṅkṣyate /",
  "SA10nagmmk_u:912": "na naṅkṣyate caikadeśo naitad apy upapadyate //",
  "SA10nagmmk_u:913": "MMK_27.28 antavac cāpy anantaṃ ca prasiddham ubhayaṃ yadi /",
  "SA10nagmmk_u:914": "siddhe naivāntavat kāmaṃ naivānantavad ity api //",
  "SA10nagmmk_u:915": "MMK_27.29 atha vā sarvabhāvānāṃ śūnyatvāc chāśvatādayaḥ /",
  "SA10nagmmk_u:916": "kva kasya katamāḥ kasmāt saṃbhaviṣyanti dṛṣṭayaḥ //",
  "SA10nagmmk_u:917": "MMK_27.30 sarvadṛṣṭiprahāṇāya yaḥ saddharmam adeśayat /",
  "SA10nagmmk_u:918": "anukampām upādāya taṃ namasyāmi gautamam //"
}