{
    "GV05brbiuppu:0": " oṃ",
    "GV05brbiuppu:1": " mano hi dvividhaṃ proktaṃ śuddhaṃ cāśuddham eva ca /",
    "GV05brbiuppu:2": " aśuddhaṃ kāmasaṃkalpaṃ śuddhaṃ kāmavivarjitam // BrbUp_1 //",
    "GV05brbiuppu:3": " mana eva manuṣyāṇāṃ kāraṇaṃ bandhamokṣayoḥ /",
    "GV05brbiuppu:4": " bandhāya viṣayāsaktaṃ muktyai nirviṣayaṃ smṛtam // BrbUp_2 //",
    "GV05brbiuppu:5": " yato nirviṣayasyāsya manaso muktir iṣyate /",
    "GV05brbiuppu:6": " tasmān nirviṣayaṃ nityaṃ manaḥ kāryaṃ mumukṣuṇā // BrbUp_3 //",
    "GV05brbiuppu:7": " nirastaviṣayāsaṅgaṃ saṃniruddhaṃ mano hṛdi /",
    "GV05brbiuppu:8": " yadā yāty unmanībhāvaṃ tadā tat paramamadam // BrbUp_4 //",
    "GV05brbiuppu:9": " tāvad eva niroddhavyaṃ yāvaddhṛdi gataṃ kṣayam /",
    "GV05brbiuppu:10": " etaj jñānaṃ ca mokṣaṃ ca ato 'nyo granthavistaraḥ // BrbUp_5 //",
    "GV05brbiuppu:11": " naiva cintyaṃ na cācintyam acintyaṃ cintyam eva ca /",
    "GV05brbiuppu:12": " pakṣapātavinirmuktaṃ brahma sampadyate tadā // BrbUp_6 //",
    "GV05brbiuppu:13": " svareṇa saṃdhayed yogam asvaraṃ bhāvayet param /",
    "GV05brbiuppu:14": " asvareṇa hi bhāvena bhāvo nābhāva iṣyate // BrbUp_7 //",
    "GV05brbiuppu:15": " tad eva niṣkalaṃ brahma nirvikalpaṃ nirañjanam /",
    "GV05brbiuppu:16": " tad brahmāham iti jñātvā brahma sampadyate dhruvam // BrbUp_8 //",
    "GV05brbiuppu:17": " nirvikalpam anantaṃ ca hetudṛṣṭāntavarjitam /",
    "GV05brbiuppu:18": " aprameyam anādyaṃ ca jñātvā ca paramaṃ śivam // BrbUp_9 //",
    "GV05brbiuppu:19": " na nirodho na cotpattir na vandyo na ca śāsanam /",
    "GV05brbiuppu:20": " na mumukṣā na muktiś ca ity eṣā paramārthatā // BrbUp_10 //",
    "GV05brbiuppu:21": " eka evātmā mantavyo jāgratsvapnasuṣuptiṣu /",
    "GV05brbiuppu:22": " sthānatrayād vyatītasya punarjanma na vidyate // BrbUp_11 //",
    "GV05brbiuppu:23": " eka eva hi bhūtātmā bhūte bhūte vyavasthitaḥ /",
    "GV05brbiuppu:24": " ekadhā bahudhā caiva dṛśyate jalacandravat // BrbUp_12 //",
    "GV05brbiuppu:25": " ghaṭasaṃbhṛtam ākāśaṃ līyamāne ghaṭe yathā /",
    "GV05brbiuppu:26": " ghaṭo līyeta nākāśaṃ tadvaj jīvo ghaṭopamaḥ // BrbUp_13 //",
    "GV05brbiuppu:27": " ghaṭavad vividhākāraṃ bhidyamānaṃ punaḥ punaḥ /",
    "GV05brbiuppu:28": " tadbhagnaṃ na ca jānāti sa jānāti ca nityaśaḥ // BrbUp_14 //",
    "GV05brbiuppu:29": " śabdamāyāvṛto yāvat tāvat tiṣṭhati puṣkare /",
    "GV05brbiuppu:30": " bhinne tamasi caikatvam ekam evānupaśyati // BrbUp_15 //",
    "GV05brbiuppu:31": " śabdākṣaraṃ paraṃ brahma yasmin kṣīṇe yad akṣaram /",
    "GV05brbiuppu:32": " tad vidvān akṣaraṃ dhyāyed yadīcchecchāntim ātmanaḥ // BrbUp_16 //",
    "GV05brbiuppu:33": " dve vidye veditavye tu śabdabrahma paraṃ ca yat /",
    "GV05brbiuppu:34": " śabdabrahmaṇi niṣṇātaḥ paraṃ brahmādhigacchati // BrbUp_17 //",
    "GV05brbiuppu:35": " grantham abhyasya medhāvī jñānavijñānatattvataḥ /",
    "GV05brbiuppu:36": " palālam iva dhānyārthī tyajed grantham aśeṣataḥ // BrbUp_18 //",
    "GV05brbiuppu:37": " gavām anekavarṇānāṃ kṣīrasyāpy ekavarṇatā /",
    "GV05brbiuppu:38": " kṣīravat paśyate jñānaṃ liṅginas tu gavāṃ yathā // BrbUp_19 //",
    "GV05brbiuppu:39": " ghṛtam iva payasi nigūḍhaṃ bhūte bhūte ca vasati vijñānam /",
    "GV05brbiuppu:40": " satataṃ manthayitavyaṃ manasā manthānabhūtena // BrbUp_20 //",
    "GV05brbiuppu:41": " jñānanetraṃ samādāya cared vahnim ataḥ param /",
    "GV05brbiuppu:42": " niṣkalaṃ nirmalaṃ śāntaṃ tad brahmāham iti smṛtam // BrbUp_21 //",
    "GV05brbiuppu:43": " sarvabhūtādhivāsaṃ ca yad bhūteṣu vasaty adhi /",
    "GV05brbiuppu:44": " sarvānugrāhakatvena tad asmy ahaṃ vāsudeva // BrbUp_22 //"
}