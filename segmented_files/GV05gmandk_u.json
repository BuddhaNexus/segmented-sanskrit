{
    "GV05gmandk_u:0": "bahiḥprajño vibhuḥ viśvo hy antaḥprajñas tu taijasaḥ /",
    "GV05gmandk_u:1": "ghanaprajñaḥ tathā prājña eka eva tridhā smṛtaḥ // MandUpK_1.1 //",
    "GV05gmandk_u:2": "dakṣiṇākṣimukhe viśvo manasy antas tu taijasaḥ /",
    "GV05gmandk_u:3": "ākāśe ca hṛdi prājñas tridhā dehe vyavasthitaḥ // MandUpK_1.2 //",
    "GV05gmandk_u:4": "viśvaḥ hi sthūlabhuṅ nityaṃ taijasaḥ praviviktabhuk /",
    "GV05gmandk_u:5": "ānandabhuk tathā prājñastridhā bhogaṃ nibodhata // MandUpK_1.3 //",
    "GV05gmandk_u:6": "sthūlaṃ tarpayate viśvaṃ praviviktaṃ tu taijasam /",
    "GV05gmandk_u:7": "ānandaś ca tathā prājñaṃ tridhā tṛptiṃ nibodhata // MandUpK_1.4 //",
    "GV05gmandk_u:8": "triṣu dhāmasu yadbhojyaṃ bhoktā yaś ca prakīrtitaḥ /",
    "GV05gmandk_u:9": "vadaitadubhayaṃ yas tu sa bhuñjāno na lipyate // MandUpK_1.5 //",
    "GV05gmandk_u:10": "prabhavaḥ sarvabhāvānāṃ satām iti viniścayaḥ /",
    "GV05gmandk_u:11": "sarvaṃ janayati prāṇaś ceto 'ṃśūn puruṣaḥ pṛthak // MandUpK_1.6 //",
    "GV05gmandk_u:12": "vibhūtiṃ prasavaṃ tv anye manyante sṛṣṭicintakāḥ /",
    "GV05gmandk_u:13": "svapnamāyāsarūpeti sṛṣṭir anyaiḥ vikalpitā // MandUpK_1.7 //",
    "GV05gmandk_u:14": "icchāmātraṃ prabhoḥ sṛṣṭir iti sṛṣṭau viniścitāḥ /",
    "GV05gmandk_u:15": "kālāt prasūtiṃ bhūtānāṃ manyante kālacintakāḥ // MandUpK_1.8 //",
    "GV05gmandk_u:16": "bhogārthaṃ sṛṣṭir iti anye krīḍārtham iti cāpare /",
    "GV05gmandk_u:17": "devasyaiṣa svabhāvo 'yam āptakāmasya kā spṛhā // MandUpK_1.9 //",
    "GV05gmandk_u:18": "nivṛtteḥ sarvaduḥkhānām īśānaḥ prabhur avyayaḥ /",
    "GV05gmandk_u:19": "advaitaḥ sarvabhāvānāṃ devās turyo vibhuḥ smṛtaḥ // MandUpK_1.10 //",
    "GV05gmandk_u:20": "kāryakāraṇabaddhau tāv iṣyete viśvataijasau /",
    "GV05gmandk_u:21": "prājñaḥ kāraṇabaddhas tu dvau tau turye na sidhyataḥ // MandUpK_1.11 //",
    "GV05gmandk_u:22": "nātmānaṃ na parāś caiva na satyaṃ na api cānṛtam /",
    "GV05gmandk_u:23": "prājñaḥ kiñcana saṃvetti turyaṃ tat sarvadṛk sadā // MandUpK_1.12 //",
    "GV05gmandk_u:24": "dvaitasyāgrahaṇaṃ tulyam ubhayoḥ prājñaturyayoḥ /",
    "GV05gmandk_u:25": "bījanidrāyutaḥ prājñaḥ sā ca turye na vidyate // MandUpK_1.13 //",
    "GV05gmandk_u:26": "svapnanidrāyutāv ādyau prājñas tv asvapnanidrayā /",
    "GV05gmandk_u:27": "na nidrāṃ naiva ca svapnaṃ turye paśyanti niścitaḥ // MandUpK_1.14 //",
    "GV05gmandk_u:28": "anyathā gṛhṇataḥ svapno nidrā tattvam ajānataḥ /",
    "GV05gmandk_u:29": "viparyāse tayoḥ kṣīṇe turīyaṃ padam aśnute // MandUpK_1.15 //",
    "GV05gmandk_u:30": "anādimāyayā supto yadā jīvaḥ prabudhyate /",
    "GV05gmandk_u:31": "ajam anidram asvapnam advaitaṃ budhyate tadā // MandUpK_1.16 //",
    "GV05gmandk_u:32": "prapañco yadi vidyeta nivarteta na saṃśayaḥ /",
    "GV05gmandk_u:33": "māyāmātram idaṃ dvaitam advaitaṃ paramārthataḥ // MandUpK_1.17 //",
    "GV05gmandk_u:34": "vikalpo vinivarteta kalpito yadi kenacit /",
    "GV05gmandk_u:35": "upadeśād ayaṃ vādo jñāte dvaitaṃ na vidyate // MandUpK_1.18 //",
    "GV05gmandk_u:36": "viśvasyātvavivakṣāyām ādisāmānyam utkṛṣṭam /",
    "GV05gmandk_u:37": "mātrāsaṃpratipattau syād āptisāmānyam eva ca // MandUpK_1.19 //",
    "GV05gmandk_u:38": "taijasasyotvavijñāna utkarṣo dṛśyate sphuṭam /",
    "GV05gmandk_u:39": "mātrāsaṃpratipattau syād ubhayatvaṃ tathā vidham // MandUpK_1.20 //",
    "GV05gmandk_u:40": "makārabhāve prājñasya mānasām anyam utkaṭam /",
    "GV05gmandk_u:41": "mātrāsaṃpratipattau tu layasāmānyam eva ca // MandUpK_1.21 //",
    "GV05gmandk_u:42": "triṣu dhāmasu yat tulyaṃ sāmānyaṃ vetti niścitaḥ /",
    "GV05gmandk_u:43": "sa pūjyaḥ sarvabhūtānāṃ vandyaś caiva mahāmuniḥ // MandUpK_1.22 //",
    "GV05gmandk_u:44": "akāro nayate viśvam ukāraś cāpi taijasam /",
    "GV05gmandk_u:45": "makāraś ca punaḥ prājñaṃ nāmātre vidyate gatiḥ // MandUpK_1.23 //",
    "GV05gmandk_u:46": "oṃkāraṃ pādaśo vidyāt pādā mātrā na saṃśayaḥ /",
    "GV05gmandk_u:47": "oṃkāraṃ pādaśo jñātvā na kiñcid api cintayet // MandUpK_1.24 //",
    "GV05gmandk_u:48": "yuñjīta praṇave cetaḥ praṇavo brahma nirbhayam /",
    "GV05gmandk_u:49": "praṇave nityayuktasya na bhayaṃ vidyate kvacit // MandUpK_1.25 //",
    "GV05gmandk_u:50": "praṇavo hy aparaṃ brahma praṇavaś ca paraḥ smṛtaḥ /",
    "GV05gmandk_u:51": "apūrvo 'nantaro 'bāhyo 'naparaḥ praṇavo 'vyayaḥ // MandUpK_1.26 //",
    "GV05gmandk_u:52": "sarvasya praṇavo hy ādir madhyam antas tathaiva ca /",
    "GV05gmandk_u:53": "evaṃ hi praṇavaṃ jñātvā vyaśnute tad anantaram // MandUpK_1.27 //",
    "GV05gmandk_u:54": "praṇavaṃ hīśvaraṃ vidyāt sarvasya hṛdi saṃsthitam /",
    "GV05gmandk_u:55": "sarvavyāpinam oṃkāraṃ matvā dhīro na śocati // MandUpK_1.28 //",
    "GV05gmandk_u:56": "amātro 'nantamātraś ca dvaitasyopaśamaḥ śivaḥ /",
    "GV05gmandk_u:57": "oṃkāro vidito yena sa munir netāro janaḥ // MandUpK_1.29 //",
    "GV05gmandk_u:58": "vaitathyaṃ sarvabhāvānāṃ svapna āhur manīṣiṇaḥ /",
    "GV05gmandk_u:59": "antaḥsthānāt tu bhāvānāṃ saṃvṛtatvena hetunā // MandUpK_2.1 //",
    "GV05gmandk_u:60": "adīrghatvāc ca kālasya gatvā deśān na paśyati /",
    "GV05gmandk_u:61": "pratibuddhaś ca vai sarvas tasmin deśe na vidyate // MandUpK_2.2 //",
    "GV05gmandk_u:62": "abhāvaś ca rathādīnāṃ śrūyate nyāyapūrvakam /",
    "GV05gmandk_u:63": "vaitathyaṃ tena vai prāptaṃ svapna āhuḥ prakāśitam // MandUpK_2.3 //",
    "GV05gmandk_u:64": "antasthānāt tu bhedānāṃ tasmāj jāgarite smṛtam /",
    "GV05gmandk_u:65": "yathā tatra tathā svapne saṃvṛtatvena bhidyate // MandUpK_2.4 //",
    "GV05gmandk_u:66": "svapnajāgaritasthāne hy ekam āhur manīṣiṇaḥ /",
    "GV05gmandk_u:67": "bhedānāṃ hi samatvena prasiddhenaiva hetunā // MandUpK_2.5 //",
    "GV05gmandk_u:68": "ādāvante ca yan nāsti vartamāne 'pi tat tathā /",
    "GV05gmandk_u:69": "vitathaiḥ sadṛśāḥ santo 'vitathā iva lakṣitāḥ // MandUpK_2.6 //",
    "GV05gmandk_u:70": "saprayojanatā teṣāṃ svapne vipratipadyate /",
    "GV05gmandk_u:71": "tasmād ādyantavatvena mithyaiva khalu te smṛtāḥ // MandUpK_2.7 //",
    "GV05gmandk_u:72": "apūrvaṃ sthānidharmo hi yathā svarganivāsinām /",
    "GV05gmandk_u:73": "tānayaṃ prekṣate gatvā yathaiveha suśikṣitaḥ // MandUpK_2.8 //",
    "GV05gmandk_u:74": "svapnavṛttāv api tv antaś cetasā kalpitaṃ tv asat /",
    "GV05gmandk_u:75": "bahiś cetogṛhītaṃ sad dṛṣṭaṃ vaitathyam etayoḥ // MandUpK_2.9 //",
    "GV05gmandk_u:76": "jāgradvṛttāvapi tv antaś cetasā kalpitaṃ tv asat /",
    "GV05gmandk_u:77": "bahiścetogṛhītaṃ sad yuktaṃ vaitathyam etayoḥ // MandUpK_2.10 //",
    "GV05gmandk_u:78": "ubhayor api vaitathyaṃ bhedānāṃ sthānayor yadi /",
    "GV05gmandk_u:79": "ka etān budhyate bhedān ko vai teṣāṃ vikalpakaḥ // MandUpK_2.11 //",
    "GV05gmandk_u:80": "kalpayaty ātmanātmānam ātmā devaḥ svamāyayā /",
    "GV05gmandk_u:81": "sa eva budhyate bhedān iti vedāntaniścayaḥ // MandUpK_2.12 //",
    "GV05gmandk_u:82": "vikaroty aparān bhāvān antaścitte vyavasthitān /",
    "GV05gmandk_u:83": "niyatāṃś ca bahiścitta evaṃ kalpayate prabhuḥ // MandUpK_2.13 //",
    "GV05gmandk_u:84": "cittakālā hi ye 'ntas tu dvayakālāś ca ye bahiḥ /",
    "GV05gmandk_u:85": "kalpitā eva te sarve viśeṣo nānyahetukaḥ // MandUpK_2.14 //",
    "GV05gmandk_u:86": "avyaktā eva ye 'ntas tu sphuṭā eva ca ye bahiḥ /",
    "GV05gmandk_u:87": "kalpitā eva te sarve viśeṣas tv indriyāntare // MandUpK_2.15 //",
    "GV05gmandk_u:88": "jīvaṃ kalpayate pūrvaṃ vaco bhāvān pṛthagvidhān /",
    "GV05gmandk_u:89": "bāhyān ādhyātmikāṃś caiva yathāvidyas tathāsmṛtiḥ // MandUpK_2.16 //",
    "GV05gmandk_u:90": "aniścitā yathā rajjur andhakāre vikalpitā /",
    "GV05gmandk_u:91": "sarpadhārādibhir bhāvais tadvad ātmā vikalpitaḥ // MandUpK_2.17 //",
    "GV05gmandk_u:92": "niścitāyāṃ yathā rajjvāṃ vikalpo vinivartate /",
    "GV05gmandk_u:93": "rajjur eveti cādvaitaṃ tadvad ātmaviniścayaḥ // MandUpK_2.18 //",
    "GV05gmandk_u:94": "prāṇādibhir anantaiś ca bhāvair etair vikalpitaḥ /",
    "GV05gmandk_u:95": "māyaiṣā tasya devasya yayā saṃmohitaḥ svayam // MandUpK_2.19 //",
    "GV05gmandk_u:96": "prāṇa iti prāṇavido bhūtānīti ca tadvidaḥ /",
    "GV05gmandk_u:97": "guṇā iti guṇavidas tattvānīti ca tadvidaḥ // MandUpK_2.20 //",
    "GV05gmandk_u:98": "pādā iti pādavido viṣayā iti ca tadvidaḥ /",
    "GV05gmandk_u:99": "lokā iti lokavido devā iti ca tadvidaḥ // MandUpK_2.21 //",
    "GV05gmandk_u:100": "vedā iti vedavido yajñā iti ca tadvidaḥ /",
    "GV05gmandk_u:101": "bhokteti ca bhoktṛvido bhojyam iti ca tadvidaḥ // MandUpK_2. 22 //",
    "GV05gmandk_u:102": "sūkṣma iti sūkṣmavidaḥ sthūla iti ca tadvidaḥ /",
    "GV05gmandk_u:103": "mūrta iti mūrtavido 'mūrta iti ca tadvidaḥ // MandUpK_2.23 //",
    "GV05gmandk_u:104": "kāla iti kālavido diśa iti ca tadvidaḥ /",
    "GV05gmandk_u:105": "vādā iti vādavido bhuvanānīti tadvidaḥ // MandUpK_2.24 //",
    "GV05gmandk_u:106": "mana iti manovido buddhir iti ca tadvidaḥ /",
    "GV05gmandk_u:107": "cittam iti cittavido dharmādharmau ca tadvidaḥ // MandUpK_2.25 //",
    "GV05gmandk_u:108": "pañcaviṃśaka ity eke ṣaḍviśa iti cāpare /",
    "GV05gmandk_u:109": "ekatriṃśaka ity āhur ananta iti cāpare // MandUpK_2.26 //",
    "GV05gmandk_u:110": "lokāṃl lokavidaḥ prāhur āśramā iti tadvidaḥ /",
    "GV05gmandk_u:111": "strīpuṃnapuṃsakaṃ laiṅgāḥ parāparam athāpare // MandUpK_2.27 //",
    "GV05gmandk_u:112": "sṛṣṭir iti sṛṣṭivido laya iti ca tadvidaḥ /",
    "GV05gmandk_u:113": "sthitir iti sthitividaḥ sarve ceha tu sarvadā // MandUpK_2.28 //",
    "GV05gmandk_u:114": "yaṃ bhāvaṃ darśayed yasya taṃ bhāvaṃ sa tu paśyati /",
    "GV05gmandk_u:115": "taṃ cāvati sa bhūtvāsau tadgrahaḥ samupaiti tam // MandUpK_2.29 //",
    "GV05gmandk_u:116": "etair eṣo 'pṛthagbhāvaiḥ pṛthag eveti lakṣitaḥ /",
    "GV05gmandk_u:117": "evaṃ yo veda tattvena kalpayet so 'viśaṅkitaḥ // MandUpK_2.30 //",
    "GV05gmandk_u:118": "svapnamāye yathā dṛṣṭaṃ gandharvanagaraṃ yathā /",
    "GV05gmandk_u:119": "tathā viśvam idaṃ dṛṣṭaṃ vedānteṣu vicakṣaṇaiḥ // MandUpK_2.31 //",
    "GV05gmandk_u:120": "na nirodho na cotpattir na baddho na ca sādhakaḥ /",
    "GV05gmandk_u:121": "na mumukṣur na vai mukta ity eṣā paramārthatā // MandUpK_2.32 //",
    "GV05gmandk_u:122": "bhāvair asadbhir evāyam advayena ca kalpitaḥ /",
    "GV05gmandk_u:123": "bhāvā apy advayenaiva tasmād advayatā śivā // MandUpK_2.33 //",
    "GV05gmandk_u:124": "nātmabhāvena nānedaṃ na svenāpi kathañcana /",
    "GV05gmandk_u:125": "na pṛthaṅ nāpṛthak kiñcid iti tattvavido viduḥ // MandUpK_2.34 //",
    "GV05gmandk_u:126": "vītarāgabhayakrodhair munibhir vedapāragaiḥ /",
    "GV05gmandk_u:127": "nirvikalpo hy ayaṃ dṛṣṭaḥ prapañcopaśamo 'dvayaḥ // MandUpK_2.35 //",
    "GV05gmandk_u:128": "tasmād evaṃ viditvainam advaite yojayet smṛtim /",
    "GV05gmandk_u:129": "advaitaṃ samanuprāpya jaḍavallokam ācaret // MandUpK_2.36 //",
    "GV05gmandk_u:130": "niḥstutir nirnamaskāro niḥsvadhākāra eva ca /",
    "GV05gmandk_u:131": "calācalaniketaś ca yatir yādṛcchiko bhavet // MandUpK_2.37 //",
    "GV05gmandk_u:132": "tattvam ādhyātmikaṃ dṛṣṭvā tattvaṃ dṛṣṭvā tu bāhyataḥ /",
    "GV05gmandk_u:133": "tattvībhūtas tadārāmas tattvād apracyuto bhavet // MandUpK_2.38 //",
    "GV05gmandk_u:134": "upāsanāśrito dharmo jāte brahmaṇi vartate /",
    "GV05gmandk_u:135": "prāgutpatter ajaṃ sarvaṃ tenāsau kṛpaṇaḥ smṛtaḥ // MandUpK_3.1 //",
    "GV05gmandk_u:136": "ato vakṣyāmy akārpaṇyam ajāti samatāṃ gatam /",
    "GV05gmandk_u:137": "yathā na jāyate kiñcij jāyamānaṃ samantataḥ // MandUpK_3.2 //",
    "GV05gmandk_u:138": "ātmā hy ākāśavajjīvair ghaṭākāśair ivoditaḥ /",
    "GV05gmandk_u:139": "ghaṭādivac ca saṃghātair jātāv etan nidarśanam // MandUpK_3.3 //",
    "GV05gmandk_u:140": "ghaṭādiṣu pralīneṣu ghaṭākāśādayo yathā /",
    "GV05gmandk_u:141": "ākāśe saṃpralīyante tadvaj jīvā ihātmani // MandUpK_3.4 //",
    "GV05gmandk_u:142": "yathaikasmin ghāṭākāśe rajodhūmādibhir yute /",
    "GV05gmandk_u:143": "na sarve saṃprayujyante tadvaj jīvāḥ sukhādibhiḥ // MandUpK_3.5 //",
    "GV05gmandk_u:144": "rūpakāryasamākhyāś ca bhidyante tatra tatra vai /",
    "GV05gmandk_u:145": "ākāśasya na bhedo 'sti tadvaj jīveṣu nirṇayaḥ // MandUpK_3.6 //",
    "GV05gmandk_u:146": "nākāśasya ghaṭākāśo vikārāvayavau yathā /",
    "GV05gmandk_u:147": "naivātmanaḥ sadā jīvo vikārāvayavau tathā // MandUpK_3.7 //",
    "GV05gmandk_u:148": "yathā bhavati bālānāṃ gaganaṃ malinaṃ malaiḥ /",
    "GV05gmandk_u:149": "tathā bhavaty abuddhānām ātmāpi malino malaiḥ // MandUpK_3.8 //",
    "GV05gmandk_u:150": "maraṇe saṃbhave caiva gatyāgamanayor api /",
    "GV05gmandk_u:151": "sthitau sarvaśarīreṣu ākāśenāvilakṣaṇaḥ // MandUpK_3.9 //",
    "GV05gmandk_u:152": "saṃghātāḥ svapnavat sarve ātmamāyāvisarjitāḥ /",
    "GV05gmandk_u:153": "ādhikye sarvasāmye vā nopapattir hi vidyate // MandUpK_3.10 //",
    "GV05gmandk_u:154": "rasādayo hi ye kośā vyākhyātās taittirīyake /",
    "GV05gmandk_u:155": "teṣām ātmā paro jīvaḥ khaṃ yathā saṃprakāśitaḥ // MandUpK_3.11 //",
    "GV05gmandk_u:156": "dvayor dvayor madhujñāne paraṃ brahma prakāśitam /",
    "GV05gmandk_u:157": "pṛthivyāmudare caiva yathākāśaḥ prakāśitaḥ // MandUpK_3.12 //",
    "GV05gmandk_u:158": "jīvātmanor ananyatvam abhedena praśasyate /",
    "GV05gmandk_u:159": "nānātvaṃ nindyate yac ca tad evaṃ hi samañjasam // MandUpK_3.13 //",
    "GV05gmandk_u:160": "jīvātmanoḥ pṛthaktvaṃ yat prāgutpatteḥ prakīrtitam /",
    "GV05gmandk_u:161": "bhaviṣyadvṛtyā gauṇaṃ tan mukhyatvaṃ hi na yujyate // MandUpK_3.14 //",
    "GV05gmandk_u:162": "mṛllohavisphuliṅgādyaiḥ sṛṣṭir yā coditānyathā /",
    "GV05gmandk_u:163": "upāyaḥ so 'vatārāya nāsti bhedaḥ kathañcana // MandUpK_3.15 //",
    "GV05gmandk_u:164": "āśramāstrividhā hīnamadhyamotkṛṣṭadṛṣṭayaḥ /",
    "GV05gmandk_u:165": "upāsanopadiṣṭeyaṃ tadartham anukampayā // MandUpK_3.16 //",
    "GV05gmandk_u:166": "svasiddhāntavyavasthāsu dvaitino niścitā dṛḍham /",
    "GV05gmandk_u:167": "parasparaṃ virudhyante tairayaṃ na virudhyate // MandUpK_3.17 //",
    "GV05gmandk_u:168": "advaitaṃ paramārtho hi dvaitaṃ tadbheda ucyate /",
    "GV05gmandk_u:169": "teṣām ubhayathā dvaitaṃ tenāyaṃ na viruddhyate // MandUpK_3.18 //",
    "GV05gmandk_u:170": "māyayā bhidyate hy etan nānyathājaṃ kathañcana /",
    "GV05gmandk_u:171": "tattvato bhidyamāne hi martyatām amṛtaṃ vrajet // MandUpK_3.19 //",
    "GV05gmandk_u:172": "ajātasyaiva bhāvasya jātim icchanti vādinaḥ /",
    "GV05gmandk_u:173": "ajāto hy amṛto bhāvo martyatāṃ katham eṣyati // MandUpK_3.20 //",
    "GV05gmandk_u:174": "na bhavaty amṛtaṃ martyaṃ na martyam amṛtaṃ tathā /",
    "GV05gmandk_u:175": "prakṛter anyathābhāvo na kathañcid bhaviṣyati // MandUpK_3.21 //",
    "GV05gmandk_u:176": "svabhāvenāmṛto yasya bhāvo gacchati martyatām /",
    "GV05gmandk_u:177": "kṛtakenāmṛtas tasya kathaṃ sthāsyati niścalaḥ // MandUpK_3.22 //",
    "GV05gmandk_u:178": "bhūtato 'bhūtato vāpi sṛjyamāne samā śrutiḥ /",
    "GV05gmandk_u:179": "niścitaṃ yuktiyuktaṃ ca yat tad bhavati netarat // MandUpK_3.23 //",
    "GV05gmandk_u:180": "neha nāneti cāmnāyād indro māyābhir ity api /",
    "GV05gmandk_u:181": "ajāyamāno bahudhā māyayā jāyate tu saḥ // MandUpK_3.24 //",
    "GV05gmandk_u:182": "saṃbhūter apavādāc ca saṃbhavaḥ pratiṣidhyate /",
    "GV05gmandk_u:183": "ko nv enaṃ janayed iti kāraṇaṃ pratiṣidhyate // MandUpK_3.25 //",
    "GV05gmandk_u:184": "sa eṣa neti netīti vyākhyātaṃ nihnute yataḥ /",
    "GV05gmandk_u:185": "sarvam agrāhyabhāvena hetunājaṃ prakāśate // MandUpK_3.26 //",
    "GV05gmandk_u:186": "sato hi māyayā janma yujyate na tu tattvataḥ /",
    "GV05gmandk_u:187": "tattvato jāyate yasya jātaṃ tasya hi jāyate // MandUpK_3.27 //",
    "GV05gmandk_u:188": "asato māyayā janma tattvato naiva yujyate /",
    "GV05gmandk_u:189": "vandhyāputro na tattvena māyayā vāpi jāyate // MandUpK_3.28 //",
    "GV05gmandk_u:190": "yathā svapne dvayābhāsaṃ spandate māyayā manaḥ /",
    "GV05gmandk_u:191": "tathā jāgraddvayābhāsaṃ spandate māyayā manaḥ // MandUpK_3.29 //",
    "GV05gmandk_u:192": "advayaṃ ca dvayābhāsaṃ manaḥ svapne na saṃśayaḥ /",
    "GV05gmandk_u:193": "advayaṃ ca dvayābhāsaṃ tathā jāgran na saṃśayaḥ // MandUpK_3.30 //",
    "GV05gmandk_u:194": "manodṛśyam idaṃ dvaitaṃ yat kiñcit sacarācaram /",
    "GV05gmandk_u:195": "manaso hy amanībhāve dvaitaṃ naivopalabhyate // MandUpK_3.31 //",
    "GV05gmandk_u:196": "ātmasatyānubodhena na saṃkalpayate yadā /",
    "GV05gmandk_u:197": "amanastāṃ tadā yāti grāhyābhāve tadagraham // MandUpK_3.32 //",
    "GV05gmandk_u:198": "akalpamajaṃ jñānaṃ jñeyābhinnaṃ pracakṣate /",
    "GV05gmandk_u:199": "brahma jñeyam ajaṃ nityam ajenājaṃ vibudhyate // MandUpK_3.33 //",
    "GV05gmandk_u:200": "nigṛhītasya manaso nirvikalpasya dhīmataḥ /",
    "GV05gmandk_u:201": "pracāraḥ sa tu vijñeyaḥ suṣupte 'nyo na tatsamaḥ // MandUpK_3.34 //",
    "GV05gmandk_u:202": "līyate hi suṣupte tan nigṛhītaṃ na līyate /",
    "GV05gmandk_u:203": "tad eva nirbhayaṃ brahma jñānalokaṃ samantataḥ // MandUpK_3.35 //",
    "GV05gmandk_u:204": "ajam anindram asvapnam anāmakam arūpakam /",
    "GV05gmandk_u:205": "sakṛdvibhātaṃ sarvajñaṃ nopacāraḥ kathañcana // MandUpK_3.36 //",
    "GV05gmandk_u:206": "sarvābhilāpavigataḥ sarvacintāsamutthitaḥ /",
    "GV05gmandk_u:207": "supraśāntaḥ sakṛjjyotiḥ samādhir acalo 'bhayaḥ // MandUpK_3.37 //",
    "GV05gmandk_u:208": "graho na tatra notsargaś cintā yatra na vidyate /",
    "GV05gmandk_u:209": "ātmasaṃsthaṃ tadā jñānam ajāti samatāṃ gatam // MandUpK_3.38 //",
    "GV05gmandk_u:210": "asparśayogo vai nāma durdarśaḥ sarvayogibhiḥ /",
    "GV05gmandk_u:211": "yogino bibhyati hy asmād abhaye bhayadarśinaḥ // MandUpK_3.39 //",
    "GV05gmandk_u:212": "manaso nigrahāyattam abhayaṃ sarvayoginām /",
    "GV05gmandk_u:213": "duḥkhakṣayaḥ prabodhaś cāpy akṣayā śāntir eva ca // MandUpK_3.40 //",
    "GV05gmandk_u:214": "utseka udadher yadvat kuśāgreṇaikabindunā /",
    "GV05gmandk_u:215": "manaso nigrahas tadvad bhaved aparikhedataḥ // MandUpK_3.41 //",
    "GV05gmandk_u:216": "upāyena nigṛhṇīyād vikṣiptaṃ kāmabhogayoḥ /",
    "GV05gmandk_u:217": "suprasannaṃ laye caiva yathā kāmo layas tathā // MandUpK_3.42 //",
    "GV05gmandk_u:218": "duḥkhaṃ sarvam anusmṛtya kāmabhogān nivartayet /",
    "GV05gmandk_u:219": "ajaṃ sarvamanusmṛtya jātaṃ naiva tu paśyati // MandUpK_3.43 //",
    "GV05gmandk_u:220": "laye saṃbodhayec cittaṃ vikṣiptaṃ śamayet punaḥ /",
    "GV05gmandk_u:221": "sakaṣāyaṃ vijānīyāt samaprāptaṃ na cālayet // MandUpK_3.44 //",
    "GV05gmandk_u:222": "nāsvādayet sukhaṃ tatra niḥsaṅgaḥ prajñayā bhavet /",
    "GV05gmandk_u:223": "niścalaṃ niścarac cittam ekīkuryāt prayatnataḥ // MandUpK_3.45 //",
    "GV05gmandk_u:224": "yadā na līyate cittaṃ na ca vikṣipyate punaḥ /",
    "GV05gmandk_u:225": "aniṅganam anābhāsaṃ niṣpannaṃ brahma tat tadā // MandUpK_3.46 //",
    "GV05gmandk_u:226": "svasthaṃ śāntaṃ sanirvāṇam akathyaṃ sukham uttamam /",
    "GV05gmandk_u:227": "ajam ajena jñeyena sarvajñaṃ paricakṣate // MandUpK_3.47 //",
    "GV05gmandk_u:228": "na kaścij jāyate jīvaḥ saṃbhavo 'sya na vidyate /",
    "GV05gmandk_u:229": "etat tad uttamaṃ satyaṃ yatra kiñcin na jāyate // MandUpK_3.48 //",
    "GV05gmandk_u:230": "jñānenākāśakalpena dharmānyo gaganopamān /",
    "GV05gmandk_u:231": "jñeyābhinnena saṃbuddhas taṃ vande dvipadāṃ varam // MandUpK_4.1 //",
    "GV05gmandk_u:232": "asparśayogo vai nāma sarvasattvasukho hitaḥ /",
    "GV05gmandk_u:233": "avivādo 'viruddhaś ca deśitas taṃ namāmy aham // MandUpK_4.2 //",
    "GV05gmandk_u:234": "bhūtasya jātim icchanti vādinaḥ kecid eva hi /",
    "GV05gmandk_u:235": "abhūtasyāpare dhīrā vivadantaḥ parasparam // MandUpK_4.3 //",
    "GV05gmandk_u:236": "bhūtaṃ na jāyate kiñcid abhūtaṃ naiva jāyate /",
    "GV05gmandk_u:237": "vivadanto 'dvayā hy evam ajātiṃ khyāpayanti te // MandUpK_4.4 //",
    "GV05gmandk_u:238": "khyāpyamānām ajātiṃ tair anumodāmahe vayam /",
    "GV05gmandk_u:239": "vivadāmo na taiḥ sārdham avivādaṃ nibodhata // MandUpK_4.5 //",
    "GV05gmandk_u:240": "ajātasyaiva dharmasya jātim icchanti vādinaḥ /",
    "GV05gmandk_u:241": "ajāto hy amṛto dharmo martyatāṃ katham eṣyati // MandUpK_4.6 //",
    "GV05gmandk_u:242": "na bhavaty amṛtaṃ martyaṃ na martyam amṛtaṃ tathā /",
    "GV05gmandk_u:243": "prakṛter anyathābhāvo na kathañcid bhaviṣyati // MandUpK_4.7 //",
    "GV05gmandk_u:244": "svabhāvenāmṛto yasya dharmo gacchati martyatām /",
    "GV05gmandk_u:245": "kṛtakenāmṛtas tasya kathaṃ sthāsyati niścalaḥ // MandUpK_4.8 //",
    "GV05gmandk_u:246": "sāṃsiddhikī svābhāvikī sahajā akṛtā ca yā /",
    "GV05gmandk_u:247": "prakṛtiḥ seti vijñeyā svabhāvaṃ na jahāti yā // MandUpK_4.9 //",
    "GV05gmandk_u:248": "jarāmaraṇanirmuktāḥ sarve dharmāḥ svabhāvataḥ /",
    "GV05gmandk_u:249": "jarāmaraṇam icchantaś cyavante tanmanīṣayā // MandUpK_4.10 //",
    "GV05gmandk_u:250": "kāraṇaṃ yasya vai kāryaṃ kāraṇaṃ tasya jāyate /",
    "GV05gmandk_u:251": "jāyamānaṃ katham ajaṃ bhinnaṃ nityaṃ kathaṃ ca tat // MandUpK_4.11 //",
    "GV05gmandk_u:252": "kāraṇād yady ananyatvam ataḥ kāryam ajaṃ yadi /",
    "GV05gmandk_u:253": "jāyamānād dhi vai kāryāt kāraṇaṃ te kathaṃ dhruvam // MandUpK_4.12 //",
    "GV05gmandk_u:254": "ajād vai jāyate yasya dṛṣṭāntas tasya nāsti vai /",
    "GV05gmandk_u:255": "jātāc ca jāyāmānasya na vyavasthā prasajyate // MandUpK_4.13 //",
    "GV05gmandk_u:256": "hetor ādiḥ phalaṃ yeṣām ādir hetuḥ phalasya ca /",
    "GV05gmandk_u:257": "hetoḥ phalasya cānādiḥ kathaṃ tair upavarṇyate // MandUpK_4.14 //",
    "GV05gmandk_u:258": "hetor ādiḥ phalaṃ yeṣām ādir hetuḥ kalasya ca /",
    "GV05gmandk_u:259": "tathā janma bhavet teṣāṃ putrāj janma pitur yathā // MandUpK_4.15 //",
    "GV05gmandk_u:260": "saṃbhave hetuphalayor eṣitavyaḥ kramas tvayā /",
    "GV05gmandk_u:261": "yugapatsaṃbhave yasmād asaṃbandho viṣāṇavat // MandUpK_4.16 //",
    "GV05gmandk_u:262": "phalād utpadyamānaḥ san na te hetuḥ prasidhyati /",
    "GV05gmandk_u:263": "aprasiddhaḥ kathaṃ hetuḥ phalam utpādayiṣyati // MandUpK_4.17 //",
    "GV05gmandk_u:264": "yadi hetoḥ phalāt siddhiḥ phalasiddhiś ca hetutaḥ /",
    "GV05gmandk_u:265": "katarat pūrvaniṣpannaṃ yasya siddhir apekṣayā // MandUpK_4.18 //",
    "GV05gmandk_u:266": "aśaktir aparijñānaṃ kramakopo 'tha vā punaḥ /",
    "GV05gmandk_u:267": "evaṃ hi sarvathā buddhair ajātiḥ paridīpitā // MandUpK_4.19 //",
    "GV05gmandk_u:268": "bījāṅkurākhyo dṛṣṭāntaḥ sadā sādhyasamo hi sa /",
    "GV05gmandk_u:269": "na hi sādhyasamo hetuḥ siddhau sādhyasya yujyate // MandUpK_4.20 //",
    "GV05gmandk_u:270": "pūrvāparāparijñānam ajāteḥ paridīpakam /",
    "GV05gmandk_u:271": "jāyamānād dhi vai dharmāt kathaṃ pūrvaṃ na gṛhyate // MandUpK_4.21 //",
    "GV05gmandk_u:272": "svato vā parato vāpi na kiñcid vastu jāyate /",
    "GV05gmandk_u:273": "sad asat sadasad vāpi na kiñcid vastu jāyate // MandUpK_4.22 //",
    "GV05gmandk_u:274": "hetur na jāyate 'nādeḥ phalaṃ cāpi svabhāvataḥ /",
    "GV05gmandk_u:275": "ādir na vidyate yasya tasya hy ādir na vidyate // MandUpK_4.23 //",
    "GV05gmandk_u:276": "prajñapteḥ sanimittatvam anyathā dvayanāśataḥ /",
    "GV05gmandk_u:277": "saṃkleśasyopalabdheś ca paratantrāstitā matā // MandUpK_4.24 //",
    "GV05gmandk_u:278": "prajñapteḥ sanimittatvam iṣyate yuktidarśanāt /",
    "GV05gmandk_u:279": "nimittasyānimittatvam iṣyate bhūtadarśanāt // MandUpK_4.25 //",
    "GV05gmandk_u:280": "cittaṃ na saṃspṛśaty arthaṃ nārthābhāsaṃ tathaiva ca /",
    "GV05gmandk_u:281": "abhūto hi yataś cārtho nārthābhāsas tataḥ pṛthak // MandUpK_4.26 //",
    "GV05gmandk_u:282": "nimittaṃ na sadā cittaṃ saṃspṛśaty adhvasu triṣu /",
    "GV05gmandk_u:283": "animitto viparyāsaḥ kathaṃ tasya bhaviṣyati // MandUpK_4.27 //",
    "GV05gmandk_u:284": "tasmān na jāyate cittaṃ cittadṛśyaṃ na jāyate /",
    "GV05gmandk_u:285": "tasya paśyanti ye jātiṃ khe vai paśyanti te padam // MandUpK_4.28 //",
    "GV05gmandk_u:286": "ajātaṃ jāyate yasmād ajātiḥ prakṛtis tataḥ /",
    "GV05gmandk_u:287": "prakṛter anyathābhāvo na kathañcid bhaviṣyati // MandUpK_4.29 //",
    "GV05gmandk_u:288": "anāder antavattvaṃ ca saṃsārasya na setsyati /",
    "GV05gmandk_u:289": "anantatā cādimato mokṣasya na bhaviṣyati // MandUpK_4.30 //",
    "GV05gmandk_u:290": "ādāvante ca yan nāsti vartamāne 'pi tat tathā /",
    "GV05gmandk_u:291": "vitathaiḥ sadṛśāḥ santo 'vitathā iva lakṣitāḥ // MandUpK_4.31 //",
    "GV05gmandk_u:292": "saprayojanatā teṣāṃ svapne vipratipadyate /",
    "GV05gmandk_u:293": "tasmād ādyantavattvena mithyaiva khalu te smṛtāḥ // MandUpK_4.32 //",
    "GV05gmandk_u:294": "sarve dharmā mṛṣā svapne kāyasyāntanidarśanāt /",
    "GV05gmandk_u:295": "saṃvṛtte 'smin pradeśe vai bhūtānāṃ darśanaṃ kutaḥ // MandUpK_4.33 //",
    "GV05gmandk_u:296": "na yuktaṃ darśanaṃ gatvā kālasyāniyamād gatau /",
    "GV05gmandk_u:297": "pratibuddhaś ca vai sarvas tasmin deśe na vidyate // MandUpK_4.34 //",
    "GV05gmandk_u:298": "mitrādyaiḥ saha saṃmantrya saṃbuddhau na prapadyate /",
    "GV05gmandk_u:299": "gṛhītaṃ cāpi yat kiñcit pratibuddho na paśyati // MandUpK_4.35 //",
    "GV05gmandk_u:300": "svapne cāvastukaḥ kāyaḥ pṛthag anyasya darśanāt /",
    "GV05gmandk_u:301": "yathā kāyas tathā sarvaṃ cittadṛśyam avastukam // MandUpK_4.36 //",
    "GV05gmandk_u:302": "grahaṇāj jāgaritavat taddhetuḥ svapna iṣyate /",
    "GV05gmandk_u:303": "tad dhetutvāt tu tasyaiva sajjāgaritam iṣyate // MandUpK_4.37 //",
    "GV05gmandk_u:304": "utpādasyāprasiddhatvād ajaṃ sarvam udāhṛtam /",
    "GV05gmandk_u:305": "na ca bhūtād abhūtasya saṃbhavo 'sti kathañcana // MandUpK_4.38 //",
    "GV05gmandk_u:306": "asaj jāgarite dṛṣṭvā svapne paśyati tanmayaḥ /",
    "GV05gmandk_u:307": "asatsvapne 'pi dṛṣṭvā ca pratibuddhau na paśyati // MandUpK_4.39 //",
    "GV05gmandk_u:308": "nāsty asaddhetukam asat sadasaddhetukaṃ tathā /",
    "GV05gmandk_u:309": "sac ca saddhetukaṃ nāsti saddhetukam asat kutaḥ // MandUpK_4.40 //",
    "GV05gmandk_u:310": "viparyāsād yathā jāgrad acintyān bhūtavat spṛśet /",
    "GV05gmandk_u:311": "tathā svapne viparyāsād dharmāṃs tatraiva paśyati // MandUpK_4.41 //",
    "GV05gmandk_u:312": "upalambhāt samācārād asti vastutvavādinām /",
    "GV05gmandk_u:313": "jātis tu deśitā buddhair ajātes trasatāṃ sadā // MandUpK_4.42 //",
    "GV05gmandk_u:314": "ajātes trasatāṃ teṣām upalambhād viyanti ye /",
    "GV05gmandk_u:315": "jātidoṣā na setsyanti doṣo 'py alpo bhaviṣyati // MandUpK_4.43 //",
    "GV05gmandk_u:316": "upalambhāt samācārān māyāhastī yathocyate /",
    "GV05gmandk_u:317": "upalambhāt samācārād asti vastu tathocyate // MandUpK_4.44 //",
    "GV05gmandk_u:318": "jātyābhāsaṃ calābhāsaṃ vastvābhāsaṃ tathaiva ca /",
    "GV05gmandk_u:319": "ajācalam avastutvaṃ vijñānaṃ śāntam advayam // MandUpK_4.45 //",
    "GV05gmandk_u:320": "evaṃ na jāyate cittam evaṃ dharmā ajāḥ smṛtāḥ /",
    "GV05gmandk_u:321": "evam eva vijānanto na patanti viparyaye // MandUpK_4.46 //",
    "GV05gmandk_u:322": "ṛjuvakrādikābhāsam alātaspanditaṃ yathā /",
    "GV05gmandk_u:323": "grahaṇagrāhakābhāsaṃ vijñānaspanditaṃ tathā // MandUpK_4.47 //",
    "GV05gmandk_u:324": "aspandamānam alātam anābhāsam ajaṃ yathā /",
    "GV05gmandk_u:325": "aspandamānaṃ vijñānam anābhāsam ajaṃ tathā // MandUpK_4.48 //",
    "GV05gmandk_u:326": "alāte spandamāne vai nābhāsā anyato bhuvaḥ /",
    "GV05gmandk_u:327": "na tato 'nyatra nispandān nālātaṃ praviśanti te // MandUpK_4.49 //",
    "GV05gmandk_u:328": "na nirgatā alātāt te dravyatvābhāvayogataḥ /",
    "GV05gmandk_u:329": "vijñāne 'pi tathaiva syur ābhāsasyāviśeṣataḥ // MandUpK_4.50 //",
    "GV05gmandk_u:330": "vijñāne spandamāne vai nābhāsā anyatobhuvaḥ /",
    "GV05gmandk_u:331": "na tato 'nyatra nispandān na vijñānaṃ viśanti te // MandUpK_4.51 //",
    "GV05gmandk_u:332": "na nirgatās te vijñānād dravyatvābhāvayogataḥ /",
    "GV05gmandk_u:333": "kāryakāraṇatābhāvād yato 'cintyāḥ sadaiva te // MandUpK_4.52 //",
    "GV05gmandk_u:334": "dravyaṃ dravyasya hetuḥ syād anyad anyasya caiva hi /",
    "GV05gmandk_u:335": "dravyatvam anyabhāvo vā dharmāṇāṃ nopapadyate // MandUpK_4.53 //",
    "GV05gmandk_u:336": "evaṃ na cittajā dharmāś cittaṃ vāpi na dharmajam /",
    "GV05gmandk_u:337": "evaṃ hetuphalājātiṃ praviśanti manīṣiṇaḥ // MandUpK_4.54 //",
    "GV05gmandk_u:338": "yāvad dhetuphalāveśas tāvad dhetuphalodbhavaḥ /",
    "GV05gmandk_u:339": "kṣīṇe hetuphalāveśe nāsti hetuphalodbhavaḥ // MandUpK_4.55 //",
    "GV05gmandk_u:340": "yāvad dhetuphalāveśaḥ saṃsāras tāvadāyataḥ /",
    "GV05gmandk_u:341": "kṣīṇe hetuphalāveśe saṃsāraṃ na prapadyate // MandUpK_4.56 //",
    "GV05gmandk_u:342": "saṃvṛtyā jāyate sarvaṃ śāśvataṃ nāsti tena vai /",
    "GV05gmandk_u:343": "sadbhāvena hy ajaṃ sarvam ucchedas tena nāsti vai // MandUpK_4.57 //",
    "GV05gmandk_u:344": "dharmā ya iti jāyante jāyante te na tattvataḥ /",
    "GV05gmandk_u:345": "janma māyopamaṃ teṣāṃ sā ca māyā na vidyate // MandUpK_4.58 //",
    "GV05gmandk_u:346": "yathā māyāmayād bījāj jāyate tanmayoṅkuraḥ /",
    "GV05gmandk_u:347": "nāsau nityo na cocchedī tadvad dharmeṣu yojanā // MandUpK_4.59 //",
    "GV05gmandk_u:348": "nājeṣu sarvadharmeṣu śāśvatāśāśvatābhidhā /",
    "GV05gmandk_u:349": "yatra varṇā na vartante vivekas tatra nocyate // MandUpK_4.60 //",
    "GV05gmandk_u:350": "yathā svapne dvayābhāsaṃ cittaṃ calati māyayā /",
    "GV05gmandk_u:351": "tathā jāgrad dvayābhāsaṃ cittaṃ calati māyayā // MandUpK_4.61 //",
    "GV05gmandk_u:352": "advayaṃ ca dvayābhāsaṃ cittaṃ svapne na saṃśayaḥ /",
    "GV05gmandk_u:353": "advayaṃ ca dvayābhāsaṃ tathā jāgran na saṃśayaḥ // MandUpK_4.62 //",
    "GV05gmandk_u:354": "svapnadṛk pracaran svapne dikṣu vai daśasu sthitān /",
    "GV05gmandk_u:355": "aṇḍajān svedajān vāpi jīvān paśyati yān sadā // MandUpK_4.63 //",
    "GV05gmandk_u:356": "svapnadṛkcittadṛśyās te na vidyante tataḥ pṛthak /",
    "GV05gmandk_u:357": "tathā tad dṛśyam evedaṃ svapnadṛkcittam iṣyate // MandUpK_4.64 //",
    "GV05gmandk_u:358": "carañ jāgarite jāgrad dikṣu vai daśasu sthitān /",
    "GV05gmandk_u:359": "aṇḍajān svedajān vāpi jīvān paśyati yān sadā // MandUpK_4.65 //",
    "GV05gmandk_u:360": "jāgrac cittekṣaṇīyās te na vidyante tataḥ pṛthak /",
    "GV05gmandk_u:361": "tathā tad dṛśyam evedaṃ jāgrataś cittam iṣyate // MandUpK_4.66 //",
    "GV05gmandk_u:362": "ubhe hy anyonyadṛśye te kiṃ tad astīti cocyate /",
    "GV05gmandk_u:363": "lakṣaṇāśūnyam ubhayaṃ tan mate naiva gṛhyate // MandUpK_4.67 //",
    "GV05gmandk_u:364": "yathā svapnamayo jīvo jāyate mriyate 'pi ca /",
    "GV05gmandk_u:365": "tathā jīvā amī sarve bhavanti na bhavanti ca // MandUpK_4.68 //",
    "GV05gmandk_u:366": "yathā māyāmayo jīvo jāyate mriyate 'pi ca /",
    "GV05gmandk_u:367": "tathā jīvā amī sarve bhavanti na bhavanti ca // MandUpK_4.69 //",
    "GV05gmandk_u:368": "yathā nirmitako jīvo jāyate mriyate 'pi ca /",
    "GV05gmandk_u:369": "tathā jīvā amī sarve bhavanti na bhavanti ca // MandUpK_4.70 //",
    "GV05gmandk_u:370": "na kaścij jāyate jīvaḥ saṃbhavo 'sya na vidyate /",
    "GV05gmandk_u:371": "etat tad uttamaṃ satyaṃ yatra kiñcin na jāyate // MandUpK_4.71 //",
    "GV05gmandk_u:372": "cittaspandikam evedaṃ grāhyagrāhakavad dvayam /",
    "GV05gmandk_u:373": "cittaṃ nirviṣayaṃ nityam asaṅgaṃ tena kīrtitam // MandUpK_4.72 //",
    "GV05gmandk_u:374": "yo 'sti kalpitasaṃvṛtyā paramārthena nāsty asau /",
    "GV05gmandk_u:375": "paratantrābhisaṃvṛtyā syān nāsti paramārthataḥ // MandUpK_4.73 //",
    "GV05gmandk_u:376": "ajaḥ kalpitasaṃvṛtyā paramārthena nāpy ajaḥ /",
    "GV05gmandk_u:377": "paratantrādiniṣpattyā saṃvṛtyā jāyate tu saḥ // MandUpK_4.74 //",
    "GV05gmandk_u:378": "abhūtābhiniveśo 'sti dvayaṃ tatra na vidyate /",
    "GV05gmandk_u:379": "dvayābhāvaṃ sa buddhvaiva nirnimitto na jāyate // MandUpK_4.75 //",
    "GV05gmandk_u:380": "yadā na labhate hetūn uttamādhamamadhyamān /",
    "GV05gmandk_u:381": "tadā na jāyate cittaṃ hetvabhāve phalaṃ kutaḥ // MandUpK_4.76 //",
    "GV05gmandk_u:382": "animittasya cittasya yānutpattiḥ samādvayā /",
    "GV05gmandk_u:383": "ajātasyaiva sarvasya cittadṛśyaṃ hi tadyataḥ // MandUpK_4.77 //",
    "GV05gmandk_u:384": "buddhvā nimittatāṃ satyāṃ hetuṃ pṛthag anāpnuvan /",
    "GV05gmandk_u:385": "vītaśokaṃ tathākāmam abhayaṃ padam aśnute // MandUpK_4.78 //",
    "GV05gmandk_u:386": "abhūtābhiniveśād dhi sadṛśe tat pravartate /",
    "GV05gmandk_u:387": "vastvabhāvaṃ sa budhvaiva niḥsaṅgaṃ vinivartate // MandUpK_4.79 //",
    "GV05gmandk_u:388": "nivṛttasyāpravṛttasya niścalā hi tathā sthitiḥ /",
    "GV05gmandk_u:389": "viṣayaḥ sa hi buddhānāṃ tat sāmyam ajam advayam // MandUpK_4.80 //",
    "GV05gmandk_u:390": "ajam anidram asvapnaṃ prabhātaṃ bhavati svayam /",
    "GV05gmandk_u:391": "sakṛdvibhāto hy evaiṣa dharma dhātusvabhāvataḥ // MandUpK_4.81 //",
    "GV05gmandk_u:392": "sukham āvriyate nityaṃ duḥkhaṃ vivriyate sadā /",
    "GV05gmandk_u:393": "yasya kasya ca dharmasya graheṇa bhagavān asau // MandUpK_4.82 //",
    "GV05gmandk_u:394": "asti nāsty asti nāstīti nāsti nāstīti vā punaḥ /",
    "GV05gmandk_u:395": "calasthirobhayābhāvair āvṛṇotye va bāliśaḥ // MandUpK_4.83 //",
    "GV05gmandk_u:396": "koṭhyaś catasra etās tu grahair yāsāṃ sadā vṛtaḥ /",
    "GV05gmandk_u:397": "bhagavān ābhir aspṛṣṭo yena dṛṣṭaḥ sa sarvadṛk // MandUpK_4.84 //",
    "GV05gmandk_u:398": "prāpya sarvajñatāṃ kṛtsnāṃ brāhmaṇyaṃ padam advayam /",
    "GV05gmandk_u:399": "anāpannādimadhyāntaṃ kim ataḥ param īhate // MandUpK_4.85 //",
    "GV05gmandk_u:400": "viprāṇāṃ vinayo hy eṣa śamaḥ prākṛta ucyate /",
    "GV05gmandk_u:401": "damaḥ prakṛtidāntatvād evaṃ vidvāñ śamaṃ vrajet // MandUpK_4.86 //",
    "GV05gmandk_u:402": "savastu sopalambhaṃ ca dvayaṃ laukikam iṣyate /",
    "GV05gmandk_u:403": "avastu sopalambhaṃ ca śuddhaṃ laukikam iṣyate // MandUpK_4.87 //",
    "GV05gmandk_u:404": "avastv anupalambhaṃ ca lokottaram iti smṛtam /",
    "GV05gmandk_u:405": "jñānaṃ jñeyaṃ ca vijñeyaṃ sadā buddhaiḥ prakīrtitam // MandUpK_4.88 //",
    "GV05gmandk_u:406": "jñāne ca trividhe jñeye krameṇa vidite svayam /",
    "GV05gmandk_u:407": "sarvajñatā hi sarvatra bhavatīha mahādhiyaḥ // MandUpK_4.89 //",
    "GV05gmandk_u:408": "heyajñeyāpyapākyāni vijñeyāny agrayāṇataḥ /",
    "GV05gmandk_u:409": "teṣām anyatra vijñeyād upalambhas triṣu smṛtaḥ // MandUpK_4.90 //",
    "GV05gmandk_u:410": "prakṛtyākāśavaj jñeyāḥ sarve dharmā anādayaḥ /",
    "GV05gmandk_u:411": "vidyate na hi nānātvaṃ teṣāṃ kvacana kiñcanaḥ // MandUpK_4.91 //",
    "GV05gmandk_u:412": "ādibuddhāḥ prakṛtyaiva sarve dharmāḥ suniścitāḥ /",
    "GV05gmandk_u:413": "yasyaivaṃ bhavati kṣāntiḥ so 'mṛtatvāya kalpate // MandUpK_4.92 //",
    "GV05gmandk_u:414": "ādiśāntā hy anutpannāḥ prakṛtyaiva sunirvṛtāḥ /",
    "GV05gmandk_u:415": "sarve dharmāḥ samābhinnā ajaṃ sāmyaṃ viśāradam // MandUpK_4.93 //",
    "GV05gmandk_u:416": "vaiśāradyaṃ tu vai nāsti bhede vicaratāṃ sadā /",
    "GV05gmandk_u:417": "bhedanimnāḥ pṛthagvādās tasmāt te kṛpaṇāḥ smṛtāḥ // MandUpK_4.94 //",
    "GV05gmandk_u:418": "aje sāmye tu ye kecid bhaviṣyanti suniścitāḥ /",
    "GV05gmandk_u:419": "te hi loke mahājñānās tac ca loko na gāhate // MandUpK_4.95 //",
    "GV05gmandk_u:420": "ajeṣv ajam asaṃkrāntaṃ dharmeṣu jñānam iṣyate /",
    "GV05gmandk_u:421": "yato na kramate jñānam asaṅgaṃ tena kīrtitam // MandUpK_4.96 //",
    "GV05gmandk_u:422": "aṇumātre 'pi vaidharmye jāyamāne 'vipaścitaḥ /",
    "GV05gmandk_u:423": "asaṅgatā sadā nāsti kimutāvaraṇacyutiḥ // MandUpK_4.97 //",
    "GV05gmandk_u:424": "alabdhāvaraṇāḥ sarve dharmāḥ prakṛtinirmalāḥ /",
    "GV05gmandk_u:425": "ādau buddhās tathā muktā budhyanta iti nāyakāḥ // MandUpK_4.98 //",
    "GV05gmandk_u:426": "kramate na hi buddhasya jñānaṃ dharmeṣu tāyinaḥ /",
    "GV05gmandk_u:427": "sarve dharmās tathā jñānaṃ naitad buddhena bhāṣitam // MandUpK_4.99 //",
    "GV05gmandk_u:428": "durdarśam atigambhīram ajaṃ sāmyaṃ viśāradam /",
    "GV05gmandk_u:429": "buddhvā padam anānātvaṃ namaskurmo yathābalam // MandUpK_4.100 //"
}