{
    "GK20rmc1-3pu:0": " prathamaḥ sargaḥ",
    "GK20rmc1-3pu:1": " atha mālyavataḥ prasthe kākutsthasya viyoginaḥ /",
    "GK20rmc1-3pu:2": " durnivārāśrusaṃvego jagāma jaladāgamaḥ // Rc_1.1 //",
    "GK20rmc1-3pu:3": " śaśāma vṛṣṭir meghānām utsaṅge tasya bhūbhṛtaḥ /",
    "GK20rmc1-3pu:4": " virarāma na rāmasya dhārāsantatir aśruṇaḥ // Rc_1.2 //",
    "GK20rmc1-3pu:5": " itas tataḥ pariṇatiṃ bheje barhiṇakūjitam /",
    "GK20rmc1-3pu:6": " hā priye rājaputrīti na rāmaparidevitam // Rc_1.3 //",
    "GK20rmc1-3pu:7": " kāpy abhikhyā virajasoḥ sūryācandramasor abhūt /",
    "GK20rmc1-3pu:8": " dāśarathyos tathaivāsīd ayogopahatā ruciḥ // Rc_1.4 //",
    "GK20rmc1-3pu:9": " nirmalendu nabho reje vikacābjaṃ babhau saraḥ /",
    "GK20rmc1-3pu:10": " paraṃ paryaśruvadanau mamlaturbhrātarāvubhau // Rc_1.5 //",
    "GK20rmc1-3pu:11": " smartavyakalikājālaṃ jajñe kuṭajakānanam /",
    "GK20rmc1-3pu:12": " āsīt tathaiva tu mano rāmasyotkalikākulam // Rc_1.6 //",
    "GK20rmc1-3pu:13": " prapede punar udbhedaḥ śucinā kacchaketakaiḥ /",
    "GK20rmc1-3pu:14": " upakriyāyāḥ sadṛśaṃ nārebhe ravisūnunā // Rc_1.7 //",
    "GK20rmc1-3pu:15": " ākṛṣṭamālatīgandhaḥ siṣeve rāghavaṃ marut /",
    "GK20rmc1-3pu:16": " ānītamaithilīvārtas tam ārtaṃ na tu mārutiḥ // Rc_1.8 //",
    "GK20rmc1-3pu:17": " rāmāya pūrāpagamavyaktoddeśāś cakāśire /",
    "GK20rmc1-3pu:18": " āste 'smāsu na sīteti śaṃsantya iva nimnagāḥ // Rc_1.9 //",
    "GK20rmc1-3pu:19": " yadārdraviraho rāmaḥ prāpitaḥ prāṇasaṃśayam /",
    "GK20rmc1-3pu:20": " nūnaṃ tenānutāpena jagmur jaladarājayaḥ // Rc_1.10 //",
    "GK20rmc1-3pu:21": " dyaur muktameghāvaraṇā savitarkonmukhaṃ muhuḥ /",
    "GK20rmc1-3pu:22": " yayāce sārasarutair vicāram iva rāghavam // Rc_1.11 //",
    "GK20rmc1-3pu:23": " diśo dadṛśire tena stenaṃ taṃ parimārgatā /",
    "GK20rmc1-3pu:24": " mārgadānāparādhinyo gatā dūraṃ bhayād iva // Rc_1.12 //",
    "GK20rmc1-3pu:25": " tasyākṛtiviśeṣasya viśeṣāt kaṣṭam īdṛśam /",
    "GK20rmc1-3pu:26": " kacchāḥ kāśacchalād ūhur itīva palitāgamam // Rc_1.13 //",
    "GK20rmc1-3pu:27": " paśyantyā iva kaṣṭāṃ tām avasthāṃ maithilīpateḥ /",
    "GK20rmc1-3pu:28": " śuṣkapaṅkacayavyājād vidadre hṛdayaṃ bhuvaḥ // Rc_1.14 //",
    "GK20rmc1-3pu:29": " vṛṣṭivicchedajātena tānavenāsamāptinā /",
    "GK20rmc1-3pu:30": " prapedire jaladharās tasya sabrahmacāritām // Rc_1.15 //",
    "GK20rmc1-3pu:31": " yayau virahasaṃvartaḥ padminīrājahaṃsayoḥ /",
    "GK20rmc1-3pu:32": " apāraduḥkhārṇavayor na sītārāmabhadrayoḥ // Rc_1.16 //",
    "GK20rmc1-3pu:33": " śāntanirjharajhātkāradhārāḥ śikhariṇo babhuḥ /",
    "GK20rmc1-3pu:34": " rāmasya viśadālāpaśuśrūṣānibhṛtā iva // Rc_1.17 //",
    "GK20rmc1-3pu:35": " tasya cakruś camatkāraṃ vyatītasamayā api /",
    "GK20rmc1-3pu:36": " smitābhamukulodbhedāḥ kadambavanarājayaḥ // Rc_1.18 //",
    "GK20rmc1-3pu:37": " adṛśyanta puras tena khelāḥ khañjanapaṅktayaḥ /",
    "GK20rmc1-3pu:38": " asmaryanta ca niśvasya priyānayanavibhramāḥ // Rc_1.19 //",
    "GK20rmc1-3pu:39": " abravīd atha kālajñas tatkālapratipattaye /",
    "GK20rmc1-3pu:40": " praṇamya lakṣmaṇo rāmaṃ rāmāvirahaniḥsaham // Rc_1.20 //",
    "GK20rmc1-3pu:41": " jātaṃ vibhātam amalaṃ paśya prāvṛṇṇiśā gatā /",
    "GK20rmc1-3pu:42": " utsāhakamalasyāyaṃ vikāsāvasaras tava // Rc_1.21 //",
    "GK20rmc1-3pu:43": " ucchrayaṃ tīrataravo raver ūrjam abhīṣavaḥ /",
    "GK20rmc1-3pu:44": " madaṃ gopatayo gṛhṇanty abhiyogaṃ jigīṣavaḥ // Rc_1.22 //",
    "GK20rmc1-3pu:45": " prasīda dīyatāṃ karṇaḥ kūjadbhiḥ kurarair amī /",
    "GK20rmc1-3pu:46": " prārthayantīva saṃcāraṃ taṭāḥ kardamadurgatāḥ // Rc_1.23 //",
    "GK20rmc1-3pu:47": " bhuvi bhāsvadabhīṣūṇāṃ tvadiṣūṇāṃ ca śatruṣu /",
    "GK20rmc1-3pu:48": " ayaṃ sampatituṃ kālaḥ sa duṣkālo 'tivāhitaḥ // Rc_1.24 //",
    "GK20rmc1-3pu:49": " sudūronnataparyantās tīryante saṃkramair iva /",
    "GK20rmc1-3pu:50": " analpagādhāḥ saritas tarubhiḥ pūrapātitaiḥ // Rc_1.25 //",
    "GK20rmc1-3pu:51": " āviṣkṛtaviśuddhibhyāṃ nadyaḥ sumahilā iva /",
    "GK20rmc1-3pu:52": " kulābhyām iva kūlābhyām āpatsv api cakāsati // Rc_1.26 //",
    "GK20rmc1-3pu:53": " jalajānāṃ sumanasāṃ vayasāṃ jalasevinām /",
    "GK20rmc1-3pu:54": " asya pratijalādhāraṃ sāmagryam avalokyate // Rc_1.27 //",
    "GK20rmc1-3pu:55": " yuyutsārabhasotkhātasaritkhātakarodhasaḥ /",
    "GK20rmc1-3pu:56": " kukudmanto madakalāḥ kalayanti jaganty adhaḥ // Rc_1.28 //",
    "GK20rmc1-3pu:57": " viśveśa kuru viśvāsam āvartante na te ghanāḥ /",
    "GK20rmc1-3pu:58": " amī śyāmalayanty āśāḥ śukāḥ śālivanonmukhāḥ // Rc_1.29 //",
    "GK20rmc1-3pu:59": " mṛgāḥ samprati śāleyaṃ sampannaṃ sampatanty amī /",
    "GK20rmc1-3pu:60": " sāketam adhitiṣṭhantam arthinas tvām ivonmukhāḥ // Rc_1.30 //",
    "GK20rmc1-3pu:61": " kāryadig gṛhyatāṃ kāpi kim ārya sthīyate vṛthā /",
    "GK20rmc1-3pu:62": " evam evāyam asmākam iṣṭo 'pi kim upaiṣyati // Rc_1.31 //",
    "GK20rmc1-3pu:63": " vijayāya bhavāsīno mayy arpitavapurbharaḥ /",
    "GK20rmc1-3pu:64": " mūrcchānuvalanavyastaḥ prastaras tyajyatām ayam // Rc_1.32 //",
    "GK20rmc1-3pu:65": " pratīṣṭopatyakāsāladalāgrajalabindavaḥ /",
    "GK20rmc1-3pu:66": " sāryantāṃ kṣaṇam uddhūya sthagitāṃsataṭā jaṭāḥ // Rc_1.33 //",
    "GK20rmc1-3pu:67": " muhūrtaṃ kriyatām ārya kapolavirahī karaḥ /",
    "GK20rmc1-3pu:68": " vyuṣito valkalagranthir aṃsād unmocyatām ayam // Rc_1.34 //",
    "GK20rmc1-3pu:69": " ito vitatya dīyantām iṣavaḥ klinnayantraṇāḥ /",
    "GK20rmc1-3pu:70": " nirmuktārdrajaraccailam ādattām āyataṃ dhanuḥ // Rc_1.35 //",
    "GK20rmc1-3pu:71": " ito 'vatīryatāṃ prāsthād asvāsthyam idam ujjhyatām /",
    "GK20rmc1-3pu:72": " jahīṣubhir daśagrīvaṃ daśadigvedhaśodhitaiḥ // Rc_1.36 //",
    "GK20rmc1-3pu:73": " ṛjur ādīyatāṃ panthāḥ kāryakanthā garīyasī /",
    "GK20rmc1-3pu:74": " utsāryatām idaṃ dūraṃ tamaḥ kiṃkāryatāmayam // Rc_1.37 //",
    "GK20rmc1-3pu:75": " āryāyāḥ śivam evāsti śatrur nihata eva te /",
    "GK20rmc1-3pu:76": " alaṃ dattvāvasādāya trailokyaśaraṇaṃ vapuḥ // Rc_1.38 //",
    "GK20rmc1-3pu:77": " rākṣasāpaśadaḥ ko 'sau tvayi sajyaśarāsane /",
    "GK20rmc1-3pu:78": " anena te 'vasādena dūram āropitaḥ punaḥ // Rc_1.39 //",
    "GK20rmc1-3pu:79": " aśruvegaiḥ pramīlābhir vilāpair akhilaḥ sa te /",
    "GK20rmc1-3pu:80": " āmṛṣṭadehayātrasya māsaḥ prauṣṭhapado gataḥ // Rc_1.40 //",
    "GK20rmc1-3pu:81": " kriyatām adhunotsāhaś cintyatāṃ nidhanaṃ dviṣaḥ /",
    "GK20rmc1-3pu:82": " kaḥ svabāhusahāyānāṃ mahatām ātmanigrahaḥ // Rc_1.41 //",
    "GK20rmc1-3pu:83": " bhadraṃ bhādrapadacchedacchinnābhrājinarajjave /",
    "GK20rmc1-3pu:84": " tubhyaṃ puruṣanāgāya nirvighnatarase 'dhunā // Rc_1.42 //",
    "GK20rmc1-3pu:85": " prasīda kuru bhūyo 'pi dehayātrāṃ yathā tathā /",
    "GK20rmc1-3pu:86": " anullaṅghitavijñaptir lakṣmaṇo 'varajeṣu te // Rc_1.43 //",
    "GK20rmc1-3pu:87": " agādhaṃ dhairyam āryasya triṣu lokeṣu gīyate /",
    "GK20rmc1-3pu:88": " janamātrocitaḥ ko 'yam ākalpakaparigrahaḥ // Rc_1.44 //",
    "GK20rmc1-3pu:89": " aropaśamitodagrajāmadagnyāgnitejasaḥ /",
    "GK20rmc1-3pu:90": " pratīcchati śarāsāraṃ tavārya ruṣitasya kaḥ // Rc_1.45 //",
    "GK20rmc1-3pu:91": " svakṛtyabhārasannyāsī yāvad itthaṃ viṣīdasi /",
    "GK20rmc1-3pu:92": " tāvad antakadaṃṣṭrāṇām arātir atithir na te // Rc_1.46 //",
    "GK20rmc1-3pu:93": " ātatāyī sa vijñāto jīvaty āryeti ca śrutam /",
    "GK20rmc1-3pu:94": " prāpto yātrāsahaḥ kālaḥ kālakṣepasya ko guṇaḥ // Rc_1.47 //",
    "GK20rmc1-3pu:95": " na jñāyate paraṃ vyaktam arer māyāvinaḥ padam /",
    "GK20rmc1-3pu:96": " tanmārgaṇaṃ ca suhṛdā sugrīveṇa pratiśrutam // Rc_1.48 //",
    "GK20rmc1-3pu:97": " diṅmukhāhūtavikhyātakapiyūthaḥ kapīśvaraḥ /",
    "GK20rmc1-3pu:98": " kṣaṇān nūnam asav āryapādamūle patiṣyati // Rc_1.49 //",
    "GK20rmc1-3pu:99": " śālipiṅgamahīpṛṣṭhaspardhayeva bhaviṣyati /",
    "GK20rmc1-3pu:100": " raṃhasviharisaṃghātasampātakapilaṃ nabhaḥ // Rc_1.50 //",
    "GK20rmc1-3pu:101": " teṣām āroṣarucirair acirān mukhamaṇḍalaiḥ /",
    "GK20rmc1-3pu:102": " drakṣyate taruṇādityaśatacchannam ivāmbaram // Rc_1.51 //",
    "GK20rmc1-3pu:103": " aho dīptir aho kāntir aho śīlam aho balam /",
    "GK20rmc1-3pu:104": " aho śaktir aho bhaktir aho prajñā hanūmataḥ // Rc_1.52 //",
    "GK20rmc1-3pu:105": " pragalbhenāpramattena tenābhyantaramantriṇā /",
    "GK20rmc1-3pu:106": " nūnam asmatkṛte svaptuṃ sugrīvāya na dīyate // Rc_1.53 //",
    "GK20rmc1-3pu:107": " sa ca pratyupakārāya tvarayaty enam ādṛtaḥ /",
    "GK20rmc1-3pu:108": " dhruvaṃ buddhivayovṛddhaḥ sacivo jāmbavān api // Rc_1.54 //",
    "GK20rmc1-3pu:109": " tad evaṃ hetunā kena vānarendro vilambate /",
    "GK20rmc1-3pu:110": " nāsau kṛtaghnasya bhaved guṇavadbhṛtyasaṃgrahaḥ // Rc_1.55 //",
    "GK20rmc1-3pu:111": " āgantavyaṃ dhruvaṃ tena mārgitāryā pravṛttinā /",
    "GK20rmc1-3pu:112": " prapannaparakṛtyānām atyuṣṇo hi samudyamaḥ // Rc_1.56 //",
    "GK20rmc1-3pu:113": " tvatprasādāptasambhogasukhasaṃmīlitena vā /",
    "GK20rmc1-3pu:114": " na tenāmūr dadṛśire diśaḥ proṣitakālikāḥ // Rc_1.57 //",
    "GK20rmc1-3pu:115": " kiyacciraṃ punar asau tasya na śrutim eṣyati /",
    "GK20rmc1-3pu:116": " krīḍātaṭākahaṃsānāṃ ninādo madamūrchitaḥ // Rc_1.58 //",
    "GK20rmc1-3pu:117": " uktaiḥ kim atha bhūyobhir adya śvo vāgamiṣyati /",
    "GK20rmc1-3pu:118": " paryutsukitakiṣkindhaḥ satyasandho harīśvaraḥ // Rc_1.59 //",
    "GK20rmc1-3pu:119": " vyatireke 'pi yat kāryaṃ tadapyārya pradhāryatām /",
    "GK20rmc1-3pu:120": " gṛhyatāṃ kāryasiddhir nas tadvilambatiraskṛtā // Rc_1.60 //",
    "GK20rmc1-3pu:121": " yas tathopakṛtaḥ pūrvam āryeṇāryākṛte 'dhunā /",
    "GK20rmc1-3pu:122": " sa śītalaḥ syād athavā paracittāni vetti kaḥ // Rc_1.61 //",
    "GK20rmc1-3pu:123": " sa pratiśrutam arthaṃ naḥ sphīto vismṛtavān iva /",
    "GK20rmc1-3pu:124": " gatvāśu smāryatām ārya kāryataptasya kā kṣamā // Rc_1.62 //",
    "GK20rmc1-3pu:125": " tam ahaṃ bodhayiṣyāmi daṇḍagarbhābhir uktibhiḥ /",
    "GK20rmc1-3pu:126": " sāma saṃmīlayaty eva sukhasaktān pramādinaḥ // Rc_1.63 //",
    "GK20rmc1-3pu:127": " prasīda jīyatāṃ mohaḥ ko 'ham ity avadhīyatām /",
    "GK20rmc1-3pu:128": " drutam uttīrṇa evāste vyasanābdhiḥ kiyān ayam // Rc_1.64 //",
    "GK20rmc1-3pu:129": " sūnṛtair iti saumitreḥ prītaḥ pīyūṣavarṣibhiḥ /",
    "GK20rmc1-3pu:130": " tam antarvedanāvegaṃ jigāyeva raghūdvahaḥ // Rc_1.65 //",
    "GK20rmc1-3pu:131": " unmīlayāmāsa dṛśau diśaḥ kiṃcid alokata /",
    "GK20rmc1-3pu:132": " unnanāma ca talpāntān mocayan pakṣmalā jaṭāḥ // Rc_1.66 //",
    "GK20rmc1-3pu:133": " satvaraprahvasaumitricīrotsāritareṇuni /",
    "GK20rmc1-3pu:134": " śucini kvacid āsanne niṣasāda śilātale // Rc_1.67 //",
    "GK20rmc1-3pu:135": " upaviṣṭas tadā rāmo na reje sītayā vinā /",
    "GK20rmc1-3pu:136": " dhvajo nirvaijayantīkaḥ paurandara ivocchritaḥ // Rc_1.68 //",
    "GK20rmc1-3pu:137": " anūpaviṣṭam anujaṃ danujārim ivādrijit /",
    "GK20rmc1-3pu:138": " pratyabhāṣata vātsalyagadgadāni padāni saḥ // Rc_1.69 //",
    "GK20rmc1-3pu:139": " ehy ehi priyasaṃlāpa hlādayāliṅgitena mām /",
    "GK20rmc1-3pu:140": " ruddhaṃ ruddham upaity aśru tvām apīkṣe na lakṣmaṇa // Rc_1.70 //",
    "GK20rmc1-3pu:141": " hā vatsa bhavato 'pīyam avasthāṅgeṣu vartate /",
    "GK20rmc1-3pu:142": " dhriyatāṃ rāmahatakaḥ kleśayann ekabāndhavam // Rc_1.71 //",
    "GK20rmc1-3pu:143": " nāsti vatsa cikitsāsya vyādher vidhurajanmanaḥ /",
    "GK20rmc1-3pu:144": " yasya yāpanayā kṣīṇam idaṃ te sāntvanāmṛtam // Rc_1.72 //",
    "GK20rmc1-3pu:145": " naikadurvāraghorādhighaṭṭanācalitā api /",
    "GK20rmc1-3pu:146": " tavāśvāsanayā vatsa na gacchanti mamāsavaḥ // Rc_1.73 //",
    "GK20rmc1-3pu:147": " pitur naḥ priyamitrasya lūnapakṣasya maddviṣā /",
    "GK20rmc1-3pu:148": " saṃsmaran notsahe vatsa marmacchedaṃ jaṭāyuṣaḥ // Rc_1.74 //",
    "GK20rmc1-3pu:149": " tātasya tātamitrasya vatsavatsalayos tayoḥ /",
    "GK20rmc1-3pu:150": " aham eva gataḥ pāpo nidhanāya nimittatām // Rc_1.75 //",
    "GK20rmc1-3pu:151": " priyāpahārajaḥ śāmyet samyag unmūlite ripau /",
    "GK20rmc1-3pu:152": " manyur dehāvadhir ayaṃ tātamitravipattibhūḥ // Rc_1.76 //",
    "GK20rmc1-3pu:153": " nabhastalāt khagapatau patati cchinnapakṣatau /",
    "GK20rmc1-3pu:154": " ko 'paras tāṃ mama suhṛn mā bhaiṣīr ity abhāṣata // Rc_1.77 //",
    "GK20rmc1-3pu:155": " syād vatsa rāmahatakāt klībaḥ kaḥ puruṣo 'paraḥ /",
    "GK20rmc1-3pu:156": " ekapatnīm anugatām arāter yo na rakṣati // Rc_1.78 //",
    "GK20rmc1-3pu:157": " tayā teṣu tapasvinyā sīdator āvayor api /",
    "GK20rmc1-3pu:158": " daṇḍakāraṇyakaṣṭeṣu mukhaṃ na vidhurīkṛtam // Rc_1.79 //",
    "GK20rmc1-3pu:159": " videharājasya sutā snuṣā daśarathasya sā /",
    "GK20rmc1-3pu:160": " hatarāmasya jāyeti bhramati sma vane vane // Rc_1.80 //",
    "GK20rmc1-3pu:161": " svam apy apuṣṇatā kāyam api jāyām arakṣatā /",
    "GK20rmc1-3pu:162": " mayā samaḥ śrutaḥ ko 'pi jātaḥ klībo raghoḥ kule // Rc_1.81 //",
    "GK20rmc1-3pu:163": " tvaṃ kevalaṃ na subhrātā tathā vilapatā muhuḥ /",
    "GK20rmc1-3pu:164": " tiryañco 'pi mayāmuṣmin vane lakṣmaṇa roditāḥ // Rc_1.82 //",
    "GK20rmc1-3pu:165": " dikṣu sannaddhameghāsu mama ghorādhisākṣiṇām /",
    "GK20rmc1-3pu:166": " avahan nirjharanibhān nagānām aśrunimnagāḥ // Rc_1.83 //",
    "GK20rmc1-3pu:167": " ārād ākarṇitasnigdhanavābdaninadair api /",
    "GK20rmc1-3pu:168": " matkāruṇyād araṇye 'pi nānṛtyata kalāpibhiḥ // Rc_1.84 //",
    "GK20rmc1-3pu:169": " satyam eṣyati sugrīvaḥ satyaṃ jīvati jānakī /",
    "GK20rmc1-3pu:170": " tvadvaco na viparyeti bhrātar brūhi punaḥ punaḥ // Rc_1.85 //",
    "GK20rmc1-3pu:171": " tvadvākyaśīkarair ebhir niruddhabahirudgamaḥ /",
    "GK20rmc1-3pu:172": " mamāntar leḍhi marmāṇi sītāvirahamurmuraḥ // Rc_1.86 //",
    "GK20rmc1-3pu:173": " tasmād api dahaty uccair ayaṃ mām aparaḥ śikhī /",
    "GK20rmc1-3pu:174": " yad vanaukasi nirvaire mukto vālini mārgaṇaḥ // Rc_1.87 //",
    "GK20rmc1-3pu:175": " gurvī punaś ca lajjeyam uttamarṇair ivādhunā /",
    "GK20rmc1-3pu:176": " mārgitavyo yad asmābhiḥ plavagāḥ pratyupakriyām // Rc_1.88 //",
    "GK20rmc1-3pu:177": " nāsti pratyupakārāśā tatra naś capale kapau /",
    "GK20rmc1-3pu:178": " yenātilaghunottuṅgo laṅghitaḥ satyapādapaḥ // Rc_1.89 //",
    "GK20rmc1-3pu:179": " uttiṣṭha vatsa gacchāvaḥ sādhayāmo 'nyato 'dhunā /",
    "GK20rmc1-3pu:180": " navaiśvaryasukhavyagraḥ sugrīvo nāgam iṣyati // Rc_1.90 //",
    "GK20rmc1-3pu:181": " tapasvī ramatām evaṃ cirād dāraiḥ samāgataḥ /",
    "GK20rmc1-3pu:182": " sa pīḍyamānaḥ praṇayād virasaḥ kiṃ kariṣyati // Rc_1.91 //",
    "GK20rmc1-3pu:183": " kiṃ ca vatsa daśāsāmyāj jātāḥ smaḥ suhṛdaḥ purā /",
    "GK20rmc1-3pu:184": " tasyādhunā tu vistīrṇavibhavāndhasya ke vayam // Rc_1.92 //",
    "GK20rmc1-3pu:185": " gṛhītasādhuvartmāpi sadyaḥ samprāpya sampadam /",
    "GK20rmc1-3pu:186": " patati skhalito 'tīva pramattaḥ prahate pathi // Rc_1.93 //",
    "GK20rmc1-3pu:187": " sa vatsa viralo jantur vipatkālapratiśrutam /",
    "GK20rmc1-3pu:188": " sadyaḥ sampanmado yasya na vilumpati cetasi // Rc_1.94 //",
    "GK20rmc1-3pu:189": " astu sādhur asādhur vā na vicāryaḥ sa me 'dhunā /",
    "GK20rmc1-3pu:190": " vatsa notsahate cetas tatra dogdhum upakriyām // Rc_1.95 //",
    "GK20rmc1-3pu:191": " asāv anāgataḥ śreyān āgacchan vatsa vāryatām /",
    "GK20rmc1-3pu:192": " praveśayanti suhṛdaṃ na dhīrāḥ svārthasaṃkaṭe // Rc_1.96 //",
    "GK20rmc1-3pu:193": " kartavyopakṛtiḥ sadbhir yatra tatra vipadgate /",
    "GK20rmc1-3pu:194": " avimṛśya kṛto 'smābhiḥ sa punaḥ kṛpaṇaḥ paṇaḥ // Rc_1.97 //",
    "GK20rmc1-3pu:195": " kiṃ kṣiptam acalaprāntād antaḥsuptaśivāśatam /",
    "GK20rmc1-3pu:196": " nirdeśapuruṣeṇeva kaṅkālaṃ dundubher mayā // Rc_1.98 //",
    "GK20rmc1-3pu:197": " kasyārthasya kṛte viddhāḥ sapta sālās tapasvinaḥ /",
    "GK20rmc1-3pu:198": " sa mā pratyetu vaidheyaḥ kiṃ na sādhitam anyataḥ // Rc_1.99 //",
    "GK20rmc1-3pu:199": " akṣātraṃ kṣatriyayuvā ko nu rāma iva kṣipet /",
    "GK20rmc1-3pu:200": " viśikhaṃ vālini vyagre sugrīvasya paśoḥ kṛte // Rc_1.100 //",
    "GK20rmc1-3pu:201": " na parityajyate mārgas tāvan nirvācyakardamaḥ /",
    "GK20rmc1-3pu:202": " yāvat pihitakaṣṭāya kāryāyātmā na dīyate // Rc_1.101 //",
    "GK20rmc1-3pu:203": " iṣvaikayā mayā viddho bāliśena valīmukhaḥ /",
    "GK20rmc1-3pu:204": " anuddhārāḥ śarās tena ropitā mayi vāṅmayāḥ // Rc_1.102 //",
    "GK20rmc1-3pu:205": " anavāptavipatpāraḥ smariṣyāmi kiyanti vā /",
    "GK20rmc1-3pu:206": " vatsa kālocitaṃ śādhi na rāmaḥ kiṃcid īkṣate // Rc_1.103 //",
    "GK20rmc1-3pu:207": " avalambasva māṃ bhrātaḥ sītāsmaraṇanissaham /",
    "GK20rmc1-3pu:208": " dūraṃ punaḥ prabhavatā mano mohena lupyate // Rc_1.104 //",
    "GK20rmc1-3pu:209": " sanāthobhayapārśvasya tvayā vatsa tayā ca me /",
    "GK20rmc1-3pu:210": " vaneṣu ca sataḥ kaṣṭam ajaniṣṭa na kiṃcana // Rc_1.105 //",
    "GK20rmc1-3pu:211": " hā bhīru hā priyatame hā madvirahakātare /",
    "GK20rmc1-3pu:212": " kvāsīty ardhoktinissaṃjño jagāma sa mahītalam // Rc_1.106 //",
    "GK20rmc1-3pu:213": " mātaḥ kaikeyi tuṣṭāsi bhuṅkṣva rājyam akaṇṭakam /",
    "GK20rmc1-3pu:214": " vadann ity apatat tasya lakṣmaṇaś caraṇābjayoḥ // Rc_1.107 //",
    "GK20rmc1-3pu:215": " tatas tau sāśrunayanau mṛgair vidhuravīkṣitau /",
    "GK20rmc1-3pu:216": " nipetatur diva iva bhraṣṭau vidhuravī kṣitau // Rc_1.108 //",
    "GK20rmc1-3pu:217": " iti nipatitayos tayor dvayor daśarathanandanayor mahītale /",
    "GK20rmc1-3pu:218": " daśabhir api digaṅganāmukhair adhṛtivaśād iva tatyaje ruciḥ // Rc_1.109 //",
    "GK20rmc1-3pu:219": " ete nikāmarasikasya jayanti pādāḥ śrīhāravarṣayuvarājamahītalendoḥ /",
    "GK20rmc1-3pu:220": " yair dvādaśārkakiraṇotkaradurnivāraḥ sṛṣṭo 'bhinandakumudasya mahāvikāsaḥ // Rc_1.110 //",
    "GK20rmc1-3pu:221": " ity abhinandakṛtau rāmacarite mahākāvye prathamaḥ sargaḥ samāptaḥ // ***********************************************************************",
    "GK20rmc1-3pu:222": " dvitīyaḥ sargaḥ",
    "GK20rmc1-3pu:223": " tām anīkṣitacarīm adhīratām ātmano 'tha viniyamya lakṣmaṇaḥ /",
    "GK20rmc1-3pu:224": " sāntvanārtham iti vācam abravīt tīvramanyurayamūḍham agrajam // Rc_2.1 //",
    "GK20rmc1-3pu:225": " kāryam ārya pariśiṣṭam ucyatāṃ mucyatām idam ayogajaṃ tamaḥ /",
    "GK20rmc1-3pu:226": " rājatūdyamadivākarodayasmeram āśu mukhapaṅkajaṃ tava // Rc_2.2 //",
    "GK20rmc1-3pu:227": " āsituṃ samaya eṣa nāvayor moham ittham avalambituṃ na ca /",
    "GK20rmc1-3pu:228": " utsahasva nanu hṛṣyatāṃ cirādiṣv adhīnam adhunābhikāṅkṣitam // Rc_2.3 //",
    "GK20rmc1-3pu:229": " kevalaṃ phalabhujo na tasya nas taskarasya nilaye 'sti niścayaḥ /",
    "GK20rmc1-3pu:230": " abhyupaitu ravinandanaḥ kṣaṇād andhakāram idam apy apaiṣyati // Rc_2.4 //",
    "GK20rmc1-3pu:231": " aurasān api sutān arīn iva ghnanti kāraṇavaśān mahībhujaḥ /",
    "GK20rmc1-3pu:232": " nigrahād anujavidviṣaḥ kapeḥ kiṃ pṛthagjana ivānutapyase // Rc_2.5 //",
    "GK20rmc1-3pu:233": " krīḍatāṃ mṛgavaneṣu dhanvināṃ jīvakoṭikadane 'pi kā kṣatiḥ /",
    "GK20rmc1-3pu:234": " khidyase kim aniśaṃ prayojanād ekavānaravadhaḥ kutaḥ kṛtaḥ // Rc_2.6 //",
    "GK20rmc1-3pu:235": " tasya ca pravayaso jaṭāyuṣaḥ svargiṇaḥ kim adhunānuśocyate /",
    "GK20rmc1-3pu:236": " yena jarjarakalevaravyayāt krītam indukiraṇojjvalaṃ yaśaḥ // Rc_2.7 //",
    "GK20rmc1-3pu:237": " etad ekam ativāhyatām ahaḥ śvo na sa plavagarāṭpratīkṣyate /",
    "GK20rmc1-3pu:238": " tat prasīda parito vicīyatātmanaiva sanagārṇavāvaniḥ // Rc_2.8 //",
    "GK20rmc1-3pu:239": " tat kabandhaśabarīhanūmatām āvayor ajani saṅgataṃ yathā /",
    "GK20rmc1-3pu:240": " iṣṭaśaṃsi vanaśailapānthayoḥ kiṃ tathānyad api nāpatet punaḥ // Rc_2.9 //",
    "GK20rmc1-3pu:241": " yatra yatra tava siddhir agrataḥ kaḥ kariṣyati na te samīhitam /",
    "GK20rmc1-3pu:242": " ujjvale kṛtavidāṃ na kevalaṃ tena vartmani durātmanā sthitam // Rc_2.10 //",
    "GK20rmc1-3pu:243": " sambhavaty abhimaraḥ pure 'thavā tasya tīvram ayaśaḥ kim ucyate /",
    "GK20rmc1-3pu:244": " duḥkham utkhanati kaṇṭakāvalīr aṅgasandhiṣu navaḥ kileśvaraḥ // Rc_2.11 //",
    "GK20rmc1-3pu:245": " samprati prathamam ārya gṛhyatāṃ tatpravṛttim upalabdhum udyamaḥ /",
    "GK20rmc1-3pu:246": " marṣaṇīyaparilambadūṣaṇaḥ so 'dhunāpy akapaṭo ghaṭate cet // Rc_2.12 //",
    "GK20rmc1-3pu:247": " muñca moham avatīryatām itaḥ sevyatām iyam anāvilā nadī /",
    "GK20rmc1-3pu:248": " eṣa gacchati javāj japāruṇo vāruṇīm aruṇasārathir diśam // Rc_2.13 //",
    "GK20rmc1-3pu:249": " unmimīla raghunandanaś cirāt tan niśamya vacanaṃ camatkṛtaḥ /",
    "GK20rmc1-3pu:250": " apy ayogavidhurā na śerate saṃmukhīnavidhayas tathāvidhāḥ // Rc_2.14 //",
    "GK20rmc1-3pu:251": " muktamoham avalokya lakṣmaṇas taṃ mṛgāṅkam iva meghanirgatam /",
    "GK20rmc1-3pu:252": " ādade 'tha śaśikāntabhūdharasyandabinduśiśirāṃ sarasvatīm // Rc_2.15 //",
    "GK20rmc1-3pu:253": " eṣa paśya patito nabhastalād astaśailagahaneṣu naśyati /",
    "GK20rmc1-3pu:254": " sandhyayā caramadikpragalbhayā bhagnasāndrakarapañjaraḥ khagaḥ // Rc_2.16 //",
    "GK20rmc1-3pu:255": " śakyam arcitum anuccapāṇibhiḥ pāśapāṇinagarīnivāsibhiḥ /",
    "GK20rmc1-3pu:256": " sānurodha iva dūrabandhuro bandhujīvakusumāruṇo raviḥ // Rc_2.17 //",
    "GK20rmc1-3pu:257": " eṣa muktakarapāṭavo ravir nāṭayaty anuguṇatvam appatau /",
    "GK20rmc1-3pu:258": " āpadi prakṛtir ujjhitā varaṃ nāśrayasya visadṛg viceṣṭitam // Rc_2.18 //",
    "GK20rmc1-3pu:259": " bimbamūlarucirā raver amī recayanti gaganaṃ gabhastayaḥ /",
    "GK20rmc1-3pu:260": " pūrayanti ca mahīṃ mahīruhām āyatāḥ pratiśarīrayaṣṭayaḥ // Rc_2.19 //",
    "GK20rmc1-3pu:261": " agrataḥ śikharaśākhisaṃhateś chāyayopacitayāpasāritaḥ /",
    "GK20rmc1-3pu:262": " pṛṣṭhato 'tinibhṛtaṃ mahībhṛtām ātapaḥ kaṭakam āśu nojjhati // Rc_2.20 //",
    "GK20rmc1-3pu:263": " svīkaroti śanakair anokahacchāyam adriśikharasthalīr api /",
    "GK20rmc1-3pu:264": " hīyate nijavapuṣy api kramād ātapasya mamatā tapasvinaḥ // Rc_2.21 //",
    "GK20rmc1-3pu:265": " appater diśi viceṣṭate ravir vyākulāḥ śakunayaḥ svananty amī /",
    "GK20rmc1-3pu:266": " dhvāntadṛṣṭiviṣadarśanād dine durnivāranidhane nimīlati // Rc_2.22 //",
    "GK20rmc1-3pu:267": " kīryate kṛtaravaiḥ khagavrajair eṣa tallataṭacaityapādapaḥ /",
    "GK20rmc1-3pu:268": " sāyam adhvanikaṭe nirargalaḥ sajjanālaya iva pravāsibhiḥ // Rc_2.23 //",
    "GK20rmc1-3pu:269": " yānti khinnajanasevyatām amī saumya sormiśucivālukācayāḥ /",
    "GK20rmc1-3pu:270": " prāntasuptakalahaṃsapaṅktayaḥ svairanīramaruto nadītaṭāḥ // Rc_2.24 //",
    "GK20rmc1-3pu:271": " dhik taṭāntavasatīn sitacchadān paśyataḥ kamalaṣaṇḍavaiśasam /",
    "GK20rmc1-3pu:272": " staumi taṃ divasam ārya kevalaṃ yo 'stam eti samam abjabandhunā // Rc_2.25 //",
    "GK20rmc1-3pu:273": " dantamūlanihitaikasallakīpallavo 'lasavilokitānugaḥ /",
    "GK20rmc1-3pu:274": " eṣa muktagirikandaraḥ śanair vāri vāraṇapatiḥ pratiṣṭhate // Rc_2.26 //",
    "GK20rmc1-3pu:275": " śīlayanti kariṇaḥ svavāsitāvāri sairibhasamūharecitam /",
    "GK20rmc1-3pu:276": " mālatīvanavikāsavāsitā vānti palvalataṭāntavāyavaḥ // Rc_2.27 //",
    "GK20rmc1-3pu:277": " saṃtyajanti masṛṇaṃ saraḥsarittallamūlasalilāni sairibhāḥ /",
    "GK20rmc1-3pu:278": " sambhajanti sahasā bhayadrutair īkṣitāḥ kurarasārasairibhāḥ // Rc_2.28 //",
    "GK20rmc1-3pu:279": " saṃmukhīnaghanapatrabandhanāt paśya paṅkajavanād anāratam /",
    "GK20rmc1-3pu:280": " pītakośamakarandasaṃcayāḥ saṃcaranti madhupāḥ kumudvatīm // Rc_2.29 //",
    "GK20rmc1-3pu:281": " nopanītamukhamudram ambujaṃ muktamudram atha naiva kairavam /",
    "GK20rmc1-3pu:282": " etadīkṣitaparasparaṃ punaḥ patriyugmam apanidravaiśasam // Rc_2.30 //",
    "GK20rmc1-3pu:283": " rodhasaḥ pulinam abjinīṃ tatas tām atītya bhajate kumudvatīm /",
    "GK20rmc1-3pu:284": " tatra tapta iva gāhate payaḥ sāyam ārdraviraho vihaṅgamaḥ // Rc_2.31 //",
    "GK20rmc1-3pu:285": " svīkṛtaṃ na nalinair nimīlitaṃ na sphuṭaṃ kumudakuḍmalasmitam /",
    "GK20rmc1-3pu:286": " etadīkṣitaparasparaṃ paraṃ mūḍham ambhasi vihaṅgamadvayam // Rc_2.32 //",
    "GK20rmc1-3pu:287": " jarjaraṃ tyajati vāsaraplavaṃ na prasārayati mantharān karān /",
    "GK20rmc1-3pu:288": " ety adṛṣṭam avalambya kevalaṃ vyomavārinidhiśeṣam aṃśumān // Rc_2.33 //",
    "GK20rmc1-3pu:289": " śrāvitāgamam iva dvijāravair dhvāntam oṃ iti jagat pratīcchati /",
    "GK20rmc1-3pu:290": " trātum ūṣmarahitaḥ kṣamo 'dhunā na svamaṇḍalam api prabhākaraḥ // Rc_2.34 //",
    "GK20rmc1-3pu:291": " dṛśyatām udayati sma yādṛśas tādṛśas taraṇir astam īyate /",
    "GK20rmc1-3pu:292": " utsavavyasanayoḥ prabhur vidhir vikriyāsu mahatām anīśvaraḥ // Rc_2.35 //",
    "GK20rmc1-3pu:293": " sphītam abjakulam īkṣyatām itas tallam ullasitahaṃsasārasam /",
    "GK20rmc1-3pu:294": " niścalācchaparimaṇḍalodakaprāntamantharamṛṇālakaṇṭakam // Rc_2.36 //",
    "GK20rmc1-3pu:295": " śīlayanty acalamekhalāsv amī śītalāsu ruravo nirudyamāḥ /",
    "GK20rmc1-3pu:296": " pūrvaśaṣpakabalānuvartinaḥ stokacañcalamukhāḥ sukhāsikām // Rc_2.37 //",
    "GK20rmc1-3pu:297": " dīdhitīḥ paricitāḥ parityajaty abjinīr api ca nānurudhyate /",
    "GK20rmc1-3pu:298": " sandhyayā varuṇadigvadhūm anuprāpitaḥ kam api rāgam aṃśumān // Rc_2.38 //",
    "GK20rmc1-3pu:299": " dyaū ravīndurahitāpi nirmalā bhūr avṛkṣasalilāpi śītalā /",
    "GK20rmc1-3pu:300": " antarālam avalambya śobhate vāsarakṣaṇadayoḥ kṣaṇaṃ jagat // Rc_2.39 //",
    "GK20rmc1-3pu:301": " nirjharo 'yam iyam āpagā saraḥ palvalaṃ ca vimalaṃ vibhāty adaḥ /",
    "GK20rmc1-3pu:302": " yatra cittam iha paryupāsyatāṃ tatra tatrabhavatī pitṛprasūḥ // Rc_2.40 //",
    "GK20rmc1-3pu:303": " ity ubhau vyavahitāntaravyathau tau samāpya samayocitaṃ vidhim /",
    "GK20rmc1-3pu:304": " satkṛtiṃ dadhatur ānane mithaḥ prārthanāṃ kim api rāmalakṣmaṇau // Rc_2.41 //",
    "GK20rmc1-3pu:305": " yatra vāti na kumudvatīmarut kaumudī bata na yatra vīkṣyate /",
    "GK20rmc1-3pu:306": " taṃ nirūpitasamantam añjasā bhejatuḥ parisaraṃ raghūdvahau // Rc_2.42 //",
    "GK20rmc1-3pu:307": " dṛṣṭipāṇitalappātaśodhitām uddhṛtasthagitakaṇṭakāvaṭām /",
    "GK20rmc1-3pu:308": " astṛṇān navatṛṇena medināṃ rāmabhadraśayanāya lakṣmaṇaḥ // Rc_2.43 //",
    "GK20rmc1-3pu:309": " nirṇineja sahasā suṣupsataḥ pādapadmayugam agrajanmanaḥ /",
    "GK20rmc1-3pu:310": " svāṃśukoddhṛtajalaṃ karābjayoḥ kauśalāc ca samavāhayat punaḥ // Rc_2.44 //",
    "GK20rmc1-3pu:311": " adhvajarjaritarājalakṣaṇaṃ lakṣmaṇaś caraṇam agrajanmanaḥ /",
    "GK20rmc1-3pu:312": " āmamarśa ciram aśru vartayan kevalopakaraṇena pāṇinā // Rc_2.45 //",
    "GK20rmc1-3pu:313": " svairam agrakarajair vivṛtya ca vyākulāṃ samanayaj jaṭāṭavīm /",
    "GK20rmc1-3pu:314": " aṅgadeśam anayad vidhūya ca srastarātisṛtam añcalaṃ tvacaḥ // Rc_2.46 //",
    "GK20rmc1-3pu:315": " pārśvayor upadadhe maheṣudhī ādade śirasi pūjitaṃ dhanuḥ /",
    "GK20rmc1-3pu:316": " unmamārja dhutasaṃhṛtena ca svāñcalena punaruktam āstaram // Rc_2.47 //",
    "GK20rmc1-3pu:317": " ity ajasram anujātasevayā jīyamānavanavāsayātanaḥ /",
    "GK20rmc1-3pu:318": " svaptukāma iva sālasendriyaḥ saṃviveśa raghunandanaḥ kṣaṇam // Rc_2.48 //",
    "GK20rmc1-3pu:319": " mīlitonmiṣitalocanaḥ śanair jāgarūkam avalokya so 'nujam /",
    "GK20rmc1-3pu:320": " uccavāmakarapaṅkajodaranyastamaulir avadan mitaṃ vacaḥ // Rc_2.49 //",
    "GK20rmc1-3pu:321": " gaccha vatsa śayanīyam ātmanaḥ kliśyase kṛśataraḥ kiyac ciram /",
    "GK20rmc1-3pu:322": " nidrayā viśadatāṃ vraja kṣaṇaṃ na kṣamaḥ pratiniśīthajāgaraḥ // Rc_2.50 //",
    "GK20rmc1-3pu:323": " prātar asti bahu kṛtyam āvayor bhrātar ātmani kim asy atatparaḥ /",
    "GK20rmc1-3pu:324": " cintyatām uṣasi tasya saṃgatiḥ śītalasya kapicakravartinaḥ // Rc_2.51 //",
    "GK20rmc1-3pu:325": " āspadādhigamagarvito 'stu vāpy astu vānuditabhūtivikriyaḥ /",
    "GK20rmc1-3pu:326": " āvayoḥ samayabaddhayoḥ puno niścayārtham adhigamya eva saḥ // Rc_2.52 //",
    "GK20rmc1-3pu:327": " tad vibhātu rajanī sukhena te yāsyataḥ plavagarājamandiram /",
    "GK20rmc1-3pu:328": " pakṣayor yad anurūpamuktayos tat tadaiva ca samarthayiṣyate // Rc_2.53 //",
    "GK20rmc1-3pu:329": " ūcivān iti babhūva nirvacāḥ kuḍmalīkṛtavilocanotpalaḥ /",
    "GK20rmc1-3pu:330": " adhyaśeta caraṇāmbujāntikaṃ tasya joṣam anagho jaghanyajaḥ // Rc_2.54 //",
    "GK20rmc1-3pu:331": " tatra tatra ca śayānayoś cirād vīrayor vigatasādhvasā iva /",
    "GK20rmc1-3pu:332": " uddhatair dadur ulūkahuṃkṛtair andhakārajayaghoṣaṇāṃ drumāḥ // Rc_2.55 //",
    "GK20rmc1-3pu:333": " vyātatoḍudaśanāpi mucyase na tvam arkacirasaṃstutādhunā /",
    "GK20rmc1-3pu:334": " ity ariṣṭaripukūjitais tamo dyāṃ bruvāṇam iva dūram udyayau // Rc_2.56 //",
    "GK20rmc1-3pu:335": " kevalaṃ śakunayo na nīḍagāḥ śākhino 'pi śayitāḥ samantataḥ /",
    "GK20rmc1-3pu:336": " jajñire timirataskarāvalīlupyamānavibhavāś ca bhūbhṛtaḥ // Rc_2.57 //",
    "GK20rmc1-3pu:337": " na sthalī na pulinaṃ na sindhavo nācalā na taravaś cakāśire /",
    "GK20rmc1-3pu:338": " dūṣitadvitayavādam udbabhāv ekam eva timiraṃ vibhūtimat // Rc_2.58 //",
    "GK20rmc1-3pu:339": " tatra mugdhapṛṣatas tamoghane pārśvagām api mṛgīm ahārayat /",
    "GK20rmc1-3pu:340": " prāpa kokayuvatir yadṛcchayā patyur ādhitaralasya saṃgamam // Rc_2.59 //",
    "GK20rmc1-3pu:341": " vṛddham aṅkam anayac chiśubhramāc cumbati sma dayiteti yūthapam /",
    "GK20rmc1-3pu:342": " svīyam apy uditasaṃśayaḥ śanair aṅgam aṅgam amṛśad valīmukhaḥ // Rc_2.60 //",
    "GK20rmc1-3pu:343": " sarvataḥ parigateva parvatair āciteva tarubhir nirantaram /",
    "GK20rmc1-3pu:344": " āpluteva salilair itas tataḥ śakyate sma cirasaṃstutāpi bhūḥ // Rc_2.61 //",
    "GK20rmc1-3pu:345": " dikṣu dakṣam avanāv anākulaṃ khe 'tikhelam aṭavīṣu bhīṣaṇam /",
    "GK20rmc1-3pu:346": " mattam adriṣu darīṣu durjayaṃ prādurāsa viṣame samaṃ tamaḥ // Rc_2.62 //",
    "GK20rmc1-3pu:347": " bhejur aikyam iva tulyavaiśasāḥ sāyam eva malinair mukhair diśaḥ /",
    "GK20rmc1-3pu:348": " gṛhyamāṇaśikharā tamaścayair dyauḥ papāta vasudhāsakhītale // Rc_2.63 //",
    "GK20rmc1-3pu:349": " pratyabhān na purato na pṛṣṭhataḥ pārśvayoś ca viśadaṃ na kiṃcana /",
    "GK20rmc1-3pu:350": " vyānaśe bhuvanam añjanācalaprasthapaṅktinibiḍaṃ niśātamaḥ // Rc_2.64 //",
    "GK20rmc1-3pu:351": " na dvitīyam anubhūyate sma vastv antikād api tamas tiraskṛtam /",
    "GK20rmc1-3pu:352": " kevalātmaviṣayaṃ tadābhavaj jñānam ulbaparivāsinām iva // Rc_2.65 //",
    "GK20rmc1-3pu:353": " dūramiśritaparasparāṅgakair apy ayogajanitajvarair iva /",
    "GK20rmc1-3pu:354": " durlabhānanavilokanāmṛtair dūyate sma mithunair mitho bhṛśam // Rc_2.66 //",
    "GK20rmc1-3pu:355": " so 'tiśītahimaśīkaro marun nūnam ulmukacayān avākirat /",
    "GK20rmc1-3pu:356": " yac cukūja bhṛśam ārtikāhalaṃ cakravākayuvatis tapasvinī // Rc_2.67 //",
    "GK20rmc1-3pu:357": " uccacāra na vanasthalīṣv asau marmaraḥ patitapatranisvanaḥ /",
    "GK20rmc1-3pu:358": " nāvirāsa karikṛṣṭasallakībhaṅgayonir asakṛc caṭatkṛtiḥ // Rc_2.68 //",
    "GK20rmc1-3pu:359": " tasthur āsthitamanuṣyamūrtayo yāmikā iva vidūrato 'drayaḥ /",
    "GK20rmc1-3pu:360": " prahvabālaviṭapāgrapāṇayas tau parītya taravaḥ siṣevire // Rc_2.69 //",
    "GK20rmc1-3pu:361": " drāṅ nidāgham anudadrajo 'dhunād viślathāṃ bṛhatikām asārayat /",
    "GK20rmc1-3pu:362": " pratyapadyata vanānilas tayor ekasannihitayāmikavratam // Rc_2.70 //",
    "GK20rmc1-3pu:363": " sānujasya tamasi pramīlatas tasya bhāvimamatāhṛtā iva /",
    "GK20rmc1-3pu:364": " ujjvalāyataviṣāṇasūcitāś cakrire parikaraṃ mataṅgajāḥ // Rc_2.71 //",
    "GK20rmc1-3pu:365": " dīpakṛtyam akarod upāntike niṣprakamparuciroṣadhīgaṇaḥ /",
    "GK20rmc1-3pu:366": " tenur adrivanamadhyasuptayor maṅgalāni vanadevatās tayoḥ // Rc_2.72 //",
    "GK20rmc1-3pu:367": " ehi jānaki bhujāntaraṃ kharaḥ prastaro 'yam asi kiṃ parāṅmukhī /",
    "GK20rmc1-3pu:368": " matkapolam upadhāya supyatām aprasaktir iyatī kadā nu te // Rc_2.73 //",
    "GK20rmc1-3pu:369": " kṣiptam aṃśukam idaṃ mayorasi prīyatāṃ tava nirānandaḥ stanaḥ /",
    "GK20rmc1-3pu:370": " nīvinodini kare kuru kṣamām āyatākṣi nudasīva kiṃ punaḥ // Rc_2.74 //",
    "GK20rmc1-3pu:371": " suptavākyam iti maithilīpater maithilīvirahadūyamānayā /",
    "GK20rmc1-3pu:372": " diksakhīnivahavāritāsrayā śuśruve vasudhayopasannayā // Rc_2.75 //",
    "GK20rmc1-3pu:373": " mad bibheti virahī raghūdvaho mad vinā ca na jagat pramodate /",
    "GK20rmc1-3pu:374": " tat karomi kim itīva cintayan nojjagāma sahasā niśākaraḥ // Rc_2.76 //",
    "GK20rmc1-3pu:375": " na sma bhāti kim api sphuṭaṃ puraḥ kiṃcid īritakareṇa kevalam /",
    "GK20rmc1-3pu:376": " dṛśyate sma divi dūravartinā tarjyamānam iva kenacit tamaḥ // Rc_2.77 //",
    "GK20rmc1-3pu:377": " jāyate sma ghanamālatīguṇaśreṇigarbhakabarīmanoharam /",
    "GK20rmc1-3pu:378": " meghavāhanadigaṅganāmukhe mugdhacandrakarakarburaṃ tamaḥ // Rc_2.78 //",
    "GK20rmc1-3pu:379": " sānurāgam upagūḍham agrimair aṃśubhiḥ śaśabhṛto davīyasaḥ /",
    "GK20rmc1-3pu:380": " unnanāma namucidviṣo diśi srastastaṃtamasabhāram ambaram // Rc_2.79 //",
    "GK20rmc1-3pu:381": " ujjvalāgrakiraṇapraveśakaproktasatvarasamāgamo 'pi san /",
    "GK20rmc1-3pu:382": " prekṣyate sma janitotsukaś cirād vyomaraṅgamukhasaṃmukhaḥ śaśī // Rc_2.80 //",
    "GK20rmc1-3pu:383": " audayena śaśino gabhastinā bhinnaśeṣatimiraṃ vyarājata /",
    "GK20rmc1-3pu:384": " mṛjyamānam iva śakradiṅmukhaṃ kuṅkumena mṛganābhoyogin // Rc_2.81 //",
    "GK20rmc1-3pu:385": " taṃ babhāra na vidhur navodayaṃ kiṃ tu kuṅkumavilepanāruṇam /",
    "GK20rmc1-3pu:386": " ekam utsukavaśāt payodharaṃ vyācakāra haridigvilāsinī // Rc_2.82 //",
    "GK20rmc1-3pu:387": " āttajaitranijapuṣpadhanvano manmathasya bhuvanāni jeṣyataḥ /",
    "GK20rmc1-3pu:388": " unnanāma purataḥ śaśicchalāt pūrṇarukmakalaśaḥ payonidheḥ // Rc_2.83 //",
    "GK20rmc1-3pu:389": " diksarāgamukhasannidhāpitasphītacandracaṣakā śatakratoḥ /",
    "GK20rmc1-3pu:390": " kṣībabhāvam iva bibhratī babhau viślathācchatimirāṃśukoccayā // Rc_2.84 //",
    "GK20rmc1-3pu:391": " nandayan bhuvanam unmukhaṃ cirān mandayan smaraviruddham udyamam /",
    "GK20rmc1-3pu:392": " krandayan virahiṇo vihaṅgamān sāndrayan pramadam indur udyayau // Rc_2.85 //",
    "GK20rmc1-3pu:393": " locanālinivahaikapaṅkajaṃ cittahaṃsaśayanīyasaikatam /",
    "GK20rmc1-3pu:394": " ujjagāma ratikelimandiraṃ yāminīyuvatijīvitaṃ śaśī // Rc_2.86 //",
    "GK20rmc1-3pu:395": " āliliṅga rajanīm ahāsayad bidyamānamukulāṃ kumudvatīm /",
    "GK20rmc1-3pu:396": " agrahīd uḍuvadhūkarān karair dyāṃ prasādam anayat samaṃ śasśī // Rc_2.87 //",
    "GK20rmc1-3pu:397": " ādade viyad alāñchanavrataṃ lāñchanaṃ nijam agūhad aṃśubhiḥ /",
    "GK20rmc1-3pu:398": " prāhiṇod apasṛtāsu kaumudīṃ dikṣu dakṣatanayāparigrahī // Rc_2.88 //",
    "GK20rmc1-3pu:399": " vyāpya dūram atha nirmalaṃ viyad vītapaṅkam iva paṅkajākaram /",
    "GK20rmc1-3pu:400": " rejur agrakiraṇāḥ kṣapāpateḥ pūtakokanadakandakomalāḥ // Rc_2.89 //",
    "GK20rmc1-3pu:401": " khe kakupsu bhuvi ca kṣapāpateḥ petur ūḍhanicayā marīcayaḥ /",
    "GK20rmc1-3pu:402": " yatra tatra kuharāṇi kānicit kampamānam aviśan niśātamaḥ // Rc_2.90 //",
    "GK20rmc1-3pu:403": " kṣiptam indurucibhir vyalambata tryambakasya śikhinaś ca diṅmukhe /",
    "GK20rmc1-3pu:404": " tatra nunnam anubandhaniḥsahaṃ kāndiśīkam iva niṣṭhitaṃ tamaḥ // Rc_2.91 //",
    "GK20rmc1-3pu:405": " kandarāṇi ca mahāmahībhṛtāṃ koṭarāṇi ca jaranmahīruhām /",
    "GK20rmc1-3pu:406": " adhyuvāsa kamalodarāṇi ca dhvāntam adhvagavadhūmukhāni ca // Rc_2.92 //",
    "GK20rmc1-3pu:407": " svīcakāra karakoṭilālanālambitoḍutatimekhalāṃ divam /",
    "GK20rmc1-3pu:408": " rāgabhaṅgam atisaṃstavād gatāṃ devarājadiśam indur atyajat // Rc_2.93 //",
    "GK20rmc1-3pu:409": " ātatāna gaganāṅgaṇādhikair medinīm amṛtavarṣibhir vidhuḥ /",
    "GK20rmc1-3pu:410": " viprayuktajanadhūmaketubhiḥ ketakāgraśucibhir marīcibhiḥ // Rc_2.94 //",
    "GK20rmc1-3pu:411": " saṃkucadbhir abhirāmatādhike sādhu candramasi puṣkaraiḥ kṛtam /",
    "GK20rmc1-3pu:412": " udyatā jayini kāminīmukhe tena sāhasam anuṣṭhitaṃ punaḥ // Rc_2.95 //",
    "GK20rmc1-3pu:413": " uccakhāna ruṣam uccamaṇḍalaḥ khaṇḍanām agamayad viṣahyatām /",
    "GK20rmc1-3pu:414": " mānapaṅkam apanīya kāminīḥ kāntahastam anayan niśāpatiḥ // Rc_2.96 //",
    "GK20rmc1-3pu:415": " vyaktavartmabilavāhinīvanagrāmagulmagahanādribhedayā /",
    "GK20rmc1-3pu:416": " saumyatādhikaviśeṣayājani jyotsnayā divasaniḥspṛho janaḥ // Rc_2.97 //",
    "GK20rmc1-3pu:417": " pīyate sma kumudaṃ na locanaiś candrikā tapati rohitacchadam /",
    "GK20rmc1-3pu:418": " prādurāsa param utpibann aliḥ saurabhaṃ niravalambam ambuni // Rc_2.98 //",
    "GK20rmc1-3pu:419": " ekikeva nijavṛndamadhyagāpy uccukūja sabhayā sitacchadī /",
    "GK20rmc1-3pu:420": " dantamūlam asakṛc ca saṃśayād āmamarśa kariṇaḥ kareṇukā // Rc_2.99 //",
    "GK20rmc1-3pu:421": " ketakīṣu kadalīṣu vālukāsv aśmasu sphuṭitakairave 'mbhasi /",
    "GK20rmc1-3pu:422": " lambhiteva laharīparamparām ullalāsa śaśikāntivāhinī // Rc_2.100 //",
    "GK20rmc1-3pu:423": " prāptasūkṣmaghanapallavāntaraiś citritāḥ śaśikarair itas tataḥ /",
    "GK20rmc1-3pu:424": " bibhrati sma tarumūlaśāyinaḥ śambarāḥ pṛṣatayūthavibhramam // Rc_2.101 //",
    "GK20rmc1-3pu:425": " kṛcchralabdhanagaśṛṅgasandhayo dattamanmathajayābhisandhayaḥ /",
    "GK20rmc1-3pu:426": " maithilītaravadhūdurāsadaṃ rāghavāṅkam aviśac chaśitviṣaḥ // Rc_2.102 //",
    "GK20rmc1-3pu:427": " jāgarṣi kāśmari niṣīdasi kovidāra kutrāsi vatsa kṛtamāla tamāla paśya /",
    "GK20rmc1-3pu:428": " kiṃ vartate raghupater iti satvarābhir uktaṃ drumaugham avalokya vanasthalībhiḥ // Rc_2.103 //",
    "GK20rmc1-3pu:429": " anyonyadūrapariṣaktaviśālasāndraśākhāśatais tarubhir antarayāṃbabhūve /",
    "GK20rmc1-3pu:430": " udbhūtaghoravirahajvaralaṅghitasya candrātapaḥ sa khalu dāśarather apathyaḥ // Rc_2.104 //",
    "GK20rmc1-3pu:431": " kumudavanam ahetu tyaktanidraṃ tadāsīd gaganam uḍuvitānair dhig vṛthaiva praphullam /",
    "GK20rmc1-3pu:432": " ajani jagad adhīśasyāgṛhītes tadānīṃ vidhur api vidhavastrīyauvanodbhedaśocyaḥ // Rc_2.105 //",
    "GK20rmc1-3pu:433": " śvasiti janakaputrī satvaro bhānuputraḥ kapipatir upasannaṃ suprabhātaṃ taveti /",
    "GK20rmc1-3pu:434": " jagur iva raghunāthāyārdhabuddhāḥ svananto madhuram apararātre patriṇaḥ ke 'pi ke 'pi // Rc_2.106 //",
    "GK20rmc1-3pu:435": " ity abhinandakṛtau rāmacarite mahākāvye sandhyātamaścandrodayavarṇano nāma dvitīyaḥ sargaḥ samāptaḥ //",
    "GK20rmc1-3pu:436": " kavīnāṃ kiṃ dattair nṛpapaśubhir anyair avasare paraṃ pṛthvīpālaḥ kṣaṇam api sa karṇo vitaratu /",
    "GK20rmc1-3pu:437": " anāttaṃ tattvajñair api suvipulārthavyayabhiyā pratiṣṭhāṃ yenoccair jagati gamitaṃ rāmacaritam //",
    "GK20rmc1-3pu:438": " % NB /msC/ reads here (instead of this verse?)",
    "GK20rmc1-3pu:439": " pālānvayāmbujavanaikavirocanāya tasmai namo 'stu yuvarājanareśvarāya /",
    "GK20rmc1-3pu:440": " koṭipradānaghaṭitojjvalakīrtimūrtir yenāmaratvapadavīṃ gamito 'bhinandaḥ // ***********************************************************************",
    "GK20rmc1-3pu:441": " tṛtīyaḥ sargaḥ",
    "GK20rmc1-3pu:442": " atha prabuddhaḥ prathamaṃ vibuddham āsīnam ādāya tadaṅghriyugmam /",
    "GK20rmc1-3pu:443": " prakāmanidrābhigamābhirāmo rāmaḥ sumitrāsutam ity uvāca // Rc_3.1 //",
    "GK20rmc1-3pu:444": " kim ittham eva kṣapito niśīthaḥ kaccin muhūrārdham asi prasuptaḥ /",
    "GK20rmc1-3pu:445": " asmin prasādāvasare dhiyāṃ ca pratiṣṭhitaś cetasi kas tavārthaḥ // Rc_3.2 //",
    "GK20rmc1-3pu:446": " vanaukasas tasya naveśvarasya bhāvāvabodhāya punar vimṛśya /",
    "GK20rmc1-3pu:447": " yat prāptakālaṃ tad udāharāśu prasthānakālo 'yam atipraśastaḥ // Rc_3.3 //",
    "GK20rmc1-3pu:448": " svakāryalābhastimitaḥ kapiś cen na kaścid artho 'nusṛtena tena /",
    "GK20rmc1-3pu:449": " ripaūpetaṃ varam arthibhāvād vikārasaṃdehasahe na mitre // Rc_3.4 //",
    "GK20rmc1-3pu:450": " kāryāntarāśārahitena tena vyaktaṃ khalenādya vayaṃ nirastāḥ /",
    "GK20rmc1-3pu:451": " dattaḥ pradīrghāgrahaṇābhidhāno yenāyam ārād api no 'rdhacandraḥ // Rc_3.5 //",
    "GK20rmc1-3pu:452": " ruddhas tapasvī sa kathaṃ na kaiścin mohāndhakūpe nipatan madāndhaḥ /",
    "GK20rmc1-3pu:453": " kiṃ deśakās te 'pi hanūmadādyāḥ sadyaḥ padaṃ prāpya samaṃ vipannāḥ // Rc_3.6 //",
    "GK20rmc1-3pu:454": " riṣṭaṃ na dṛṣṭaṃ pavamānasūnor na cāgnisūnor na ca vālisūnoḥ /",
    "GK20rmc1-3pu:455": " sarve 'pi kiṃkāraṇam ekadaiva pramītakalpāḥ kapidārakās te // Rc_3.7 //",
    "GK20rmc1-3pu:456": " sa durnivāro harir adya śetām āsvāditaiśvaryamadhur madena /",
    "GK20rmc1-3pu:457": " kathaṃ punar jāgarakāla eva suptās tadāptā iti me vitarkaḥ // Rc_3.8 //",
    "GK20rmc1-3pu:458": " devāt prasūtena himetarāṃśor ūrjasvalais taiḥ sakhibhir vṛtena /",
    "GK20rmc1-3pu:459": " udāradehadyutināsmadarthe niranvayaṃ tena tamaḥ prapannam // Rc_3.9 //",
    "GK20rmc1-3pu:460": " aho mahan mohajam andhakāraṃ yenādya madhyesabham uddhureṇa /",
    "GK20rmc1-3pu:461": " utsārya tān mantrimaṇipradīpān plavaṅgarājaḥ prasabhaṃ gṛhītaḥ // Rc_3.10 //",
    "GK20rmc1-3pu:462": " lobhasya mohasya manobhavasya madasya cātiprasaro na ruddhaḥ /",
    "GK20rmc1-3pu:463": " ruddhaḥ paraṃ pūrṇamanorathena tenādya naḥ pratyupakāravegaḥ // Rc_3.11 //",
    "GK20rmc1-3pu:464": " samrāṭpadasthasya padād apetāḥ samprītaye samprati mā sma bhūmaḥ /",
    "GK20rmc1-3pu:465": " dṛṣṭāstrasārā api tasya bhīroḥ kiṃ bhītaye vatsa vayaṃ na bhūtāḥ // Rc_3.12 //",
    "GK20rmc1-3pu:466": " sthāne nirastaḥ sudhiyāgrajena sa tena māyāmasṛṇo durātmā /",
    "GK20rmc1-3pu:467": " mayā madāndhena punar vṛthaiva kroṣṭā mṛgendrasya pade 'bhiṣiktaḥ // Rc_3.13 //",
    "GK20rmc1-3pu:468": " nirveśaniryātanaśāṭhyanidrāṃ nīceṣu daṇḍaḥ paruṣo nihanti /",
    "GK20rmc1-3pu:469": " tathāpi dākṣiṇyavilambitavyam idaṃ dhanus taṃ prati māmakīnam // Rc_3.14 //",
    "GK20rmc1-3pu:470": " yāvan na viśrāmyati vegajanmā dikṣu dhvanir vālibhidaḥ śarasya /",
    "GK20rmc1-3pu:471": " tāvat punas taṅka iha trilokyām ākrāntakiṣkindham upakrameta // Rc_3.15 //",
    "GK20rmc1-3pu:472": " asmāsu nāvedayati sma garvāt kurvīta śeṣārivadhaṃ bhujābhyām /",
    "GK20rmc1-3pu:473": " vidhāya saurājyam asaūpeyād ity arthitā paśyati na pramāṇam // Rc_3.16 //",
    "GK20rmc1-3pu:474": " tad eṣa me nirmalasargasargaḥ ṣaḍvargaruddho ripuvat sa heyaḥ /",
    "GK20rmc1-3pu:475": " nāsau niṣiddhas tava yānapakṣo mayā bata prāg asamāhitena // Rc_3.17 //",
    "GK20rmc1-3pu:476": " asaṃśayaṃ sa pratihārapālīsasambhramāveditasannikarṣam /",
    "GK20rmc1-3pu:477": " tvāṃ praty asūyāṃ hṛdayena dhāsyaty upasthitāntaḥpuraviprayogaḥ // Rc_3.18 //",
    "GK20rmc1-3pu:478": " tadvaktram ārkes taruṇārkatāmraṃ tvatprītivākyair akṛtapramodam /",
    "GK20rmc1-3pu:479": " bhaviṣyati pratyupakārabhāranirvāhacintāgamasāndhakāram // Rc_3.19 //",
    "GK20rmc1-3pu:480": " smariṣyati tvāṃ na sa bodhyamāno 'py ālokayiṣyaty athavā na pṛṣṭaḥ /",
    "GK20rmc1-3pu:481": " pratyeṣi kāntājanamadhyavartī sa cintayāsmadgatayādhunāste // Rc_3.20 //",
    "GK20rmc1-3pu:482": " āvāṃ yadaivādritaṭe niviṣṭau sa kālikāṃ vīkṣya purīṃ praviṣṭaḥ /",
    "GK20rmc1-3pu:483": " āmṛṣṭam āsīc capalena tena sauhārdam asmadviṣayaṃ tadaiva // Rc_3.21 //",
    "GK20rmc1-3pu:484": " ahaḥsv amīṣu kṣaṇa eva nāsīd āsīn na saṃdeśaharo 'nurūpaḥ /",
    "GK20rmc1-3pu:485": " ityādi sa vyaktam alīkam eva tvatprītyupālambhapadeṣu vaktā // Rc_3.22 //",
    "GK20rmc1-3pu:486": " kṛtāvahelaḥ praṇayaprasannaṃ niruttaraḥ satvarakāryavādam /",
    "GK20rmc1-3pu:487": " prekṣiṣyate roṣalavānuraktaṃ valīmukhaḥ śuṣkamukho mukhaṃ te // Rc_3.23 //",
    "GK20rmc1-3pu:488": " tasyāgamād yaḥ sahasā bhaviṣyaty arthasya tasyābhavanaṃ mamāstu /",
    "GK20rmc1-3pu:489": " bādhiṣyate vālivadhātiriktas tadveśmayātrānuśayaḥ sadā nau // Rc_3.24 //",
    "GK20rmc1-3pu:490": " sa prāktano nūnam anarthabhājā nītas talaṃ tena hitaiṣivargaḥ /",
    "GK20rmc1-3pu:491": " utthāpitair dūram asāv idānīṃ divāniśaṃ dīvyati durvidagdhaiḥ // Rc_3.25 //",
    "GK20rmc1-3pu:492": " akṣā mṛgākṣyo mṛgayā madhūni prekṣāś ca tasyādya haranti kālam /",
    "GK20rmc1-3pu:493": " na prāpnuvanti kṣaṇam āptavācaḥ sadādṛtāś cāraṇacāṭuvādāḥ // Rc_3.26 //",
    "GK20rmc1-3pu:494": " vadanti bhītāḥ sacivā na kiṃcit kiṃ cintayāsmadgatayā viṭānām /",
    "GK20rmc1-3pu:495": " svayaṃ na sampraty anusaṃdadhāti pūrvāparaṃ kāmaparaḥ sa rājā // Rc_3.27 //",
    "GK20rmc1-3pu:496": " na sūrayo na sthavirā na dhīrāḥ puraḥsthitāḥ prāśnikatāṃ prayānti /",
    "GK20rmc1-3pu:497": " saṃtiṣṭhate saṃsadi saṃśayānaḥ pṛṣṭhopaviṣṭāsu vilāsinīṣu // Rc_3.28 //",
    "GK20rmc1-3pu:498": " itthaṃgate tatra gatasya kena manyus tavodīrṇarayo nivāryaḥ /",
    "GK20rmc1-3pu:499": " vicāyamāṇo na guṇāya naḥ syād asau kapīnāṃ kadanānubandhaḥ // Rc_3.29 //",
    "GK20rmc1-3pu:500": " prapannaśāṭhyasya haṭhopanāmād āneṣyamāṇasya guṇaṃ na vīkṣe /",
    "GK20rmc1-3pu:501": " tathāvidhā hi dviṣatāṃ stavena kaṣanti karṇau param antikasthāḥ // Rc_3.30 //",
    "GK20rmc1-3pu:502": " spṛṣ.o na ced vikriyayā kayāpi nopasthitaḥ kāryavaśād idānīm /",
    "GK20rmc1-3pu:503": " etu svayaṃ na kriyate vṛthaiva sa tvadbalātkāraniruddhaśobhaḥ // Rc_3.31 //",
    "GK20rmc1-3pu:504": " yathāvayos tātajaṭāyuṣoktam uktaṃ kabandhena yathā ca tena /",
    "GK20rmc1-3pu:505": " tathopayāsyaty acirād avaśyam āhūtacakro haricakravartī // Rc_3.32 //",
    "GK20rmc1-3pu:506": " yat satyam ādityasamudbhavatvād udbhūtim eṣyanti guṇās tadīyāḥ /",
    "GK20rmc1-3pu:507": " tulāgrasampātavilambadoṣe tasmin visaṃvādam ahaṃ na śaṅke // Rc_3.33 //",
    "GK20rmc1-3pu:508": " viropataptasya videśavāsād ājagmuṣas tasya nijādhivāsam /",
    "GK20rmc1-3pu:509": " iyanty ahāny utsukabandhuvargasaṃvargaṇavyagratayaiva yānti // Rc_3.34 //",
    "GK20rmc1-3pu:510": " sa nūnam āyāsyati vānarendraḥ saṃdeśakārpaṇyam asaṃmataṃ me /",
    "GK20rmc1-3pu:511": " sarvasvabhūtaṃ visṛjanti vatsa kāryātipāte 'pi na dhairyam āryāḥ // Rc_3.35 //",
    "GK20rmc1-3pu:512": " vyatītavighnaḥ suhṛdarthanighno na śītalaḥ sthāsyati kiṃ gatena /",
    "GK20rmc1-3pu:513": " sa tvaryamāṇas tvaramāṇa eva dhairyasya naḥ pāram avāpsyatīva // Rc_3.36 //",
    "GK20rmc1-3pu:514": " dhig astu māṃ taṃ prati vipratīpam āśaṅkitaṃ tad bahu yena yad vā /",
    "GK20rmc1-3pu:515": " svakāryadolāsu jano 'lpabhāgyaḥ prāṅ niścinoti vyatirekam eva // Rc_3.37 //",
    "GK20rmc1-3pu:516": " itthaṃ na māṃ pratyupapattim eti tatrādyapakṣadvitaye 'pi yātrā /",
    "GK20rmc1-3pu:517": " varaṃ visoḍhāni kiyanty apīha saṅkhyātakālābhyadhikāny ahāni // Rc_3.38 //",
    "GK20rmc1-3pu:518": " svālocitaṃ vaktu bhavān idānīm ity anuṣṭheyam asaṃśayaṃ yat /",
    "GK20rmc1-3pu:519": " bālyāt prabhṛty eva tavottarā dhīr na pūrvapakṣe 'bhiniveśam eti // Rc_3.39 //",
    "GK20rmc1-3pu:520": " iti prasannāṃ giram agrajasya śrutvā cirād vītaviṣādapaṅkaḥ /",
    "GK20rmc1-3pu:521": " mukhaśriyaivojjvalayābhinandann idaṃ sumitrātanayo jagāda // Rc_3.40 //",
    "GK20rmc1-3pu:522": " samarthitaṃ sādhu samastam eva kṛtī kapiḥ kiṃ bahunoditena /",
    "GK20rmc1-3pu:523": " pravyaktam apy etad adoṣadṛṣṭyā gṛhītam āryeṇa na yat tadāgaḥ // Rc_3.41 //",
    "GK20rmc1-3pu:524": " tasyorjitenātiraver avadyaṃ naivekṣate 'ntaḥkaraṇaṃ mamāpi /",
    "GK20rmc1-3pu:525": " ayaṃ punas tena kuto na jānāmy atikramaḥ kālakṛto na dṛṣṭaḥ // Rc_3.42 //",
    "GK20rmc1-3pu:526": " visarjitā vā punarāgamāya samāpatanty adya na te nalādyāḥ /",
    "GK20rmc1-3pu:527": " samāharatiudyatavittavarṣo varṣāntarebhyaḥ pravarān harīn vā // Rc_3.43 //",
    "GK20rmc1-3pu:528": " aṣṭādaśadvīpakapīndramaulir maulān asau vālivadhapralīnān /",
    "GK20rmc1-3pu:529": " naikābhyupāyopahitān idānīm uta pratīcchaty atisatkriyābhiḥ // Rc_3.44 //",
    "GK20rmc1-3pu:530": " aprāptasaṃtoṣam asaṃvibhaktasambhuktasarvasvam anuplaveṣu /",
    "GK20rmc1-3pu:531": " athādiśaty arpitasārakośaḥ prakāmapātheyaparigrahāya // Rc_3.45 //",
    "GK20rmc1-3pu:532": " atho sa bhītāturabālavṛddhān vṛddhopasevī sanibhaṃ niyuṅkte /",
    "GK20rmc1-3pu:533": " yathāyathaṃ sadmani padmasaṃkhyāsametaśākhāmṛgayūthanāthaḥ // Rc_3.46 //",
    "GK20rmc1-3pu:534": " tad ittham utthānasamākulatvān na tvaryamāṇo 'pi sa dūṣaṇāya /",
    "GK20rmc1-3pu:535": " āryeṇa tatrāpy asamāgatasya chāyācyutiḥ kaiva nirūpitā me // Rc_3.47 //",
    "GK20rmc1-3pu:536": " jñeyo 'sti naḥ pūrvam arer udantas tatas tadantāya vidheyam asti /",
    "GK20rmc1-3pu:537": " ity ākulatvān mama tāvad ārya kāryopataptiḥ kṣamate na dhairyam // Rc_3.48 //",
    "GK20rmc1-3pu:538": " anarthibhāvād upacāravādād ākāragupteś ca parībhavanti /",
    "GK20rmc1-3pu:539": " yathātathārthapratipādanena prayānti mitrāṇi nirantaratvam // Rc_3.49 //",
    "GK20rmc1-3pu:540": " mithaḥ prasādaskhalanād upādher upaiti sakhyaṃ khalayoḥ khilatvam /",
    "GK20rmc1-3pu:541": " gṛhṇāti satpūruṣayor na doṣam audāryasaṃvādakṛtā tu maitrī // Rc_3.50 //",
    "GK20rmc1-3pu:542": " niryantraṇaṃ yatra na vartitavyaṃ na moditavyaṃ praṇayātivāde /",
    "GK20rmc1-3pu:543": " viśaṅkitānyonyabhayaṃ vidūrān namaskriyām arhati sauhṛdaṃ tat // Rc_3.51 //",
    "GK20rmc1-3pu:544": " visrabdham ājñāpaya kiṃ karomi kathaṃ ghaṭena plavagādhirājaḥ /",
    "GK20rmc1-3pu:545": " yat kiṃcid ādiśya nibhena kiṃ māṃ niṣedhasi kleśam ivekṣamāṇaḥ // Rc_3.52 //",
    "GK20rmc1-3pu:546": " sthito 'smi tāvad dinam etad eṣyaty anyedyur ājñāṃ tava na pratīkṣe /",
    "GK20rmc1-3pu:547": " āryo 'nurodhān na yunakti yatra tatrāham ambāniyamāt svatantraḥ // Rc_3.53 //",
    "GK20rmc1-3pu:548": " tad eṣa niṣkramya tathā karomi tatpūrvasaṅgaḥ plavago yathāśu /",
    "GK20rmc1-3pu:549": " taṃ vairisaṃhāramahopakāram āryāya niryātayituṃ yatena // Rc_3.54 //",
    "GK20rmc1-3pu:550": " dhik taṃ dhanuṣpāṇim anuplavaṃ māṃ mudhā manaḥparyuṣitāvalepam /",
    "GK20rmc1-3pu:551": " anvīkṣate yasya mamāvasādād āryaḥ sahāyāntaram antarajñaḥ // Rc_3.55 //",
    "GK20rmc1-3pu:552": " dhikśātatāṃ sannataparvatāṃ dhig dhik pātavegaṃ ca mamāśugānām /",
    "GK20rmc1-3pu:553": " alakṣitoddeśam api dviṣantaṃ nihatya nāyānti hi yat kṣaṇena // Rc_3.56 //",
    "GK20rmc1-3pu:554": " kharādirakṣaḥkadaneṣu dīrgham amī parijñātarasāḥ kim anyat /",
    "GK20rmc1-3pu:555": " asṛgbhujāṃ bhoktum asṛk tvarantāṃ bhūyo 'pi bhūcandra tavārdhacandrāḥ // Rc_3.57 //",
    "GK20rmc1-3pu:556": " ātāṭakāsaṃjñapanāt prapannas tvayaiṣa varṇāśramarakṣaṇāya /",
    "GK20rmc1-3pu:557": " samāpyatāṃ śeṣanibarhaṇena kṣapācarāṇāṃ nidhanādhikāraḥ // Rc_3.58 //",
    "GK20rmc1-3pu:558": " uddhṛtya ghorāyudhavṛndavṛṣṭim anuṣṭhitām oghaśaravyayena /",
    "GK20rmc1-3pu:559": " sa rākṣasebhyo 'mbaragocarebhyas trātas tvayaikena makho maharṣeḥ // Rc_3.59 //",
    "GK20rmc1-3pu:560": " taṃ kālakalpaṃ kiyatā śrameṇa tathāvadhīr mārgarudhaṃ virādham /",
    "GK20rmc1-3pu:561": " āsan muhūrtāḥ kati ca ghnatas te sainyaṃ janasthānapateḥ svarasya // Rc_3.60 //",
    "GK20rmc1-3pu:562": " āsīt kṣuraprasya kiyān vilambaḥ krūreṣu teṣu triśiraḥśiraḥsu /",
    "GK20rmc1-3pu:563": " katīṣavo dūṣaṇadehayātrānivāraṇārthaṃ ca raṇe visṛṣṭāḥ // Rc_3.61 //",
    "GK20rmc1-3pu:564": " kasyāvalambād akarot parāsuṃ mārīcam uccāvacamāyam āryaḥ /",
    "GK20rmc1-3pu:565": " jñātā ca diksaṃjñapitas tvayaiva kṣapācarāṇām adhipaś ca so 'pi // Rc_3.62 //",
    "GK20rmc1-3pu:566": " ity aprapañcoditakāraṇāni mithas tayos tathyaguṇagrahāṇi /",
    "GK20rmc1-3pu:567": " neduḥ stuvānā iva sūnṛtāni khagāḥ kulāyeṣu kṛtaikamatyāḥ // Rc_3.63 //",
    "GK20rmc1-3pu:568": " āropya sandhyāṃ diśi vajrapāṇeḥ paryasya candraṃ kakubhi pratīcyām /",
    "GK20rmc1-3pu:569": " utsaṅgitoḍuprakarā khagānām ādāya nidrāṃ rajanī jagāma // Rc_3.64 //",
    "GK20rmc1-3pu:570": " kaviś ca jīvaś ca sutaś ca bhūmeḥ sa dakṣiṇāśātilako muniś ca /",
    "GK20rmc1-3pu:571": " āsannasūryāṃśubhayadrutasya kṣaṇaṃ rarakṣur bhagaṇasya pṛṣṭham // Rc_3.65 //",
    "GK20rmc1-3pu:572": " dig darśayāmāsa mukhaṃ sarāgaṃ na yāvad aindrī gaṇikeva mattā /",
    "GK20rmc1-3pu:573": " tāvad dvijeśo 'ṅkam iyāya sindhoḥ sandhyāsurāśīkarasekaśaṅkī // Rc_3.66 //",
    "GK20rmc1-3pu:574": " visarjitoḍuḥ kṣaṇam indur āsīd āsīd upānteṣv api nāndhakāram /",
    "GK20rmc1-3pu:575": " bhṛśaṃ diśīndrasya rarāja sandhyā sindūriṇīva graharājamudrā // Rc_3.67 //",
    "GK20rmc1-3pu:576": " uccetum uccair uḍukuḍmalāni vyākurvatī rāgam atipragāḍham /",
    "GK20rmc1-3pu:577": " śākhām ivālambya diśaṃ maghonaḥ sandhyā viyad bhūruham āruroha // Rc_3.68 //",
    "GK20rmc1-3pu:578": " śeṣoḍupuṣpastabakoccayāya saṃjātarāgātiśayeva sandhyā /",
    "GK20rmc1-3pu:579": " apy uccakaiḥ pūrvamahīdhramūrdhni sthitvā viyadbhūruham āruroha // Rc_3.69 //",
    "GK20rmc1-3pu:580": " (tad evedam)",
    "GK20rmc1-3pu:581": " visṛjya pāṇḍucchadanaughatulyaṃ tārāgaṇaṃ vyomatarus tadānīm /",
    "GK20rmc1-3pu:582": " babhāra sandhyārucimañjarīṇāṃ jālāni bālādharakomalāni // Rc_3.70 //",
    "GK20rmc1-3pu:583": " utsāritevābhrakareṇukumbhāj jambhāriyugyādhikṛtair marudbhiḥ /",
    "GK20rmc1-3pu:584": " tatāna sandhyeti samullasantī nabhoṅgaṇaṃ raṅgavikāradhūliḥ // Rc_3.71 //",
    "GK20rmc1-3pu:585": " saṃvittayas tattvavigāhaśubhrāḥ sāṃsārike rāga ivādhirūḍhe /",
    "GK20rmc1-3pu:586": " śanaiḥ śanair mlānaruco mamajjus tārāḥ prasarpaty aruṇe cireṇa // Rc_3.72 //",
    "GK20rmc1-3pu:587": " kaiḥ śikṣitā vartayituṃ tadāsīd unmīlitaṃ tūlikayeva citram /",
    "GK20rmc1-3pu:588": " taraṅgavat tuṅgaśaradghanālīvisaṃsthule vyomani bālasandhyā // Rc_3.73 //",
    "GK20rmc1-3pu:589": " pratyuptamātraṃ diśi devabhartur abhyaktakhaṇḍābhrataraṅgamālam /",
    "GK20rmc1-3pu:590": " babhau visarpaty ayasīva tailaṃ nabhastale bālapataṅgatejaḥ // Rc_3.74 //",
    "GK20rmc1-3pu:591": " prasattinirvyūḍhasudhāmayūkhaṃ kham uṣṇaraśmāv api raktim ūhe /",
    "GK20rmc1-3pu:592": " bharaṃ pratīcchanti mahodayānāṃ pātrāṇi paryāyavaśaṃvadāni // Rc_3.75 //",
    "GK20rmc1-3pu:593": " tāpiñchakalpaḥ kakubhi pratīcyām ācchādayāmāsa mṛgo mṛgāṅkam /",
    "GK20rmc1-3pu:594": " dūrādhirūḍhaṃ janam āpadīva prakāśamāno 'tiśayād avarṇaḥ // Rc_3.76 //",
    "GK20rmc1-3pu:595": " pradīptasandhyāgni nadaddvijaughaṃ niraṃśukadhvastaparāṅmukhendu /",
    "GK20rmc1-3pu:596": " viyadviluptoḍukulaṃ tadābhūc cakrāntarākrāntapuropameyam // Rc_3.77 //",
    "GK20rmc1-3pu:597": " mithaḥ kṛtālokamahotsavānāṃ kṛtāravaḥ sārasadampatīnām /",
    "GK20rmc1-3pu:598": " na bālabhānoḥ kiraṇād abhaiṣīn nadīṣu nīhāramayo 'ndhakāraḥ // Rc_3.78 //",
    "GK20rmc1-3pu:599": " tatāra saṃtīrya himāndhakāraṃ tatā rasantī saritaḥ khagālī /",
    "GK20rmc1-3pu:600": " raktāravindasya rajobhir ārdrair aktā raviṃ vāriṇi vīkṣamāṇā // Rc_3.79 //",
    "GK20rmc1-3pu:601": " smaravyayaklāntavalatpulindīsarvāṅgasaṃvāhakalāvidagdhaḥ /",
    "GK20rmc1-3pu:602": " vilambya kośeṣu kuśeśayānāṃ sasāra kāsārataraṅgavātaḥ // Rc_3.80 //",
    "GK20rmc1-3pu:603": " atītya śaityaṃ taṭavālukānāṃ koṣṇāsu sasnur munayo nadīṣu /",
    "GK20rmc1-3pu:604": " apām apūryanta ca nairjharīṇāṃ kuṭā girigrāmakuṭumbinībhiḥ // Rc_3.81 //",
    "GK20rmc1-3pu:605": " jātaprakāśāsu bahiḥsthalīṣu prakāmacārotsavajāgarūkaḥ /",
    "GK20rmc1-3pu:606": " ibho bhuvi praskhaladagrahastaḥ sasmāra śayyodarakuñjaśayyām // Rc_3.82 //",
    "GK20rmc1-3pu:607": " sametya jṛmbhānupadaṃ svayūthyair mithaḥ kṣaṇaṃ līḍhatuṣāralepāḥ /",
    "GK20rmc1-3pu:608": " pratasthire digvalayaṃ vilokya yathāyathaṃ kacchabhuvaḥ kuraṅgāḥ // Rc_3.83 //",
    "GK20rmc1-3pu:609": " adṛśyatārāt taralaiḥ sthalīṣu vanecarāṇāṃ pṛtanā kuraṅgaiḥ /",
    "GK20rmc1-3pu:610": " papau raveḥ saṃjvalitograbhāsaṃ bhujaṅgam aughaḥ śritanākurandhraiḥ // Rc_3.84 //",
    "GK20rmc1-3pu:611": " sthalaṃ kuraṅgīnayanair anidrair unmuktamudrair jalajair jalaṃ ca /",
    "GK20rmc1-3pu:612": " vilolatārais taraladvirephair uvāha bhedaṃ na mithas tadānīm // Rc_3.85 //",
    "GK20rmc1-3pu:613": " jṛmbhābharād dūravisaṃgatānāṃ mudrāvilambena dalāvalīnām /",
    "GK20rmc1-3pu:614": " nirviśya niḥśeṣam aliḥ parāgam agād abaddhaḥ kumudākarebhyaḥ // Rc_3.86 //",
    "GK20rmc1-3pu:615": " viveśa gartaṃ gatam uttamohir uccaiḥ padaṃ santatam uttamo hi /",
    "GK20rmc1-3pu:616": " āsīn mahaḥ sampadi tuṅgatāyāṃ nabho na kaiścid gadituṃ gatāyām // Rc_3.87 //",
    "GK20rmc1-3pu:617": " naiḥsaṅgyam ālambyata kairaveṣu yaiḥ śāntimadbhiḥ śanakaī raveṣu /",
    "GK20rmc1-3pu:618": " saujanyam ambhojagṛhe sametaiś cirād dvirephair jagṛhe same taiḥ // Rc_3.88 //",
    "GK20rmc1-3pu:619": " reje 'ravindair aravindabandhoḥ saṃdarśane darśitaharṣavegaiḥ /",
    "GK20rmc1-3pu:620": " vidhor viṣehe virahaḥ kathaṃcin nidrāvalambāt kumudākareṇa // Rc_3.89 //",
    "GK20rmc1-3pu:621": " ūhe jalair āhitakoparāgaḥ kṣobhād alnīnāṃ nalinīparāgaḥ /",
    "GK20rmc1-3pu:622": " vyasarjayad dyāṃ vivṛtāparāgaḥ śaśī cirād adhyuṣitāparāgaḥ // Rc_3.90 //",
    "GK20rmc1-3pu:623": " yathā viluptoḍukadambakāyāṃ bālārkapādair divi dīpyate sma /",
    "GK20rmc1-3pu:624": " tathaiva suptākhilakairavāyāṃ raktāravindair abhitaḥ sarasyām // Rc_3.91 //",
    "GK20rmc1-3pu:625": " mukhena bhāti sma sahasrapatraṃ mitrodayālokavikasvareṇa /",
    "GK20rmc1-3pu:626": " mañjusvanānām alimārgaṇānāṃ svayaṃgrahāyaiav vimudrakośam // Rc_3.92 //",
    "GK20rmc1-3pu:627": " ślathena kecid viviśur mukhena talena kecid dalasaṃhatīnām /",
    "GK20rmc1-3pu:628": " madhūtsukānāṃ madhupavrajānām abjeṣu na dvāraviniścayo 'bhūt // Rc_3.93 //",
    "GK20rmc1-3pu:629": " luloṭha dhūlīṣu papau madhūni pakṣmāṇi līḍhāni punar lileha /",
    "GK20rmc1-3pu:630": " āgantave stokam api dvirephaḥ sthito dadau nāntaram abjamadhye // Rc_3.94 //",
    "GK20rmc1-3pu:631": " bheje vinidrāṃ nalinīṃ na kūlān na śīlayāmāsa navārkabhāsam /",
    "GK20rmc1-3pu:632": " priyāṃ pratīyāya tathaiva mūḍhāṃ khagaḥ svabodhāgamasābhyasūyaḥ // Rc_3.95 //",
    "GK20rmc1-3pu:633": " bahūn asau patrarathas tapasvī cakāra cāṭūn upakaṇṭhalīnaḥ /",
    "GK20rmc1-3pu:634": " dṛśaṃ pramīlāpagamāt kaṣāyām unmīlayāmāsa cireṇa cakrī // Rc_3.96 //",
    "GK20rmc1-3pu:635": " pāraṃ tuṣārakṣaṇasāndhakāram api smarārtitvaritaḥ pavitrī /",
    "GK20rmc1-3pu:636": " śrutapriyāhnvānaravaḥ pratasthe sīmantayann abjavanaṃ vinidram // Rc_3.97 //",
    "GK20rmc1-3pu:637": " jagāma bhañjanKamalāni kokaḥ kokīpariṣvaṅgamanorathotkaḥ /",
    "GK20rmc1-3pu:638": " sāpy utsukā tatkṣaṇam ājagāma vilokayantī vanam utpalānām // Rc_3.98 //",
    "GK20rmc1-3pu:639": " kurvāṇayoḥ sarasi padmavanāvanaddhe bhinnādhvanor vitatham eva gatāgatāni /",
    "GK20rmc1-3pu:640": " saṃvādidikpatitayoḥ patatoḥ kathaṃcid dvandvaṃ cirād ghaṭitam ardhapathe babhūva // Rc_3.99 //",
    "GK20rmc1-3pu:641": " vyasmaryatām ṛtamarīcikarābhitāpaḥ prātaḥ patatrimithunais tapanaṃ vilokya /",
    "GK20rmc1-3pu:642": " jātyaiva śītalam athoṣṇam alaṃ na kiṃcic citrā gatir jagati jantudaśāvaśena // Rc_3.100 //",
    "GK20rmc1-3pu:643": " kartavyanirṇayavirūḍhamanaḥprasādaśaṃsismitena mukhacandramasā virājan /",
    "GK20rmc1-3pu:644": " rāmaḥ prabhātapavanāhitavīcikampāṃ pampām iyāya sarasīṃ saha lakṣmaṇena // Rc_3.101 //",
    "GK20rmc1-3pu:645": " pārśvasthāvarajasasambhramopanītapratyagrasphuṭitavilohitāravindaḥ /",
    "GK20rmc1-3pu:646": " susnātaḥ kṛtavidhir añjasopatasthe kākutsthaḥ kanakarasāvadātam arkam // Rc_3.102 //",
    "GK20rmc1-3pu:647": " tau dīrghaṃ vidhivad upāsya pūrvasandhyāṃ pūṣṇīṣatprakaṭitaraśmibarbarīke /",
    "GK20rmc1-3pu:648": " āsātāṃ rahitamahīruhopakaṇṭhaūdvellastimitajaṭāvanau vanānte // Rc_3.103 //",
    "GK20rmc1-3pu:649": " ity abhinandakavikṛtau rāmacarite mahākāvye mantraviniścayapūrvakaprātaḥssandhyāvarṇano nāma tṛtīyaḥ sargaḥ samāptaḥ //"
}