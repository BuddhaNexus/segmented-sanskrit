{
    "SA07bghsic_u:0_0": "Siddhārthacaritraṃ Kāvyam",
    "SA07bghsic_u:0_1": "ācāryabuddhaghoṣaviracitaṃ",
    "SA07bghsic_u:0_2": "padyacūḍāmaṇimahākāvyam",
    "SA07bghsic_u:1_0": "prathamaḥ sargaḥ",
    "SA07bghsic_u:1_1": "maṅgalam",
    "SA07bghsic_u:1.1_0": "kāruṇyakallolitadṛṣṭipātaṃ kandarpadarpānalakālamegham /",
    "SA07bghsic_u:1.1_1": "kaivalyakalpadrumamūlakandaṃ vande mahākandalamarkabandhum // //",
    "SA07bghsic_u:1.2_0": "yasyaikadeśaṃ yatayo 'pi vaktuṃ nālaṃ babhūvurnalināsanādyāḥ /",
    "SA07bghsic_u:1.2_1": "śāstustadetaccaritāpadānaṃ vaktuṃ manīṣā mama maugdhyameva // //",
    "SA07bghsic_u:1.3_0": "tathāpi tatrāhitabhaktiśaktyā tadetadākhyātumahaṃ pravīṇaḥ /",
    "SA07bghsic_u:1.3_1": "tathāhi tatpādasamāśrayeṇa rajo 'pi lakṣmīṃ kurute hi puṃsām // //",
    "SA07bghsic_u:1.4_0": "asti praśastā kapileti nāmnā kācit purī kāmadughā prajānām /",
    "SA07bghsic_u:1.4_1": "yāṃ vīkṣya śakro nijarājadhānyāḥ ślāghābhisandhiṃ śithilīkaroti // //",
    "SA07bghsic_u:1.5_0": "sambhāvyate yatra sudhāmarīciḥ saudhadhvajastambhanilīnabimbaḥ /",
    "SA07bghsic_u:1.5_1": "mukhāravindadyutimoṣaroṣādāropitaḥ śūlamivāṅganābhiḥ // //",
    "SA07bghsic_u:1.6_0": "vīthīṣu māṇikyamayīṣu yasyāṃ jyotīṃṣi bhānti pratibimbitāni /",
    "SA07bghsic_u:1.6_1": "anaṅgacāpādapakṛṣyamāṇānmuktāphalānīva paricyutāni // //",
    "SA07bghsic_u:1.7_0": "utsedhino yatra gṛhāḥ prabhūṇāmudastajaitradhvajadaṇḍavāhāḥ /",
    "SA07bghsic_u:1.7_1": "ālolaghaṇṭākvaṇitairajasramabhyarthino dātumivāhvayanti // //",
    "SA07bghsic_u:1.8_0": "rathyāsu ratnopahitāsu yasyāṃ bimbapraviṣṭāḥ kariṇo vibhānti /",
    "SA07bghsic_u:1.8_1": "kūlādrikūṭā iva kuṇḍalīndrasāhāyakaṃ kartumadhaḥ pravṛttāḥ // //",
    "SA07bghsic_u:1.9_0": "pāñcālikā yadgṛhapañjareṣu prapañcitāḥ kāñcanasañcayena /",
    "SA07bghsic_u:1.9_1": "bhūmābhibhūtāripurāhṛtānāṃ puṣyanti śobhāṃ puradevatānām // //",
    "SA07bghsic_u:1.10_0": "āruhya saudhānatimeghamārgān varṣāndhakāreṣvapi vāsareṣu /",
    "SA07bghsic_u:1.10_1": "kathānabhijñā dhanagarjitānāṃ vasanti yasyāṃ vanitā viyuktāḥ // //",
    "SA07bghsic_u:1.11_0": "yatrālayāḥ kāñcanaketudaṇḍairudañcitairdobhirivātidīrghaiḥ /",
    "SA07bghsic_u:1.11_1": "apāharantīva kṛtābhyasūyāḥ śobhāṃ śunāsīrapurālayānām // //",
    "SA07bghsic_u:1.12_0": "yadaṅganāḥ saudhasamīpalagnāmādāya hastairamṛtāṃśulekhām /",
    "SA07bghsic_u:1.12_1": "niveśayantyo nijakuntaleṣu viḍambayanti śriyamambikāyāḥ // //",
    "SA07bghsic_u:1.13_0": "yanmaṇḍapāḥ prauḍhanidāghataptāścañcatpatākārasanāñcalena /",
    "SA07bghsic_u:1.13_1": "āsvādayantīva tuṣāraraśmiṃ sudhārasena svadamānabimbam // //",
    "SA07bghsic_u:1.14_0": "vilokya caityadhvajasiṃhamudrāṃ bhayākule kvāpi gati kuraṅge /",
    "SA07bghsic_u:1.14_1": "niśākaro yatra nitambinīnāṃ sādharmyamabhyeti sahānanābjaiḥ // //",
    "SA07bghsic_u:1.15_0": "yaccandraśālāsvabalājanānāṃ vitanvatāṃ vibhramamaṇḍanāni /",
    "SA07bghsic_u:1.15_1": "ādarśatāmāśrayate niśāsu purogataṃ pūrṇasudhāṃśubimbāt // //",
    "SA07bghsic_u:1.16_0": "yatrendranīlopalagopurāṇāṃ vijṛmbhamāṇāḥ kiraṇapraṇālāḥ /",
    "SA07bghsic_u:1.16_1": "caṇḍāṃśubimbe 'pi sanīḍabhāji kṣaṇaṃ vitanvati kalaṅkaśaṅkām // //",
    "SA07bghsic_u:1.17_0": "yatrāpagāḥ svacchajalāntarālasaṃkrāntatīrasthitakeliśailāḥ /",
    "SA07bghsic_u:1.17_1": "madoṣmaṇā magnasuradvipāyā mahendrasindhoḥ śriyamāśrayante // //",
    "SA07bghsic_u:1.18_0": "yatraukasāṃ ratnavinirmitānāmuccāvacairuccalitairmayūkhaiḥ /",
    "SA07bghsic_u:1.18_1": "varṣāvasāne 'pi mahendracāpairābhāti sannaddhamivāntarikṣam // //",
    "SA07bghsic_u:1.19_0": "prāsādamālāsu hiraṇyamayīṣu prārabdhalīlāḥ pramadā yadīyāḥ /",
    "SA07bghsic_u:1.19_1": "sumeruśṛṅgeṣu vihāriṇīnāṃ surāṅganānāṃ dyutimākṣipanti // //",
    "SA07bghsic_u:1.20_0": "yatrālayānāṃ pravijṛmbhamāṇāḥ prabhāvirohāḥ sphaṭikācitānām /",
    "SA07bghsic_u:1.20_1": "āsannabhājāṃ haritāṃ hayānāṃ yāntīva karṇakṣaṇacāmaratvam // //",
    "SA07bghsic_u:1.21_0": "marīcibhiryanmaṇitoraṇānāṃ visṛtvarairvicchuritapravāhā /",
    "SA07bghsic_u:1.21_1": "madhyenabho bhāti mahendrasindhuḥ kalindajākarburitāntareva // //",
    "SA07bghsic_u:1.22_0": "samucchritaiḥ saudhataleṣu yasyāṃ matsyadhvajairmārutakampamānaiḥ /",
    "SA07bghsic_u:1.22_1": "sārdhaṃ vigṛhṇanti sapatnabuddhyā marutsravantīmakarāḥ saroṣam // //",
    "SA07bghsic_u:1.23_0": "ratiśramo yatra vilāsinīnāṃ prāsādamabhraṅkaṣamāśritānām /",
    "SA07bghsic_u:1.23_1": "vinīyate gandhavahena mandaṃ mandākinīvīcivihārabhājā // //",
    "SA07bghsic_u:1.24_0": "sudhāsanāthena sudhāmayūkhaḥ kalāsamagraḥ karapallavena /",
    "SA07bghsic_u:1.24_1": "vilimpatīva kṣaṇadāsu yasyāṃ krīḍāgṛhāṇāmuparisthalāni // //",
    "SA07bghsic_u:1.25_0": "yatrendranīlopalakuṭṭimeṣu praviṣṭabimbāṃ prathamendulekhām /",
    "SA07bghsic_u:1.25_1": "mṛṇālakhaṇḍaspṛhayā marālāścañcūpuṭaiścarvitumutsahante // //",
    "SA07bghsic_u:1.26_0": "abhyudgataṃ yadgṛhadhūparāśimakāṇḍaghāṭīpaṭurāhudarśam /",
    "SA07bghsic_u:1.26_1": "paśyan bhayenaiva patirdinānāmantardadhātyambudharāṭavīṣu // //",
    "SA07bghsic_u:1.27_0": "bimbapraviṣṭāḥ sphaṭikasthalīṣu vakraśriyo yadvaravarṇinīnām /",
    "SA07bghsic_u:1.27_1": "vikāsināṃ vyomanadījaleṣu saroruhāṇāṃ vitaranti śaṅkām // //",
    "SA07bghsic_u:1.28_0": "sālaṃ yadīyaṃ samatītya gantumapārayan dhikkṛtacakravālam /",
    "SA07bghsic_u:1.28_1": "patistviṣāmuttaradakṣiṇārdhavyājena tatpārśvabhuvā prayāti // //",
    "SA07bghsic_u:1.29_0": "prabhañjanakṣobhavijṛmbhitābhirvīcibhirullaṅghitatīradeśam /",
    "SA07bghsic_u:1.29_1": "khātaṃ yadīyaṃ kalaśāmburāśiṃ jetuṃ samudyogamivātanoti // //",
    "SA07bghsic_u:1.30_0": "kananti kālāgarudhūpamiśrā yatsaudhacīnadhvajavaijayantyaḥ /",
    "SA07bghsic_u:1.30_1": "kallolabhinnāstapanātmajāyāḥ svarlokasindhoriva vīcimālāḥ // //",
    "SA07bghsic_u:1.31_0": "mahīpatistatra babhūva mānyaḥ śākyānvayaḥ śāśvatarājalakṣmīḥ /",
    "SA07bghsic_u:1.31_1": "dharmānurodhārjanaśuddhavṛttiḥ śuddhodano nāma yathārthanāmā // //",
    "SA07bghsic_u:1.32_0": "vibhuḥ pratāpānalameva vīdhraṃ vivāhasākṣye viracayya vīraḥ /",
    "SA07bghsic_u:1.32_1": "yaḥ paryaṇaiṣīdarirājalakṣmīṃ kṛpāṇadhārājalapātapūrvam // //",
    "SA07bghsic_u:1.33_0": "yaḥ pūrvamādhāya mahābhiṣekaṃ kṛtebhakumbhairgaladasrapūraiḥ /",
    "SA07bghsic_u:1.33_1": "paścādarīṇāṃ hṛdayāravindaiḥ pupoṣa pūjāṃ raṇadevatāyāḥ // //",
    "SA07bghsic_u:1.34_0": "pāṇau kṛpāṇī virarāja yasya vibhūṣitāṅgī pulakākṣareṇa /",
    "SA07bghsic_u:1.34_1": "ākāraṇāya dviṣatāṃ yamena sampreṣitā śāsanapatrikeva // //",
    "SA07bghsic_u:1.35_0": "niruddhabhūbhṛnmahimātireko niḥśeṣapītāhitavāhinīśaḥ /",
    "SA07bghsic_u:1.35_1": "yaccandrahāso bhuvanaprasādaṃ prāsūyatāgastya ivodayena // //",
    "SA07bghsic_u:1.36_0": "yo vāhinīṃ megha ivāttadhanvā vipakṣabhūbhṛtkaṭakaprabhūtām /",
    "SA07bghsic_u:1.36_1": "āsārayannākularājahaṃsāṃ cakre samuccelakabandhanṛttām // //",
    "SA07bghsic_u:1.37_0": "alaṃkṛtāṅgāḥ subhaṭāntramālyairādāya śṛṅgāniva nāgahastān /",
    "SA07bghsic_u:1.37_1": "yadvairiraktāmbutaraṅgiṇīṣu vyātyukṣilīlā vidadhuḥ piśācāḥ // //",
    "SA07bghsic_u:1.38_0": "praśastivadhvā pravarasya yasya pratāpadīpāñjanasaṃgrahāya /",
    "SA07bghsic_u:1.38_1": "āsthāpitaṃ pātramivendranīlamabhraṃ ghanaśyāmalamābabhāṣe // //",
    "SA07bghsic_u:1.39_0": "āpūrite nirbharamantarikṣe yasyāṇḍakukṣimbharibhiryaśobhiḥ /",
    "SA07bghsic_u:1.39_1": "pṛthvīpatīnāṃ yaśasaḥ prasartumāsīt pareṣāmiva nāvakāśaḥ // //",
    "SA07bghsic_u:1.40_0": "yaśastadīyaṃ yadi nābhaviṣyacchītāṃśuśubhraṃ śiśiropacāraḥ /",
    "SA07bghsic_u:1.40_1": "soḍhuṃ pratāpānalamaprasahyamapārayiṣyat kathameṣa lokaḥ // //",
    "SA07bghsic_u:1.41_0": "bhujena bhogīndradhurandhareṇa yasmin dṛḍhaṃ bhūvalayaṃ dadhāne /",
    "SA07bghsic_u:1.41_1": "pratyarthikāntābhujavallarībhyaḥ papāta bhūṣāvalayaṃ vicitram // //",
    "SA07bghsic_u:1.42_0": "dayālumāśritya tamatyudāraṃ vanīpakā nāparamabhyagacchan /",
    "SA07bghsic_u:1.42_1": "āsādya vārākaramambubāhāḥ kāsāramanyaṃ kimu kāmayante! // //",
    "SA07bghsic_u:1.43_0": "tasyāṃsadhārāsadane 'vataṃsamālyāsavasyandanitāntaśīte /",
    "SA07bghsic_u:1.43_1": "bahiḥ pratāpajvaravihvaleva vimuktalauyā vijahāra lakṣmīḥ // //",
    "SA07bghsic_u:1.44_0": "tasyābhiṣeke sacivāvamuktairgaṅgāditīrthopanataiḥ payobhiḥ /",
    "SA07bghsic_u:1.44_1": "śatrupratāpānalaśaktitarāsi sahaiva puṃsāṃ hṛdayajvareṇa // //",
    "SA07bghsic_u:1.45_0": "suvarṇarūpaṃ sumanoniṣevyaṃ tuṅgaṃ sudharmāspadamadvitīyam /",
    "SA07bghsic_u:1.45_1": "taṃ bhūbhṛtaṃ merumiva prapannāścakāśire ṣaḍguṇaratnasārthāḥ // //",
    "SA07bghsic_u:1.46_0": "anyatra karṇaḥ sudhiyāmasaktastasyāpadānaśravaṇe sasajja /",
    "SA07bghsic_u:1.46_1": "apāsya pīyūṣarasaṃ surāṇāṃ rasāntare kiṃ ramate rasajñā! // //",
    "SA07bghsic_u:1.47_0": "sahasraśassantvapare 'pi bhūpāstenaiva saurājyavatī dharitrī /",
    "SA07bghsic_u:1.47_1": "anekaratnaprabhavo 'yudanvān ratnākaro 'bhūnnanu kaustubhena // //",
    "SA07bghsic_u:1.48_0": "mahātmanā tena makhairajasramāhūyamāneṣvamṛtāśaneṣu /",
    "SA07bghsic_u:1.48_1": "pariṣkriyājāyata pārijātaḥ paraṃ surādhīśvararājadhānyāḥ // //",
    "SA07bghsic_u:1.49_0": "tasyāpadānāni taṭasthitābhiḥ saṅgīyamānāni surāṅganābhiḥ /",
    "SA07bghsic_u:1.49_1": "ākarṇya harṣād dravatīva meruradyāpi niṣyandajalāpadeśāt // //",
    "SA07bghsic_u:1.50_0": "tasmin nṛpe tanvati dānavarṣaṃ naiko 'pyasampūrṇamanoratho 'bhūt /",
    "SA07bghsic_u:1.50_1": "mahāghane varṣati baddhadhāramalabdhapūrttyasti saraḥ kimurvyām! // //",
    "SA07bghsic_u:1.51_0": "nadīva sindhornalinīva bhānoḥ kaleva cendoḥ kamaleva viṣṇoḥ /",
    "SA07bghsic_u:1.51_1": "saudāminīvāmbudharasya tasya māyeti nāmnā mahiṣī babhūva // //",
    "SA07bghsic_u:1.52_0": "tasyāḥ pravālodarasodarābhaṃ yugmaṃ padāmbhoruhayorbabhāra /",
    "SA07bghsic_u:1.52_1": "sāmantakāntālakavallarīṇāṃ puṣpāyamāṇān nakhapūrṇacandrān // //",
    "SA07bghsic_u:1.53_0": "vijṛmbhamāṇā nakharatnadīptiḥ padasya tasyāḥ patidevatāyāḥ /",
    "SA07bghsic_u:1.53_1": "cakāra śaṅkāṃ śaraṇāgatāyāḥ svarbhānubhītyā śaśicandrikāyāḥ // //",
    "SA07bghsic_u:1.54_0": "ākāramatyadbhutasanniveśaṃ dadhānayordaśitasaukumāryam /",
    "SA07bghsic_u:1.54_1": "tajjaṅghayostādṛśakāntimatyorna cādhikaṃ nāpi samaṃ babhūva // //",
    "SA07bghsic_u:1.55_0": "ye darśanīyā dviparājahastā ye cābhijātāḥ kadalīviśeṣāḥ /",
    "SA07bghsic_u:1.55_1": "tadūrukāṇḍadvayajṛmbhamāṇasaundaryaratnākarabindavaste // //",
    "SA07bghsic_u:1.56_0": "māṇikyakāñcīvalayānuviddhaśroṇībharā kṣmāpatidharmapatnī /",
    "SA07bghsic_u:1.56_1": "vasundharevārṇavaratnagarbhavelāsamāliṅgitasaikatāntā // //",
    "SA07bghsic_u:1.57_0": "surārṇavāvartamanojñaśobhaṃ natabhruvo 'lakṣyata nābhirandhram /",
    "SA07bghsic_u:1.57_1": "kucādrikāntidravanirjharasya nimnīkṛtaṃ sthānamiva prapātaiḥ // //",
    "SA07bghsic_u:1.58_0": "tasyā vapuḥkṣetramanaṅgaśāli saundaryaniṣyandajalairjiṣektum /",
    "SA07bghsic_u:1.58_1": "āsūtritā yauvanahālikena trayīva kulyā trivalī cakāśe // //",
    "SA07bghsic_u:1.59_0": "vilagnamālagnavalitrayīkaṃ daridratājanmagṛhaṃ tadīyam /",
    "SA07bghsic_u:1.59_1": "amartyagaṅgājalaveṇikābhirāśliṣṭamākāśamivābabhāse // //",
    "SA07bghsic_u:1.60_0": "tamālanīlā navaromarājistasyā babhau tāmarasekṣaṇāyāḥ /",
    "SA07bghsic_u:1.60_1": "vivṛṇvatī bālyadaśāvināśamutpātadhūmāvalirutthiteva // //",
    "SA07bghsic_u:1.61_0": "ātanvataścetasi komalāṅgyāḥ kodaṇḍaśikṣāṃ kusumāyudhasya /",
    "SA07bghsic_u:1.61_1": "maurvī bahirbimbagateva mānyā tanvyāścakāśe tanuromarekhā // //",
    "SA07bghsic_u:1.62_0": "vijṛmbhamāṇena vilaṅghya velāṃ tasyāstaruṇyāḥ stanamaṇḍalena /",
    "SA07bghsic_u:1.62_1": "niḥśeṣamākrāntanijāvakāśamāsīdavalagnaśeṣam // //",
    "SA07bghsic_u:1.63_0": "mṛṇālikā vibhramadīrghikāyā vidyullatā yauvanameghapaṃkteḥ /",
    "SA07bghsic_u:1.63_1": "maṅgalyamālā makaradhvajasya bāhā babhau vāmavilocanāyāḥ // //",
    "SA07bghsic_u:1.64_0": "āmuktamuktāsaradarśanīyamābibhratī kaṇṭhamatīva reje /",
    "SA07bghsic_u:1.64_1": "niṣṭhyūtamuktānikarābhirāmaśaṅkhojjvalā sāgaravīcikeva // //",
    "SA07bghsic_u:1.65_0": "tadānanenduṃ bhuvi nissapatnaṃ nirmātukāmena pitāmahena /",
    "SA07bghsic_u:1.65_1": "akāri padmaṃ dhruvamāttagandhamantaḥkalaṅkaṃ ca sudhāṃśubimbam // //",
    "SA07bghsic_u:1.66_0": "tarupravālāścalasaukumāryāt sindhupravālāḥ sthirakarkaśatvāt /",
    "SA07bghsic_u:1.66_1": "na jagmurasyā nalinekṣaṇāyā bimbādharaupamyakathāprasaṅgam // //",
    "SA07bghsic_u:1.67_0": "bimbādharoṣṭhadyutirāyatākṣyāstasyā vilāsasmitaviprakīrṇā /",
    "SA07bghsic_u:1.67_1": "sandhyeva bandhukaruciścakāśe candrātapaiḥ śāritasanniveśā // //",
    "SA07bghsic_u:1.68_0": "nitāntakāntālikacandralekhāniṣyandasaundaryamahāpraṇālī /",
    "SA07bghsic_u:1.68_1": "sīmāntarekhā nayanāntanadyornāsā babhāse navayauvanāyāḥ // //",
    "SA07bghsic_u:1.69_0": "kastūrikākalpitapatralekhastasyāḥ kapolaḥ śaśimaṇḍalaśrīḥ /",
    "SA07bghsic_u:1.69_1": "ākramya tasthau mukurasya śobhāmambhodavātairmalinodarasya // //",
    "SA07bghsic_u:1.70_0": "babhūva tasyā nayanotpalasya nīlotpalasyāpi mahān viśeṣaḥ /",
    "SA07bghsic_u:1.70_1": "amoghamastraṃ kusumāyudhasya pūrvaṃ dvitīyaṃ tu tapaḥsu śīrṇam // //",
    "SA07bghsic_u:1.71_0": "tasyā viśālena vilocanena vilāsagarbheṇa vijīyamānāḥ /",
    "SA07bghsic_u:1.71_1": "adyāpi vāsaṃ vanakandareṣu hriyeva kurvanti kuraṅgaśāvāḥ // //",
    "SA07bghsic_u:1.72_0": "saubhāgyavārākaravīcikābhyāṃ tāruṇyakalpadrumaśākhikābhyām /",
    "SA07bghsic_u:1.72_1": "bhrūvallarībhyāṃ vadanaṃ tadīyaṃ babhāvivābjaṃ bhramarāvalībhyām // //",
    "SA07bghsic_u:1.73_0": "rarāja rājīvavilocanāyā lalāṭarekhā racitālakāntā /",
    "SA07bghsic_u:1.73_1": "ālakṣyanāmākṣarabindupaṃktiranaṅgajaitradhvajapaṭṭikeva // //",
    "SA07bghsic_u:1.74_0": "viloladṛṣṭidvayalobhanīyaṃ tasyā mukhaṃ sāmyamupācakāra /",
    "SA07bghsic_u:1.74_1": "pariplutāntaḥparivartamānapāṭhīnayugmasya payoruhasya // //",
    "SA07bghsic_u:1.75_0": "gorocanāgauraruciścakāśe sa ṣaṭpadaśyāmalakeśapāśā /",
    "SA07bghsic_u:1.75_1": "dhūmodgamairdhūsaritāgrabhāgā mānyodayā maṅgaladīpikeva // //",
    "SA07bghsic_u:1.76_0": "ardhāsikāṃ bharturananyalabhyāṃ bhadrāsane saiva paraṃ prapede //",
    "SA07bghsic_u:1.76_1": "anyāḥ kimarhantyapahāya lakṣmīṃ vakṣonivāsaṃ madhusūdanasya // //",
    "SA07bghsic_u:1.77_0": "mahīpatirmānyaguṇojjvalāyāṃ tasyāṃ mahiṣyāṃ tanayābhilāṣī /",
    "SA07bghsic_u:1.77_1": "pradīpadhūpapramukhaiḥ padārthaiḥ sa devatārādhanatatparo 'bhūt // //",
    "SA07bghsic_u:1.78_0": "mamajja tīrtheṣu jajāpa mantraṃ tatāna dānāni tapaścakāra /",
    "SA07bghsic_u:1.78_1": "śuśrāva dharmaṃ sujanaṃ siṣeve sa putrahetoḥ saha dharmapatnyā // //",
    "SA07bghsic_u:1.79_0": "iti gatavati puṇyairdīrghadīrghe 'pi kāle, patiravanipatīnāṃ putraratnaṃ na bheje /",
    "SA07bghsic_u:1.79_1": "tadapi ca vavṛdhe tatprārthanā tasya puṃsāṃ viramati na hi yatnaḥ kāryasiddheḥ purastāt // //",
    "SA07bghsic_u:3_0": "iti buddhaghoṣācāryaviracite padyacūḍāmaṇināmni mahākāvye siddhārthacarite prathamaḥ sargaḥ //",
    "SA07bghsic_u:4_0": "dvitīyaḥ sargaḥ",
    "SA07bghsic_u:4_1": "devānāṃ tuṣitapurīgamanam",
    "SA07bghsic_u:2.1_0": "tatrāntare jagati pūrvanimittamāsīd dṛṣṭvā tadadbhutamamartyagaṇāḥ sametāḥ /",
    "SA07bghsic_u:2.1_1": "sarvajñatāvasara eṣa taveti vaktuṃ jagmuḥ purīṃ suragurostuṣitāabhidhānam // //",
    "SA07bghsic_u:2.2_0": "uttuṅganīlamaṇimandirajṛmbhamāṇarociśchaṭācchuraṇaśādvalitāntarikṣām /",
    "SA07bghsic_u:2.2_1": "prakrīḍamānamṛgaśāvaviloladṛṣṭicchāyāsamuccalanacandrakilopakaṇṭhām // //",
    "SA07bghsic_u:2.3_0": "līlācakorarasanāñcalalihyamānaprāsādadantavalabhīkiraṇaprarohām /",
    "SA07bghsic_u:2.3_1": "tiryakpravṛttamaṇitoraṇadīrgharaśmimālāvalīguṇitavandanamālikābhām // //",
    "SA07bghsic_u:2.4_0": "śiñjānapañcaśaracakritakārmukajyājhaṅkāravegacalitādhvagavāmanetrām /",
    "SA07bghsic_u:2.4_1": "darpāndhadiggajakapolamadapravāhakallolinīsalilakardamitapratolīm // //",
    "SA07bghsic_u:2.5_0": "śampāsahasracaturasrasaroruhākṣīdehaprabhāpunarudīritadīpamālām /",
    "SA07bghsic_u:2.5_1": "saudhasthaloparisamucchritavaijayantīcīnāṃśukākalitadigvanitāvaguṇṭhām // //",
    "SA07bghsic_u:2.6_0": "puṣpāvacāyavalamānapurandhrivargapīnastanonnativikalpitakeliśailām /",
    "SA07bghsic_u:2.6_1": "mākandakorakagalanmakarandapūradhārānubaddhapunaruktataṭākatoyām // //",
    "SA07bghsic_u:2.7_0": "śrṛṅgāramaṇḍapaśironavaratnatejaḥsañcārasañcitaśatakratucāpaśobhām /",
    "SA07bghsic_u:2.7_1": "mandārakalpaharicandanapārijātasantānasaṃhṛtadaridrakathāprasaṅgām // //",
    "SA07bghsic_u:2.8_0": "tatra sthitaṃ suragaṇā dadṛśastamenaṃ siṃhāsane vividharatnaśilānibaddhe /",
    "SA07bghsic_u:2.8_1": "vibhrājamānabahudhātuvicitravarṇe merormṛgendramiva sānutaṭapradeśe // //",
    "SA07bghsic_u:2.9_0": "māṇikyamaulivalabhīsavidhasthitena mānyena maṅgalasitātapavāraṇena /",
    "SA07bghsic_u:2.9_1": "pūrvācalasya suṣamāṃ maṇituṅgaśrṛṅgasaṃlakṣyapūrṇaśaśinaḥ pratipakṣayantam // //",
    "SA07bghsic_u:2.10_0": "pratyagrahāṭakaśilāphalakāyatasya phālasthalasya paritaḥ prasṛtairmakhaiḥ /",
    "SA07bghsic_u:2.10_1": "āśāviśālanayanānanamaṇḍanānāmākalpayantamiva kāntisudhāvibhāgam // //",
    "SA07bghsic_u:2.11_0": "āyāmaśālibhiramandadayāsamudravelājaleṣu viharadbhirapāṅgapātaiḥ /",
    "SA07bghsic_u:2.11_1": "āpādayantamamarādhiparājyalakṣmyāḥ krīḍāsaroruhatatīriva diṅmukheṣu // //",
    "SA07bghsic_u:2.12_0": "ākāśakandaradarīṣu vitāyamānairānandamandahasitairadhikaprasannaiḥ /",
    "SA07bghsic_u:2.12_1": "sandhukṣaṇāya nijakīrttipayaḥpayodheḥ sampādayantamiva śāśvatamindulokam // //",
    "SA07bghsic_u:2.13_0": "abhyarṇavarttibhirakṛtrimabhaktiśobhairātmīyabimbasadṛśaiḥ saha mitravargaiḥ /",
    "SA07bghsic_u:2.13_1": "ābhāṣaṇeṣvadharavidrumarāgalakṣyādantaḥsphurantamanurāgamivodgirantam // //",
    "SA07bghsic_u:2.14_0": "ānandavāṣpajalajarjaradṛṣṭipātamabhyullasatpulakabhūṣitagaṇḍarekham /",
    "SA07bghsic_u:2.14_1": "ākarṇayantamabhijātanijāpadānamagre kuśīlavagaṇairabhigīyamānam // //",
    "SA07bghsic_u:2.15_0": "kalpadrumaprasavakalpitakarṇapūrariccholikāvigalitairmakarandapūraiḥ /",
    "SA07bghsic_u:2.15_1": "bāhudvayasya mahanīyaparākramasya vīrābhiṣekamahimānamivācarantam // //",
    "SA07bghsic_u:2.16_0": "uttuṅgabāhuyugalodayaśailajātatejodivākarayaśohimaraśmiśaṅkām /",
    "SA07bghsic_u:2.16_1": "ātanvatāruṇasitopalanirmitena maṅgalyakuṇḍalayugena manojñagaṇḍam // //",
    "SA07bghsic_u:2.17_0": "mandārapuṣpakalikāparikalpitena mālyena mānyabhujamadhyavilambitena /",
    "SA07bghsic_u:2.17_1": "kaṇṭhapraṇālimukhagatvararaktadhāramādarśayantamiva maitrabalāvatāram // //",
    "SA07bghsic_u:2.18_0": "abhyudgatairaruṇarāgamano 'bhirāmairāmuktaratnavalayāṃkuraraśmijālaiḥ /",
    "SA07bghsic_u:2.18_1": "nirbhidyamānanijaśauryamahaḥpravālasañchāditāviva bhujau viṭapau dadhānam // //",
    "SA07bghsic_u:2.19_0": "aṅgairamandaharicandanapaṅkaliptairabhyantareṣu kutakuṃkumapatralekhaiḥ /",
    "SA07bghsic_u:2.19_1": "pakṣīndracañcupuṭapāṭanajarjarāṅgāṃ jīmūtavāhanadaśāmiva darśayantam // //",
    "SA07bghsic_u:2.20_0": "nānāvidhābharaṇaratnamarīcidaṇḍaidiṅmaṇḍaleṣu paritaḥ parijṛmbhamāṇaiḥ /",
    "SA07bghsic_u:2.20_1": "āgāmibodhipadavaibhavacihnabhūtāmṛddhipadarśanadhurāmiva śikṣayantam // //",
    "SA07bghsic_u:2.21_0": "āpādapadmamabhitaḥ pravijṛmbhitābhi rambhojarāgapatapatakābharaṇaprabhābhiḥ /",
    "SA07bghsic_u:2.21_1": "tasmāt prabhṛtyuparibhāvimunitvamudrāṃ kāṣāyadhāraṇakalāmiva śīlayantam // //",
    "SA07bghsic_u:2.22_0": "saṃkrāntasaudhavalabhīmaṇiputrakeṇa vakṣaḥ kavāṭaphalakena manohareṇa /",
    "SA07bghsic_u:2.22_1": "sākṣāduraḥsthalavihārisamudrarāja kanyasya kaiṭabharipoḥ kalayantamābhām // //",
    "SA07bghsic_u:2.23_0": "niṣyandamānamakarandanirantareṇa raktotpalena karapaṅkajalālitena /",
    "SA07bghsic_u:2.23_1": "sadyo vipāṭanagaladrudhirāruṇena netrotpalena śivirājamivopalakṣyam // //",
    "SA07bghsic_u:2.24_0": "ālepacandanavisṛtvaragandhalobhā dālīyamānamalināmabhito nikāyam /",
    "SA07bghsic_u:2.24_1": "ajñānagāḍhatimiraudhamivāntarasthaṃ tenaiva dikṣu nitarāmapasārayantam // //",
    "SA07bghsic_u:2.25_0": "āśāmukhaprasṛmarairarabhinandanīyairāścaryasaṃhananakāntisudhāpravāhaiḥ /",
    "SA07bghsic_u:2.25_1": "āplāvayantamiva nirjararājalokamātmapratāpatapanāturamantikastham // //",
    "SA07bghsic_u:2.26_0": "ālokabāhuvalayaskhalanāravāravācālitākhilaharinmukhamaṇḍalībhiḥ /",
    "SA07bghsic_u:2.26_1": "ārādamartyapuravāravilāsinībhirādhūyamānasitacāmaracakravālam // //",
    "SA07bghsic_u:2.27_0": "vakṣaḥsthalena valamānamanojñahāratārāvalīvalayinā gaganopamena /",
    "SA07bghsic_u:2.27_1": "ākāśasindhulaharīparirabhyamāṇamābhāsayantamamarādritaṭāvalepam // //",
    "SA07bghsic_u:2.28_0": "ambhoruhākṛtimabhaṅgarapadmarāgabhaṅgībhirāracitamadbhutapādapīṭham /",
    "SA07bghsic_u:2.28_1": "dānābhibhūtanatapadmanidhiprakāśaṃ savyetareṇa caraṇena parāmṛśantam // //",
    "SA07bghsic_u:2.29_0": "aṃghreraktalakarasadyutihāriṇībhirabhyudgatābhiraruṇāṃgulidīdhitībhiḥ /",
    "SA07bghsic_u:2.29_1": "vandārudevavadanāmbujabodhanāya bālātapaprasaravarṣamivācarantam // //",
    "SA07bghsic_u:2.30_0": "nakṣatranāthakarakandalamāṃsalena navyena pādanakhadīdhitijālakena /",
    "SA07bghsic_u:2.30_1": "niṣyandamānasuranirjhariṇīmarandadhārābhirāmacaraṇābjamivābjanābham // //",
    "SA07bghsic_u:2.31_0": "saṃsāreghoraparitāpajuṣāṃ janānāṃ saṃrakṣaṇāya kimayaṃ samayo na veti /",
    "SA07bghsic_u:2.31_1": "jijñāsayā kṣaṇamivāvatarītukāmaṃ māṇikyakuṭṭimatalapratimānibhena // //",
    "SA07bghsic_u:2.32_0": "dṛṣṭvā jagattrayaguruṃ śirasā praṇemurdūrānatena tuṣitālayapārijātam /",
    "SA07bghsic_u:2.32_1": "vācāmatītya padavīmabhivartamānamārebhire stutibhirarcayituṃ ca devāḥ // //",
    "SA07bghsic_u:2.33_0": "dīnāvalokanadaśāntarajṛmbhamāṇakāruṇyapūraparivāhamahāpraṇālaiḥ /",
    "SA07bghsic_u:2.33_1": "asmānapāṅgaya vinidrasarojamudrākarṇejapaistava surendra! kaṭākṣapātaiḥ // //",
    "SA07bghsic_u:2.34_0": "svairojjihānasuṣamābharadugdhasindhukallolakandalakarambitagātrayaṣṭe /",
    "SA07bghsic_u:2.34_1": "cūḍāvataṃsa! tuṣitālayadevatānāṃ tubhyaṃ namaḥ paramakāruṇikavratāya // //",
    "SA07bghsic_u:2.35_0": "prajñāpradhānamahiṣīpadapaṭṭabandhasambhāvanātiśayasambhṛtanirvṛtāya /",
    "SA07bghsic_u:2.35_1": "sarvottarāśramakathāmṛtapānalīlāgoṣṭhīparāya guṇavāridhaye namaste // //",
    "SA07bghsic_u:2.36_0": "maitrīkalatrakucabhārapaṭīrapaṅkapatrāvalīmakarikāṅkaramaṇḍitāya /",
    "SA07bghsic_u:2.36_1": "tejastaraṅgitadigantarakandarāya, trailokyabhāgyaparipākabhuve namaste // //",
    "SA07bghsic_u:2.37_0": "mārapratāpabaḍavānalakīlajālajājvalyamānajananārṇavadharmanāve /",
    "SA07bghsic_u:2.37_1": "divapālaśekharitaśāsanapatrikāya dikyānubhāva! jagadekaguro! namaste // //",
    "SA07bghsic_u:2.38_0": "niṣyandamānanirapāyakṛpāpravāhavīcīviṭaṅkavalamānaviśāladṛṣṭe /",
    "SA07bghsic_u:2.38_1": "dhyānāmṛtadravataraṅgitacittavṛtte! devādideva! jagadekadṛśe namaste // //",
    "SA07bghsic_u:2.39_0": "nirvyājakṛttagalanirgaladasradhārānirvāpitakṣudhitarākṣasajāṭharāgne /",
    "SA07bghsic_u:2.39_1": "nirvāṇakelikṛtinirmitisūtradhāra! netrābhirāma! surarāja! namo namaste // //",
    "SA07bghsic_u:2.40_0": "gandharvarājamahilājanagīyamānakīrttipravāhaparivāhitadiṅmukhāya /",
    "SA07bghsic_u:2.40_1": "bhavyānurakṣaṇaparāya phalonmukhīnabhāgyādhikāya bhagavan! bhavate praṇāmaḥ // //",
    "SA07bghsic_u:2.41_0": "nityapravṛttaniravadyamahāpradānaśobhāparājitasuradruimakāmadheno /",
    "SA07bghsic_u:2.41_1": "śuddhāśayāya sucaritravibhūṣaṇāya tubhyaṃ namastuṣitalokadhurandharāya // //",
    "SA07bghsic_u:2.42_0": "rākāsudhākiraṇabimbamano 'bhirāmavaktrāvadhūtavaravārijavaibhavāya /",
    "SA07bghsic_u:2.42_1": "śāntāśayāya śapharadhvajabāhuvīryamuṣṭindhayāya munimānyadhiye namaste // //",
    "SA07bghsic_u:2.43_0": "śṛṅgāritāyatadigantamadāvalendraśuṇḍārakāṇḍaparibhāvukabāhudaṇḍam /",
    "SA07bghsic_u:2.43_1": "saundaryakandalitacārumukhāravindaṃ vandāmahe varadarāja! bhavantameva // //",
    "SA07bghsic_u:2.44_0": "vīra! tvameva vijitākhiladiṅmukhasya mīnadhvajasya vinipātavidhau vidagghaḥ /",
    "SA07bghsic_u:2.44_1": "siṃhād ṛte jagati kaḥ khalu dhīracetā dantāvalaṃ jayati jarjaritādrikūṭam // //",
    "SA07bghsic_u:2.45_0": "vidveṣatāpamakhilaṃ jagatāṃ vinetuṃ śaktastvameva śaraṇāgatapuṇyarāśe /",
    "SA07bghsic_u:2.45_1": "dhārādharaṃ taralavidyutamantareṇa dāvānalaṃ śamayituṃ bhuviḥ kaḥ kṣameta! // //",
    "SA07bghsic_u:2.46_0": "mohāndhakāramuṣitāni jagattrayāṇi puṇyādhika! tvamasi bodhayituṃ pravīṇaḥ /",
    "SA07bghsic_u:2.46_1": "ko vā vikāsayitumarhati kokabandhuṃ bhānuṃ vinā śaradi paṅkajakānanāni // //",
    "SA07bghsic_u:2.47_0": "tṛṣṇāpravāhamavaśoṣayituṃ janānāṃ tejasvināmadhipa! dakṣatarastvameva /",
    "SA07bghsic_u:2.47_1": "kalpāvasānabaḍavānalamantareṇa kaḥ pārayejjagati pātumapāmadhīśam // //",
    "SA07bghsic_u:2.48_0": "dhīra! tvameva jananāmbunidhestrilokīṃ pāraṃ paraṃ gamayituṃ paṭutāmupaiṣi /",
    "SA07bghsic_u:2.48_1": "ko vā vihāya bhuvena kuhanāvarāhaṃ kṣoṇīsamuddhṛtividhau kuśalaḥ payodheḥ // //",
    "SA07bghsic_u:2.49_0": "itthaṃ suparvavihitāṃ stutimādareṇa śrutvā prasannahṛdayastuṣitādhirājaḥ /",
    "SA07bghsic_u:2.49_1": "gambhīravāridharagarjitamandareṇa tān pratyuvāca vacasā madhurākṣareṇa // //",
    "SA07bghsic_u:2.50_0": "bho bhoḥpurandaramukhā haridantapālāḥ sambhūya yūyamiha sādaramāgatāḥ kim /",
    "SA07bghsic_u:2.50_1": "kārya mayā kimapi ced bhavatāmabhīṣṭa māvedyatāmalamiha stutisampadeti // //",
    "SA07bghsic_u:2.51_0": "te 'pi prasannamanasaḥ praṇipatya tasmai vyajñāpayan vinayanamritapūrvakāyāḥ /",
    "SA07bghsic_u:2.51_1": "devādhideva! jagatāmavabodhanāya, santiṣṭhate samucito 'vasarastaveti // //",
    "SA07bghsic_u:2.52_0": "ākarṇya tadvacanamaśrutapūrvameṣāṃ kālādicintanaparaḥ kṣaṇameṣa bhūtvā /",
    "SA07bghsic_u:2.52_1": "niścitya tat sakalameva nidhirguṇānāṃ pratyabravīt punaramūn prathitāpadānaḥ // //",
    "SA07bghsic_u:2.53_0": "śuddhodanasya sutatāmahametya satyaṃ sambodhanaṃ trijagatāṃ niyataṃ kariṣye /",
    "SA07bghsic_u:2.53_1": "aṅgairdhanairasubhirapyahametadeva samprārthya puṇyanicayaṃ kṛtavān pureti // //",
    "SA07bghsic_u:2.54_0": "iti kṛtavati tasmin satyasandhe pratijñāṃ parahitaparabhāve pāramīpāraniṣṭhe /",
    "SA07bghsic_u:2.54_1": "pramuditamanasaste sphītaromāñcadaṇḍapracayaniculitāṅgāḥ pratyagacchan yatheccham // //",
    "SA07bghsic_u:2.55_0": "atha kānicideva vāsarāṇi kṣapayitvā tridive sa devarājaḥ /",
    "SA07bghsic_u:2.55_1": "vidadhe vividhavratojjvalāyāṃ pratisandhiṃ pṛthivīpatermahiṣyām // //",
    "SA07bghsic_u:6_0": "iti buddhaghoṣaviracite padyacūḍāmaṇināmni mahākāvye dvitīyaḥ sargaḥ //",
    "SA07bghsic_u:7_0": "tṛtīyaḥ sargaḥ",
    "SA07bghsic_u:7_1": "dauhṛdaliṅgādhānam",
    "SA07bghsic_u:3.1_0": "athodayaṃ śākyamahīpatīnāmānandamālījanalocanānām /",
    "SA07bghsic_u:3.1_1": "āśvāsanaṃ sajjanamānasānāmādhatta sā dauhṛdaliṅgamāryā // //",
    "SA07bghsic_u:3.2_0": "vivardhamānena ca madhyamena śyāmāyamānena ca cūcukena /",
    "SA07bghsic_u:3.2_1": "garbhodayo 'bhūdalasekṣaṇāyāstasyāḥ sakhonāmanumānagamyaḥ // //",
    "SA07bghsic_u:3.3_0": "mahāmunīnāmapi mānanīye garbhatvamātasthuṣi bodhisattve /",
    "SA07bghsic_u:3.3_1": "madhyastadīyo manaso 'pi sūkṣmaḥ priyādiva sphītataro babhūva // //",
    "SA07bghsic_u:3.4_0": "yathā yathā vṛddhimavāpa tasyā madhyaṃ mahiṣyā mahanīyamūrtteḥ /",
    "SA07bghsic_u:3.4_1": "tathā tathā vṛddhimavāpa gātramaputratāśokakṛśasya bharttuḥ // //",
    "SA07bghsic_u:3.5_0": "stanadvayasyāgramabhūd vivarṇaṃ sākaṃ sapatnīvadanena tasyāḥ /",
    "SA07bghsic_u:3.5_1": "kiñcānanaṃ garbhabharālasāyāḥ kīrttyā samaṃ pāṇḍuramāsa bharttuḥ // //",
    "SA07bghsic_u:3.6_0": "antargatasyādbhutavikramasya viśvatrayīvismayanīyamūrtte /",
    "SA07bghsic_u:3.6_1": "pratāpavahneriva dhūpajālaistasyāḥ stanaḥ śyāmamukho babhūva // //",
    "SA07bghsic_u:3.7_0": "tasyāḥ stanadvandvamaninditāṅgyāḥ śyāmaṃ śikhāyāmavaśeṣapāṇḍu /",
    "SA07bghsic_u:3.7_1": "taṭābhighātāhitapaṅkamudrāmādhatta nāgādhipakumbhalakṣmīm // //",
    "SA07bghsic_u:3.8_0": "vṛddhā vitenurvividhauṣadhībhiḥ putrasya rakṣāmudarasthitasya /",
    "SA07bghsic_u:3.8_1": "saiva smaropadravapīḍitānāṃ babhūva rakṣā bhuvanatrayāṇām // //",
    "SA07bghsic_u:3.9_0": "puṇye muhūrte puṃruhūtalakṣmīḥ kulānurūpaṃ gurugarbhavatyāḥ /",
    "SA07bghsic_u:3.9_1": "yathākramaṃ puṃsavanādi kṛtyaṃ nirvartayāmāsa nṛpo mahiṣyāḥ // //",
    "SA07bghsic_u:3.10_0": "prabhātaveleva sahasrabhānuṃ pradoṣalakṣmīriva śītaraśmim /",
    "SA07bghsic_u:3.10_1": "bhadre muhūrte nṛpadharmapatnī prāsūta putraṃ bhuvanaikanetram // //",
    "SA07bghsic_u:3.11_0": "tatrāntare tāmarasairudārairudañcitairañcitapañcavarṇaiḥ /",
    "SA07bghsic_u:3.11_1": "sañchāditā tasya vihārahetoḥ kṛtopahāreva babhūva pṛthvī // //",
    "SA07bghsic_u:3.12_0": "śākhāsu śākhāsu samudbhavadbhivicitrapatraiḥ śatapatrajātaiḥ /",
    "SA07bghsic_u:3.12_1": "cakāśire tasya vilokanāya sañjātanetrā iva śākhino 'pi // //",
    "SA07bghsic_u:3.13_0": "asmākamutpattirivātra bhūmau buddhāṅkurāṇāmapi durlabheti /",
    "SA07bghsic_u:3.13_1": "sandarśanāyeva śarīrabhājāṃ nālīkamāsīnnabhasaḥ sthale 'pi // //",
    "SA07bghsic_u:3.14_0": "asyopadeśādakhilo 'pi satyaṃ nirvāṇamabhyeṣyati jīvalokaḥ /",
    "SA07bghsic_u:3.14_1": "kimasmadabhyujjvalanairatīva nirvāṇamīyurnirayāgnayo 'pi // //",
    "SA07bghsic_u:3.15_0": "mahātmanastasya mahīdhrapātagurūṇi pādākramaṇāni soḍhum /",
    "SA07bghsic_u:3.15_1": "apārayantīva bhṛśaṃ cakampe viśvambharā viślathaśailabandhā // //",
    "SA07bghsic_u:3.16_0": "tālapramāṇāḥ sahasā dharitrīṃ bhittvā samuttasthurudapravāhāḥ //",
    "SA07bghsic_u:3.16_1": "puṇyātmanastasya namaskriyārthaṃ bhujaṅgalokā iva śeṣavaśyāḥ // //",
    "SA07bghsic_u:3.17_0": "amuṣya sarvatra vitāyamānairākāśaṅgāsalilāvadātaiḥ /",
    "SA07bghsic_u:3.17_1": "yaśaḥpravāhairiva lipyamānā diśaḥ samastāḥ viśadībabhūvuḥ // //",
    "SA07bghsic_u:3.18_0": "æjātaḥ pṛthivyāmadhipo munīnāmÆ iti bruvāṇā iva viṣṭapānām /",
    "SA07bghsic_u:3.18_1": "maṅgalyaśaṅkhānakamardalādyavādyaprabhedāḥ svayameva reṇuḥ // //",
    "SA07bghsic_u:3.19_0": "mahānubhāvasya mahābhiṣekasambhāvanāṃ kartumiva pravṛttāḥ /",
    "SA07bghsic_u:3.19_1": "vyatītya velāṃ sakalāḥ samudrāḥ pracelurabhyucchritavīcihasyāḥ // //",
    "SA07bghsic_u:3.20_0": "cacāla meroracalābhidhānaṃ caskhāla sindhorlavaṇodavārtā /",
    "SA07bghsic_u:3.20_1": "ākhyā sravantītyagalatsravantyāsthireti bhūmerabhidhā vyaraṃsīt // //",
    "SA07bghsic_u:3.21_0": "vavarṣa varṣāsamayaṃ vināpi valāhako vāridhidhīraghoṣaḥ /",
    "SA07bghsic_u:3.21_1": "āścaryakarmāṇi babhūvuritthaṃ jāte satāmagrasare kumāre // //",
    "SA07bghsic_u:3.22_0": "āsphālitānekamṛdaṅgaghoṣavācālitāśāntadarīmukhāṇām /",
    "SA07bghsic_u:3.22_1": "ānandanṛttabhramighūrṇamānavasundharāndolitabhūdharāṇām // //",
    "SA07bghsic_u:3.23_0": "anyonyasammardaviśīrṇahāramuktāvalītārakitasthalīnām /",
    "SA07bghsic_u:3.23_1": "prakṣiptapiṣṭātakapāṃsumuṣṭiśṛṅgāritāśeṣadigantarāṇām // //",
    "SA07bghsic_u:3.24_0": "parasparākṣiptavibhūṣaṇānāṃ paryastacūḍāmaṇiśekharāṇām /",
    "SA07bghsic_u:3.24_1": "ekālayasyeva jagattrayāṇāṃ babhūva tajjanmamahotsavaśrīḥ // //",
    "SA07bghsic_u:3.25_0": "pratyagragarbhacchavipāṭalena sutena mātā sutarāṃ cakāśe /",
    "SA07bghsic_u:3.25_1": "navyodayālohitavigraheṇa veleva bālena sudhākareṇa // //",
    "SA07bghsic_u:3.26_0": "prataptacāmīkarabhāsvareṇa prasarpatā tasya śarīrabhāsā /",
    "SA07bghsic_u:3.26_1": "prasūtikāgarbhagṛhapradīpāḥ pratyūṣatārāpratimā babhūvuḥ // //",
    "SA07bghsic_u:3.27_0": "atyadbhutāmātmajajanmavārtāṃ śrṛṇvan sa śuddhāntajanānnarendraḥ /",
    "SA07bghsic_u:3.27_1": "ānandamūrcchākulacittavṛttiḥ kartavyamūḍhaḥ stimito babhūva // //",
    "SA07bghsic_u:3.28_0": "padārthametatpriyadānayogyamadṛṣṭavān sa triṣu viṣṭapeṣu /",
    "SA07bghsic_u:3.28_1": "sarvasvadānena tathāpi rājā sambhāvayāmāsa tamatyudāraḥ // //",
    "SA07bghsic_u:3.29_0": "bhadre muhūrte sa patiḥ prajānāṃ dadarśa devyāḥ stimitāyatākṣaḥ /",
    "SA07bghsic_u:3.29_1": "kumāramutsaṅgatale śayānaṃ taṭe taṭinyā iva haṃsaśāvam // //",
    "SA07bghsic_u:3.30_0": "aśrāntatṛṣṇena vilocanena mukhendumāsvādayataḥ svasūnoḥ /",
    "SA07bghsic_u:3.30_1": "āsīt pituḥ kaṇṭakitāṅgayaṣṭerānandabāṣpaprasaro nirodhaḥ // //",
    "SA07bghsic_u:3.31_0": "stanandhayasyānanacandrabimbamamandasaundaryasudhānidhānam /",
    "SA07bghsic_u:3.31_1": "nipīya netrāñjalinā nitāntaṃ nṛpādhipo nirvṛtimāsasāda // //",
    "SA07bghsic_u:3.32_0": "sa jātakarmādikamatyudāraṃ sūnoḥ samāpayya purohitena /",
    "SA07bghsic_u:3.32_1": "'siddhārtha ' ityasya jagatpraśasyāmananyayogyāmakarodabhikhyām // //",
    "SA07bghsic_u:3.33_0": "navāmbuvāhena nabhaḥsthalīva navyena tārāpatinā niśeva /",
    "SA07bghsic_u:3.33_1": "mṛgendraśāvena mahāṭavīva vibhūṣitā santatirāsa tena // //",
    "SA07bghsic_u:3.34_0": "avyaktavarṇābhiramuṣya vāgbhiryathā nṛpaḥ prītamanā babhūva /",
    "SA07bghsic_u:3.34_1": "tathā na gānairapi gāyakānāṃ mahākavīnāmapi vāgvilāsaiḥ // //",
    "SA07bghsic_u:3.35_0": "nisargasaurabhyanitāntahṛdyaṃ tasyānanaṃ tādṛśasaukumāryam /",
    "SA07bghsic_u:3.35_1": "babhūva sāmānyamayātayāmaṃ līlābjamantaḥpurasundarīṇām // //",
    "SA07bghsic_u:3.36_0": "mano 'bhirāmairmaṇikiṅkaṇīnāṃ māturmudaṃ māṃsalayanninādaiḥ /",
    "SA07bghsic_u:3.36_1": "ātmīyabimbānunayābhimānaścikrīḍa sūnurmaṇimedinīṣu // //",
    "SA07bghsic_u:3.37_0": "ātanvatā pāṃsuvihāramāptairamātyaputraiḥ saha bālakena /",
    "SA07bghsic_u:3.37_1": "saṃgrāmabhūdhūliṣu bhāvinīṣu svairaṃ vihartuṃ vihiteva yogyā // //",
    "SA07bghsic_u:3.38_0": "sa dhīramantaḥpurasiṃhaśāvaiḥ saṃkrīḍamānaḥ saha rājasūnuḥ /",
    "SA07bghsic_u:3.38_1": "atyadbhutasyātmaparākramasya śikṣāmivaiṣāṃ ciramanvatiṣṭhat // //",
    "SA07bghsic_u:3.39_0": "anupravṛttānmaṇighaṇṭikānāmārāvaharṣād gṛharājahaṃsān /",
    "SA07bghsic_u:3.39_1": "tatāṭa pādena tadīyarājaśabdāsahiṣṇuḥ kila tān kumāraḥ // //",
    "SA07bghsic_u:3.40_0": "nakhāṃkuśāghātavidhūtamūrdhā mukhāravaprasrutavṛṃhitaśrīḥ /",
    "SA07bghsic_u:3.40_1": "maṅgalyanirvṛttamadāmburekho bālo vitene madahastilīlām // //",
    "SA07bghsic_u:3.41_0": "abhyullasaccampakadāmadīptirālokasambhāvitajīvalokaḥ /",
    "SA07bghsic_u:3.41_1": "sa dārako dīpa iva pradīptaḥ śokāndhakāraṃ vinināya pitroḥ // //",
    "SA07bghsic_u:3.42_0": "kṛtopavītaṃ galitātibālyaṃ samastavidyāpariśīlanāya /",
    "SA07bghsic_u:3.42_1": "tamarpayāmāsa kumāravaryamācāryahasteṣu patiḥ pṛthivyāḥ // //",
    "SA07bghsic_u:3.43_0": "sa deśikendrairupadiśyamānā vidyāḥ samastāḥ sakalāḥ kalāśca /",
    "SA07bghsic_u:3.43_1": "jagrāha medhāvitayācireṇa varṣāghano vārinidheravāpa // //",
    "SA07bghsic_u:3.44_0": "ananyasāmānyadhiyaṃ kumāramāsādya vidyāḥ sutarāṃ virejuḥ /",
    "SA07bghsic_u:3.44_1": "śaratprasannaṃ gaganāvakāśaṃ tārādhipasyeva mayūkhamālāḥ // //",
    "SA07bghsic_u:3.45_0": "nitāntamānandayatā prajānāṃ manāṃsi sadyo haratā tamāṃsi /",
    "SA07bghsic_u:3.45_1": "candrodayeneva mahāsamudraḥ śākyānvayastena samullalāsa // //",
    "SA07bghsic_u:3.46_0": "prabheva bhānoḥ pratibheva sūreḥ śikheva dīpasya dayeva sādhoḥ /",
    "SA07bghsic_u:3.46_1": "jyotsneva candrasya sudheva sindhostasyoditāsīnnavayauvanaśrīḥ // //",
    "SA07bghsic_u:3.47_0": "āropya tāruṇyaviśeṣaśāṇaṃ rauṣāṇitānīva manobhavena /",
    "SA07bghsic_u:3.47_1": "aṅgānyabhivyañjitalakṣaṇāni vibhaktasandhīni babhūvurasya // //",
    "SA07bghsic_u:3.48_0": "tasyāṃdhriyugmaṃ sahajābhirūpyaṃ rekhāsahasrārarathāṅgacihnam /",
    "SA07bghsic_u:3.48_1": "navyāni nālīkavanāni nūnaṃ nakhaprabhacandrikayā jahāsa // //",
    "SA07bghsic_u:3.49_0": "valitrayālaṃkṛtidarśanīyavilagnabhāgo narapālasūnuḥ /",
    "SA07bghsic_u:3.49_1": "manthācalo vāsukibhogaveṣṭaḥ lekhollasanmadhya ivāluloke // //",
    "SA07bghsic_u:3.50_0": "guṇaiḥ samastai saha rājasūnornitambabimvaḥ prathimānamāpa /",
    "SA07bghsic_u:3.50_1": "doṣairaśeṣaiḥ samameva tasya madhyapradeśaḥ kṛśatāmayāsīt // //",
    "SA07bghsic_u:3.51_0": "nābhihradastasya narendrasūno romāvalīketananīlayaṣṭim /",
    "SA07bghsic_u:3.51_1": "nikhātukāmena manobhāvena nirvartito garta ivābabhāse // //",
    "SA07bghsic_u:3.52_0": "śriyaḥ sarojāntaraduḥsthitāyā viśṛṅkhalaṃ dātumivāvakāśam /",
    "SA07bghsic_u:3.52_1": "puṇyātmanastasya bhujāntarāalaṃ babhūva vindhyādriśilāviśālam // //",
    "SA07bghsic_u:3.53_0": "śūrasya tasya kṣitipālasūnorvṛkṣaḥkavāṭe sati vajrasāre /",
    "SA07bghsic_u:3.53_1": "cakruḥ kavāṭaṃ sadaneṣu sattvā vibhūṣaṇārthaṃ na tu rakṣaṇārtham // //",
    "SA07bghsic_u:3.54_0": "bhujo bhujaṅgādhipabhogadīrghastasya prajāpālanapaṇḍitasya /",
    "SA07bghsic_u:3.54_1": "akṣepaṇīyaḥ pratibhūpatīnāṃ trailokyarakṣāparigho babhūva // //",
    "SA07bghsic_u:3.55_0": "rekhābhiratyantaparisphuṭābhistatkandharā bandhurasanniveśā /",
    "SA07bghsic_u:3.55_1": "gāḍhādarāliṅgitakāntilakṣmīkeyūramudrābhirivāvababhāse // //",
    "SA07bghsic_u:3.56_0": "mugdhasya tasyāsa mukhāmbujasya mahotpalasyāpi mahān viśeṣaḥ /",
    "SA07bghsic_u:3.56_1": "vāṇimalolāṃ vahati sma pūrvaṃ svabhāvalolāmitaratu lakṣmīm // //",
    "SA07bghsic_u:3.57_0": "vāṇyā vareṇyasya mukhe vasantyā mañjīraśiñjānamivāsa sūktam /",
    "SA07bghsic_u:3.57_1": "nakhaprabheva smitacandrikāsīnmuktākṣamāleva ca dantapaṃktiḥ // //",
    "SA07bghsic_u:3.58_0": "tadānanāmbhoruhakāntilakṣmyāstadgaṇḍabhittirmaṇidarpaṇaśrīḥ /",
    "SA07bghsic_u:3.58_1": "tatkarṇapāśaśca vilāsaḍolā tadīkṣaṇaṃ vibhramadīrdhikāsīt // //",
    "SA07bghsic_u:3.59_0": "bhrūvallarī tasya manojñamūrttestārāṃśulīḍhobhayakoṭibhāgā /",
    "SA07bghsic_u:3.59_1": "kodaṇḍalīleva vijitya mārādātmīkṛtāropitabhṛṅgamauvī // //",
    "SA07bghsic_u:3.60_0": "prasannamūrṇāvalayābhirāmaṃ jyotirmayaṃ tasya mukhārabindam /",
    "SA07bghsic_u:3.60_1": "bhūyiṣṭhamantargatacandralekhāṃ bālārkabimbaśriyamātatāna // //",
    "SA07bghsic_u:3.61_0": "ūrṇābhirāmā narapālasūnorniṭālabhūmirnitarāṃ cakāśe /",
    "SA07bghsic_u:3.61_1": "vaprakriyābhagnanilīnadantidantāṃkurā meruśilātaṭīva // //",
    "SA07bghsic_u:3.62_0": "vināṅgarāgeṇa vināṅgadena vināvataṃsena vinā srajāpiu /",
    "SA07bghsic_u:3.62_1": "āviṣkṛtāsecanakālamāsīdaṅgaḥ tadīyaṃ navayauvanena // //",
    "SA07bghsic_u:3.63_0": "ānandayitrī hariṇekṣaṇānāmaduṣṭipūrvā puruṣāntareṣu /",
    "SA07bghsic_u:3.63_1": "nirvyājabhūṣā nikhilāṅgayaṣṭestasyoditāsīt samudāyaśobhā // //",
    "SA07bghsic_u:3.64_0": "viśvambharāvalayadhāraṇayogyabāhoḥ sūnornṛpaḥ surapatipratimasvabhāvaḥ /",
    "SA07bghsic_u:3.64_1": "māṇikyakumbhabharitairmaṇimantrapūtaistīrthaiścakāra yuvarājapadābhiṣekam // //",
    "SA07bghsic_u:9_0": "iti buddhaghoṣaviracite padyacūḍāmaṇināmni mahākāvye tṛtīyaḥ sargaḥ //",
    "SA07bghsic_u:10_0": "caturthaḥ sargaḥ",
    "SA07bghsic_u:10_1": "siddhārthavivāhaprastāvaḥ",
    "SA07bghsic_u:4.1_0": "atho kumārasya kulodvahasya karagrahaṃ kārayituṃ narendraḥ /",
    "SA07bghsic_u:4.1_1": "kā sāsya yogyā bhuvi kanyaketi cintayāmāsa sametabandhuḥ // //",
    "SA07bghsic_u:4.2_0": "tatrāntare koliyabhūmipālaḥ kumārikāṃ me kularatnadīpām /",
    "SA07bghsic_u:4.2_1": "dāsyāmi sūnostava sarvatheti sandeśapatraṃ visasarja tasmai // //",
    "SA07bghsic_u:4.3_0": "ākarṇya sandeśamukhādudantamatīva santuṣṭamanāḥ kṣitīśaḥ /",
    "SA07bghsic_u:4.3_1": "tathaiva sajjīkriyatāṃ tvayeti sandeśamasmai prajighāya bhūyaḥ // //",
    "SA07bghsic_u:4.4_0": "tatheti so 'pi pratigṛhya tasmai sandeśapatraṃ samudīrṇaharṣaḥ /",
    "SA07bghsic_u:4.4_1": "pracakrame kārayituṃ kumāryā vivāhadīkṣotsavamatyudāram // //",
    "SA07bghsic_u:4.5_0": "āropitābhraṅkaṣaketumālamābaddhakauśeyavitānaśobham /",
    "SA07bghsic_u:4.5_1": "abhyucchritendrāyudhatoraṇāṅkamabhyantarasthāpitapūrṇakumbham // //",
    "SA07bghsic_u:4.6_0": "āstīrṇamuktāsikatābhirāmamākīrṇanānākusumaupahāram /",
    "SA07bghsic_u:4.6_1": "ārabdhavaivāhikasaṃvidhānamantaḥpuraṃ bhūmipaterbabhūva // //",
    "SA07bghsic_u:4.7_0": "abhyaktagātrīmadhivāsitena tailena gandhāmalakopaliptām /",
    "SA07bghsic_u:4.7_1": "varāṅganāstā maṇikumbhamuktairambhodharaiḥ sādaramabhyaṣiñcan // //",
    "SA07bghsic_u:4.8_0": "snānāvasāne naradevakanyā pāthobharārdraṃ parimucya vāsaḥ /",
    "SA07bghsic_u:4.8_1": "samādade cārutaraṃ dukūlaṃ candrātapaṃ śāradikeva rātriḥ // //",
    "SA07bghsic_u:4.9_0": "tataḥ prakīrṇābhinavaprasūne catuṣkamadhye viniveśya sakhyaḥ /",
    "SA07bghsic_u:4.9_1": "nānāvidhairābharaṇairnarendrakanyāmalañcakruratipravīṇāḥ // //",
    "SA07bghsic_u:4.10_0": "antaḥsamāveśitaphullamallīdhammillabandhastaralekṣaṇāyāḥ /",
    "SA07bghsic_u:4.10_1": "tatāna tārāgaṇaśāritasya gāḍhāndhakārastabakasya kāntim // //",
    "SA07bghsic_u:4.11_0": "ākuñcitāgrairalakaiḥ praśastaistasyā mukhāmbhoruhamābabhāse /",
    "SA07bghsic_u:4.11_1": "tadīyasaurabhyasamṛddhilobhādālīyamānairiva cañcarīkaiḥ // //",
    "SA07bghsic_u:4.12_0": "sindūraklṛpta kṣitipālaputryā vivāhadīkṣātilako vireje /",
    "SA07bghsic_u:4.12_1": "prāptādhipatyasya manobhavasya pratāpabākārka ivojjihānaḥ // //",
    "SA07bghsic_u:4.13_0": "karṇāvasaktāḥ kamalekṣaṇāyā yavāṅkurāḥ sātiśayaṃ virejuḥ /",
    "SA07bghsic_u:4.13_1": "trilokajiṣṇoḥ kusumāyudhasya kīrttiprarohā iva jṛmbhamāṇāḥ // //",
    "SA07bghsic_u:4.14_0": "kastūrikākalpitapatralekhastasyāḥ kapolaḥ śaśimaṇḍalaśrīḥ /",
    "SA07bghsic_u:4.14_1": "ākramya tasthau mukurasya śobhāmambhodavātairmalinodarasya // //",
    "SA07bghsic_u:4.15_0": "vinyastakālāñjanadarśanīyaṃ vilocanaṃ mīnavilocanāyāḥ /",
    "SA07bghsic_u:4.15_1": "atyugrahālāhalapaṅkadigdhāmanaṅgabāṇaśriyamanvayāsīt // //",
    "SA07bghsic_u:4.16_0": "ananyasādhāraṇapāṭalimnastasyā manojñasya radacchadasya /",
    "SA07bghsic_u:4.16_1": "ākalpitā yāvakapaṅkabhatirabhūtapūrvāṃ na cakāra śobhām // //",
    "SA07bghsic_u:4.17_0": "alaṃkṛtaṃ mauktikakuṇḍalābhyāmambhoruhākṣyā mukhāmārdrahāsam /",
    "SA07bghsic_u:4.17_1": "pārśvadvayāvasthitapuṇḍarīkakośaṃ śaratkokanadaṃ jigāya // //",
    "SA07bghsic_u:4.18_0": "āmuktamuktāsaradarśanīyamābibhratī kaṇṭhamatīva reje /",
    "SA07bghsic_u:4.18_1": "niṣṭhyūtamuktānikarābhirāmaśaṅkhojjvalā sāgaravīcikeva // //",
    "SA07bghsic_u:4.19_0": "tasyā vapuścandanapaṅkaliptamāmodikālāgarubhakticitram /",
    "SA07bghsic_u:4.19_1": "kalindajākarburitāntarāyāḥ śobhāmapuṣyat suraśaivalinyāḥ // //",
    "SA07bghsic_u:4.20_0": "payodharadvandvamaninditāṅgyāḥ parisphurannistalatāarahāram /",
    "SA07bghsic_u:4.20_1": "ākīrṇatārānikarābhirāmāmastādriśṛṅgaśriyamanvagacchat // //",
    "SA07bghsic_u:4.21_0": "balitrayālaṃkṛtamadhyadeśā tanvī vilolastanabhārahārā /",
    "SA07bghsic_u:4.21_1": "taraṅgitā śīkarajālitāṅgacakrāhvayā śaivalinīva reje // //",
    "SA07bghsic_u:4.22_0": "māṇikyakāñcīvalayānuviddhaśroṇībharā kṣoṇipatestanūjā /",
    "SA07bghsic_u:4.22_1": "vasundharā vāridhiratnagarbhavelāsamāliṅgitasaikataiva // //",
    "SA07bghsic_u:4.23_0": "rarāja tasyā navaromarājirārohatastuṅgapayodharādrim /",
    "SA07bghsic_u:4.23_1": "śṛṅgārayoneravalambanārthamālambitendīvaramālikeva // //",
    "SA07bghsic_u:4.24_0": "anarghacāmīkarakalpitābhiralaṃkriyābhiḥ sutanuścakāśe /",
    "SA07bghsic_u:4.24_1": "samujjvalā nūtanamañjarībhiḥ sañcāriṇī campakavallarīva // //",
    "SA07bghsic_u:4.25_0": "alaktakāsaṅgavivṛddharāgamaṃghriddhayaṃ komalamāyatākṣyāḥ /",
    "SA07bghsic_u:4.25_1": "navātapasparśaviśeṣadṛśyāṃ nālīkaśobhāṃ namayāñcakāra // //",
    "SA07bghsic_u:4.26_0": "ākalpasaundaryadidṛkṣayeyamābibhratī sphāṭikamātmadarśam /",
    "SA07bghsic_u:4.26_1": "vididyute pūrṇaśaśāṅkavimbasamparkiṇī śātamakhī diśeva // //",
    "SA07bghsic_u:4.27_0": "anantaraṃ bandhuragātrayaṣṭeḥ purodhasaḥ pūrṇamanorathāyāḥ /",
    "SA07bghsic_u:4.27_1": "na kevalaṃ kautukamābabandhuḥ karāmbuje kiñca hadambuje 'pi // //",
    "SA07bghsic_u:4.28_0": "evaṃ samāpayya kumārikāyā vaivāhikaṃ maṇḍanasaṃvidhānam /",
    "SA07bghsic_u:4.28_1": "kutūhalī kauliyabhūmipālastasthau varasyāgamamīkṣamāṇaḥ // //",
    "SA07bghsic_u:4.29_0": "atha svaveśmanyadhirājasūnuḥ snātānulipto navadhautavāsāḥ /",
    "SA07bghsic_u:4.29_1": "ullāsikāṃ lokavilocanānāmudvāhabhūṣāmurarīcakāra // //",
    "SA07bghsic_u:4.30_0": "suvarṇasūtragrathitāntareṇa kṣaumottarīyeṇa sa rājasūnuḥ /",
    "SA07bghsic_u:4.30_1": "vidyutpinaddhena śaradghanena viyattalābhoga iva vyarājat // //",
    "SA07bghsic_u:4.31_0": "viśālavakṣaḥsthalalambitena muktākalāpena babhau kumāraḥ /",
    "SA07bghsic_u:4.31_1": "virājamānena taṭopakaṇṭhaṃ chāyāpatheneva suvarṇaśailaḥ // //",
    "SA07bghsic_u:4.32_0": "prasannagambhīravapuḥ kumāraḥ pravālamuktāmayakuṇḍalābhyām /",
    "SA07bghsic_u:4.32_1": "caṇḍāṃśutārādhipamaṇḍalābhyāmalaṃkṛto merurivāluloke // //",
    "SA07bghsic_u:4.33_0": "varaścakāśe haricandanārdro bālātapātāmra ivodayādriḥ /",
    "SA07bghsic_u:4.33_1": "dhātucchaṭāvicchuritaḥ karīva sandhyāmahaḥsāndra ivāmṛtāṃśuḥ // //",
    "SA07bghsic_u:4.34_0": "ādarśabimbe pratimāśarīramāmuktaratnābharaṇasya yūnaḥ /",
    "SA07bghsic_u:4.34_1": "vaikartanaṃ maṇḍalamāsthitasya puṃsaḥ purāṇasya pupoṣa lakṣmīm // //",
    "SA07bghsic_u:4.35_0": "alaṃkriyājāyata dehakāntirnaisargikī tasya narendrasūnoḥ /",
    "SA07bghsic_u:4.35_1": "eīśvaryacihnāni paraṃ babhūvuranyāni māṇikyavibhūṣaṇāni // //",
    "SA07bghsic_u:4.36_0": "ukṣiptamuktātapavāraṇaśrīruddhūtabālavyajanopacāraḥ /",
    "SA07bghsic_u:4.36_1": "āruhya vaivāhikamaupavāhyaṃ jagāma sanbandhigṛhaṃ kumāraḥ // //",
    "SA07bghsic_u:4.37_0": "tamāgataṃ śākyakulapradīpaṃ kṣoṇīpatiḥ koliyacakravarttī /",
    "SA07bghsic_u:4.37_1": "svayaṃ padābhyāmabhigamya dūraṃ vaivāhikaṃ maṇḍapamānināya // //",
    "SA07bghsic_u:4.38_0": "dadarśa dhīraḥ kṣitipālaputrīṃ tatra sthitāṃ tārakarājavaktrām /",
    "SA07bghsic_u:4.38_1": "līlāravindena karasthitena payodhikanyāmiva bhāsamānām // //",
    "SA07bghsic_u:4.39_0": "sotkaṇṭhamālokayataḥ kumārīṃ sudhāṃśuśobhāparibhāvukāṅgīm /",
    "SA07bghsic_u:4.39_1": "atītya velāmadhirājasūnorānandasindhuḥ prasasāra dūram // //",
    "SA07bghsic_u:4.40_0": "yat kāryate tatra pativratābhiḥ kṛtvā tadetat sakalaṃ kumāraḥ /",
    "SA07bghsic_u:4.40_1": "tayā samaṃ tāmarasāyatākṣyā jatāma vaitānikavedimadhyam // //",
    "SA07bghsic_u:4.41_0": "udarciṣastasya hutāśanasya havirbhiruccairjvalataḥ purastāt /",
    "SA07bghsic_u:4.41_1": "kriyākalāpe kṛtadhīḥ purodhāḥ saṃyojayāmāsa vadhūkumārau // //",
    "SA07bghsic_u:4.42_0": "āsīt kumāraḥ pulakaprarohairudañcitaiḥ kañcukitāṅgayaṣṭiḥ /",
    "SA07bghsic_u:4.42_1": "vaikakṣamālyacyutakesarāstadguptyai babhūvurguṇaratnarāśeḥ // //",
    "SA07bghsic_u:4.43_0": "āvirbhavadbhiḥ śramavārileśairārdrāṅguliḥ koliyakanyakāsīt /",
    "SA07bghsic_u:4.43_1": "vivāhadhārājalaśīkarāstadvyājībabhūvurvipulekṣaṇāyāḥ // //",
    "SA07bghsic_u:4.44_0": "ālokalobhādabhivartamānā nivartamānāstrapayā ca śaśvat /",
    "SA07bghsic_u:4.44_1": "tayorapāṅgaprasarāstadānīṃ ḍolāvihāraśriyamanvabhūvan // //",
    "SA07bghsic_u:4.45_0": "abhyastayā saṃvaraṇāmbuśerāvartacakrabhramalīlayeva /",
    "SA07bghsic_u:4.45_1": "varaḥ samaṃ vāmadṛśā kṛśānoḥ pradakṣiṇāprakramamanvatiṣṭhat // //",
    "SA07bghsic_u:4.46_0": "kanyākumārau kamanīyarūpāvālokya homāgniradṛṣṭapūrvau /",
    "SA07bghsic_u:4.46_1": "pradakṣiṇārciḥsphuraṇacchalena ślāghāśiraḥkampamivācacāra // //",
    "SA07bghsic_u:4.47_0": "guruprayuktā kulapālikā sā lājopahāra visasarja vahnau /",
    "SA07bghsic_u:4.47_1": "marudvidhūtā latikeva puṣpaṃ cūtadrame syūtanavapravāle // //",
    "SA07bghsic_u:4.48_0": "samudgatā dhūmatatiḥ kṛśānoḥ samīpalagnā mukhasārasasya /",
    "SA07bghsic_u:4.48_1": "amlānanīlāyatanālabhaṅgīma ṅgīcakārāmbujalocanāyāḥ // //",
    "SA07bghsic_u:4.49_0": "tasmādudīrṇā navadhūmarājistasyā mukhe tadgrahaṇaprasanne /",
    "SA07bghsic_u:4.49_1": "kṣaṇaṃ samālakṣyata sañcarantī saroruhe ṣaṭpadamālikeva // //",
    "SA07bghsic_u:4.50_0": "vaktrāravindaṃ paritaḥ prakīrṇā vāmabhruvo maṅgaladhūmarājiḥ /",
    "SA07bghsic_u:4.50_1": "anyāmṛtāṃśubhramataḥ prayātāmadhatta sākṣāt pariveṣalakṣmīm // //",
    "SA07bghsic_u:4.51_0": "vaktrāmbujaṃ vāmadṛśaḥ parītā vaivāhikī maṅgaladhūmapaṃktiḥ /",
    "SA07bghsic_u:4.51_1": "babhāra nīlāṃśukanirmitasya muhūrtavaktrāvaraṇasya śobhām // //",
    "SA07bghsic_u:4.52_0": "kālāñjanocchvāsavikūṇitākṣaṃ dharmodakakliṣṭakapolapatram /",
    "SA07bghsic_u:4.52_1": "vivarṇakarṇotpalamānanābjaṃ babhūva dhūmagrahaṇānmṛgākṣyāḥ // //",
    "SA07bghsic_u:4.53_0": "iti krameṇāhitapāṇipīḍastayā sahaiva śvasurau kumāraḥ /",
    "SA07bghsic_u:4.53_1": "nanāma tāvapyanumodamānāvāśīrbhiretāvanuvardhayetām // //",
    "SA07bghsic_u:4.54_0": "anyāṃśca sarvānapi bandhuvargān sambhāvya jāyāsahitaḥ kumāraḥ /",
    "SA07bghsic_u:4.54_1": "nirgatya tasmānnijarājadhānīpradakṣiṇāya pravaro jagāma // //",
    "SA07bghsic_u:4.55_0": "tasmin muhūrte kapilāṅganānāṃ kumāranidhyānaparāyaṇānām /",
    "SA07bghsic_u:4.55_1": "saudheṣu saudheṣu samudbabhūvuḥ śṛṅgāraceṣṭā madanopadiṣṭāḥ // //",
    "SA07bghsic_u:4.56_0": "tathā hi kācit karapallavena kalhāramālāmavalambamānā /",
    "SA07bghsic_u:4.56_1": "svayaṃ varītuṃ kila rājadhānīsopānamārgaṃ tvarayā jagāma // //",
    "SA07bghsic_u:4.57_0": "netrasya taddarśananiścalasya mā mūdidaṃ rodha itīva matvā /",
    "SA07bghsic_u:4.57_1": "apāsya kālāñjanamāyatākṣī vātāyanaṃ satvaramāpa kācit // //",
    "SA07bghsic_u:4.58_0": "vibhūṣaṇairantarite madaṅge naisargikīṃ kāntimasau na paśyet /",
    "SA07bghsic_u:4.58_1": "itīva naipathyamakalpayantī kācit prapede sahasā gavākṣam // //",
    "SA07bghsic_u:4.59_0": "vyākośametad yadi karṇapāśe niveśayeyaṃ surabhi dvirephaḥ /",
    "SA07bghsic_u:4.59_1": "māṃ pīḍayedityavadhīrya manye karṇotpalaṃ kāpi jagāma jālam // //",
    "SA07bghsic_u:4.60_0": "tadānanālokanaharṣajātaḥ stanasya romodgama eva bhuṣā /",
    "SA07bghsic_u:4.60_1": "itīva patrāvalimutsṛjantī vātāyanābhyarṇamavāpa kācit // //",
    "SA07bghsic_u:4.61_0": "pativratāyāḥ paradarśanāya yātrā na yukteti nirundhatīva /",
    "SA07bghsic_u:4.61_1": "nitambabimbād rasanā galantī kasyāścidaghriṃ kalayāñcakāra // //",
    "SA07bghsic_u:4.62_0": "ekāvalīṃ kācidanarpayitvā kaṇṭhokaṇṭhaṃ karapaṅkajena /",
    "SA07bghsic_u:4.62_1": "samudvahantī tvaramāṇacetāstasyopahārārthamiva pratasthe // //",
    "SA07bghsic_u:4.63_0": "tābhistadudvīkṣaṇatatparābhirnirantarāḥ saudhatalapradeśāḥ /",
    "SA07bghsic_u:4.63_1": "jagajjigīṣormakaradhvajasya senāniveśapratimā babhūvuḥ // //",
    "SA07bghsic_u:4.64_0": "vīthīṣu vīthīṣu vilāsinīnāṃ tasminnipetustaralāḥ kaṭākṣāḥ /",
    "SA07bghsic_u:4.64_1": "prāsādajālāntaritāṅgayaṣṭeḥ prasūnaketoriva puṣpabāṇāḥ // //",
    "SA07bghsic_u:4.65_0": "tamāyatākṣyaḥ spṛhaṇīiyamaṅgādaṅgāntaraṃ gantumaśaknuvānaiḥ /",
    "SA07bghsic_u:4.65_1": "ākarṇapūraprasṛtairapāṅgairālokayāmāsuratṛptibhājaḥ // //",
    "SA07bghsic_u:4.66_0": "tāsāṃ kumāraḥ śatapatramitrairvilocanairvismayanirnimeṣaiḥ /",
    "SA07bghsic_u:4.66_1": "aṅgeṣu sarvatra niṣiktabimbaiḥ sākṣāt sahasrākṣa ivābabhāse // //",
    "SA07bghsic_u:4.67_0": "yatraiva yatraiva kumāragātre vyāpāritaṃ locanamaṅganābhiḥ /",
    "SA07bghsic_u:4.67_1": "tatraiva tatraiva babhūva kāntiniryāsaniḥsyūtamivānuṣaktam // //",
    "SA07bghsic_u:4.68_0": "tāsāṃ kumārākṛtirāturāṇāmaspandavisphāritalocanānām /",
    "SA07bghsic_u:4.68_1": "vinetukāmeva manobhavārtiṃ pratyekamantarhṛdayaṃ viveśa // //",
    "SA07bghsic_u:4.69_0": "kācit tadā kaṇṭakitāṅgayaṣṭistadānanāmbhoruhanirviśeṣam /",
    "SA07bghsic_u:4.69_1": "ājighradānandanimīlitākṣī karasthitaṃ vibhramapuṇḍarīkam // //",
    "SA07bghsic_u:4.70_0": "kācit tadākarṣaṇasiddhamantraṃ kāmopadiṣṭaṃ kila japtukāmā /",
    "SA07bghsic_u:4.70_1": "kareṇa mandaṃ bhramayāñcakāra muktākṣamālāmiva hārayaṣṭim // //",
    "SA07bghsic_u:4.71_0": "śukāvacañcūpuṭapāṭalena nakhena kācid vilolekha navyam /",
    "SA07bghsic_u:4.71_1": "pāṇisthitaṃ ketakagarbhapatramanaṅgasandeśamivāsya kartum // //",
    "SA07bghsic_u:4.72_0": "ālekhyalīlāphalakaṃ satūlimekaṃ dadhānā karapallavena /",
    "SA07bghsic_u:4.72_1": "ātmānamālikhya varāya tasmai dātuṃ samudyogavatīva tasthau // //",
    "SA07bghsic_u:4.73_0": "cetobhuvaḥ puṣpaśilīmukhānāṃ parāgavarṣaiḥ patatāmajasram /",
    "SA07bghsic_u:4.73_1": "kasyāścidāsīt kaluṣīkṛteva dṛṣṭiḥ samudyadbahulāśrupūrā // //",
    "SA07bghsic_u:4.74_0": "udbhinnaromodgamalobhanīyā rarāja kasyāścana gaṇḍapāliḥ /",
    "SA07bghsic_u:4.74_1": "dhṛtāṅkurā cittagrahapraveśe manobhuvo maṅgalapālikeva // //",
    "SA07bghsic_u:4.75_0": "ākarṇamākṛṣṭaśarāsanasya kāmasya kādambakadambakānām /",
    "SA07bghsic_u:4.75_1": "pakṣīnileneva vidhūyamānā kāciccakampe skhaladuttarīyā // //",
    "SA07bghsic_u:4.76_0": "dharmodabinduprakarairudīrṇaiḥ karambitā kācana rājate sma /",
    "SA07bghsic_u:4.76_1": "kodaṇḍavallīva dṛḍhāvakṛṣṭā niṣṭhyūtamuktāṅkuritā smarasya // //",
    "SA07bghsic_u:4.77_0": "manaḥ pratolīṃ viśataḥ prakīrṇairmanobhuvaḥ pādaparāgajālaiḥ /",
    "SA07bghsic_u:4.77_1": "kācid dṛśaṃ karburavigraheva vivarṇabhāvaṃ pratipadyate sma // //",
    "SA07bghsic_u:4.78_0": "kumāramenaṃ kulaśailadhuryaṃ bharttāramāptuṃ paramābhirūpyam /",
    "SA07bghsic_u:4.78_1": "bimbādhareyaṃ jananāntareṣu kiṃ vākarot puṇyamagaṇyarūpam // //",
    "SA07bghsic_u:4.79_0": "sudhānidhānaṃ tuhināṃśubimbaṃ lakṣmīvimānāni ca paṅkajāni /",
    "SA07bghsic_u:4.79_1": "ātanvatā pūrvamamuṣya vaktranirmāṇayogyeva kṛtā vidhātrā // //",
    "SA07bghsic_u:4.80_0": "nirmāṇakāle bhuvanatrayasya sambhṛtya sambhṛtya samarpitena /",
    "SA07bghsic_u:4.80_1": "saundaryasāreṇa sarojajanmā prāyeṇa cakre yuvarājamenam // //",
    "SA07bghsic_u:4.81_0": "yuvānamenaṃ yugadīrghabāhuṃ draṣṭuṃ trilokaspṛhaṇīyaśobham /",
    "SA07bghsic_u:4.81_1": "asmākamakṣṇāmayutaṃ viriñcistrilokavedī na cakāra kasmāt // //",
    "SA07bghsic_u:4.82_0": "amuṣya vaktrāmṛtabhānubimbasambhūtasaundaryasudhopayogāt /",
    "SA07bghsic_u:4.82_1": "āpadyate dṛṣṭiyugaṃ na keṣāmatraiva janmanyanimeṣabhāvam // //",
    "SA07bghsic_u:4.83_0": "ityādimāsāṃ giramatyudārāmākarṇayan karṇasukhāyamānām /",
    "SA07bghsic_u:4.83_1": "pradakṣiṇīkṛtya purīṃ kumāraḥ prāvikṣadantarbhavanaṃ nṛpasya // //",
    "SA07bghsic_u:4.184_0": "praviśya dūrāvanatena mūrdhnā baddhapraṇāmāñjalikuḍmalena /",
    "SA07bghsic_u:4.184_1": "tayā sametaḥ śakavaṃśadīpaḥ priyottaraṅgaṃ pitaraṃ vavande // //",
    "SA07bghsic_u:4.185_0": "utthāpya dūrānatamūḍhabhāryamudañcitābhyāṃ bhujapañjarābhyām /",
    "SA07bghsic_u:4.185_1": "romodgamādhyāsitagātrayayaṣṭirurvīpatiḥ sādaramāliliṅga // //",
    "SA07bghsic_u:4.183_0": "anantaraṃ kāñcanapātrāsaṃsthaiḥ karpūradīpaiḥ parivāranāryaḥ /",
    "SA07bghsic_u:4.183_1": "amuṣya bhadrāsanamāsthitasya nīrājanaṃ maṅgalamanvatiṣṭhan // //",
    "SA07bghsic_u:4.187_0": "iti vihitavivāhaṃ viśvaviśrāntakīrtti trijagadavanadīkṣābaddhakakṣaṃ kumāram /",
    "SA07bghsic_u:4.187_1": "narapatiravalokya prīyamāṇaḥ sa mene nijakulamatituṅgaṃ nihanutārātigarvam // //",
    "SA07bghsic_u:12_0": "iti buddhaghoṣaviracite padyacūḍāmaṇināmni mahākāvye caturthaḥ sargaḥ //",
    "SA07bghsic_u:13_0": "pañcamaḥ sargaḥ",
    "SA07bghsic_u:13_1": "trayo mahāprāsādāḥ",
    "SA07bghsic_u:5.1_0": "tataḥ kumārasya samagravaibhavo narādhinātho navayauvanaśriyaḥ /",
    "SA07bghsic_u:5.1_1": "ṛtūtsavānāmupasevanakṣamānakārayat trīnatulān mahālayān // //",
    "SA07bghsic_u:5.2_0": "sa teṣu sadmasvadhirājanandano vicitravinyāsaviśeṣaśālibhiḥ /",
    "SA07bghsic_u:5.2_1": "vinodyamāno varavārayoṣitāṃ vilāsanṛttairvijahāra hāribhiḥ // //",
    "SA07bghsic_u:5.3_0": "babhūva varṣāsamayo 'tha medinī kaṭhoradharmajvaraśāntikarmaṭhaḥ /",
    "SA07bghsic_u:5.3_1": "aśeṣakāntāraśikhaṇḍimaṇḍalīvilāsalāsyakramadeśikeśvaraḥ // //",
    "SA07bghsic_u:5.4_0": "payodharāḥ kecana kācamecakāścakāśire caṇḍasamīraṇeritāḥ /",
    "SA07bghsic_u:5.4_1": "śanaiḥ śanairambarakṛṣṇabhoginā vimucyamānā iva jīrṇakañcukāḥ // //",
    "SA07bghsic_u:5.5_0": "tadā samāruhya vihāramaṇḍapaṃ sahaiva vadhvā sarasīruhekṣaṇaḥ /",
    "SA07bghsic_u:5.5_1": "pradarśayan mīnadṛśaḥ payodharān pracakrame varṇayituṃ tapātyayam // //",
    "SA07bghsic_u:5.6_0": "itaḥ sarojākṣi! vilokayāmbudānudanvadambhobharapaśyatoharān /",
    "SA07bghsic_u:5.6_1": "viyattalābhogavilāsadarpaṇapraviṣṭabhūmaṇḍalabimbasannibhān // //",
    "SA07bghsic_u:5.7_0": "ṛtuśriyā dīptataḍitpradīpikāsamārjitairañjanasañcayairiva /",
    "SA07bghsic_u:5.7_1": "natabhru! navyaiḥ śakalaiḥ payomucāṃ nabhaḥsthalī pātramiyaṃ vibhāvyate // //",
    "SA07bghsic_u:5.8_0": "payodakālena cirapravāsinā samāgatenābhinavaṃ priye! diśām /",
    "SA07bghsic_u:5.8_1": "vimucyamānā iva keśaveṇayo vibhānti kāmaṃ navameghapaṃktayaḥ // //",
    "SA07bghsic_u:5.9_0": "tapātyayābhyāgamanena śāmyato nidāgharūpasya kṛpīṭajanmanaḥ /",
    "SA07bghsic_u:5.9_1": "vijṛmbhamāṇā iva dhūmavīcayo viśanti meghāvalayo viyattalam // //",
    "SA07bghsic_u:5.10_0": "purandarākrāntibhayena ye purā payonidhiṃ prāpuralūnapakṣakāḥ /",
    "SA07bghsic_u:5.10_1": "samutpatantīva ta eva bhūdharāstataḥ samudadyannavavāridacchalāt // //",
    "SA07bghsic_u:5.11_0": "mṛgākṣ i! vidyullatikākarambimbitairnabho 'vakāśo jaladairvirājate /",
    "SA07bghsic_u:5.11_1": "payonidhirvidrumavallivellitairyugakṣaye kardamagolakairiva // //",
    "SA07bghsic_u:5.12_0": "śikhaṇḍināmadbhutatāṇḍavaśriyāmaraṇyaraṅge madhurapraṇādinām /",
    "SA07bghsic_u:5.12_1": "vilokya vidyunnayanena vibhramān praśaṃsatīva stanitena toyadaḥ // //",
    "SA07bghsic_u:5.13_0": "kalāpinaḥ kāñcanakāhalopamān phaṇīndralokān parigṛhya cañcubhiḥ /",
    "SA07bghsic_u:5.13_1": "gabhīrakekāmukharīkṛtāmbarā nadanti cakrīkṛtabarhamaṇḍalāḥ // //",
    "SA07bghsic_u:5.14_0": "suvarṇakāreṇa tapātyayātmanā payodapālīnikaṣopalāntare /",
    "SA07bghsic_u:5.14_1": "nighṛṣyamāṇā iva hemarājayastaḍillatā bhānti cakoralocane // //",
    "SA07bghsic_u:5.15_0": "malīmasaṃ kevalamaṅgamantaraṃ viśuddhamantaḥkaraṇaṃ tu māmakam /",
    "SA07bghsic_u:5.15_1": "iti sphuraccañcaladīdhiticchalād vibhidya taṃ darśayatīva vāridaḥ // //",
    "SA07bghsic_u:5.16_0": "samudranemīvahanasya bhāriṇaścaturmahāsāgaramadhyavartinaḥ /",
    "SA07bghsic_u:5.16_1": "kūlādrikūṭeṣu taḍidgaṇāvṛtā vibhānti sītā iva meghapaṃktayaḥ // //",
    "SA07bghsic_u:5.17_0": "vijitya viśvatrayamadbhutaśriyā pradānaśauryeṇa payomucāmunā /",
    "SA07bghsic_u:5.17_1": "samucchritānāṃ taralākṣi! vidyuto jayadhvajānāṃ janayanti saṃśayam // //",
    "SA07bghsic_u:5.18_0": "sitacchadotsāraṇavetrayaṣṭayo viloladṛṣṭe! vilasanti vidyutaḥ /",
    "SA07bghsic_u:5.18_1": "dhanāghanaiḥ proṣitatarjanakriyāvighūrṇyamānāḥ karaśākhikā iva // //",
    "SA07bghsic_u:5.19_0": "śatahradāpāditacārumaurvikaṃ salīlamādāya mahendrakārmukam /",
    "SA07bghsic_u:5.19_1": "payodakālaḥ śabaraḥ śaravrajairapuṇḍarīkāṃ vidaghāti medinīm // //",
    "SA07bghsic_u:5.20_0": "bhujaṅgabhugvāntaphaṇāmaṇiśriyaḥ sphuranti bhūmnā puruhūtagopakāḥ /",
    "SA07bghsic_u:5.20_1": "pracaṇḍadhārāhataratnasūdaraprakīrṇaratnopalakhaṇḍakāntayaḥ // //",
    "SA07bghsic_u:5.21_0": "śaranniśākāśatalodaraprabhāsahodare nūtanaśādvalasthale /",
    "SA07bghsic_u:5.21_1": "patanti vajrāyudhagopakīṭakāḥ samagrandhyāruṇatārakopamāḥ // //",
    "SA07bghsic_u:5.22_0": "æviyatpṛthivyoḥ kiyadantaraṃ bhavetÆ iti pramātuṃ prathamena vedhasā /",
    "SA07bghsic_u:5.22_1": "prasāryamāṇā iva mānarajjavaḥ patanti dhārāḥ paritaḥ payomucām // //",
    "SA07bghsic_u:5.23_0": "iyaṃ cakorākṣi! payodamālikā prakāmavācāṭabakoṭamaṇḍalī /",
    "SA07bghsic_u:5.23_1": "upāttaśaṅkhā sphuṭamikṣudhanvanaḥ prayāṇamudghoṣayatīva diṅmukhe // //",
    "SA07bghsic_u:5.24_0": "vakāvalīvibhramakaṇṭhakambavo vitīrṇaśakrāyudhacitrakambalāḥ /",
    "SA07bghsic_u:5.24_1": "namanti śaileṣu navābhrakuñjarāstaṭābhighātārthamivoḍhagarjitāḥ // //",
    "SA07bghsic_u:5.25_0": "kṣaṇaprabhācampakadāmabhūṣaṇā diśaḥ surendrāyudhacāruśekharāḥ /",
    "SA07bghsic_u:5.25_1": "payodaśṛṅgairnavavārigarbhitaiḥ parasparābhyukṣamiva prakurvate // //",
    "SA07bghsic_u:5.26_0": "vigāhamānasya nabhaḥsthalīgṛhaṃ nidādhajiṣṇorṛtucakravartinaḥ /",
    "SA07bghsic_u:5.26_1": "ghanena baddhā iva toraṇasrajaḥ surendracāpāḥ sutarāṃ cakāsati // //",
    "SA07bghsic_u:5.27_0": "prakampitāyāṃ kaṭhakāṣalīlayā digantabhittau stanayitnudantinā /",
    "SA07bghsic_u:5.27_1": "viśīryamāṇā iva tārakāgaṇāḥ palāṇḍubhāsaḥ karakāḥ patantyamūḥ // //",
    "SA07bghsic_u:5.28_0": "payaḥpravāhaiḥ samameva vāridaḥ paraṃ samādāya mahāpayonidheḥ /",
    "SA07bghsic_u:5.28_1": "punarvibhaktā iva mauktikotkarāḥ sphuranti varṣopalaśarkarāḥ kṣitau // //",
    "SA07bghsic_u:5.29_0": "yathā yathā vṛṣṭibhirabhramaṇḍale vijṛmbhate vaidyutahavyavāhanaḥ /",
    "SA07bghsic_u:5.29_1": "tathā tathā pānthamṛgīdṛśāṃ dhruvaṃ vijṛmbhate cetasi manmathānalaḥ // //",
    "SA07bghsic_u:5.30_0": "nidāghatāpajvalitā vanasthalī prasārayanti sphuṭakandalīkaram /",
    "SA07bghsic_u:5.30_1": "mayūrakekāvirutairmanoharaiḥ payodamabhyarthayatīva jīvanam // //",
    "SA07bghsic_u:5.31_0": "vinidrakāntāravinamravāṭikāprasūnakiñjalkaparāgavāhinaḥ /",
    "SA07bghsic_u:5.31_1": "haranti mandāḥ pavamānakandalāḥ śikhaṇḍināṃ tāṇḍavajaṃ pariśramam // //",
    "SA07bghsic_u:5.32_0": "viśaṅkaṭāmambararājavīthikāṃ valāhakānāmaṭatāmitastataḥ /",
    "SA07bghsic_u:5.32_1": "pratāyamānā iva pādapāṃsavaḥ patanti mandaṃ paritaḥ payaḥkaṇāḥ // //",
    "SA07bghsic_u:5.33_0": "vighuṣyamāṇe taḍitābhramaṃḍale vidhāya sākṣye navavaidyutānalam /",
    "SA07bghsic_u:5.33_1": "ṛtuḥ purodhāstaṭinīsamudrayoḥ pravartayatyūrmikaragrahotsavam // //",
    "SA07bghsic_u:5.34_0": "anena kālena vināmṛtadravairnikāmamāpāditasarvasampadā /",
    "SA07bghsic_u:5.34_1": "aśeṣato bhūrapi sarvathā bhajedaputriṇīnāmadhidevatāpadam // //",
    "SA07bghsic_u:5.35_0": "iti praśaṃsāmukhare sakautukaṃ svavṛttimuddiśya narendranandane /",
    "SA07bghsic_u:5.35_1": "upoḍhalajjā iva diṅmukhāntare tirobabhūvuḥ sakalāḥ payodharāḥ // //",
    "SA07bghsic_u:5.36_0": "digaṅganāvarṇaghṛtānulepanaṃ sitacchadasvaiavihāravīthikā /",
    "SA07bghsic_u:5.36_1": "sarojinīyauvanavibhramodayaḥ samāvirāsīt samayo 'tha śāradaḥ // //",
    "SA07bghsic_u:5.37_0": "taḍitpriyāyāḥ savilāsasampado balākikāyāśca viśuddhajanmanaḥ /",
    "SA07bghsic_u:5.37_1": "viyogaduḥkhādiva maunamudritāḥ prapedire pāṇḍaratāṃ payodharāḥ // //",
    "SA07bghsic_u:5.38_0": "kadarthitātmīyaguṇaprakāśane kṣayaṃ prapanne sati vāridāgame /",
    "SA07bghsic_u:5.38_1": "pramodahāsā iva diṅmṛgīdṛśāṃ samudbabhūvuḥ kalahaṃsamaṇḍalāḥ // //",
    "SA07bghsic_u:5.39_0": "sitacchadānāṃ śravaṇārtikāraṇaṃ niśamya kolāhalamutkacetasām /",
    "SA07bghsic_u:5.39_1": "viyogabhājastaruṇījanā bhṛśaṃ ninindurantaḥkaraṇena bhārgavam // //",
    "SA07bghsic_u:5.40_0": "anantaratnākaraphenamaṇḍalairanaṅgakīrtistabakabhramāvahaiḥ /",
    "SA07bghsic_u:5.40_1": "marālavṛndairvalamānapakṣakairapūri sarvaṃ haridantakandaram // //",
    "SA07bghsic_u:5.41_0": "vikāsināṃ saptapalāśabhūruhāṃ vijṛmbhamāṇāḥ parito rajobharāḥ /",
    "SA07bghsic_u:5.41_1": "harinmukhānāmadhivāsacūrṇaṃkabhramaṃ vitenuḥ prathamānasaurabhāḥ // //",
    "SA07bghsic_u:5.42_0": "pravartyamāne pramadairmadāvalaiḥ samulvaṇe dānajalābhivarṣaṇe /",
    "SA07bghsic_u:5.42_1": "gate 'pi varṣāsamaye mahāpagā babhūvuratyantavivṛddhajīvanāḥ // //",
    "SA07bghsic_u:5.43_0": "kalādhināthaḥ karajālamujjvalaṃ prasārayāmāsa haritsu nirbharam /",
    "SA07bghsic_u:5.43_1": "cirotsukānāṃ kumudākaraśriyāṃ dṛḍhāṅgapālīmiva kartumunmanāḥ // //",
    "SA07bghsic_u:5.44_0": "vitāyamānaiḥ smitacandrikābharaistaraṅgitāḥ kṣomaviśeṣapāṇḍaraiḥ /",
    "SA07bghsic_u:5.44_1": "vilajjamānā dvijarājadarśanād dhṛtāvaguṇṭhā iva digvadhūṭikāḥ // //",
    "SA07bghsic_u:5.45_0": "pataṅgadāvānalalaṅghitātmanāṃ tamastamāladrumaṣaṇḍasampadām /",
    "SA07bghsic_u:5.45_1": "marutprakīrṇā iva bhasmadhūlayaḥ śaśaṅkire śāradameghapaṃktayaḥ // //",
    "SA07bghsic_u:5.46_0": "visṛtvaraiḥ śāradikaiḥ payodharairviḍambayāmāsa vikīrṇamambaram /",
    "SA07bghsic_u:5.46_1": "taraṅgabhaṅgaiḥ kalaśāmbhasāṃ nidheryugāntabhinnairlavaṇodadherdyutim // //",
    "SA07bghsic_u:5.47_0": "kṛtābhiṣekāḥ prathamaṃ ghanāmbubhighṛtottarīyāḥ śaradabhrasañcayaiḥ /",
    "SA07bghsic_u:5.47_1": "viliptagātryaḥ śaśiraśmicandanairdiśo dadhustārakahārayaṣṭikām // //",
    "SA07bghsic_u:5.48_0": "kṛtāplavānāmacireṇa vāridairdiśāvadhūnāṃ rucirāmbaratviṣām /",
    "SA07bghsic_u:5.48_1": "śarīralagnā iva toyavipruṣaścakāśire sātiśayena tārakāḥ // //",
    "SA07bghsic_u:5.49_0": "vikāsinaścandrakaropalālanād virejire kairavakośarāśayaḥ /",
    "SA07bghsic_u:5.49_1": "śaratprasanneṣu taḍākavāriṣu praviṣṭabimbā iva tārakāgaṇāḥ // //",
    "SA07bghsic_u:5.50_0": "vikasvarā vyañjitakaṇṭakāṃkurā vimuktamādhvīkamudaśrubindavaḥ /",
    "SA07bghsic_u:5.50_1": "sarojaṣaṇḍāḥ śaradaṃ samāgatāḥ vilokya vismeramukhā ivābabhuḥ // //",
    "SA07bghsic_u:5.51_0": "vikāsabhājāmabhitaḥ saroruhāṃ vilīyamānairmakandanirjharaiḥ /",
    "SA07bghsic_u:5.51_1": "agādhatāṃ prāpuratīva pūritāḥ śaratkṛśā apyakhilāḥ sarovarāḥ // //",
    "SA07bghsic_u:5.52_0": "vipakvapuṇḍrekṣuparumukhacyutairnirantarā mauktikasārasañcayaiḥ /",
    "SA07bghsic_u:5.52_1": "udārakaidārakakulyakātaṭāḥ prapedire tāmranadītaṭopamām // //",
    "SA07bghsic_u:5.53_0": "vipākabhūmnābhividīrṇadāḍimīphalaprakīrṇairnavabījabālakaiḥ /",
    "SA07bghsic_u:5.53_1": "karambitāḥ kānanabhūmayo babhuḥ punaḥ samudyatsuragopakā iva // //",
    "SA07bghsic_u:5.54_0": "ānandapākodayaśālibhiḥ phalairavāṅmukhīnāḥ kalamā lalakṣire /",
    "SA07bghsic_u:5.54_1": "upasthitāmātmavināśavikriyāṃ vicintya śokāvanatā ivādhikam // //",
    "SA07bghsic_u:5.55_0": "vikīrṇapaṅkāṅkitaśṛṅgakoṭayaḥ khurārdhacandrakṣayakūlabhūmayaḥ /",
    "SA07bghsic_u:5.55_1": "muhurnadanto vṛṣabhā madoddhatāstaṭābhighātaṃ saritāṃ vitenire // //",
    "SA07bghsic_u:5.56_0": "atrāntare rājakumāramenamāhūya pṛthvīpatirābabhāṣe /",
    "SA07bghsic_u:5.56_1": "ayaṃ janaḥ putra! tavāstraśikṣāvilokanaṃ pratyabhivāñchatīti // //",
    "SA07bghsic_u:5.57_0": "śrutvā tu tatsūryakulāvataṃsaḥ pratyujjagāda prathamaṃ nṛpāṇām /",
    "SA07bghsic_u:5.57_1": "ālokyatāṃ tāta! mamāstraśikṣā prāpte dine saptamasaṅkhyayeti // //",
    "SA07bghsic_u:5.58_0": "athāgate saptamavāsarānte prajāpatirbandhujanena sārdham /",
    "SA07bghsic_u:5.58_1": "tasyāstraśikṣāpravilokanārtham adhyāsta bhadrāsanamantareṇa // //",
    "SA07bghsic_u:5.59_0": "ekena bāṇāsanamātatajyam, anyena hastāmburuheṇa bāṇam /",
    "SA07bghsic_u:5.59_1": "samādadānaḥ sa pinaddhamūrtiragre gurorāvirabhūt kumāraḥ // //",
    "SA07bghsic_u:5.60_0": "kiṃ puṣpadhanvā pratimabdhamūrtiḥ, kiṃ vāvatīrṇo madhavān sadhanvā /",
    "SA07bghsic_u:5.60_1": "evaṃvidhā prādurabhūt prajānāṃ vikalpanā vismitamānasānām // //",
    "SA07bghsic_u:5.61_0": "adṛṣṭapūrvāmatilokaśilpām atyadbhutāmapratimaprabhāvaḥ /",
    "SA07bghsic_u:5.61_1": "bahuprakārāṃ piturastraśikṣāṃ sandarśayāmāsa sa vīravaryaḥ // //",
    "SA07bghsic_u:5.62_0": "dṛṣṭvāstraśikṣāṃ jagadekabandhorabhūtapūrvāmavanītaleṣu /",
    "SA07bghsic_u:5.62_1": "ātmānamākhaṇḍalatulyadhāmā viśāmadhīśo bahu manyate sma // //",
    "SA07bghsic_u:5.63_0": "itthaṃ dhīro darśayitvāstraśikṣāṃ dhānuṣkāṇāmagragaṇyastarasvī /",
    "SA07bghsic_u:5.63_1": "āgopālaṃ stūyamānāpadāno lokairuccairāsasādātmageham // //",
    "SA07bghsic_u:5.64_0": "saṅgītamaṅgalamahotsavasaṅginībhiḥ sākaṃ vadhūbhiranurāgataraṅgitābhiḥ /",
    "SA07bghsic_u:5.64_1": "krīḍāgṛheṣu viharan kṣitipālasūnurvarṣāṇi kānicidasau kṣapayāñcakāra // //",
    "SA07bghsic_u:15_0": "iti buddhaghoṣaviracite padyacūḍāmaṇināmni mahākāvye pañcamaḥ sargaḥ //",
    "SA07bghsic_u:16_0": "ṣaṣṭhaḥ sargaḥ",
    "SA07bghsic_u:16_1": "vasantasamayavarṇanam",
    "SA07bghsic_u:6.1_0": "prādurbabhūva samayaḥ subhago vasantaḥ prastāvanālikulakokilakūjitānām /",
    "SA07bghsic_u:6.1_1": "bāṇāśayo makaraketanasāyakānām mauhūrtiko malayamārutanirgamānām // //",
    "SA07bghsic_u:6.2_0": "uccaṇḍadaṇḍadharakāsarasaurvabhaumasannāhabhīta iva caṇḍamayūkhamālī /",
    "SA07bghsic_u:6.2_1": "sadyo vivartitahayo yamadiṅmukhāntād yātrāmadhatta himabhūdharasammukhīnām // //",
    "SA07bghsic_u:6.3_0": "candrodayojjvalamukhena jhaṣadhvajājñāṃ vyākurvatā vimalasūkṣmatarāmbareṇa /",
    "SA07bghsic_u:6.3_1": "vanyā vasantasamayena parigrahatvasambhāvitā sapadi puṣpavatī babhūva // //",
    "SA07bghsic_u:6.4_0": "kalena gāḍhataramānaparigrahāṇāṃ prāṇānilān rasayituṃ pramadājanānām /",
    "SA07bghsic_u:6.4_1": "ullāsiteva rasanā kusumadrumāṇām adbhāsate sma navakomalapallavaśrīḥ // //",
    "SA07bghsic_u:6.5_0": "unmocayan pariṇatacchadakañculīkāmudbhāvayan mukulajālakaromaharṣam /",
    "SA07bghsic_u:6.5_1": "ullolayan bhramarakeśabharaṃ latānām udyānabhūṣu vijahāra vasantakālaḥ // //",
    "SA07bghsic_u:6.6_0": "āruhya mandamalayānilamaupavāhyamāśājayapracalitasya manobhavasya /",
    "SA07bghsic_u:6.6_1": "sūnaprasūtirabhavannavalājavṛṣṭiḥ puṃskokiladhvanirabhūd varaśaṅkhaghoṣaḥ // //",
    "SA07bghsic_u:6.7_0": "mandānilena vahatā vanarājimadhyād utthāpitaḥ kusumakoṇakareṇuruccaiḥ /",
    "SA07bghsic_u:6.7_1": "senāparāga iva digvijayodyatasya cetobhuvaḥ prasarati sma digantareṣu // //",
    "SA07bghsic_u:6.8_0": "puṣpāyudhasya nṛpateḥ parapuṣṭavargaḥ saṃgrāmasambhramasahān sahakārabāṇān /",
    "SA07bghsic_u:6.8_1": "sañcetukāma iva sañcitacārupatrān babhrāma vibhramavaneṣu navāṃkureṣu // //",
    "SA07bghsic_u:6.9_0": "vīreṇa mārasubhaṭena vibhidya bāṇairbaddhā mahāviṭapināṃ viṭapāntareṣu /",
    "SA07bghsic_u:6.9_1": "vyākīrṇakeśanicayā iva śatrumuṇḍā vyālolabhṛṅganivahāḥ stabakā virejuḥ // //",
    "SA07bghsic_u:6.10_0": "bhṛṅgābhimudritamukhā makarandapūraiḥ pūrṇodarā rurucire sumanogulucchāḥ /",
    "SA07bghsic_u:6.10_1": "vīrasya māranṛpatervijayābhiṣekaṃ kālena kartumiva ratnaghaṭāḥ praṇītāḥ // //",
    "SA07bghsic_u:6.11_0": "oghīkṛtā malayamārutacandanena puṣphora pūgavananūtanapuṣpapāliḥ /",
    "SA07bghsic_u:6.11_1": "cetobhavasya nṛpatermadhunā salīlam āndolitā lalitacāmaramālikeva // //",
    "SA07bghsic_u:6.12_0": "puṃskokilāaḥ punaranaṅgajayāpadānagāthāsadṛkṣakalapañcamakūjitāni /",
    "SA07bghsic_u:6.12_1": "peṭhuḥ prasannamadhurojjvalapeśalāni pratyagracūtakalikāsu vanasthalīṣu // //",
    "SA07bghsic_u:6.13_0": "udvelasambhṛtamadhuvratadānarājirucchṛṅkhalo malayamārutagandhahastī /",
    "SA07bghsic_u:6.13_1": "mānagrahādrikaṭakeṣu manasvinīnāṃ vaprakriyāvihṛtimācarati sma mandam // //",
    "SA07bghsic_u:6.14_0": "mandānilakṣitipamaṅgalapāṭhakānāṃ mākandagandhagajamaṇḍanaḍiṇḍimānām /",
    "SA07bghsic_u:6.14_1": "uddāmakāmavijayotsavaghoṣaṇāmām ujjṛmbhate sma rutamunmadaṣaṭpadānām // //",
    "SA07bghsic_u:6.15_0": "āmūlacūḍamabhitaḥ pravijṛmbhamāṇo bālapravāhanivaho vanapādapānām /",
    "SA07bghsic_u:6.15_1": "mānāndhakāraharaṇāya manasvinīnāṃ bālātapaprasaravibhramamālalambe // //",
    "SA07bghsic_u:6.16_0": "nirantarasmeramaṇīcakānāṃ niṣyandamānābhiranohakānām /",
    "SA07bghsic_u:6.16_1": "madhūlakāsāramahānadībhirvanaṃ nadīmātṛkatāmayāsīt // //",
    "SA07bghsic_u:6.17_0": "taṭopakaṇṭhaṃ makarandasindhoḥ prasūnadhūlīpulinābhirāme /",
    "SA07bghsic_u:6.17_1": "ābaddhacakrāḥ saha kāminībhirārebhire pātumalipravīrāḥ // //",
    "SA07bghsic_u:6.18_0": "vīrunmayīṃ vibhramayantraḍolāmāropya bhṛṅgīmavigītagītām /",
    "SA07bghsic_u:6.18_1": "samīraṇairātmagarutsamutthaiḥ sānandamāndolayati sma bhṛṅgaḥ // //",
    "SA07bghsic_u:6.19_0": "aśokayaṣṭyāḥ stabakopanītamādāya puṣpāsavamānanena /",
    "SA07bghsic_u:6.19_1": "sambhogabhinnāṃ taraṇadvirephaḥ sacāṭukaṃ pāyayati sma kāntām // //",
    "SA07bghsic_u:6.20_0": "aṅgaṃ samāsādya latāṅganānāṃ ṣaḍaṃghriḍimbhāḥ stabakastaneṣu /",
    "SA07bghsic_u:6.20_1": "pratyagrapuṣpāsavadugdhapānaṃ prapedire vismṛtalolabhāvāḥ // //",
    "SA07bghsic_u:6.21_0": "anekasaṃgrāmavimardaśīrṇāṃ purāṇamaurvīmapanīya bhāraḥ /",
    "SA07bghsic_u:6.21_1": "kodaṇḍayaṣṭermakarandayaṣṭerapūrvamaurvīkarod dvirephaiḥ // //",
    "SA07bghsic_u:6.22_0": "ananyayonerapadānagāthāṃ madhoḥ sakāśādiva śikṣayantaḥ /",
    "SA07bghsic_u:6.22_1": "śākhāsu śākhāsu mahīruhāṇāṃ śanaiḥ śiśiñjuḥ kalakaṇṭhaśāvāḥ // //",
    "SA07bghsic_u:6.23_0": "utkṣiptaśākhācchalabāhudaṇḍāścūtadrumāḥ śūrpakaśāsanājñām /",
    "SA07bghsic_u:6.23_1": "karṇābhirāmaiḥ kalakaṇṭhanādairuddhoṣayāmāsurivādhvagānām // //",
    "SA07bghsic_u:6.24_0": "vinetukāmasya vilāsinīnāṃ māanadvipendraṃ makaradhvajasya /",
    "SA07bghsic_u:6.24_1": "hemāṃkuśānāmavahannabhikhyāmagre natāḥ prauḍhapalāśakośāḥ // //",
    "SA07bghsic_u:6.25_0": "paribhramatṣaṭpadakarburāṇāṃ paṃktiḥ palāśadrumamañjarīṇām /",
    "SA07bghsic_u:6.25_1": "dedīpyamānasya śilāvalasya dīptiṃ yayau darśitadhūmarāśeḥ // //",
    "SA07bghsic_u:6.26_0": "āmodalubdhairalināṃ kadambarākṛṣyamānaḥ sumanogulucchaḥ /",
    "SA07bghsic_u:6.26_1": "grāsīkṛto rāhumukhena rākākalānidherbimba ivābabhāse // //",
    "SA07bghsic_u:6.27_0": "taṭīpaṭīradrumasaṅgabhājāṃ sarīsṛpāṇāmiva sāhacaryāt /",
    "SA07bghsic_u:6.27_1": "viyoginaścandanaśailajanmā vimūrcchayāmāsa muhuḥ samīraḥ // //",
    "SA07bghsic_u:6.28_0": "madhuśīkaradurdināndhakāre vanalakṣmīratidūtikopitānām /",
    "SA07bghsic_u:6.28_1": "bhramarīmabhisatvarīṃ pramattaḥ sacamatkāramarīramad dvirephaḥ // //",
    "SA07bghsic_u:6.29_0": "vakuladrumavāṭikā varastrīmukhagaṇḍūṣamadhudravābhiṣekam /",
    "SA07bghsic_u:6.29_1": "anubhūya navāṃkurāpadeśādavahannañcitaromaharṣaśobhām // //",
    "SA07bghsic_u:6.30_0": "sahakāravanīṣu sañcarantyā madhulakṣmyā iva nūpurapraṇādāḥ /",
    "SA07bghsic_u:6.30_1": "kalakaṇṭhabhuvaḥ kalapralāpāḥ śravasaḥ pāraṇamādadhurjanānām // //",
    "SA07bghsic_u:6.31_0": "aṅganāvadanapadmapūraṇīmādareṇa paripīya vāruṇīm /",
    "SA07bghsic_u:6.31_1": "udvavāma punareva kesaraḥ syandamānamakarandakaitavāt // //",
    "SA07bghsic_u:6.32_0": "parimalalaharīṣu pādapānāṃ bharitasamastadigantarāpagāsu /",
    "SA07bghsic_u:6.32_1": "jalaviharaṇamācacāra dirghaṃ malayamahīdharamandagandhavāhaḥ // //",
    "SA07bghsic_u:6.33_0": "manobhavo maṇḍalitāstramaurvikāgabhīraviṣphāravirāvitāmbaram /",
    "SA07bghsic_u:6.33_1": "aśeṣasāṃsārikaśemuṣīmuṣo vavarṣa cūtāṃkuraśātasāyakān // //",
    "SA07bghsic_u:6.34_0": "iti pravṛtte madhumāsavaibhave vidhātumudyānavihāramutsukaḥ /",
    "SA07bghsic_u:6.34_1": "rathaṃ samāruhya narendranandanaḥ sahāvarodhena vinirjagāma saḥ // //",
    "SA07bghsic_u:6.35_0": "tataḥ kumārasya purandaraśriyaḥ prabodhakālo 'yamiti prabodhitum /",
    "SA07bghsic_u:6.35_1": "krameṇa vṛddhāturaluptajīvitān pradarśayāmāsuramuṣya devatāḥ // //",
    "SA07bghsic_u:6.36_0": "krameṇa paśyan purataḥ sthitānamūn nitāntamudvignamanāḥ nṛpātmajaḥ /",
    "SA07bghsic_u:6.36_1": "kimetadityāahitavibhramaḥ svayaṃ purogatān paryanuyuṃkta sārathīn // //",
    "SA07bghsic_u:6.37_0": "savistaraṃ te 'pi surairadhiṣṭhitā narendraputrasya viraktikāraṇam /",
    "SA07bghsic_u:6.37_1": "krameṇa teṣāmatimātraduḥsahaṃ jarāvikārādikamācacakṣire // //",
    "SA07bghsic_u:6.38_0": "niśamya teṣāṃ vacanaṃ nṛpātmajo nikāmanirvedavibhāvitāśayaḥ /",
    "SA07bghsic_u:6.38_1": "niyantritodyānavihārakautuko nivartayāśvāniti sūtamabravīt // //",
    "SA07bghsic_u:6.39_0": "anantaraṃ tasya puraḥ surādhipairadarśi śāntānuśayastapodhanaḥ /",
    "SA07bghsic_u:6.39_1": "vivṛddhakāruṇyasamudravīcikāviṭaṅkaviśrāntaviśālalocanaḥ // //",
    "SA07bghsic_u:6.40_0": "prataptacāmīkaragauravigrahaḥ pravālabhaṅgāruṇacārucīvaraḥ /",
    "SA07bghsic_u:6.40_1": "prasannapūrṇendunibhānanadyutiḥ prabhūtamaitrīparivāhitāśayaḥ // //",
    "SA07bghsic_u:6.41_0": "tamenamālokya ca śākyanandanastapasvināmagrasaraṃ savismayaḥ /",
    "SA07bghsic_u:6.41_1": "ka eṣa kā vāsya caritracāturītyapṛcchadabhyāśajuṣaḥ svasārathon // //",
    "SA07bghsic_u:6.42_0": "ayaṃ mahābhāga! viśuddhamānasaḥ pavitraśīlaḥ paramārthadeśikaḥ /",
    "SA07bghsic_u:6.42_1": "savāsanonmūlitasarvakilviṣastapodhanaḥ kaścidapaścimaḥ satām // //",
    "SA07bghsic_u:6.43_0": "amuṣya yaḥ śāsanamāśrito jano jarāvikārāditaraṅgabhaṅguram /",
    "SA07bghsic_u:6.43_1": "krameṇa nistīrya sa janmasāgaraṃ prayāti nirvāṇapadaṃ niruttaram // //",
    "SA07bghsic_u:6.44_0": "iti pravīrāḥ kṣitipālanandanaprabodhanārthaṃ vibudhānubhāvataḥ /",
    "SA07bghsic_u:6.44_1": "vitenire vāṅmanasātigocaraṃ taponidhestasya caritravarṇanam // //",
    "SA07bghsic_u:6.45_0": "itthaṃ śrutvā sārathīnāṃ vacastallabdhopāyaḥ saṃsṛterniṣkramāya /",
    "SA07bghsic_u:6.45_1": "santuṣṭāntarmānaso rājasūnurbhūyo 'pyaicchat kartumudyānalīlām // //",
    "SA07bghsic_u:18_0": "iti buddhaghoṣaviracite padyacūḍāmaṇināmni mahākāvye ṣaṣṭhaḥ sargaḥ //",
    "SA07bghsic_u:19_0": "saptamaḥ sargaḥ",
    "SA07bghsic_u:19_1": "siddhārthasyodyānapraveśaḥ",
    "SA07bghsic_u:7.1_0": "pracoditāśvaḥ punareva sūtaiḥ pratodahastairnaralokavīraḥ /",
    "SA07bghsic_u:7.1_1": "ākhaṇḍalodayānamano 'bhirāmamārāmamatyadbhutamāviveśa // //",
    "SA07bghsic_u:7.2_0": "vidyāgṛhaṃ pañcamapāṭhakānāṃ vikalpatūṇīramananyayoneḥ /",
    "SA07bghsic_u:7.2_1": "gañjāgṛhaṃ ṣaṭpadakāminīnāṃ krīḍāgṛhaṃ kiñca vasantalakṣmyāḥ // //",
    "SA07bghsic_u:7.3_0": "carācarāṇamabhivandanīyamāgantumudyānāmahīruhastam /",
    "SA07bghsic_u:7.3_1": "marudvaśādānamitaiḥ śirobhirbaddhaprabālāñjalayaḥ praṇemuḥ // //",
    "SA07bghsic_u:7.4_0": "parāgasampatsikatāvakīrṇe paryukṣite puṣparasaiḥ patadbhiḥ /",
    "SA07bghsic_u:7.4_1": "kṛtopahāre galitaiḥ prasūnairudyānamadhye vijahāra vīraḥ // //",
    "SA07bghsic_u:7.5_0": "latāṅgahārairlalitāligītairvanapriyāmañjuravaiśca vādyaiḥ /",
    "SA07bghsic_u:7.5_1": "ārāmabhūmiṃ sa vilokya mene saṅgītaśālāmiva śambarāreḥ // //",
    "SA07bghsic_u:7.6_0": "taruprasūnānyapacetukāmā vāmālakā mandapadaṃ carantyaḥ /",
    "SA07bghsic_u:7.6_1": "kumārasevārthamupasthitānāṃ śaṅkāṃ vitenustarudevatānām // //",
    "SA07bghsic_u:7.7_0": "ālāpamārāmavihāriṇīnāmākarṇayanto hariṇekṣaṇānām /",
    "SA07bghsic_u:7.7_1": "vilajjamānā iva baddhamaunāstasthuḥ kṣaṇaṃ tatra vasantaghoṣāḥ // //",
    "SA07bghsic_u:7.8_0": "mañjīranādacchalato mamārtiṃ na subhru! kuryā iti nāthateva /",
    "SA07bghsic_u:7.8_1": "padena paṅkeruhakomalena pasparśa kācicchanakairaśokam // //",
    "SA07bghsic_u:7.9_0": "aśokayaṣṭistaruṇījanasya pādāmbujasparśamivāsahiṣṇuḥ /",
    "SA07bghsic_u:7.9_1": "navapravālaprasavāpadeśāt kopānalajvālamivotsasarja // //",
    "SA07bghsic_u:7.10_0": "sudhāmarīcidyutiśītalena karāmbujasparśasukhena kācit /",
    "SA07bghsic_u:7.10_1": "udbhidyamānāṃkuraromaharṣaṃ putrāgatāṃ prāpayati sma cūtam // //",
    "SA07bghsic_u:7.11_0": "asūta sadyaḥ sahakāraśākhī navāṃkuran puṅkhitacārupatrān /",
    "SA07bghsic_u:7.11_1": "ananyayonerabhimānahetū naruntudān pānthabadhūjanānām // //",
    "SA07bghsic_u:7.12_0": "saugandhikendīvaravāsitena salīlamantarmukhasambhṛtena /",
    "SA07bghsic_u:7.12_1": "purāṇamādhvīkarasena kācidaśokatāṃ kesaramānināya // //",
    "SA07bghsic_u:7.13_0": "manojñagandhairvakuladrumāṇāṃ svayaṃ vikīrṇaiḥ sumanonikāyaiḥ /",
    "SA07bghsic_u:7.13_1": "latāpratānena vicitramekā saṅkalpayāmāsa vikalpakāñcīm // //",
    "SA07bghsic_u:7.14_0": "upāhṛtaiḥ kāñcanapuṣpajālairudāragandhairnavamallikāyāḥ /",
    "SA07bghsic_u:7.14_1": "āpūrayantī nijakeśapāśamanaṅgatūṇīramivābabandha // //",
    "SA07bghsic_u:7.15_0": "āvarjyaśākhāṃ karapallavena prasahya puṣpāpacayonmukhāyāḥ /",
    "SA07bghsic_u:7.15_1": "ruṣeva kasyāścidaśokayaṣṭistiraskaroti sma dṛśaṃ parāgaiḥ // //",
    "SA07bghsic_u:7.16_0": "kareṇa sākaṃ mama komalena spardhāmidaṃ kiṃ paruṣaṃ bhajeta /",
    "SA07bghsic_u:7.16_1": "ityāttaroṣeva salīlamekā cūtapravālasya cakāra bhaṅgam // //",
    "SA07bghsic_u:7.17_0": "sindūrasaundaryasahodareṇa śephālikāpuṣparajaḥkaṇena /",
    "SA07bghsic_u:7.17_1": "cakāra sakhyāḥ savilāsamekā phālasthale cārutamālapatram // //",
    "SA07bghsic_u:7.18_0": "ākṛṣya śākhāḥ sadayaṃ latānāmālūya hastena navapravālam /",
    "SA07bghsic_u:7.18_1": "māṇikyabhūṣāmapasārya kaṇṭhe niveśayāmāsa patiḥ parasyāḥ // //",
    "SA07bghsic_u:7.19_0": "kācit pragalbhā ramaṇasya karṇe niveśayantī kila karṇapūram /",
    "SA07bghsic_u:7.19_1": "āveṣṭya kaṇṭhaṃ bhujabandhanena kapolakāntiṃ paricumbati sma // //",
    "SA07bghsic_u:7.20_0": "navaprasūnaiḥ sakalāṅganaddhairmanoharāḥ kāścana vārijākṣyaḥ /",
    "SA07bghsic_u:7.20_1": "ayugmabāṇāyudhadevatānāmāviṣkṛtānāmavahannabhivayām // //",
    "SA07bghsic_u:7.21_0": "stanābhirāmastabakojjvalānāṃ dantacchadāpāṭalapallavānām /",
    "SA07bghsic_u:7.21_1": "madhye latānāaṃ nibhṛtaṃ vasantīṃ sakhīṃ vivektuṃ na śaśāka kācit // //",
    "SA07bghsic_u:7.22_0": "itthaṃ kumārasya sahāvarādhaiḥ salīlamārāmavihārabhājaḥ /",
    "SA07bghsic_u:7.22_1": "ālokanāyeva sahasrabhānurākāśamadhyaṃ paramadhyarukṣat // //",
    "SA07bghsic_u:7.23_0": "caṇḍātapasparśavivardhamānamarīcikāvāpivihāradakṣaḥ /",
    "SA07bghsic_u:7.23_1": "sandhukṣayaṃstāpamatīva tāsāṃ madhyāhnaśaṃsī marudājagāma // //",
    "SA07bghsic_u:7.24_0": "chāyāstarūṇāmabhitaḥ pravṛttāścaṇḍātape kṣantumivāsamarthāḥ /",
    "SA07bghsic_u:7.24_1": "mūlālavālaṃ muhurambusekasañjātaśaityaṃ śanakairupeyuḥ // //",
    "SA07bghsic_u:7.25_0": "vihārasañjātapariśramāṇāṃ vilāsinīnāmalikasthalīṣu /",
    "SA07bghsic_u:7.25_1": "pradurbabhūvuḥ śramavārileśāḥ pradyumnakīrtyaṅkaranirviśeṣāḥ // //",
    "SA07bghsic_u:7.26_0": "dharmodabinduprakarā virejuḥ kapolapālīṣu nitambinīnām /",
    "SA07bghsic_u:7.26_1": "snānārthamānetumamūḥ purastāt taḍākadūtā iva samprayātāḥ // //",
    "SA07bghsic_u:7.27_0": "ārāmabhūmāvativāhya tāpaṃ mādhyāhnikaṃ madhyamalokapālaḥ /",
    "SA07bghsic_u:7.27_1": "āsevyamāno varavarṇinībhirambhovihārārthamavāpa vāpīm // //",
    "SA07bghsic_u:7.28_0": "mandānilāndolitavīcimālāḍolāyamānonmadarājahaṃsīm /",
    "SA07bghsic_u:7.28_1": "samphullakalhāravijṛmbhamāṇasaurabhyapūraplavamānabhṛṅgīm // //",
    "SA07bghsic_u:7.29_0": "kumudvatīkośapuṭāvatīrṇamādhvīkadhārāmadhurapravāhām /",
    "SA07bghsic_u:7.29_1": "uttuṅgakallolavitānaratnaraṅgasthalīcaṃkramamāṇamatsyām // //",
    "SA07bghsic_u:7.30_0": "ekatra phullairnavapuṇḍarīkairgaṅgānuṣaktāmiva dṛśyamānām /",
    "SA07bghsic_u:7.30_1": "raktāravindairitaratra bhinnaiḥ śoṇopagūḍhāmiva śobhamānām // //",
    "SA07bghsic_u:7.31_0": "patatripakṣapravikīrṇapadmaparāgasindūritadigvibhāgām /",
    "SA07bghsic_u:7.31_1": "sa śīkarāsūtritadurdinābhālokya vāpīmadhikaṃ nananda // //",
    "SA07bghsic_u:7.32_0": "duḍhāvabaddhāyatakeśapāśaiḥ śṛṅgānuṣaṅgojjvalapāṇipadmaiḥ /",
    "SA07bghsic_u:7.32_1": "sahāvarodhaiḥ sa vihāra vāpīmavātarat pāśadharaprabhāvaḥ // //",
    "SA07bghsic_u:7.33_0": "tatpūrvamabhyāgatamādareṇa tamūrmihastaiḥ paritabhya vāpī /",
    "SA07bghsic_u:7.33_1": "karṇābhirāmaiḥ kalahaṃsanādairvārttānuyogaṃ madhuraṃ cakāra // //",
    "SA07bghsic_u:7.34_0": "antarvigāḍhe sati sundarībhirudvelatāṃ prāpa mahātaḍāgaḥ /",
    "SA07bghsic_u:7.34_1": "jalāśayāḥ strīṣu kṛtānuṣaṅgāḥ kathaṃ nu velāṃ na vilaṅghyanti // //",
    "SA07bghsic_u:7.35_0": "kaṭhorakāntākucamaṇḍalānāmāghātabhītā iva vepamānāḥ /",
    "SA07bghsic_u:7.35_1": "kallolamālāḥ kaṇikāpadeśānmuktopahārānupaninyurāsām // //",
    "SA07bghsic_u:7.36_0": "padmākare paṅkajalocanābhirnarendrasūnurvijahāra sārdham /",
    "SA07bghsic_u:7.36_1": "salīlamantaḥpurikāṅganābhiḥ sākaṃ pracetā iva vārirāśau // //",
    "SA07bghsic_u:7.37_0": "kāntākarodañcitavāridhārāḥ kāntasya vāhvorupari prakīrṇāḥ /",
    "SA07bghsic_u:7.37_1": "ayatnabālavyajanopacāracāturyadhuryāḥ kṣaṇamātramāsan // //",
    "SA07bghsic_u:7.38_0": "parisphuracchīkaradanturāṅgaṃ paryāyavalgatkucakumbhahāram /",
    "SA07bghsic_u:7.38_1": "kāścit karaiḥ kāntamivāparāddhamāsphālayāmāsuramandamambhaḥ // //",
    "SA07bghsic_u:7.39_0": "taraṅgaraṅge saha bhṛṅgagānaiḥ saroruhe tāṇḍavamādadhāne /",
    "SA07bghsic_u:7.39_1": "hastāmbujairāttamṛṇāladaṇḍairavādayan vārimṛdaṅgamanyāḥ // //",
    "SA07bghsic_u:7.40_0": "nimajjanonmajjanarāgiṇībhirnitambinībhirniviḍastaḍāgaḥ /",
    "SA07bghsic_u:7.40_1": "aśumbhadambhonidhirantarāntarāvirbhavantībhirivāpsarobhiḥ // //",
    "SA07bghsic_u:7.41_0": "krīḍātaḍākaṃ kṣitipālasūnuḥ keyūrabhogīndravṛtena doṣṇā /",
    "SA07bghsic_u:7.41_1": "mamantha bhūbhāradhurandhareṇa manthādriṇā sindhumivābjanābhaḥ // //",
    "SA07bghsic_u:7.42_0": "kṣoṇībhujā kuṃkumavāridhārā yantraprayuktā ramaṇīmukheṣu /",
    "SA07bghsic_u:7.42_1": "papāta paṃkeruhakānaneṣu prabheva bhānoḥ prathamāvatārā // //",
    "SA07bghsic_u:7.43_0": "vāmabhruvastaṃ maṇiśṛṅgamuktairavākiran kuṃkumavāripūraiḥ /",
    "SA07bghsic_u:7.43_1": "tathāgataḥ so 'yamatīva reje sapallavaśrīriva pārijātaḥ // //",
    "SA07bghsic_u:7.44_0": "kasyāścidāviṣkṛtacandrikāyāḥ karābjayantraprahitāmbudhārā /",
    "SA07bghsic_u:7.44_1": "papāta patyurmaṇimaulibandhe gaṅgeva devasya jaṭākalāpe // //",
    "SA07bghsic_u:7.44_2": "svahastayantraprahitābhiradbhiḥ pidhāya kasyāścana netrayugmam /",
    "SA07bghsic_u:7.44_3": "viṭaḥ parasyā vinimīlitākṣyāścucumba bimbādharamādareṇa //",
    "SA07bghsic_u:7.46_0": "kayācidabhyarṇajuṣaḥ salīlaṃ kāntasya kaṇṭhe prahitāmbudhārā /",
    "SA07bghsic_u:7.46_1": "cetobhuvā cittamṛgaṃ grahītuṃ vyāpāritā vāguriteva reje // //",
    "SA07bghsic_u:7.47_0": "vaktre manojñasmitacandrikābhūd vakṣoruhe nirjharakāntirāsīt /",
    "SA07bghsic_u:7.47_1": "madhye babhūvābhrasaridvilāso vāmabhruvāṃ majjanavāridhārā // //",
    "SA07bghsic_u:7.48_0": "āplāvayāmāsa karodakena vaktraṃ sa kasyāścana mānavatyāḥ /",
    "SA07bghsic_u:7.48_1": "tadeva tanmānaparigrahasya jalāñjaliprakramamālalambe // //",
    "SA07bghsic_u:7.49_0": "nimajya kāsāñcidudañcitānāṃ vakṣoruhāḥ prakṣaradambudhārāḥ /",
    "SA07bghsic_u:7.49_1": "cakāśire cañcupuṭāpakṛṣṭamṛṇālanālā iva cakravākāḥ // //",
    "SA07bghsic_u:7.50_0": "nirākṛte kāpi taraṅgavātaiḥ stanottarīye sati lajjamānā /",
    "SA07bghsic_u:7.50_1": "kucasthalaṃ navyanakhavraṇāṅkaṃ ḍiṇḍīrapiṇḍena tiraścakāra // //",
    "SA07bghsic_u:7.51_0": "kasyāścidantaḥsalile nimajya samuccalantyāḥ sarasaṃ mukhābjam /",
    "SA07bghsic_u:7.51_1": "samujjihānasya samudramadhyāt tārāpaterbimbamivābabhāse // //",
    "SA07bghsic_u:7.52_0": "ambhovihārākulitaiḥ payobhirapākṛteṣvañjanamaṇḍaneṣu /",
    "SA07bghsic_u:7.52_1": "roṣādivāntaḥpuramundarīṇāṃ netrāravindānyaruhaṇībabhūvuḥ // //",
    "SA07bghsic_u:7.53_0": "payodharāḥ paṅkajalocanānāṃ pāthovihāre patadambudhārāḥ /",
    "SA07bghsic_u:7.53_1": "nāgendrakumbhā iva naddhahārāḥ sanirjharaughā iva śailaśṛṅgāḥ // //",
    "SA07bghsic_u:7.54_0": "anaṅgasāmrājyamahābhiṣekakumbhāvivāmbhoruhalocanāyāḥ /",
    "SA07bghsic_u:7.54_1": "vakṣoruhau maṅgalaśṛṅgasaṃsthairavākiran vāribharaiḥ parasyāḥ // //",
    "SA07bghsic_u:7.55_0": "bibhūṣaṇairvidrumapuṣyarāgavaiḍūryagārutmatapadmarāgaiḥ /",
    "SA07bghsic_u:7.55_1": "aṅgacyutairambujalocanānāṃ ratnākaro 'bhūt kamalākaro 'pi // //",
    "SA07bghsic_u:7.56_0": "evaṃ sa kṛtvā sarasīvihāraṃ sahāvarodhaiḥ sarasīruhākṣaḥ /",
    "SA07bghsic_u:7.56_1": "uttīrya tasyāstaṭasanniviṣṭaṃ baddhopacāraṃ sadanaṃ viveśa // //",
    "SA07bghsic_u:7.57_0": "tatrānuraktaiḥ saha mitravargaiḥ saṅkalpitākalpavikalpaveṣaḥ /",
    "SA07bghsic_u:7.57_1": "rasottaravyañjanapākahṛdyamāhāramāryaḥ paramabhyanandat // //",
    "SA07bghsic_u:7.58_0": "vicitrapaṭṭāstaraṇopapannaṃ vikīrṇapuṣpaprakaraṃ kumāraḥ /",
    "SA07bghsic_u:7.58_1": "abhyantarasthāpitabhadrapīṭhamāsthānikaṃ maṇḍapamadhyavātsīt // //",
    "SA07bghsic_u:7.58_2": "tatra kṣoṇīramaṇatanayo maṇḍape vāṇinīnāṃ nṛttārambhairnirupamarasairvādyaghoṣairmanojñaiḥ /",
    "SA07bghsic_u:7.59_0": "vīṇānādaiḥ śravaṇasubhagairveṇunādaiśca hṛdyaiḥ",
    "SA07bghsic_u:7.59_1": "śrīmānahnastribhuvanaguruḥ śeṣameṣa vyanaiṣīt // //",
    "SA07bghsic_u:21_0": "iti buddhaghoṣacarite padyacuḍāmaṇināmni mahākāvye saptamaḥ sargaḥ //",
    "SA07bghsic_u:22_0": "aṣṭamaḥ sargaḥ",
    "SA07bghsic_u:22_1": "sūryāstakālavarṇanam",
    "SA07bghsic_u:8.1_0": "tatrāntare bimbamamandarāgaṃ papāta bhānodiśi paścimāyām /",
    "SA07bghsic_u:8.1_1": "ākāśakośād galitasya nīlād ākṛṣṭalīlaṃ maṇidarpaṇasya // //",
    "SA07bghsic_u:8.2_0": "ākāśasindhoraparāhṇakarṇadhārādhipaḥ saṃhṛtaraśmijālaḥ /",
    "SA07bghsic_u:8.2_1": "prakṣepaṇībhiḥ sphaṭikātmikābhirdigantatīraṃ taraṇiṃ nināya // //",
    "SA07bghsic_u:8.3_0": "aśokapuṣpastabakābhitāmramastācale maṇḍalamuṣṇabhānoḥ /",
    "SA07bghsic_u:8.3_1": "babhāra sindhormathane viṣaktapravālavallīvalasya śobhām // //",
    "SA07bghsic_u:8.4_0": "bhāsvānabhīpsuḥ parālokayātrāṃ padmākareṣu pratibimbalakṣāt /",
    "SA07bghsic_u:8.4_1": "āpracchanārthaṃ priyabāndhavānāmambhojinīnāmiva sampraviṣṭaḥ // //",
    "SA07bghsic_u:8.5_0": "krameṇa madhyaṃ caramāmburāśeḥ prābhākaraṃ bimbamalañcakāra /",
    "SA07bghsic_u:8.5_1": "harinmaṇiśyāmamivācyutasya vakṣaḥsthalaṃ kaustubhanāma ratnam // //",
    "SA07bghsic_u:8.6_0": "āvartavegādaparamburāśerāvṛttabimbaṃ haridaśvabimbam /",
    "SA07bghsic_u:8.6_1": "bhūyo 'pi cakrabhramamunmṛjārthamāropitaṃ viśvasṛjeva reje // //",
    "SA07bghsic_u:8.7_0": "mayā vinābdhiḥ pralayaprasaṅgaṃ velā kadācinna vilaṅghiteti /",
    "SA07bghsic_u:8.7_1": "satyaṃ cakāreva tadaṅgahastairādāya taptāruṇalohakūṭam // //",
    "SA07bghsic_u:8.8_0": "dināvasānena parīkṣakeṇa mandapradīptidyumaṇirmahārhaḥ /",
    "SA07bghsic_u:8.8_1": "aurvāgninā tejayituṃ kilāntarudanvaṅgārabhare nirastaḥ // //",
    "SA07bghsic_u:8.9_0": "astaṅgate bhartari bhṛṅgamālāmaṅgalyasūtraṃ divasāntadhātrī /",
    "SA07bghsic_u:8.9_1": "ambhojinīnāmapasaurabhāṇāmapākarodamburuhopakaṇṭhāt // //",
    "SA07bghsic_u:8.10_0": "viśleṣaduḥkhādiva tigmabhānoḥ saṅkocabhājāṃ nalinīvadhūnām /",
    "SA07bghsic_u:8.10_1": "śokāgnidhūmālirivojjajṛmbhe bhṛṅgāvalī paṅkaruhānanemyaḥ // //",
    "SA07bghsic_u:8.11_0": "saurabhyalobhāt savidhe carantī bhṛṅgāvalī padmavaneṣu reje /",
    "SA07bghsic_u:8.11_1": "viyoginībhirnalinīvadhūbhirvyāpāritodvandhanavāgureva // //",
    "SA07bghsic_u:8.12_0": "vihāya bhāsvān nalinīṃ sarāgāmastaṅgato 'bhūnmama bālyamitram /",
    "SA07bghsic_u:8.12_1": "ityātiyogādiva cakravākastyaktvā priyāṃ dīnataraṃ rarāsa // //",
    "SA07bghsic_u:8.13_0": "pratāyamānā prathametarasmin kāṣṭhāntarāle kanati sma sandhyā /",
    "SA07bghsic_u:8.13_1": "divāniśānyo 'nyanipīḍanena jājvalyamānā jvalanaprabheva // //",
    "SA07bghsic_u:8.14_0": "astaṅgataṃ bhāskaramambaraśrīrālokya śokātiśayākuleva /",
    "SA07bghsic_u:8.14_1": "nakṣatramuktākṣavaṭaṃ dadhānā sandhyātapaṃ cīvaramālalambe // //",
    "SA07bghsic_u:8.15_0": "rudrākṣamālāvalayojjvalāni tapodhanānāṃ karapallavāni /",
    "SA07bghsic_u:8.15_1": "sandhyāpraṇāmāya sabhṛṅgacakraiḥ saṅkocamāpuḥ saha padmaṣaṇḍaiḥ // //",
    "SA07bghsic_u:8.16_0": "ākāśanīlotpalabhṛṅgabhaṅgirāśāvadhūnīlapaṭottarīyam /",
    "SA07bghsic_u:8.16_1": "viśvambharābhūmigṛhapraveśo 'pyajṛmbhatāndhaṅkaraṇī tamisrā // //",
    "SA07bghsic_u:8.17_0": "niṣyandamānairiva candrakāntairnirvāpitānāṃ tapanopalānām /",
    "SA07bghsic_u:8.17_1": "samīoiraṇotthā iva dhūmasārthāstamobharāstarurantarikṣam // //",
    "SA07bghsic_u:8.18_0": "pradoṣavedhāḥ pravarasya tārāpraśastivarṇān likhituṃ himāṃśoḥ /",
    "SA07bghsic_u:8.18_1": "payodavīthīphalakaṃ tamisramaṣīprakārairmalinīcakāra // //",
    "SA07bghsic_u:8.19_0": "śarvasya sandhyādhṛtatāṇḍavasya kaṇṭhaprabhāpuñja ivāndhakāraḥ /",
    "SA07bghsic_u:8.19_1": "jvaliṣyatāmoṣadhipādapānāṃ kiñcāvṛṇod dhūma ivāntarikṣam // //",
    "SA07bghsic_u:8.20_0": "āvavrurākāśamatiprabhūtā āśāntaparyastatamaḥ samūhā /",
    "SA07bghsic_u:8.20_1": "kūlaṅkaṣāḥ prāvṛṣi vārirāśiṃ kalindaputryā iva vāripūrāḥ // //",
    "SA07bghsic_u:8.21_0": "vibhāvarīcampakakarṇapūrā babhāsire veśmasu dīpalekhā /",
    "SA07bghsic_u:8.21_1": "palāyamānasya raveḥ paṭiṣṭhairbandīkṛtā bhāsa ivāndhakāraiḥ // //",
    "SA07bghsic_u:8.22_0": "jijñāsamānāstimirapravṛttimarkasya cārā iva sañcarantaḥ /",
    "SA07bghsic_u:8.22_1": "sandhyākṛśānoriva viṣphuliṅgāstamomaṇīnāṃ vyarucan nikāyāḥ // //",
    "SA07bghsic_u:8.23_0": "niśāndhakāraprakarāmbuvāhaniṣṭhyūtadhārākarakābhirāmaiḥ /",
    "SA07bghsic_u:8.23_1": "tārāgaṇairdanturamantarikṣaṃ kāntiṃ dadhau kairavakānanasya // //",
    "SA07bghsic_u:8.24_0": "niraṃkuśānāṃ timiradvipānāṃ śuṇḍāvikīrṇairiva śīkaraughaiḥ /",
    "SA07bghsic_u:8.24_1": "uddāmaśobhairnikarairuḍūnāṃ tārāpathaḥ śarkarilo babhūva // //",
    "SA07bghsic_u:8.25_0": "tamālanīlaṃ tagarāvadātaistārāgaṇairdanturamantarikṣam /",
    "SA07bghsic_u:8.25_1": "agastyapītasya jahāra sindhorākīrṇamuktānikarasya śobhām // //",
    "SA07bghsic_u:8.26_0": "samudragarbhāntaramāśrayantaṃ tamo 'pahaṃ candramasaṃ tanūjam /",
    "SA07bghsic_u:8.26_1": "samudvahantī śatamantukāṣṭhā śanairmukhe pāṇḍaratāmayāsīt // //",
    "SA07bghsic_u:8.27_0": "cakāśire candramasaḥ samutthāḥ samudragūḍhasya mayūkhamālāḥ /",
    "SA07bghsic_u:8.27_1": "pītpā pravāhaṃ timibhiḥ sarandhraiḥ śirobhirūrdhvaprahitā ivāpa // //",
    "SA07bghsic_u:8.28_0": "ardhoditaḥ śītakarasya bimbaḥ kiñcit samāviṣkṛtalāñchanaśrīḥ /",
    "SA07bghsic_u:8.28_1": "śṛṅgārayonestrijagajjigīṣorviṣāṅkito bāṇa ivārdhacandraḥ // //",
    "SA07bghsic_u:8.29_0": "tamālanīlasya samudraviṣṇostārādhibhūmaṇḍalapuṇḍarīkam /",
    "SA07bghsic_u:8.29_1": "āvartanābhīvivarādudasthādālakṣyacihnabhramarābhirāmam // //",
    "SA07bghsic_u:8.30_0": "samujjihānaṃ lavaṇābdhimadhyāt tārāpatermaṇḍalamuttaraṅgāt /",
    "SA07bghsic_u:8.30_1": "uvāha tasmādabhimathyamānādunmajjadairāvatakumbhalīlām // //",
    "SA07bghsic_u:8.31_0": "udyacchamānastuhināṃśumālī yataḥ pravālāruṇamaṇḍalo 'bhūt /",
    "SA07bghsic_u:8.31_1": "tadvāḍavenārṇamūṣikāyāmāvarjitairāhita eva ratnaiḥ // //",
    "SA07bghsic_u:8.32_0": "sadhairyamādāya taṭeṣu pādaṃ pūrvādrimārohati rājasiṃhe /",
    "SA07bghsic_u:8.32_1": "bhūtā iva dhvāntamataṅgajendrā mahībhṛtāṃ gahvaramāśrayante // //",
    "SA07bghsic_u:8.33_0": "astādriśṛṅgaskhalitāgrapādaḥ papāta bhāsvānaparāmburāśau /",
    "SA07bghsic_u:8.33_1": "itīva bhītaḥ kaṭakān kareṇa spṛṣṭvāruroha prathamādriminduḥ // //",
    "SA07bghsic_u:8.34_0": "navodayālohitamindubimbaṃ vididyute pārvaṇamambarānte /",
    "SA07bghsic_u:8.34_1": "sāyāhnamudrādhikṛtena dhātudraveṇa saṃnyastamivaikacihnam // //",
    "SA07bghsic_u:8.35_0": "vibhāvarīśaḥ karapallavena bhṛṅgāvalīmaṅgalasūtramālām /",
    "SA07bghsic_u:8.35_1": "kusudvatīnāṃ kumudopakaṇṭhe saṃyojayāmāsa sakautukānām // //",
    "SA07bghsic_u:8.36_0": "ākarṇya gānaṃ madhupāṅganānāṃ karṇāmṛtaṃ pīta ivāmṛtāṃśuḥ /",
    "SA07bghsic_u:8.36_1": "dideśa tābhyo makarandagarbhamāmudritaṃ kairavakośajātam // //",
    "SA07bghsic_u:8.37_0": "patyuḥ karasparśapariślathasya tamisrakeśasya niśāṅganāyāḥ /",
    "SA07bghsic_u:8.37_1": "navaprasūnairiva viprakīrṇairnakṣatrajālaiḥ śuśubhe nabhaḥśrīḥ // //",
    "SA07bghsic_u:8.38_0": "vipakvatārādhipabimbaśaṅkhavimuktamuktāphaladantureva /",
    "SA07bghsic_u:8.38_1": "vyomāpagāśīkararājiteva vididyute tārakitā nabhaḥśrīḥ // //",
    "SA07bghsic_u:8.39_0": "ākāśaśayyātalamaśnuvāne sudhākare bhartari sānurāge /",
    "SA07bghsic_u:8.39_1": "śyāmāṅganāyāstimirāntarīyamākāśamadhyādapayātamāsīt // //",
    "SA07bghsic_u:8.40_0": "patiḥ paśunāmiva kālakūṭaṃ patiṃ nadīnāmiva kumbhayoniḥ /",
    "SA07bghsic_u:8.40_1": "ādāya candraḥ karapallavena gāḍhāndhakāraṃ kavalīcakāra // //",
    "SA07bghsic_u:8.41_0": "viyogaduḥkhādiva pāṇḍarāṅgīṃ vilambamānabhramarālakāntām /",
    "SA07bghsic_u:8.41_1": "kumudvatīmāsavapuṣpadigdhāmāśvāsayāmāsa kareṇa candraḥ // //",
    "SA07bghsic_u:8.42_0": "velājaleṣu maṇidarpaṇavibhrameṣu cchāyāgatena śaśalāñchanamaṇḍalena /",
    "SA07bghsic_u:8.42_1": "vārākaro varuṇabhūpatinā maṇīnāmekākaro racitamudra ivāśaśaṅka // //",
    "SA07bghsic_u:8.43_0": "antaḥ parisphuritabālatamālakāntirālakṣyate sma rajanīkaramaṇḍalaśrīḥ /",
    "SA07bghsic_u:8.43_1": "āsṛkvabhāgavivṛtānanasaiṃhikeyadaṃṣṭrākarālagaraladravamudriteva // //",
    "SA07bghsic_u:8.44_0": "bimbaṃ pradarśitakuraṅgakalaṅkarekhaṃ vyaktaṃ babhau kumudinīkuladaivatasya /",
    "SA07bghsic_u:8.44_1": "āvartamaṇḍalamivācalasārvabhaumakanyākalindatanayāmilanopajātam // //",
    "SA07bghsic_u:8.45_0": "antaḥsphuranmṛgakalaṅkamabhaṃgurābhamatyarthameva śuśubhe dvijarājabimbam /",
    "SA07bghsic_u:8.45_1": "tāṭaṅkacakramiva dantamayaṃ tamisrāvāmabhruvo marakatāṅkitamadhyadeśam // //",
    "SA07bghsic_u:8.46_0": "antarmalīmasamabhādamṛtāṃśubimbamambhodavātamalinodaradarpaṇābham /",
    "SA07bghsic_u:8.46_1": "kaṇṭhaprabhaprasarakarburitāntarālaṃ bhikṣākapālamiva kiñca kapālapāṇeḥ // //",
    "SA07bghsic_u:8.47_0": "spaṣṭe pradoṣasamaye narapālasūnustvaṣṭrā samāracitamaṅgalamaṇḍanaśrīḥ /",
    "SA07bghsic_u:8.47_1": "vārāṅganābhirabhito maṇidīpikābhirāsevitaḥ svabhavanaṃ punarājagāma // //",
    "SA07bghsic_u:24_0": "iti buddhaghoṣaviracite padyacūḍāmaṇināmni mahākāvye aṣṭamaḥ sargaḥ //",
    "SA07bghsic_u:25_0": "navamaḥ sargaḥ",
    "SA07bghsic_u:25_1": "kumārasya nīrājanam",
    "SA07bghsic_u:9.1_0": "āgatya gehamadhyāsya kumāro bhadrapīṭhikām /",
    "SA07bghsic_u:9.1_1": "ārabdhaṃ mātṛdhātrībhirārātrikamupādade // //",
    "SA07bghsic_u:9.2_0": "mahārājādhirājasya tanayo maṇḍapasthitaḥ /",
    "SA07bghsic_u:9.2_1": "siṃhāsanamiyāyaiṣa siṃhasaṃhananastataḥ // //",
    "SA07bghsic_u:9.3_0": "vāravāmālakāstasya madhurākṛtayaḥ puraḥ /",
    "SA07bghsic_u:9.3_1": "ārebhire darśayitumadbhataṃ nṛttavibhramam // //",
    "SA07bghsic_u:9.4_0": "asaktahṛdayastāsām aṅgahāramanohare /",
    "SA07bghsic_u:9.4_1": "saṅgīte navagīte 'pi sa cintāmantarā dadau // //",
    "SA07bghsic_u:9.5_0": "tadā babhau kumāro 'sau cāmarairamarocchritaiḥ /",
    "SA07bghsic_u:9.5_1": "samīraṇasamuddhūtaistaraṅgairiva sāgaraḥ // //",
    "SA07bghsic_u:9.6_0": "dhvajaratnapatākābhiḥ śuśubhe kṣoṇimaṇḍalam /",
    "SA07bghsic_u:9.6_1": "antarikṣamivānekavidyudvallībhirāvṛtam // //",
    "SA07bghsic_u:9.7_0": "kālāgarumahādhūmavallīvellitamambaram /",
    "SA07bghsic_u:9.7_1": "kṛṣṇoragaśatākīrṇaṃ rasātalamivābabhau // //",
    "SA07bghsic_u:9.8_0": "brahmāṇḍakukṣimbharibhirbadhirīkṛtadiṅmukhaiḥ /",
    "SA07bghsic_u:9.8_1": "anekapaṭahadhvānairādhmātamabhavannabhaḥ // //",
    "SA07bghsic_u:9.9_0": "airāvatya ivākāśaraṅgeṣvamarayoṣitaḥ /",
    "SA07bghsic_u:9.9_1": "ghanavādyaravāścakrurakhaṇḍaṃ tāṇḍavakramam // //",
    "SA07bghsic_u:9.10_0": "tāsāṃ taralasañcāradṛṣṭibhirmukhamaṇḍalaiḥ /",
    "SA07bghsic_u:9.10_1": "tārāpathasthalamabhut sahasramṛgalāñchanam // //",
    "SA07bghsic_u:9.11_0": "vidyādharāśca gandharvā vīṇāgarbhitapāṇayaḥ /",
    "SA07bghsic_u:9.11_1": "pūrvāpadānamukharāḥ purastasya pratasthire // //",
    "SA07bghsic_u:9.12_0": "mahendrakaravikṣiptāḥ mandārasumanobharāḥ /",
    "SA07bghsic_u:9.12_1": "bhuvanakṣobhagalitāḥ puṣphurustārakā iva // //",
    "SA07bghsic_u:9.13_0": "itthamārādhito devairdaśatritayayojanam /",
    "SA07bghsic_u:9.13_1": "atītya panthānamasāvagādanavamāṃ nadīm // //",
    "SA07bghsic_u:9.14_0": "marālamahilālīḍhamṛṇāladalamedurām /",
    "SA07bghsic_u:9.14_1": "gambhīramakarārāvamukharīkṛtadiṅmukhām // //",
    "SA07bghsic_u:9.15_0": "taraṅgaśīkarāsaratārādanturitāmbarām /",
    "SA07bghsic_u:9.15_1": "sarasīruhasaurabhyasurabhīkṛtamārutām // //",
    "SA07bghsic_u:9.16_0": "kallolavallīvalayasamullāsitasārasām /",
    "SA07bghsic_u:9.16_1": "kalahaṃsakalatrāṇāṃ kaṇṭhadaghnormimaṇḍalīm // //",
    "SA07bghsic_u:9.17_0": "mīnavikṣiptakalhārapuñjakiñjalkarañjitām /",
    "SA07bghsic_u:9.17_1": "vinidrakamalodīrṇamadhudravataraṅgitām // //",
    "SA07bghsic_u:9.18_0": "tāraṇāya mahāmbhodhestanvan guṇanikāmiva /",
    "SA07bghsic_u:9.18_1": "cintāyuktena vāhena tāṃ nadīmudatītarat // //",
    "SA07bghsic_u:9.19_0": "uttīrya tasyāḥ puline turagādavatīrya saḥ /",
    "SA07bghsic_u:9.19_1": "channaṃ nivartayāmāsa datvā bhūṣāśca vāhanam // //",
    "SA07bghsic_u:9.20_0": "ādikalpasamudbhūtāmādibrahmasamāhṛtām /",
    "SA07bghsic_u:9.20_1": "agrahīdagraṇīḥ puṃsāṃ tapodhanapariṣkriyām // //",
    "SA07bghsic_u:9.21_0": "ādāya tāpasākalpamanalpaguṇagumbhitam /",
    "SA07bghsic_u:9.21_1": "ācchādya tena cātmānamadhatta tapasi sthitim // //",
    "SA07bghsic_u:9.22_0": "athāvalokya lokeśaṃ dīkṣitaṃ śakradiṅmukham /",
    "SA07bghsic_u:9.22_1": "ānandamandahasitairiva pāṇḍaratāmayāt // //",
    "SA07bghsic_u:9.23_0": "samastalokanāthasya tasya śāsturivājñayā /",
    "SA07bghsic_u:9.23_1": "śatamanyudiśādhatta sandhyāpāṭalamambaram // //",
    "SA07bghsic_u:9.24_0": "tasyāvalokanāyaiva śāsyavaṃśaśikhāmaṇeḥ /",
    "SA07bghsic_u:9.24_1": "adhyāsta kūlakūṭasthaḥ prathamādriṃ gabhastimān // //",
    "SA07bghsic_u:9.25_0": "ajñānamevaṃ jagatāmapasāryaṃ tvayetyapi /",
    "SA07bghsic_u:9.25_1": "asyādiśanniva ravirandhakāramapākarot // //",
    "SA07bghsic_u:9.26_0": "jñānālokastrijagatāmevameva tvayeti ca /",
    "SA07bghsic_u:9.26_1": "asyādiśannivālokamāviścakre vikartanaḥ // //",
    "SA07bghsic_u:9.27_0": "dīkṣite bhūbhṛtāṃ nāthe nirviṇṇā iva bhūbhṛtaḥ /",
    "SA07bghsic_u:9.27_1": "aruṇātapalakṣeṇa cakrire valkadhāraṇam // //",
    "SA07bghsic_u:9.28_0": "ādityabandhorbodhaikasindhoḥ samudayādiva /",
    "SA07bghsic_u:9.28_1": "prabodhamudrāmabhajan sakalāḥ kamalākarāḥ // //",
    "SA07bghsic_u:9.29_0": "kṛtakṛtyaṃ tamuddiśya kṛtāñjalipuṭā iva /",
    "SA07bghsic_u:9.29_1": "āabaddhamukulāstasthuraśeṣāḥ kumudākarāḥ // //",
    "SA07bghsic_u:9.30_0": "sanmārgadeśikasyāsya tīrthikā iva tejasā /",
    "SA07bghsic_u:9.30_1": "tapanasya samākrāntāstārakā nistviṣo 'bhuvan // //",
    "SA07bghsic_u:9.31_0": "avakāśapradānārthamiva tatkīrtisaṃhateḥ /",
    "SA07bghsic_u:9.31_1": "aśeṣamāśāvivaramānaśe 'tiviśālatām // //",
    "SA07bghsic_u:9.32_0": "siddhārthamukhaśītāṃśuṃ dṛṣṭvā dīptaṃ divāpi ca /",
    "SA07bghsic_u:9.32_1": "vrīḍāvaśādiva vidhurbabhūva vigatacchaviḥ // //",
    "SA07bghsic_u:9.33_0": "jagadekagurostasya darśanādiva dīptimān /",
    "SA07bghsic_u:9.33_1": "vigatodayarāgaśrīrviveśākāśamāśramam // //",
    "SA07bghsic_u:9.34_0": "manorathaśataprāptapravrajyārasanirvṛtaḥ /",
    "SA07bghsic_u:9.34_1": "dināni kānicit tasyāstīre cikṣepa deśikaḥ // //",
    "SA07bghsic_u:9.35_0": "anyedyuratha bhikṣārthamādibhikṣurbubhukṣitaḥ /",
    "SA07bghsic_u:9.35_1": "vyatītya dūramadhvānaṃ bimbasārapurīmagāt // //",
    "SA07bghsic_u:9.36_0": "viśaṅkaṭaśilāsālavijitāvadhibhūdharān /",
    "SA07bghsic_u:9.36_1": "pātālāgādhaparikhāpalvalīkṛtasāgarām // //",
    "SA07bghsic_u:9.37_0": "ghoṭīkhurapuṭīkoṭikroḍīkṛtadharātalām /",
    "SA07bghsic_u:9.37_1": "mādyanmadāvalādhīśamadapaṅkilavīthikām // //",
    "SA07bghsic_u:9.38_0": "māṇikyasaudhavalabhīvalamānamarālikām /",
    "SA07bghsic_u:9.38_1": "vātāyanamukhodīrṇadhūmarājivirājitām // //",
    "SA07bghsic_u:9.39_0": "bālācalatulākoṭivācālaharidañcalām /",
    "SA07bghsic_u:9.39_1": "mandānilasamādhūtadhvajacūḍālamandirām // //",
    "SA07bghsic_u:9.40_0": "valārikārmukasmeramaṇitoraṇamāṃsalām /",
    "SA07bghsic_u:9.40_1": "vallīkisalayārabdharathyāvandanamālikām // //",
    "SA07bghsic_u:9.41_0": "viśālaviśikhābhogamekhalojjvalamadhyamām /",
    "SA07bghsic_u:9.41_1": "vihāravāpikāvīcīsamīcīnopaśākhikām // //",
    "SA07bghsic_u:9.42_0": "tatra bhikṣāṃ samādātuṃ tapodhanaśikhāmaṇiḥ /",
    "SA07bghsic_u:9.42_1": "vīthīṣu vīthīṣu śanairvijahāra vināyakaḥ // //",
    "SA07bghsic_u:9.43_0": "mohāpanodamapyenaṃ munīndramabhivīkṣitāḥ /",
    "SA07bghsic_u:9.43_1": "mugdhā vidagdhāḥ sakalā mohanidrāṃ prapedire // //",
    "SA07bghsic_u:9.44_0": "vigatonmeṣasammeṣaviṣphārīkṛtacakṣuṣām /",
    "SA07bghsic_u:9.44_1": "manobhavārirapyāsāṃ manobhavamajījanat // //",
    "SA07bghsic_u:9.45_0": "tatra bhikṣāṃ samādāya śikṣāpādavicakṣaṇaḥ /",
    "SA07bghsic_u:9.45_1": "tadabhyarṇagataṃ tūrṇaṃ śiloccayamaśiśriyat // //",
    "SA07bghsic_u:9.46_0": "upakaṇṭhakalālāpakālakaṇṭhamanoharam /",
    "SA07bghsic_u:9.46_1": "kaṇṭhīravakarāghātacūrṇīkṛtagajākulam // //",
    "SA07bghsic_u:9.47_0": "vetaṇḍaśuṇḍādaṇḍābhakuṇḍalīśvaramaṇḍitam /",
    "SA07bghsic_u:9.47_1": "śikhaṇḍimaṇḍalārabdhatāṇḍavaṃ pāṇḍarāhvayam // //",
    "SA07bghsic_u:9.48_0": "viśālaśikharoddeśaviśrāntajaladādhvagam /",
    "SA07bghsic_u:9.48_1": "viharanmattamātaṅgapunaruktamahopalam // //",
    "SA07bghsic_u:9.49_0": "viśaṅkaṭaśilākoṭipāṭitāmbarakoṭaram /",
    "SA07bghsic_u:9.49_1": "pañcāsyapāṇioaryastagajamauktikavistṛtam // //",
    "SA07bghsic_u:9.50_0": "nirjharīpūranirdhautakaladhautaśilātalam /",
    "SA07bghsic_u:9.50_1": "mekhalopāntavilasatpulindapṛtanāpatim // //",
    "SA07bghsic_u:9.51_0": "taḍāke tasya siddhārthaḥ snātvā nikaṭavartini /",
    "SA07bghsic_u:9.51_1": "sthitvā taṭaśilāpaṭṭe bhikṣānnarasamanvabhūt // //",
    "SA07bghsic_u:9.52_0": "aparedyurvinirgatya tasmādeṣa purāntare /",
    "SA07bghsic_u:9.52_1": "piṇḍapātavidhiṃ kṛtvā prāpadabhyarṇakānanam // //",
    "SA07bghsic_u:9.53_0": "taḍākanikaṭe nadyāstaṭe śaile ca kānane /",
    "SA07bghsic_u:9.53_1": "nivasan divasāneṣa ninye mānyo bahūnapi // //",
    "SA07bghsic_u:9.54_0": "tapovaneṣu dhanyeṣu duḥsādhāni tapāṃsyapi /",
    "SA07bghsic_u:9.54_1": "cacāra dhīrahṛdayaḥ saṃsārakleśaśāntaye // //",
    "SA07bghsic_u:9.55_0": "aprāpya nirvāṇapadaṃ duścaraiśvaritairapi /",
    "SA07bghsic_u:9.55_1": "ko vābhyupāyastasyārthe bhavedityākulo 'bhavat // //",
    "SA07bghsic_u:9.56_0": "ekadā pāramībhāgyaparipākaprakāśanam /",
    "SA07bghsic_u:9.56_1": "svapnapañcakamadrākṣīt sucaritranidhiḥ prage // //",
    "SA07bghsic_u:9.57_0": "dṛṣṭvāvabudhya svapnārthaṃ pratyavetya vicakṣaṇaḥ /",
    "SA07bghsic_u:9.57_1": "niścikāyāhamadyaiva nirvṛtiṃ prāpnuyāmiti // //",
    "SA07bghsic_u:9.58_0": "kṛtvā dinamukhācāraṃ bhikṣāvelāṃ pratīkṣya saḥ /",
    "SA07bghsic_u:9.58_1": "āsāñcakre vaṭasyādhaḥ pūjāvihitasatkṛteḥ // //",
    "SA07bghsic_u:9.59_0": "atha kācid viśālākṣī devatāṃ tannivāsinom /",
    "SA07bghsic_u:9.59_1": "adhikṛtya tadā nitye pāyasaṃ prārthanāparā // //",
    "SA07bghsic_u:9.60_0": "tacchaṅkayaiva sā tasmai dadau pātreṇa pāyasam /",
    "SA07bghsic_u:9.60_1": "tadādāya mahāsattvo yayau nairañjarātaṭam // //",
    "SA07bghsic_u:9.61_0": "tasyāḥ śaranniśākāśavimale salile muniḥ /",
    "SA07bghsic_u:9.61_1": "snātvā suvarṇapātrasthaṃ bubhuje pāyasaṃ budhaḥ // //",
    "SA07bghsic_u:9.62_0": "tataḥ kisalayālokabālātapavilāsini /",
    "SA07bghsic_u:9.62_1": "manojñakokilālāpavācālaharidañcale // //",
    "SA07bghsic_u:9.63_0": "mandānilādhūtalatāḍolādurlalitālini /",
    "SA07bghsic_u:9.63_1": "bālacūtāṃkurāsvādamodamānavanapriye // //",
    "SA07bghsic_u:9.64_0": "mandārakorakasyandimakarandasugandhini /",
    "SA07bghsic_u:9.64_1": "madagandhavahaspandakandalīkṛtakautuke // //",
    "SA07bghsic_u:9.65_0": "utphullamañjarīpuñjapiñjarīkṛtasatpathe /",
    "SA07bghsic_u:9.65_1": "bhramadbhramarajhaṅkārahuṅkāracakitādhvage // //",
    "SA07bghsic_u:9.66_0": "vihaṅgapakṣavikṣiptaparāgabharapāṃsule /",
    "SA07bghsic_u:9.66_1": "mākandamadhusandohajambālitamahītale // //",
    "SA07bghsic_u:9.67_0": "praphullasumanovallīmatallīyutamārute /",
    "SA07bghsic_u:9.67_1": "vasantakālasāmantasāmrājyamaṇimaṇḍape // //",
    "SA07bghsic_u:9.68_0": "tālītamālahintālabahule sālakānane /",
    "SA07bghsic_u:9.68_1": "sthitvā mādhyandinaṃ tāpaṃ nināya naranāyakaḥ // //",
    "SA07bghsic_u:9.69_0": "dināvasāne samprāpte yāmamātrāvadhau yataḥ /",
    "SA07bghsic_u:9.69_1": "utthāya bhagavān bodhiṃ prapede prājyavikramaḥ // //",
    "SA07bghsic_u:9.70_0": "brahmaṇopahitān darbhān ādāya nijapāṇionā /",
    "SA07bghsic_u:9.70_1": "cikṣepa deśikavaraḥ prācye bodhimahītale // //",
    "SA07bghsic_u:9.71_0": "tatra kandarpadarpāṇāmbhedyamatikomalam /",
    "SA07bghsic_u:9.71_1": "aparājitaparyaṅkam āvirāsīnmahāsanam // //",
    "SA07bghsic_u:9.72_0": "ārurohāsanaṃ tuṅgam anaṅgaripumadbhutam /",
    "SA07bghsic_u:9.72_1": "aṃśumāniva pūrvādrim aśeṣajanabodhakaḥ // //",
    "SA07bghsic_u:9.73_0": "āruḍhabodhiparyaṅkam abhaṃguraguṇaṃ surāḥ /",
    "SA07bghsic_u:9.73_1": "amumārebhire stotum avāṅmanasagocaram // //",
    "SA07bghsic_u:9.74_0": "namaḥ suguṇamāṇikyasindhave ravibandhave /",
    "SA07bghsic_u:9.74_1": "namaḥ saṃsārapāthodhisetave muniketave // //",
    "SA07bghsic_u:9.75_0": "namaḥ sakalasaṃkleśahāriṇe guṇahāriṇe /",
    "SA07bghsic_u:9.75_1": "namaḥ samastatattvārthavedine 'dvayavādine // //",
    "SA07bghsic_u:9.76_0": "karuṇāpūralaharīparīvāhitacakṣuṣe /",
    "SA07bghsic_u:9.76_1": "bhāgadheyanidhānāya bhagavan! bhavate namaḥ // //",
    "SA07bghsic_u:9.77_0": "kandarpadarpanirbhedakarmaṭhastvaṃ na cāparaḥ /",
    "SA07bghsic_u:9.77_1": "pañcānanaṃ vinā ko hi kuñjaraṃ śāsituṃ kṣamaḥ! // //",
    "SA07bghsic_u:9.78_0": "śūrastvameva durvāragarvatīrthikamardane /",
    "SA07bghsic_u:9.78_1": "mandareṇa vinā sindhuṃ mathituṃ kena pāryate! // //",
    "SA07bghsic_u:9.79_0": "culukīkaraṇe śūrastvameva bhavavāridheḥ /",
    "SA07bghsic_u:9.79_1": "kumbhayoniṃ vinā ko hi kovidaḥ sindhucūṣaṇe // //",
    "SA07bghsic_u:9.80_0": "kuśalo 'tra bhavāneva śroṇīvalayabodhane /",
    "SA07bghsic_u:9.80_1": "ko vā vidhurvinā candraṃ kumudākarahāsane! // //",
    "SA07bghsic_u:9.81_0": "bhavakleśaṃ tvameveśa! niḥśeṣayitumīśiṣe /",
    "SA07bghsic_u:9.81_1": "hartumanyaḥ kimīśīta haridaśvādṛte tamaḥ // //",
    "SA07bghsic_u:9.82_0": "etābhireṣāṃ stutibhiredhamānaguṇodayam /",
    "SA07bghsic_u:9.82_1": "bodhimūlatalārūḍhaṃ buddhaṃ śuśrāva manmathaḥ // //",
    "SA07bghsic_u:9.83_0": "śrutvā manobhūḥ kṣubhitāntarātmā viraktabuddhāpaśadaṃ vijetum //",
    "SA07bghsic_u:9.83_1": "ko vābhyupāyo bhuvane mama syādityāśu cintājvaranirduto 'bhūt // //",
    "SA07bghsic_u:27_0": "iti śrībuddhaghoṣaviracite padyacūḍāmaṇināmni mahākāvye navamaḥ sargaḥ //",
    "SA07bghsic_u:28_0": "daśamaḥ sargaḥ",
    "SA07bghsic_u:28_1": "mārasannaddhatāvarṇanam",
    "SA07bghsic_u:10.1_0": "atrāntare niviḍamāsthitabodhimūlamāvegavānabhiṣiṣeṇayiṣurmunīndram /",
    "SA07bghsic_u:10.1_1": "adhyāsya mattakariṇaṃ girimekhalākhyamāhūtasainyanivaho niragādanaṅgaḥ // //",
    "SA07bghsic_u:10.2_0": "nirgatya nihnatadigantarakandareṇa nirghātabhīmajayadundubhiniḥsvanena /",
    "SA07bghsic_u:10.2_1": "santrāsitākhilajanena mahābalena sākaṃ śanairavatatāra dharāmanaṅgaḥ // //",
    "SA07bghsic_u:10.3_0": "sambhrāntaśāṅkhikaśatānanapūryamāṇo mārasya sānnahaniko varaśaṅkhaghoṣaḥ /",
    "SA07bghsic_u:10.3_1": "saṃgrāmaśaśvadupalālitapāñcajanyanādasya na vyasana mabdhiśayasya cakre // //",
    "SA07bghsic_u:10.4_0": "nissāṇaghoraninado nikhilāntarikṣakukṣimbhariḥ prasṛmaro makaradhvajasya /",
    "SA07bghsic_u:10.4_1": "dambholighoṣajanitaśravaṇotsavasya devasya kevalamajāyata dattaharṣaḥ // //",
    "SA07bghsic_u:10.5_0": "vetaṇḍamaṇḍalaviḍambitacaṇḍavāyuvegāvakhaṇḍitakulācalagaṇḍaśailam /",
    "SA07bghsic_u:10.5_1": "saṃvartasāgarasamudgatabhaṅgatuṅgatvaṅgatturaṅgamataraṅgitasarvadikkam // //",
    "SA07bghsic_u:10.6_0": "āḍhaukamānarathamaṇḍalacakranemidhārāvidāritadharātalasanniveśam /",
    "SA07bghsic_u:10.6_1": "pādātapādapatanāśanipāṭyamānapātālasantamasasāndrarajo 'ndhakāram // //",
    "SA07bghsic_u:10.7_0": "ādhūyamānakaravālakarālakālacchāyāsamuccalanaśādvalitāntarikṣam /",
    "SA07bghsic_u:10.7_1": "helāvakuṇḍalitakārmukakānanajyāviṣphāravegabadhirīkṛtaviśvalokam // //",
    "SA07bghsic_u:10.8_0": "āsphālitāpratimabhairavabherighorakolāhaladhvaniyathārthanabho 'bhidhānam /",
    "SA07bghsic_u:10.8_1": "śuṇḍākaraṇḍavivarapravitanyamānaśūtkāraśīkarakarālitameghamārgam // //",
    "SA07bghsic_u:10.9_0": "kṣoṇītalāntaranirantarajṛmbhamāṇadhūlonikāyaculukākṛtasindhupūram /",
    "SA07bghsic_u:10.9_1": "nāsīravīrasamudīritasiṃhanādasannāhagarjitasamastaguhāntarālam // //",
    "SA07bghsic_u:10.10_0": "dodhūyamānasitacāmarikānikāyasampāditādbhutaśaratsamayāvatāram /",
    "SA07bghsic_u:10.10_1": "saṃrabdhapuṣpaśaraśāsanacodyamānacakraṃ krameṇa caturaṅgabalaṃ cacāla // //",
    "SA07bghsic_u:10.11_0": "kalpāntakālaghaṭamānaghanāghanaughagambhīraghoraghanagarjitanirviśeṣaiḥ /",
    "SA07bghsic_u:10.11_1": "āpāditairmakaraketanavādyakārairādhmātamaṇḍamabhavat paṭahapraṇādaiḥ // //",
    "SA07bghsic_u:10.12_0": "abhyudbhatai ramitasainyaparāgajālairandhīkṛtākuladṛśāmahipuṅgavānām /",
    "SA07bghsic_u:10.12_1": "āviścakāra bhuvaneṣu paraṃ nipīḍāmāḍambaraḥ paṭahajo madanaprayāṇe // //",
    "SA07bghsic_u:10.13_0": "atyantamandhayati diṅmukhamambuvāhasandoharociṣi camūrajasāṃ samūhe /",
    "SA07bghsic_u:10.13_1": "naukā ivoddhurasarasvati naṣṭamārgā bhremurbhṛśaṃ surapathe sumanovimānāḥ // //",
    "SA07bghsic_u:10.14_0": "vātotthitaṃ mahati sainikadhūlimadhye sañcāriṇassumanasāṃ vyarucanvimānāḥ /",
    "SA07bghsic_u:10.14_1": "saṃhāratāṇḍavitasāgaravāripūre pāriplavā iva muhuḥ jagadaṇḍakhaṇḍāḥ // //",
    "SA07bghsic_u:10.15_0": "kalpakṣayakṣubhitamārutavegabhīmakandarpasainyakabalīkṛtabhītabhītāḥ /",
    "SA07bghsic_u:10.15_1": "abhyullasadbahalareṇubharāpadeśādambhodhayo gaganamutpatitā ivāsan // //",
    "SA07bghsic_u:10.16_0": "pratyarthidantijayasindhuradantabhinnakṣmābhṛdguhāntaragatā iva cāndhakārāḥ /",
    "SA07bghsic_u:10.16_1": "āvavrurambaramabhaṅgurajṛmbhamāṇāḥ senāparāganikarā bhramarābhirāmāḥ // //",
    "SA07bghsic_u:10.17_0": "atyulbaṇairamitasainyaparāgapūrairāpūriotaṃ gaganakandaramābabhāse /",
    "SA07bghsic_u:10.17_1": "āplāvitākhilapathairyamunāpravāhairāśliṣyamāṇamiva lāvaṇasindhumadhyam // //",
    "SA07bghsic_u:10.18_0": "abhyucchritairavanimāṃsalapāṃsujālairatyulbaṇaṃ gaganamaṇḍalamāstṛṇānaiḥ /",
    "SA07bghsic_u:10.18_1": "āśāṅganā madanasāyakapātabhīterāmuktanīlaghanakañculikā ivāsan // //",
    "SA07bghsic_u:10.19_0": "dhūlībhare culukitārṇavatoyapūre svairapracāra mabhitaḥ pratipadyamāne /",
    "SA07bghsic_u:10.19_1": "kalpakṣayo 'miti kaiṭabhajid bhrameṇa bhūyo 'pi viśvamudare parihartumaicchat // //",
    "SA07bghsic_u:10.20_0": "paryāpatatturakhaṇḍitabhūsamutthaiḥ pāthodhayaḥ kabalitāḥ paruṣaiḥ parāgaiḥ /",
    "SA07bghsic_u:10.20_1": "mattebhagaṇḍagalitairmadavāripūrairbhūyo babhūvuradhikaṃ punaruktatoyāḥ // //",
    "SA07bghsic_u:10.21_0": "ambhodhisampadavaluṇṭhanakumbhayonirabhyudgato makaraketanasainyareṇuḥ /",
    "SA07bghsic_u:10.21_1": "ambhojinīpatirasau mama vairibandhurityantarāhitaruṣeva tiraścakāra // //",
    "SA07bghsic_u:10.22_0": "abhyudgataṃ paribhavaṃ nijavaṃśaketoratyugramīkṣituśakta ivāṃśumālo /",
    "SA07bghsic_u:10.22_1": "kandarpasainyaghanadhūliparamparāṣu gāḍhāndhakāritadiśāsu tirobabhūva // //",
    "SA07bghsic_u:10.23_0": "ātanyamānabalareṇughanāndhakārairākampamānakariketuśatahradābhiḥ /",
    "SA07bghsic_u:10.23_1": "aśvīyaphenakaṇikākarakākadambairvarṣāvatāra iva harṣakaro babhūva // //",
    "SA07bghsic_u:10.24_0": "prauḍhāndhakāritadiśāvalaye prasarpatyucchṛṅkhale rajasi ruddhanabho 'vakāśe /",
    "SA07bghsic_u:10.24_1": "pātālaloka iva bhūvalayo babhūva bhūsanniveśa iva puṇyakṛtāṃ nivāsaḥ // //",
    "SA07bghsic_u:10.25_0": "aśvīyapādadalitādavanītalāntādabhyucchrite ca nitarāṃ nikhile parāge /",
    "SA07bghsic_u:10.25_1": "bhūmīdharāḥ paramabhūmidharā babhūvuḥ śeṣo 'pi kevalamabhūt phaṇamālabhārī // //",
    "SA07bghsic_u:10.26_0": "digdintināṃ mukhapaṭaprakaṭopameye senāparāganikare sati jṛmbhamāṇe /",
    "SA07bghsic_u:10.26_1": "pāthodhayaḥ sapadi paṅkadhayastadāsan pāthodharā nabhasi paṅkadharā babhūvuḥ // //",
    "SA07bghsic_u:10.27_0": "āpītasarvamakarākaravārirāśerāśāvakāśagaganeṣvamitasya reṇoḥ /",
    "SA07bghsic_u:10.27_1": "cakrācale bahiriva prasarāya cakrurāśāgajā vivaramādṛtavapraghātāḥ // //",
    "SA07bghsic_u:10.28_0": "senāmbudhau jayipadātimahāpravāhe magnāḥ kulakṣitidharā iva vāraṇendrāḥ /",
    "SA07bghsic_u:10.28_1": "tvaṅgattaraṅganivahā iva tuṅgavāhāa naumaṇḍalā iva rathāḥ sutarāṃ virejuḥ // //",
    "SA07bghsic_u:10.28_2": "madhye lasanmakaralāñchanadarśanīyā mārasya rejuramalā jayaketupaṭṭāḥ /",
    "SA07bghsic_u:10.28_3": "ambhonidhiṃ nijabalodadhinā vijitya bandīkṛtā iva tadīyapurandhrivargāḥ //",
    "SA07bghsic_u:10.30_0": "antaḥ samudbhavadamarṣamahāgnijāta dhūmāvalīmalinakañcukasañcitāṅgam /",
    "SA07bghsic_u:10.30_1": "atyantabhīṣaṇamanekasahasrabāhumātmānamāttavividhāstramasāvakārṣīt // //",
    "SA07bghsic_u:10.31_0": "āplāvitākhiladigantamahīdhrarandhramākṛṣṭakalpavilayakṣubhitārṇavābham /",
    "SA07bghsic_u:10.31_1": "ākāritaṃ makaraketuradṛṣṭapāramākārabhīṣaṇamakārayadātmasainyam // //",
    "SA07bghsic_u:10.32_0": "āśāmaśeṣamavanītalamaśnuvānairāveṣṭitaḥ parikarairamitaprabhāvaiḥ /",
    "SA07bghsic_u:10.32_1": "ārūḍhabodhitalavedimabhinnadhairyamabhyāsasāda munipuṅgavamātmayoniḥ // //",
    "SA07bghsic_u:10.33_0": "āmuktacārutaracīvaravāravāṇamārūḍhayogagajabandhurakandharāgram /",
    "SA07bghsic_u:10.33_1": "ārabdha yoddhumavikampitaśauryarāśiṃ puṣpāyudhaḥ sphuradamarṣakaṣāyitākṣaḥ // //",
    "SA07bghsic_u:10.34_0": "tasyāntike śamadamāmṛtavārirāśermuktā babhūvuramalā viśikhāḥ smarasya /",
    "SA07bghsic_u:10.34_1": "śuddhātmanāmakṛtadānaphalonnatīnāṃ kiṃ kiṃ na sidhyati kṛtākṣayapakṣakāṇām // //",
    "SA07bghsic_u:10.35_0": "tasmin kṣamāmayatanucchamādadhāne dhairyodadhau tapanacaṇḍatamaprabhāve /",
    "SA07bghsic_u:10.35_1": "kuṇṭhīkṛtātmagatayaḥ kusumāstrabāṇāḥ kṛtyā iva pratinivṛtya tameva jaghnuḥ // //",
    "SA07bghsic_u:10.36_0": "mārasya mārgaṇagaṇāḥ sumanāyamānāḥ satpakṣasambhṛtasamāgatayo 'pyavāpuḥ /",
    "SA07bghsic_u:10.36_1": "taṃ sthūlalakṣamupagamya na dānalābhaṃ ko vā dadātu guṇahīnaviceṣṭitāya // //",
    "SA07bghsic_u:10.37_0": "cakrīkṛtāyataśarāsanamāsthitena sampreṣitāḥ śitaśarā makaradhvajena /",
    "SA07bghsic_u:10.37_1": "āsādya buddhamabhajan sumanomayatvaṃ satsaṅgatiḥ suralateva na kiṃ karoti // //",
    "SA07bghsic_u:10.38_0": "samprāpya śāntahṛdayaṃ munisārvabhaumaṃ saṃvidviśeṣarahiteṣvapi sāyakeṣu /",
    "SA07bghsic_u:10.38_1": "sadyo gateṣu mṛdutāṃ sa hi śambarārirvyāroṣadagdhahṛdayo mṛdutāṃ na bheje // //",
    "SA07bghsic_u:10.39_0": "cetobhavasya saphalā api sāyakāste taṃ prāpya śāntahṛdayaṃ viphalā babhūvuḥ /",
    "SA07bghsic_u:10.39_1": "daive sameyuṣi parāṅmukhatāṃ hi sarvaṃ hastopayātamapi hanta! vināśameti // //",
    "SA07bghsic_u:10.40_0": "itthaṃ jagattrayatiraskaraṇakṣameṣu sarveṣu hanta! viśikheṣu nirarthakeṣu /",
    "SA07bghsic_u:10.40_1": "vairagrahāndhahṛdayo mathanāya tasya māro mahāpralayamārutamādideśa // //",
    "SA07bghsic_u:10.41_0": "āmūlabhāgadhutadivyanadīsamudyadambhobharāhitayathādhyuṣitābhiṣekaḥ /",
    "SA07bghsic_u:10.41_1": "abhyarcanārthamiva sambhṛtapuṣpareṇurakṣobhitaṃ munimavāpa mahāsamīraḥ // //",
    "SA07bghsic_u:10.42_0": "taṃ prātya sarvaguṇabhāraguruṃ munīndraṃ na prāgabhavaccalayituṃ sa mahājavo 'pi /",
    "SA07bghsic_u:10.42_1": "naitad vicitramakhilāṭavighasmarasya dāvānalasya na hi mūrchati śaktirapsu // //",
    "SA07bghsic_u:10.43_0": "evaṃ mahāpavanavāridharādikeṣu vyarthībhavatsu vipuleṣvapi cāyudheṣu /",
    "SA07bghsic_u:10.43_1": "puṣpāyudhaḥ punariyeṣa pumāṃsamādyaṃ vāksāyakairhṛdayamarmatudairvijetum // //",
    "SA07bghsic_u:10.44_0": "naiva tvadīyamidamāsanamasmadīyamutthāya tūrṇamamutaḥ sahasāpayāhi /",
    "SA07bghsic_u:10.44_1": "āpūritā paramapāramikā mayaiva tatsākṣiṇī mama mahāpṛtanetyavocat // //",
    "SA07bghsic_u:10.45_0": "aṅkāt prasārya karapallavamādibhikṣuryāvajjagāda giramiddhatapaprabhāvaḥ /",
    "SA07bghsic_u:10.45_1": "māraḥ palāyata tato mahatā balena bhraṣṭātapatrarathaketukuthena bhītaḥ // //",
    "SA07bghsic_u:10.46_0": "mārāṅganāstadanu mantharadṛṣṭipātā vācālaratnapadanūpurapārihāryāḥ /",
    "SA07bghsic_u:10.46_1": "sadyaḥ sametya caturasraviśālagarbhaṃ cakrustadagrabhuvi tāṇḍavamatyudāram // //",
    "SA07bghsic_u:10.47_0": "antaḥsamāhitasamādhirasānuṣaktamālokya śākyakulanandanamaprakampyam /",
    "SA07bghsic_u:10.47_1": "karṇāmṛtāni vacanāni ca kātarākṣyaḥ kāmāṅganā vidadhire karuṇākṣarāṇi // //",
    "SA07bghsic_u:10.48_0": "asyai patanmadanasāyakavihvalāyai dṛṣṭipradānamapi kartumapārayantam /",
    "SA07bghsic_u:10.48_1": "utpāṭya locanayugaṃ dvijapuṅgavāya tvāṃ dattavāniti kathaṃ bruvate purāṇāḥ // //",
    "SA07bghsic_u:10.49_0": "magnāṃ mahāmakaraketanavārirāśau māmitthamādhividhurāmavalambaśūnyām /",
    "SA07bghsic_u:10.49_1": "uddhartumapyakuśalo jananāmburāśeruttārayiṣyasi kathaṃ tvamaśeṣalokam // //",
    "SA07bghsic_u:10.50_0": "dṛṣṭvāsmadīyamanavadyatamaṃ vilāsaṃ ślāghāśirovidhutimapyatidūrayantam /",
    "SA07bghsic_u:10.50_1": "ucchīdya mastakamudastaripuprabhāvaṃ tvāṃ dattavāniti vadanti kathaṃ kavīndrāḥ // //",
    "SA07bghsic_u:10.51_0": "puṇyātmanāmadhipate! puruṣottamatvamāptuṃ padaṃ tvamabhivāñchasi kiṃ tapobhiḥ /",
    "SA07bghsic_u:10.51_1": "asmāsu kāmapi vadhūmadhiropaya tvaṃ vakṣastaṭe mahati meruśilāviśāle // //",
    "SA07bghsic_u:10.52_0": "bhadrānvavāyamatha vā parameśvaratvamākāṃkṣase samupayātumalaṃ tapobhiḥ /",
    "SA07bghsic_u:10.52_1": "kāmapyamūṣu kamalāyatadṛṣṭipātāṃ vāmālakāṃ tvamadhirohayaṃ vāmabhāge // //",
    "SA07bghsic_u:10.53_0": "ānandakandalitalocanavibhramāṇām ambhoruhaprakaragarvagalagrahāṇām /",
    "SA07bghsic_u:10.53_1": "āviḥsmitānanarucāmavalokanānāṃ pātrībhavanti sudṛśāṃ nanu bhāgyavantaḥ // //",
    "SA07bghsic_u:10.54_0": "ākṛṣṭaraktaparapuṣṭavacovilāsād ālocanāntavivṛtādṛtakarṇapeyāt /",
    "SA07bghsic_u:10.54_1": "āścaryabhaṅgisubhagādaparokṣasaukhyādābhāṣaṇānmṛgadṛśāmamṛtaṃ kimanyat // //",
    "SA07bghsic_u:10.55_0": "aśrāntapānasahamauṣadhamātmayonitāpodayeṣvanupadaṃśamano 'bhirāmam /",
    "SA07bghsic_u:10.55_1": "akṣīyamāṇamadharāmṛtamaṅganānāmāsvādyatāmayati puṇyavatāṃ hi puṃsām // //",
    "SA07bghsic_u:10.56_0": "evaṃvidhairlalitabhāvarasānuviddhairnṛttakramairnirupamairvacasāṃ vilāsaiḥ /",
    "SA07bghsic_u:10.56_1": "ālokya buddhamavikampitacittavṛttiṃ lajjāvaśāt pratinivṛtya yayustaruṇyaḥ // //",
    "SA07bghsic_u:10.56_2": "itthaṃ puṣpaśarāsanasya vijayavyāpāraśuṣkasthitāṃ",
    "SA07bghsic_u:10.56_3": "sambodhiprasadāṃ niveśya sudṛśaṃ śrībodhimūle varaḥ /",
    "SA07bghsic_u:10.56_4": "siddhārthaściravāsanāparigatānucchidya doṣadviṣo-",
    "SA07bghsic_u:10.56_5": "muktikṣetrakuṭumbarakṣaṇavidhau mūdhārbhiṣikto 'bhavat //",
    "SA07bghsic_u:30_0": "iti buddhaghoṣaviracite padyacūḍāmaṇināmni mahākāvye siddhārthacarite daśamaḥ sargaḥ //"
}