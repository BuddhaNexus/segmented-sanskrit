{
  "GV05brupsb5u:0": "oṃ atha pañcamo 'dhyāyaḥ",
  "GV05brupsb5u:1": "atha pañcamādhyāyasya prathamaṃ brāhmaṇam",
  "GV05brupsb5u:2": "_______________________________________________________________________",
  "GV05brupsb5u:3": "START BrhUp 5,1.1",
  "GV05brupsb5u:4": "pūrṇam adaḥ pūrṇam idaṃ pūrṇāt pūrṇam udacyate |",
  "GV05brupsb5u:5": "pūrṇasya pūrṇam ādāya pūrṇam evāvaśiṣyate |",
  "GV05brupsb5u:6": "khaṃ brahma |",
  "GV05brupsb5u:7": "khaṃ purāṇam |",
  "GV05brupsb5u:8": "vāyuraṃ kham |",
  "GV05brupsb5u:9": "iti ha smāha kauravyāyaṇīputraḥ |",
  "GV05brupsb5u:10": "vedo 'yaṃ brāhmaṇā viduḥ |",
  "GV05brupsb5u:11": "vedainena yad veditavyam || BrhUp_5,1.1 ||",
  "GV05brupsb5u:12": "__________",
  "GV05brupsb5u:13": "BrhUpBh_5,1.1 pūrṇamadaḥ pūrṇaṃ na kutaścid vyāvṛttaṃ vyāpītyetat /",
  "GV05brupsb5u:14": "niṣṭhā ca kartari draṣṭavyā /",
  "GV05brupsb5u:15": "ada iti parokṣābhidhāyi sarvanāma, tatparaṃ brahmetyarthaḥ /",
  "GV05brupsb5u:16": "tat sampūrṇamākāśavad vyāpi nirantaraṃ nirupādhikaṃ ca tadevedaṃ sopādhikaṃ nāmarūpasthaṃvyavahārāpannaṃ pūrṇaṃ svena rūpeṇa paramātmanā vyāpyeva nopādhiparicchinnena viśeṣātmanā /",
  "GV05brupsb5u:17": "tadidaṃ viśeṣāpannaṃ kāryātmakaṃ brahma pūrṇāt kāraṇātmana udacyata udricyata udgacchatītyetat /",
  "GV05brupsb5u:18": "yadyapi kāryātmanodricyate tathāpi yat svarūpaṃ pūrṇatvaṃ paramātmabhāvaṃ tanna jāhāti pūrṇamevodricyate /",
  "GV05brupsb5u:19": "pūrṇasya kāryātmano brahmaṇaḥ pūrṇa pūrṇatvamādāya gṛhītvā ātmasvarūpaikarasatvamāpadya,",
  "GV05brupsb5u:20": "vidyayā avidyākṛtaṃ bhūtamātropādhisaṃsargajamanyatvāvabhāsaṃ tiraskṛtya pūrṇamevānantaramavāhyaṃ prajñānaghanaikarasasvabhāvaṃ kevalaṃ brahmāvaśiṣyate /",
  "GV05brupsb5u:21": "yaduktaṃ brahma vā idamagra āsīttadātmānamevāvettasmāttatsarvamabhavadityeṣo 'sya mantrasyārthaḥ /",
  "GV05brupsb5u:22": "tatra brahmetyasyārthaḥ pūrṇamada iti /",
  "GV05brupsb5u:23": "idaṃ pūrṇamiti brahma vā idamagra āsīdityasyārthaḥ /",
  "GV05brupsb5u:24": "tathā ca śrutyantaram-“yadeveha tadamutrayadamutra tadanviha“iti /",
  "GV05brupsb5u:25": "ato 'daḥśabdavācyaṃ pūrṇaṃ brahma tadevedaṃ pūrṇaṃ kāryasthaṃ nāmarūpopādhisaṃyuktamavidyayodriktam /",
  "GV05brupsb5u:26": "tasmādeva paramārthasvarūpādanyadiva pratyavabhāsamānam /",
  "GV05brupsb5u:27_0": "tadyadātmānameva paraṃ pūrṇaṃ brahma viditvāhamadaḥ pūrṇaṃ brahmāsmītyevaṃ pūrṇamādāya",
  "GV05brupsb5u:27_1": "tiraskṛtyāpūrṇasvarūpatāmavidyākṛtāṃ nāmarūpopādhisaṃparkajāmetayā brahmavidyayā",
  "GV05brupsb5u:27_2": "pūrṇameva kevalamavaśiṣyate /",
  "GV05brupsb5u:28": "tathā coktam“tasmāttatsarvamabhavat“iti /",
  "GV05brupsb5u:29": "yaḥ sarvopaniṣadartho brahma sa eṣo 'nena mantreṇānūdyata uttarasambandhārtham /",
  "GV05brupsb5u:30": "brahmavidyāsādhanatvena hi vakṣyamāṇāni sādhanānyoṅkāradamadānadayākhyāni vidhitsitāni khilaprakaraṇasambandhātsarvopāsanāṅgabhūtāni ca /",
  "GV05brupsb5u:31": "atraike varṇayanti-pūrṇātkāraṇātpūrṇaṃ kāryamudricyate /",
  "GV05brupsb5u:32": "udriktaṃ kāryaṃ vartamānakāle 'pi pūrṇameva paramārthavastubhūtaṃ dvaitarūpeṇa /",
  "GV05brupsb5u:33": "punaḥ pralayakāle pūrṇasya kāryasya pūrṇatāmādāyā'tmani dhitvā pūrṇamevāvaśiṣyate kāraṇarūpam /",
  "GV05brupsb5u:34": "evamutpattisthitipralayeṣu triṣvapi kāleṣu kāryakāraṇayoḥ pūrṇataiva /",
  "GV05brupsb5u:35": "sā caikaiva pūrṇatā kāryakāraṇayorbhedena vyapadiśyate /",
  "GV05brupsb5u:36": "evaṃ ca dvaitādvaitātmakamekaṃ brahma /",
  "GV05brupsb5u:37": "yathā kila samudro jalataraṅgaphenabudbudādyātmaka eva /",
  "GV05brupsb5u:38": "yathā ca jalaṃ satyaṃ tadudbhavāśca taraṅgaphelabudbudādayaḥ samudrātmabhūtā evā'virbhāvatirobhāvadharmiṇaḥ paramārthasatyā eva /",
  "GV05brupsb5u:39": "evaṃ sarvamidaṃ dvaitaṃ paramārthasatyameva jalataraṅgādisthānīyaṃ samudrajalasthānīyaṃ tu paraṃ brahma /",
  "GV05brupsb5u:40_0": "evaṃ ca kila dvaitasya satyatve karmakāṇḍasya prāmāṇyaṃ yadā punardvaitaṃ dvaitamivāvidyākṛtaṃ",
  "GV05brupsb5u:40_1": "mṛgatṛṣṇikāvadanṛtamadvaitameva paramārthatastadā kila karmakāṇḍaṃ viṣayābhāvādapramāṇaṃ bhavati /",
  "GV05brupsb5u:41": "tathā ca virodha eva syāt /",
  "GV05brupsb5u:42": "vedaikadeśabhūtopaniṣatpramāṇaṃ paramārthādvaitavastupratipādakatvādapramāṇaṃ karmakāṇḍamasaddvaitaviṣayatvāt /",
  "GV05brupsb5u:43": "tadvirodhaparijihīrṣayā śrutyaitaduktaṃ kāryakāraṇayoḥ satyatvaṃ samudravatpūrṇamada ityādineti /",
  "GV05brupsb5u:44": "tadasat /",
  "GV05brupsb5u:45": "viśiṣṭaviṣayāpavādavikalpayorasambhavāt /",
  "GV05brupsb5u:46": "na hīyaṃ suvivakṣitā kalpanā /",
  "GV05brupsb5u:47": "kasmāt /",
  "GV05brupsb5u:48": "yathā kriyāviṣaya utsargaprāptasyaikadeśe 'pavādaḥ kriyate /",
  "GV05brupsb5u:49": "yathāhiṃsansarvabhūtānyanyatra tīrthebhya iti hiṃsā sarvabhūtaviṣayotsargeṇa nivāritā tīrthe viśiṣṭaviṣaye jyotiṣṭomādāvanujñāyate /",
  "GV05brupsb5u:50": "na ca tathā vastuviṣaya ihādvaitaṃ brahmotsargeṇa pratipādya punastadekadeśe 'pavadituṃ śakyate /",
  "GV05brupsb5u:51": "brahmaṇo 'dvaitatvādevaikadeśānupapatteḥ /",
  "GV05brupsb5u:52": "tathā vikalpānupapatteśca /",
  "GV05brupsb5u:53": "yathātirātre ṣoḍaśinaṃ gṛhṇāti nātirātre ṣoḍaśinaṃ gṛhṇātīti grahaṇāgrahaṇayoḥ puruṣādhīnatvādvikalpo bhavati /",
  "GV05brupsb5u:54": "na tviha tathā vastuviṣaye dvaitaṃ vā syādadvaitaṃ veti vikalpaḥ sambhavatyapuruṣatantratvādātmavastunaḥ /",
  "GV05brupsb5u:55": "virodhācca dvaitādvaitatvayorekasya /",
  "GV05brupsb5u:56": "tasmānna suvivakṣiteyaṃ kalpanā /",
  "GV05brupsb5u:57": "śrutinyāyavirodhācca /",
  "GV05brupsb5u:58_0": "saindhavaghanavatprajñānaikarasaghanaṃ nirantaraṃ pūrvāparabāhyābhyantarabhedavivarjitaṃ",
  "GV05brupsb5u:58_1": "sabāhyābhyantaramajaṃ neti netyasthūlamanaṇvajamajaramabhayamamṛtamityevamādyāḥ śrutayo",
  "GV05brupsb5u:58_2": "niścitārthāḥ saṃśayaviparyāsāśaṅkārahitāḥ sarvāḥ samudre prakṣiptāḥ syurakiñcitkaratvāt /",
  "GV05brupsb5u:59": "tathā nyāyavirodho 'pi sāvayavasyānekātmakasya kriyāvato nityatvānupapatteḥ /",
  "GV05brupsb5u:60": "nityatvaṃ cā'tmanaḥ smṛtyādidarśanādanumīyate /",
  "GV05brupsb5u:61": "tadvirodhaśca prāpnotyanityatve /",
  "GV05brupsb5u:62": "bhavatkalpanānarthakyaṃ ca /",
  "GV05brupsb5u:63": "sphuṭameva cāsminpakṣe karmakāṇḍānarthakyam /",
  "GV05brupsb5u:64": "akṛtābhyāgamakṛtavipraṇāśaprasaṅgāt /",
  "GV05brupsb5u:65": "nanu brahmaṇo dvaitādvaitātmakatve samudrādidṛṣṭāntā vidyante kathamucyate bhavataikasya dvaitādvaitatvaṃ viruddhamiti /",
  "GV05brupsb5u:66": "na /",
  "GV05brupsb5u:67": "anyaviṣayatvāt /",
  "GV05brupsb5u:68": "nityāniravayavavastuviṣayaṃ hi viruddhatvamavocāma dvaitādvaitatvasya na kāryaviṣaye sāvayave /",
  "GV05brupsb5u:69": "tasmācchrutismatinyāyavirodhādanupapanneyaṃ kalpanā /",
  "GV05brupsb5u:70": "asyāḥ kalpanāyā varamupaniṣatparityāga eva /",
  "GV05brupsb5u:71": "adhyeyatvācca na sāstrārtheyaṃ kalpanā /",
  "GV05brupsb5u:72": "na hi jananamaraṇādyanarthaśatasahasrabhedasamākulaṃ samudravanādivatsāvayavamanekarasaṃ brahma dhyeyatvena vijñeyatvena vā śrutyopadiśyate /",
  "GV05brupsb5u:73": "prajñānaghanatāṃ copadiśati /",
  "GV05brupsb5u:74": "ekadhaivānudraṣṭavyamiti ca /",
  "GV05brupsb5u:75": "anekadhādarśanāpavādācca“mṛtyoḥ sa mṛtyumāpnoti ya iha nāneva paśyati“iti /",
  "GV05brupsb5u:76": "yacca śrutyā ninditaṃ tanna kartavyam /",
  "GV05brupsb5u:77": "yacca na kriyate na sa śāsrārthaḥ /",
  "GV05brupsb5u:78": "brahmaṇo 'nekarasatvamanekadhātvaṃ ca dvaitarūpaṃ ninditatvānna draṣṭavyam /",
  "GV05brupsb5u:79": "ato na śāsrārthaḥ /",
  "GV05brupsb5u:80": "yattvekarasatvaṃ brahmaṇastaddraṣṭavyatvātpraśastaṃ praśastatvācca śāstrārtho bhavitumarhati /",
  "GV05brupsb5u:81": "yattūktaṃ vedaikadeśasyāprāmāṇyaṃ karmaviṣaye dvaitābhāvādadvaite ca prāmāṇyamiti /",
  "GV05brupsb5u:82": "tanna /",
  "GV05brupsb5u:83": "yathāprāptopadeśārthatvāt /",
  "GV05brupsb5u:84": "na hi dvaitamadvaitaṃ vā vastu jātamātrameva puruṣaṃ jñāpayitvā paścātkarma vā brahmavidyāṃ vopadiśati śāsram /",
  "GV05brupsb5u:85": "na copadeśārhaṃ dvaitaṃ jātamātraprāṇibuddhigamyatvāt /",
  "GV05brupsb5u:86": "na ca dvaitasyānṛtatvabuddhiḥ prathamameva kasyācitsyāt /",
  "GV05brupsb5u:87": "yena dvaitasya satyatvamupadiśya paścādātmanaḥ prāmāṇyaṃ pratipādayecchāsram /",
  "GV05brupsb5u:88": "nāpi pāṣaṇḍibhirapi prasthāpitāḥ śāsrasya prāmāṇyaṃ na gṛhṇīyuḥ /",
  "GV05brupsb5u:89_0": "tasmādyathāprāptameva dvaitamavidyākṛtaṃ svābhāvikamupādāya svābhāvikyaivāvidyayā",
  "GV05brupsb5u:89_1": "yuktāya rāgadveṣādidoṣavate yathābhimatapuruṣārthasādhanaṃ karmopadiśatyagre paścātprasiddhakriyākārakaphalasvarūpadoṣadarśanavate",
  "GV05brupsb5u:89_2": "tadbiparītaudāsīnyasvarūpāvasthānaphalārthine tadupāyabhūtāmātmaikatvadarśanātmikāṃ",
  "GV05brupsb5u:89_3": "brahmavidyāmupadiśati /",
  "GV05brupsb5u:90": "athaivaṃ sati tadaudāsīnyasvarūpāvasthāne phale prāpte śāsrasya prāmāṇyaṃ pratyarthitvaṃ nivartate /",
  "GV05brupsb5u:91": "tadabhāvācchāsrasyāpi śāsratvaṃ taṃ prati nivartata eva /",
  "GV05brupsb5u:92": "tathā pratipuruṣaṃ parisamāptaṃ śāsramiti na śāsravirodhagandho 'pyasti /",
  "GV05brupsb5u:93": "advaitajñānāvasānatvācchāsraśiṣyaśāsanādidvaitabhedasya /",
  "GV05brupsb5u:94": "anyatamāvasthāne hi virodhaḥ syādavasthitasyetaretarāpekṣatvāttu śāsraśiṣyaśāsanānāṃ nānyatamo 'pyavatiṣṭhate /",
  "GV05brupsb5u:95": "sarvasamāptau tu kasya viredha āśaṅkyetādvaite kevale śive siddhe /",
  "GV05brupsb5u:96": "nāpyavirodhatāta eva /",
  "GV05brupsb5u:97": "athāpyabhyupagamya brūmaḥ-dvaitādvaitātmakatve 'pi śāsravirodhasya tulyatvāt /",
  "GV05brupsb5u:98": "yadāpi samudrādivaddvaitātmakamekameva brahma nānyadastīti virudhyate /",
  "GV05brupsb5u:99": "yasmindvaitaviṣaye 'nyonyopadeśaḥ so 'nyo dvaitaṃ cānyadeveti samudradṛṣṭānto viruddhaḥ /",
  "GV05brupsb5u:100": "na ca samudrodakaikatvavadvijñānaikatve brahmaṇo 'nyatropadeśagrahaṇādikalpanā sambhavati /",
  "GV05brupsb5u:101_0": "na hi hastādidvaitādvaitātmake devadatte vākkarṇayordevadattaikadeśabhūtayorvāgupadeṣṭrī",
  "GV05brupsb5u:101_1": "karṇaḥ kevala upadeśasya grahītā devadattastu nopadeṣṭā nāpyupadeśasya grahīteti",
  "GV05brupsb5u:101_2": "kalpayituṃ śakyate /",
  "GV05brupsb5u:102": "samudraikodakātmatvavadekavijñānavatvāddevadattasya /",
  "GV05brupsb5u:103": "tasmācchratinyāyavirodhaścābhipretārthāsiddhiścaivaṅkalpanāyāṃ syāt /",
  "GV05brupsb5u:104": "tasmādyathāvyākhyāta evāsmābhiḥ pūrṇamada ityasya mantrasyārthaḥ /",
  "GV05brupsb5u:105": "oṃ khaṃ brahmeti mantro 'yaṃ cānyatrāviniyukta iha brāhmaṇena dhyānakarmaṇi viniyujyate /",
  "GV05brupsb5u:106": "atra ca brahmeti viśeṣyābhidhānaṃ khamiti viśeṣaṇam /",
  "GV05brupsb5u:107": "viśeṣaṇaviśeṣyayośca sāmānādhikaraṇyena nirdeśo nīlotpalavat khaṃ brahmeti /",
  "GV05brupsb5u:108": "brahmaśabdo bṛhadvastumātrāspado 'viśeṣito 'to viśeṣyate khaṃ brahmeti /",
  "GV05brupsb5u:109": "yattatkhaṃ brahma tadoṃśabdavācyamoṃśabdasvarūpamevavobhayathāpi sāmānādhikaraṇyamaviruddham /",
  "GV05brupsb5u:110": "iha ca brahmopāsanasādhanatvārthamoṃśabdaḥ prayuktaḥ /",
  "GV05brupsb5u:111": "tathā ca śrutyantarāt“etadālambanaṃ śreṣṭhametadālambanaṃ param” “omityātmānaṃ yuñjīta” “omityetenaivākṣareṇa paraṃ puruṣamabhidhyāyīta““omityevaṃ dhyāyatha ātmānam“ityādeḥ /",
  "GV05brupsb5u:112": "anyārthāsaṃbhavāccopadeśasya /",
  "GV05brupsb5u:113": "yathā'nyatromiti śaṃsatyomityudgāyatītyevamādau svādhyāyārambhāpavargayoścoṅkāraprayogo viniyogādavagamyate na ca tathār'thāntaramihāvagamyate /",
  "GV05brupsb5u:114": "tasmāddhyānasādhanatvenaivehoṅkāraśabdasyopadeśaḥ /",
  "GV05brupsb5u:115": "yadyapi brahmātmādiśabdā brahmaṇo vācakāstathāpi śrutiprāmāṇyādbrahmaṇo nediṣṭhamabhidhānamoṅkāraḥ /",
  "GV05brupsb5u:116": "ata eva brahmapratipattāvidaṃ paraṃ sādhanam /",
  "GV05brupsb5u:117": "tacca dviprakāreṇa pratīkatvenābhidhānatvena ca /",
  "GV05brupsb5u:118": "pratīkatvena yathā viṣṇvādipratimābhedena, evamoṅkāro brahmeti pratipattavyaḥ /",
  "GV05brupsb5u:119": "tathā hyoṅkārālambanasya brahma prasīdati /",
  "GV05brupsb5u:120": "“etadālambanaṃ śreṣṭhametadālambanaṃ param /",
  "GV05brupsb5u:121": "etadālambanaṃ jñātvā brahmaloke mahīyate“iti śruteḥ /",
  "GV05brupsb5u:122": "tatra khamiti bhautike khe pratītirmā bhūdityāha-khaṃ purāṇaṃ ciratanaṃ khaṃ paramātmākāśamityarthaḥ /",
  "GV05brupsb5u:123": "yattatparamātmākāśaṃ purāṇaṃ khaṃ taccakṣurādyaviṣayatvānnirālambanamaśakyaṃ grahītumiti śraddhābhaktibhyāṃ bhāvaviśeṣeṇa coṅkāra āveśayati /",
  "GV05brupsb5u:124": "yathā viṣṇvaṅgāṅkitāyāṃ śilādipratimāyāṃ viṣṇuṃ loka evam /",
  "GV05brupsb5u:125": "vāyuraṃ khaṃ vāyurasminvidyata iti vāyuraṃ khaṃ khamātraṃ khamityucyate na purāṇaṃ khamityevamāha sma /",
  "GV05brupsb5u:126": "ko 'sau /",
  "GV05brupsb5u:127": "kauravyāyaṇīputraḥ /",
  "GV05brupsb5u:128": "vāyure hi khe mukhyaḥ svaśabdavyavahārastasmānmukhe saṃpratyayo yukta iti manyate /",
  "GV05brupsb5u:129": "tatra yadi purāṇaṃ khaṃ brahma nirūpādhisvarūpaṃ yadi vā vāyuraṃ khaṃ sopādhikaṃ brahma sarvathāpyoṅkāraḥ pratīkatvenaiva pratimāvatsādhanatvaṃ pratipadyate /",
  "GV05brupsb5u:130": "etadvai satyakāma paraṃ cāparaṃ ca brahma yadoṅkāraḥ iti śrutyantarāt /",
  "GV05brupsb5u:131": "kevalaṃ svaśabdārthe vipratipattiḥ /",
  "GV05brupsb5u:132": "vedo 'yamoṅkāro veda vijānātyanena yadveditavyam /",
  "GV05brupsb5u:133": "tasmādveda oṅkāro vācako 'bhidhānam /",
  "GV05brupsb5u:134": "tenābhidhānena yadveditavyaṃ brahma prakāśyamānamabhidhīyamānaṃ veda sādhako vijānātyupalabhate /",
  "GV05brupsb5u:135": "tasmādvedo 'yamiti brāhmaṇā viduḥ /",
  "GV05brupsb5u:136": "tasmādbrāhyaṇānāmabhidhānatvena sādhanatvamabhipretamoṅkārasya /",
  "GV05brupsb5u:137": "athavā vedo 'yamityādyarthavādaḥ /",
  "GV05brupsb5u:138": "kathamoṅkāro brahmaṇaḥ pratīkatvena vihitaḥ /",
  "GV05brupsb5u:139": "oṃ khaṃ brahmeti sāmānādhikaraṇyāttasya stutiridānīṃ vedatvena /",
  "GV05brupsb5u:140": "sarvo hyayaṃ veda oṅkāra eva /",
  "GV05brupsb5u:141": "etatprabhava etadātmakaḥ sarvaṃ ṛgyajuḥsāmādibhedabhinna eva oṅkāraḥ tadyathā śaṅkunā sarvāṇi parṇāni ityādiśrutyantarāt /",
  "GV05brupsb5u:142": "itaścāyaṃ veda oṅkāro yadveditavyaṃ tatsarvaṃ veditavyamoṅkāro vedaḥ /",
  "GV05brupsb5u:143": "itarasyāpi vedasya vedatvamata eva /",
  "GV05brupsb5u:144": "tasmādviśiṣṭo 'yamoṅkāraḥ sādhanatvena pratipattavya iti /",
  "GV05brupsb5u:145": "athavā vedaḥ saḥ /",
  "GV05brupsb5u:146": "ko 'sau /",
  "GV05brupsb5u:147": "yaṃ brāhmaṇā viduroṅkārāt /",
  "GV05brupsb5u:148": "brāhmaṇānāṃ hyasau praṇavodgothādivikalpairvijñeyaḥ /",
  "GV05brupsb5u:149": "tasminhi prayujyamāne sādhanatvena sarvo vedaḥ prayukto bhavatīti //1//",
  "GV05brupsb5u:150": "iti śrībṛhadāraṇyakopaniṣadbhāṣye pañcamādhyāyasya prathamaṃ brāhmaṇam //1//",
  "GV05brupsb5u:151": "_______________________________________________________________________",
  "GV05brupsb5u:152": "START BrhUp 5,2.1",
  "GV05brupsb5u:153": "trayāḥ prājāpatyāḥ prajāpatau pitari brahmacaryam ūṣuḥ |",
  "GV05brupsb5u:154": "devā manuṣyā asurāḥ |",
  "GV05brupsb5u:155": "uṣitvā brahmacaryaṃ devā ūcur bravītu no bhavān iti |",
  "GV05brupsb5u:156": "tebhyo haitad akṣaram uvāca da iti |",
  "GV05brupsb5u:157": "vyajñāsiṣṭā3 iti |",
  "GV05brupsb5u:158": "vyajñāsiṣmeti hocuḥ |",
  "GV05brupsb5u:159": "dāmyateti na āttheti |",
  "GV05brupsb5u:160": "om iti hovāca vyajñāsiṣṭeti || BrhUp_5,2.1 ||",
  "GV05brupsb5u:161": "__________",
  "GV05brupsb5u:162": "BrhUpBh_5,",
  "GV05brupsb5u:163_0": "2.1 adhunā damādisādhanatrayavidhānārthoṃ'yamārambhaḥ - trayāstrisaṃkhyākāḥ prajāpatyāḥ",
  "GV05brupsb5u:163_1": "prajāpaterapatyāni prājāpatyāste kiṃ prajāpattau pitari brahmacaryaṃ śiṣyatvavṛtterbrahmacaryasya",
  "GV05brupsb5u:163_2": "prādhānyācchiṣyāḥ santo brahmacaryamūṣuruṣitavanta ityarthaḥ /",
  "GV05brupsb5u:164": "ke te /",
  "GV05brupsb5u:165": "viśeṣato devā manuṣyā asurāśca /",
  "GV05brupsb5u:166": "te coṣitvā brahmacaryaṃ kimakurvannityucyate - teṣāṃ devā ūcuḥ pitaraṃ prajāpatim /",
  "GV05brupsb5u:167": "kimiti /",
  "GV05brupsb5u:168": "bravītu kathayatu no 'smabhyaṃ yadanuśāsanaṃ bhavāniti /",
  "GV05brupsb5u:169": "tebhya evamarthibhyo haitadakṣaraṃ varṇamātramuvāca da iti /",
  "GV05brupsb5u:170": "uktvā ca tānpapraccha pitā kiṃ vyajñāsiṣṭā3iti /",
  "GV05brupsb5u:171": "mayopadeśārthamabhihitasyākṣarasyārthaṃ vijñātavanta āhosvinneti /",
  "GV05brupsb5u:172": "devā ūcurvyajñāsiṣmeti vijñātavanto vayam /",
  "GV05brupsb5u:173": "yadyevamucyatāṃ kiṃ mayoktamiti /",
  "GV05brupsb5u:174": "devā ūcurdābhyatādāntā yūyaṃ svabhāvato 'to dāntā bhavateti no 'smānāttha kathayati /",
  "GV05brupsb5u:175": "itara āhomiti samyagvyajñāsiṣṭeti //1//",
  "GV05brupsb5u:176": "_______________________________________________________________________",
  "GV05brupsb5u:177": "START BrhUp 5,2.2",
  "GV05brupsb5u:178": "atha hainaṃ manuṣyā ūcur bravītu no bhavān iti |",
  "GV05brupsb5u:179": "tebhyo haitad evākṣaram uvāca da iti |",
  "GV05brupsb5u:180": "vyajñāsiṣṭā3 iti |",
  "GV05brupsb5u:181": "vyajñāsiṣmeti hocuḥ |",
  "GV05brupsb5u:182": "datteti na āttheti |",
  "GV05brupsb5u:183": "om iti hovāca vyajñāsiṣṭeti || BrhUp_5,2.2 ||",
  "GV05brupsb5u:184": "__________",
  "GV05brupsb5u:185": "BrhUpBh_5,2.2 samānamanyat /",
  "GV05brupsb5u:186": "svabhāvato lubdhā yūyamato yathāśakti saṃvibhajata datteti no 'smānāttha kimanyadbrūyānno hitamiti manuṣyāḥ //2//",
  "GV05brupsb5u:187": "_______________________________________________________________________",
  "GV05brupsb5u:188": "START BrhUp 5,2.3",
  "GV05brupsb5u:189": "atha hainam asurā ūcur bravītu no bhavān iti |",
  "GV05brupsb5u:190": "tebhyo haitad evākṣaram uvāca da iti |",
  "GV05brupsb5u:191": "vyajñāsiṣṭā3 iti |",
  "GV05brupsb5u:192": "vyajñāsiṣmeti hocuḥ |",
  "GV05brupsb5u:193": "dayadhvam iti na āttheti |",
  "GV05brupsb5u:194": "om iti hovāca vyajñāsiṣṭeti |",
  "GV05brupsb5u:195": "tad etad evaiṣā daivī vāg anuvadati stanayitnur da da da iti |",
  "GV05brupsb5u:196": "damyata datta dayadhvam iti |",
  "GV05brupsb5u:197": "tad etat trayaṃ śikṣed damam dānam dayām iti || BrhUp_5,2.3 ||",
  "GV05brupsb5u:198": "__________",
  "GV05brupsb5u:199": "BrhUpBh_5,2.3 tathāsurā dayadhvamiti /",
  "GV05brupsb5u:200": "krūrā yūyaṃ hiṃsādiparā ato dayadhvaṃ prāṇiṣu dayāṃ kuruteti /",
  "GV05brupsb5u:201": "tadetatprajāpateranuśāsanamadyāpyanuvartata eva /",
  "GV05brupsb5u:202": "yaḥ pūrvaṃ prajāpatirdevādīnanuśaśāsa so 'dyāpyanuśāstyeva daivyā stanayitnulakṣaṇayā vācā kathameṣā śrūyate daivo vāk /",
  "GV05brupsb5u:203": "kāsau stanayitnurda da da iti dāmyata datta dayadhvamityeṣāṃ vākyānāmupalakṣaṇāya trirdakāra uccāryate 'nukṛtirna tu stanayitnuśabdastrireva saṃkhyāniyamasya loko 'prasiddhatvāt /",
  "GV05brupsb5u:204": "yasmādadyāpi prajāpatirdāmyata datta dayadhvamityanuśāstyeva tasmātkāraṇādetattrayam /",
  "GV05brupsb5u:205": "kiṃ tat trayamityucyate damaṃ dānaṃ dayāmiti śikṣedupādadyātprajāpateranuśāsanamasmābhiḥ kartavyamityevaṃ kartavyamityevaṃ matiṃ kuryāt /",
  "GV05brupsb5u:206": "tathā ca smṛtiḥ - trividhaṃ narakasyedaṃ dvāraṃ nāśatamātmanaḥ /",
  "GV05brupsb5u:207": "kāmaḥ krodhastathā lobhastasmādetat trayaṃ tyajet iti /",
  "GV05brupsb5u:208": "asya hi vidheḥ śeṣaḥ pūrvaḥ /",
  "GV05brupsb5u:209": "tathāpi devādīnuddiśya kimarthaṃ dakāratrayamuccāritavānprajāpatiḥ pṛthaganuśāsanārthibhyaḥ /",
  "GV05brupsb5u:210": "te vā kathaṃ vivekena pratipannāḥ prajāpatermanogataṃ samānenaiva dakāravarṇamātreṇeti parābhiprāyajñā vikalpayanti /",
  "GV05brupsb5u:211": "atraika āhuradāntatvādānātvādayāsutvairaparādhitvamātmano manyamānāḥ śaṅkitā eva prajāpatāvūṣuḥ kiṃ no vakṣyatīti /",
  "GV05brupsb5u:212": "teṣāṃ ca dakāraśravaṇamātrādevā'tmāśaṅkāvaśena tadarthapratipattirabhūt /",
  "GV05brupsb5u:213": "loke 'pi hi prasiddhaṃ putrāḥ śiṣyāścānuśāsyāḥ santo doṣānnivartayitavyā iti /",
  "GV05brupsb5u:214": "ato yuktaṃ prajāpaterdakāramātroccāraṇam /",
  "GV05brupsb5u:215": "damāditraye ca dakārānvayādātmano doṣānurūpyeṇa devādīnāṃ vivekena pratipattuṃ ceti /",
  "GV05brupsb5u:216": "phalaṃ tvetadātmadoṣajñāne sati doṣānnivartayituṃ śakyate 'lpenāpyupadeśena dakāramātreṇeti /",
  "GV05brupsb5u:217": "nanvetat trayāṇāṃ devādīnāmanuśāsanaṃ devādibhirapyekaikamevopādeyamadyatve 'pi na tu trayaṃ manuṣyaiḥ śikṣitavyamiti /",
  "GV05brupsb5u:218": "atrocyate - pūrvairdaivādibhirapyekaikamevopādeyamadyatve 'pi na tu trayaṃ manuṣyaiḥ śikṣitavyamiti /",
  "GV05brupsb5u:219": "athavā na devā asurā vānye kecana vidyante manuṣyebhyaḥ /",
  "GV05brupsb5u:220_0": "manuṣyāṇāmevādāntā ye 'nyairuttamairguṇaiḥ saṃpannāste devā lobhapradhānā manuṣyāstathā",
  "GV05brupsb5u:220_1": "hiṃsāparāḥ krūrā asurāsta eva manuṣyā adāntatvādidoṣakṣatrayamapekṣya devādiviśabdabhājo",
  "GV05brupsb5u:220_2": "bhavantītarāṃśca guṇānsattvarajastamāṃsyapekṣya /",
  "GV05brupsb5u:221": "ato manuṣyaireva śikṣitavyametat trayamiti tadapekṣayaiva prajāpatinopadiṣṭatvāt /",
  "GV05brupsb5u:222": "tathā hi manuṣyaḥ adāntā lubdhāḥ krūrāśca dṛśyante /",
  "GV05brupsb5u:223": "tathā ca smṛtiḥ kāmaḥ krodhastathā lobhastasmādetat trayaṃ tyajet iti //3//",
  "GV05brupsb5u:224": "iti bṛhadāraṇyakopaniṣadbhāṣye pañcamādhyāyasya dvitīyaṃ brāhmaṇam //2//",
  "GV05brupsb5u:225": "_______________________________________________________________________",
  "GV05brupsb5u:226": "START BrhUp 5,3.1",
  "GV05brupsb5u:227": "eṣa prajāpatir yad dhṛdayam |",
  "GV05brupsb5u:228": "etad brahma |",
  "GV05brupsb5u:229": "etat sarvam |",
  "GV05brupsb5u:230": "tad etat tryakṣaraṃ hṛdayam iti |",
  "GV05brupsb5u:231": "hṛ ity ekam akṣaram |",
  "GV05brupsb5u:232": "abhiharanty asmai svāś cānye ca ya evaṃ veda |",
  "GV05brupsb5u:233": "da ity ekam akṣaram |",
  "GV05brupsb5u:234": "dadaty asmai svāś cānye ca ya evaṃ veda |",
  "GV05brupsb5u:235": "yam ity ekam akṣaram |",
  "GV05brupsb5u:236": "eti svargaṃ lokaṃ ya evaṃ veda || BrhUp_5,3.1 ||",
  "GV05brupsb5u:237": "__________",
  "GV05brupsb5u:238": "BrhUpBh_5,3.1 damādisādhanatrayaṃ sarvopāsanaśeṣaṃ vihitam /",
  "GV05brupsb5u:239": "dānto 'lubdho dayāluḥ sansarvopāsaneṣvadhikriyate /",
  "GV05brupsb5u:240_0": "tatra nirupādhikasya brahmaṇo darśanamatikrāntamathādhunā sopādhikasya tasyaivābhyudayaphalāni",
  "GV05brupsb5u:240_1": "vaktavyānītyevamartho 'yamārambhaḥ eṣa prajāpatiryaddhṛśyaṃ prajāpatiranuśāstītyanantaramevābhihitam /",
  "GV05brupsb5u:241": "kaḥ punarasāvanuśāstā prajāpatiriti /",
  "GV05brupsb5u:242": "ucyate - eṣa prajāpatiḥ /",
  "GV05brupsb5u:243": "ko 'sau yathṛdayaṃ hṛdayamiti hṛdayasthā buddhirucyate /",
  "GV05brupsb5u:244": "yasmiñśākalyabrāhmaṇānte nāmarūpakarmaṇāmupasaṃhāra ukto digvibhāgadvāreṇa tadetatsarvabhūtapratiṣṭhaṃ sarvabhūtātmabhūtaṃ hṛdayaṃ prajāpatiḥ prajānāṃ sraṣṭā /",
  "GV05brupsb5u:245": "etadbrahma bṛhattvātsarvātmatvācca brahma /",
  "GV05brupsb5u:246": "etat sarvam /",
  "GV05brupsb5u:247": "uktama pañcamādhyāye hṛdayasya sarvatvam /",
  "GV05brupsb5u:248": "tatsarvaṃ yasmāttasmādupāsyaṃ hṛdayaṃ brahma /",
  "GV05brupsb5u:249": "tatra hṛdayanāmākṣaraviṣayameva tāvadupāsanamucyate /",
  "GV05brupsb5u:250": "tadetaddhṛdayamiti nāma tryakṣaraṃ trīṇyakṣarāṇyasyeti tryakṣaram /",
  "GV05brupsb5u:251": "kāni punastāni trīṇyakṣarāṇyucyante /",
  "GV05brupsb5u:252": "hṛ ityekamakṣaram /",
  "GV05brupsb5u:253_0": "abhiharanti hṛterāhṛtikarmaṇo hṛ ityetadrūpamiti yo veda yasmāddhṛdayāya brahmaṇe",
  "GV05brupsb5u:253_1": "svāścendriyāṇyanye ca viṣayāḥ śabdādayaḥ svaṃ svaṃ kāryamabhiharantihṛdayaṃ ca bhoktrarthamabhiharati /",
  "GV05brupsb5u:254": "ato hṛdayanāmno hṛ ityetadakṣaramiti yo vedāsmai viduṣe 'bhiharanti svāśca jñātayo 'nye cāsaṃbaddhāḥ /",
  "GV05brupsb5u:255": "balimiti vākyaśeṣaḥ /",
  "GV05brupsb5u:256": "vijñānānurūpyeṇaitatphalam /",
  "GV05brupsb5u:257": "tathā da ityetadapyekākṣarametadapi dānārthasya dadāterda ityetadrūpaṃ hṛdayanāmākṣaratvena nibaddham /",
  "GV05brupsb5u:258": "atrāpi hṛdayāya brahmaṇo svāśca karaṇānyanye ca viṣayāḥ svaṃ svaṃ vīryaṃ dadati hṛdayaṃ ca bhoktre dadāti svaṃ vīryamato dakāra ityevaṃ yo vedāsmai dadati svāścānye ca /",
  "GV05brupsb5u:259": "tathā yamityetadapyekamakṣaram /",
  "GV05brupsb5u:260": "iṇo gatyarthasya yamityetadrūpamasminnāmni nibaddhamiti yo veda sa svargaṃ lokameti /",
  "GV05brupsb5u:261": "evaṃ nāmākṣarādapīdṛśaṃ viśiṣṭaṃ phalaṃ prāpnoti kimu vaktavyaṃ hṛdayasvarūpo pāsanāditi hṛdayastutaye nāmākṣaropanyāsaḥ //1//",
  "GV05brupsb5u:262": "iti śrīmadbṛhadāraṇyakopaniṣadbhāṣye pañcamādhyāyasya tṛtīyaṃ brāhmaṇam //3//",
  "GV05brupsb5u:263": "_______________________________________________________________________",
  "GV05brupsb5u:264": "START BrhUp 5,4.1",
  "GV05brupsb5u:265": "tad vai tad etad eva tad āsa |",
  "GV05brupsb5u:266": "satyam eva |",
  "GV05brupsb5u:267": "sa yo haitaṃ mahad yakṣaṃ prathamajaṃ veda satyaṃ brahmeti jayatīmāṃl lokān -- jita in nv asāv asat -- ya evam etan mahad yakṣaṃ prathamajaṃ veda satyaṃ brahmeti |",
  "GV05brupsb5u:268": "satyaṃ hy eva brahma || BrhUp_5,4.1 ||",
  "GV05brupsb5u:269": "__________",
  "GV05brupsb5u:270": "BrhUpBh_5,",
  "GV05brupsb5u:271": "4.1 tasyaiva hṛdayākhyasya brahmaṇaḥ satyamityupāsanaṃ vidhitsannāha-tattaditi hṛdayaṃ brahma parāmṛṣṭam /",
  "GV05brupsb5u:272": "vā iti smaraṇārtham /",
  "GV05brupsb5u:273": "tadyaddhṛdayaṃ brahma smaryata ityekastacchabdaḥ /",
  "GV05brupsb5u:274": "tadetaducyate prakārāntaremeti dvitīyastacchabdaḥ /",
  "GV05brupsb5u:275": "kiṃ punastatprakārāntaram /",
  "GV05brupsb5u:276": "etadeva tadityetacchabdena saṃbadhyate tṛtīyastacchabdaḥ /",
  "GV05brupsb5u:277": "etaditi vakṣyamāṇaṃ buddhau saṃnidhīkṛtyā'ha /",
  "GV05brupsb5u:278": "āsa babhūva /",
  "GV05brupsb5u:279": "kiṃ punaretadevā'sa yaduktaṃ hṛdayaṃ brahmeti taditi tṛtīyastacchabdo viniyuktaḥ /",
  "GV05brupsb5u:280": "kiṃ taditi viśeṣato nirdiśati satyameva sacca tyacca mūrtaṃ cāmūrtaṃ ca satyaṃ brahma pañcabhūtātmakamityetat /",
  "GV05brupsb5u:281": "sa yaḥ kaścitsatyātmānametaṃ mahanmahattvādyakṣaṃ pūjyaṃ prathamajaṃ prathamajātaṃ sarvasmātsaṃsāriṇa etadevāgre jātaṃ brahmātaḥ prathamajaṃ veda vijānāti satyaṃ brahmeti /",
  "GV05brupsb5u:282": "tasyedaṃ phalamucyate-yathā satyena brahmaṇeme lokā ātmasātkṛtā jitā evaṃ satyātmānaṃ brahma mahadyakṣaṃ prathamajaṃ veda sa jayatīmāllokān /",
  "GV05brupsb5u:283": "kiñca jito vaśīkṛta innvitthaṃ yathā brahmaṇāsau śatruriti vākyaśeṣaḥ /",
  "GV05brupsb5u:284": "asaccāsadbhavedasau śatrurjito bhavedityarthaḥ /",
  "GV05brupsb5u:285": "kasyaitatphalamiti punarnigamayati-ya evametanmahadyakṣaṃ prathamajaṃ veda satyaṃ brahmeti /",
  "GV05brupsb5u:286": "ato vidyānurūpaṃ phalaṃ yuktam /",
  "GV05brupsb5u:287": "satyaṃ hyeva yasmādbrahma //1//",
  "GV05brupsb5u:288": "iti śrīmadbṛhadāraṇyakopaniṣadbhāṣye pañcamādhyāyasya caturthaṃ brāhmaṇam //4//",
  "GV05brupsb5u:289": "_______________________________________________________________________",
  "GV05brupsb5u:290": "START BrhUp 5,5.1",
  "GV05brupsb5u:291": "āpa evedam agra āsuḥ |",
  "GV05brupsb5u:292": "tā āpaḥ satyam asṛjanta |",
  "GV05brupsb5u:293": "satyaṃ brahma |",
  "GV05brupsb5u:294": "brahma prajāpatim |",
  "GV05brupsb5u:295": "prajāpatir devān |",
  "GV05brupsb5u:296": "te devāḥ satyam evopāsate |",
  "GV05brupsb5u:297": "tad etat tryakṣaraṃ sa-ti-yam iti sa ity ekam akṣaram |",
  "GV05brupsb5u:298": "tīty ekam akṣaram |",
  "GV05brupsb5u:299": "yam ity ekam akṣaram |",
  "GV05brupsb5u:300": "prathamottame akṣare satyam madhyato 'nṛtam |",
  "GV05brupsb5u:301": "tad etad anṛtam ubhayataḥ satyena parigṛhītam |",
  "GV05brupsb5u:302": "satyabhūyam eva bhavati |",
  "GV05brupsb5u:303": "naivaṃvidvāṃsam anṛtaṃ hinasti || BrhUp_5,5.1 ||",
  "GV05brupsb5u:304": "__________",
  "GV05brupsb5u:305": "BrhUpBh_5,5.1 satyasya brahmaṇaḥ stutyarthamidamāha /",
  "GV05brupsb5u:306": "mahadyakṣaṃ prathamajamityuktaṃ tatkathaṃ prathamajatvamiti /",
  "GV05brupsb5u:307": "ucyate-āpa evedamagra āsuḥ /",
  "GV05brupsb5u:308": "āpa iti karmasamavāyinyo 'gnihotrādyāhutayaḥ /",
  "GV05brupsb5u:309": "agnihotrādyāhiterdravātmakatvādaptvam /",
  "GV05brupsb5u:310": "tāścā'po 'gni hotrādikarmāpavargottarakālaṃ kenaciddṛṣṭena sūkṣmeṇā'tmanā karmasamavāyitvamaparityajantya itarabhūtasahitā eva na kevalāḥ /",
  "GV05brupsb5u:311": "karmasamavāyitvāttu prādhānyamapāmiti /",
  "GV05brupsb5u:312": "sarvāṇyeva bhūtāni prāgutpatteravyākṛtāvasthāni kartṛsahitāni nirdiśyanta āpa iti /",
  "GV05brupsb5u:313": "tā āpo bījabhūtā jagato 'vyākṛtātmanāvasthitāstā evedaṃ sarvaṃ nāmarūpavikṛtaṃ jagadagra āsurnānyatkiñcidvikārajātamāsīt /",
  "GV05brupsb5u:314": "tāḥ punarāpaḥ satyamasṛjanta /",
  "GV05brupsb5u:315": "tasmātsatyaṃ brahma prathamajam /",
  "GV05brupsb5u:316": "tadetaddhiraṇyagarbhasya sūtrātmano janma yadavyākṛtasya jagato vyākaraṇam /",
  "GV05brupsb5u:317": "tatsatyaṃ brahma kutaḥ /",
  "GV05brupsb5u:318": "mahattvāt /",
  "GV05brupsb5u:319": "kathaṃ mahattvamityāha /",
  "GV05brupsb5u:320": "yasmātsarvasya sraṣṭṭa /",
  "GV05brupsb5u:321": "katham /",
  "GV05brupsb5u:322": "yatsatyaṃ brahma tat prajāpatiṃ prajānāṃ patiṃ virājaṃ sūryādikaraṇamasṛjatetyanuṣaṅgaḥ /",
  "GV05brupsb5u:323": "prajāpatirdevānsa virāṭprajāpatirdeva nasṛjata /",
  "GV05brupsb5u:324": "yasmātsarvamevaṃ krameṇa satyādbrahmaṇo jātaṃ tasmānmahatsatyaṃ brahma /",
  "GV05brupsb5u:325": "kathaṃ punaryakṣamiti /",
  "GV05brupsb5u:326": "ucyate-ta evaṃ sṛṣṭā devāḥ pitaramapi virājamatītya tadeva satyaṃ brahmopāmate /",
  "GV05brupsb5u:327": "ata etatprathamajaṃ mahadyakṣam /",
  "GV05brupsb5u:328": "tasmātsarvātmanopāsyaṃ tattasyāpi satyasya brahmaṇo nāma satyamiti tadetattryakṣaram /",
  "GV05brupsb5u:329": "kāni tānyakṣarāṇītyāha-sa ityekamakṣaram /",
  "GV05brupsb5u:330": "tītyekamakṣaram /",
  "GV05brupsb5u:331": "tītīkārānubandho nirdeśārthaḥ /",
  "GV05brupsb5u:332": "yamityekamakṣaram /",
  "GV05brupsb5u:333": "tatra teṣāṃ prathamottame akṣare sakārayakārau satyam /",
  "GV05brupsb5u:334": "mṛtyurūpābhāvāt /",
  "GV05brupsb5u:335": "madhyato madhye 'nṛtam /",
  "GV05brupsb5u:336": "anṛtaṃ hi mṛtyuḥ /",
  "GV05brupsb5u:337": "mṛtyvanṛtayostakārasāmānyāt /",
  "GV05brupsb5u:338_0": "tadetadanṛtaṃ takārākṣaraṃ mṛtyurūpamubhayataḥ satyena sakārayakāralakṣaṇena parigṛhotaṃvyāptamantarbhāvitaṃ",
  "GV05brupsb5u:338_1": "satyarūpābhyāmato 'kiñcitkaraṃ tatsatyabhūyameva satyabāhulyameva bhavati /",
  "GV05brupsb5u:339": "evaṃ satyabāhulyaṃ sarvasya mṛtyoranṛtasyākiñcitkaratvaṃ ca yo vidvāṃstamevaṃ vidvāṃsamanṛtaṃ kadācitpramādoktaṃ na hinasti //1//",
  "GV05brupsb5u:340": "_______________________________________________________________________",
  "GV05brupsb5u:341": "START BrhUp 5,5.2",
  "GV05brupsb5u:342": "tad yat tat satyam asau sa ādityaḥ |",
  "GV05brupsb5u:343": "ya eṣa etasmin maṇḍale puruṣo yaś cāyaṃ dakṣiṇe 'kṣan puruṣas tāv etāv anyo 'nyasmin pratiṣṭhitau |",
  "GV05brupsb5u:344": "raśmibhir eṣo 'smin pratiṣṭhitaḥ prāṇair ayam amuṣmin |",
  "GV05brupsb5u:345": "sa yadotkramiṣyan bhavati śuddham evaitan maṇḍalaṃ paśyati |",
  "GV05brupsb5u:346": "nainam ete raśmayaḥ pratyāyanti || BrhUp_5,5.2 ||",
  "GV05brupsb5u:347": "__________",
  "GV05brupsb5u:348": "BrhUpBh_5,5.2 asyādhunā satyasya brahmaṇaḥ saṃsthānaviśeṣa upāsanamucyate-tadyat /",
  "GV05brupsb5u:349": "kiṃ tatsatyaṃ brahma prathamajaṃ kimasau saḥ /",
  "GV05brupsb5u:350": "ko 'sāvādityaḥ kaḥ punarasāvādityo ya eṣa ka eṣa ya etasminnādityamaṇḍale puruṣo 'bhimānī so 'sau satyaṃ brahma /",
  "GV05brupsb5u:351": "yaścāyamadhyātmaṃ yo 'yaṃ dakṣiṇe 'kṣannakṣaṇi puruṣaḥ /",
  "GV05brupsb5u:352": "caśabdātsa ca satyaṃ brahmeti saṃbandhaḥ /",
  "GV05brupsb5u:353": "tāvetāvādityākṣisthau puruṣāvekasya satyasya brahmaṇaḥ saṃsthānaviśeṣau yasmāttasmādanyonyasminnitaretarasminnādityaścākṣuṣe cākṣuṣaścā'ditye pratiṣṭhitau /",
  "GV05brupsb5u:354": "adhyātmādhidaivatayoranyonyopakāryopakārakatvāt /",
  "GV05brupsb5u:355": "kathaṃ pratiṣṭhitāvityucyate raśmibhiḥ prakāśenānugrahaṃ kurvanneṣa ādityo 'smiṃścākṣuṣe 'dhyātme pratiṣṭhitaḥ /",
  "GV05brupsb5u:356": "ayaṃ ca cākṣuṣaḥ prāṇairādityamanugṛhṇannamuṣminnāditye 'dhidaive pratiṣṭhitaḥ /",
  "GV05brupsb5u:357": "so 'smiñcharīre vijñānamayo bhoktā yadā yasminkāla utkramiṣyanbhavati tadāsau cākṣuṣa ādityapuruṣo raśmīnupasaṃhṛtya kevalenaudāsīnyena rūpeṇa vyavatiṣṭhate /",
  "GV05brupsb5u:358": "tadāyaṃ vijñānamayaḥ paśyati śuddhameva kevalaṃ viraśmyetanmaṇḍalaṃ candramaṇḍalamiva /",
  "GV05brupsb5u:359": "tadetadariṣṭadarśanaṃ prāsahgikaṃ pradarśayate /",
  "GV05brupsb5u:360": "kathaṃ nāma puruṣaḥ karaṇīye yatnavānsyāditi /",
  "GV05brupsb5u:361": "nainaṃ cākṣuṣaṃ puruṣamurarīkṛtya taṃ pratyanugrahāyaite raśmayaḥ svāmikartavyavaśātpūrvamāgacchanto 'pi punastatkarmakṣayamanurudhyamānā iva nopayanti na pratyāgacchantyenam /",
  "GV05brupsb5u:362": "ato 'vagamyate parasparopakāryopakārakabhāvātsatyasyaivaikasyā'tmanoṃ'śā vetāviti //2//",
  "GV05brupsb5u:363": "_______________________________________________________________________",
  "GV05brupsb5u:364": "START BrhUp 5,5.3",
  "GV05brupsb5u:365": "ya eṣa etasmin maṇḍale puruṣas tasya bhūr iti śiraḥ |",
  "GV05brupsb5u:366": "ekaṃ śira ekam etad akṣaram |",
  "GV05brupsb5u:367": "bhuva iti bāhū |",
  "GV05brupsb5u:368": "dvau bāhū dve ete akṣare |",
  "GV05brupsb5u:369": "svar iti pratiṣṭhā |",
  "GV05brupsb5u:370": "dve pratiṣṭhe dve ete akṣare |",
  "GV05brupsb5u:371": "tasyopaniṣad ahar iti |",
  "GV05brupsb5u:372": "hanti pāpmānaṃ jahāti ca ya evaṃ veda || BrhUp_5,5.3 ||",
  "GV05brupsb5u:373": "__________",
  "GV05brupsb5u:374": "BrhUpBh_5,5.3 tatra yo 'sau ko ya eṣa etasminmaṇḍale puruṣaḥ satyanāmā tasya vyāhṛtayo 'vayavāḥ /",
  "GV05brupsb5u:375": "katham /",
  "GV05brupsb5u:376": "bhūriti yeyaṃ vyāhṛtiḥ sā tasya śiraḥ /",
  "GV05brupsb5u:377": "prāthamyāt /",
  "GV05brupsb5u:378": "tatra sāmānyaṃ svayamevāha śruti-ekamekasaṃkhyāyiktaṃ śirastathaitadakṣaramekaṃ bhūriti /",
  "GV05brupsb5u:379": "bhuva iti bāhū dvitvasāmānyāddvau bāhū dve ete akṣare /",
  "GV05brupsb5u:380": "tathā svariti pratiṣṭhā dve pratiṣṭhe dve ete akṣare /",
  "GV05brupsb5u:381": "pratiṣṭhe pādau pratitiṣṭhatyābhyāmiti /",
  "GV05brupsb5u:382": "tasyāsya vyāhṛtyavayavasya satyasya brahmaṇa upaniṣadrahasyamabhidhānam /",
  "GV05brupsb5u:383": "yenābhidhānenābhidhīyamānaṃ tadbrahmābhimukho bhavati lokavat /",
  "GV05brupsb5u:384": "kāsāvityāha - ahariti ahariti caitadrūpaṃ hanterjahāteśceti yo veda sa hanti jahāti ca pāpmānaṃ ya evaṃ veda //3//",
  "GV05brupsb5u:385": "_______________________________________________________________________",
  "GV05brupsb5u:386": "START BrhUp 5,5.4",
  "GV05brupsb5u:387": "yo 'yaṃ dakṣiṇe 'kṣan puruṣas tasya bhūr iti śiraḥ |",
  "GV05brupsb5u:388": "ekaṃ śira ekam etad akṣaram |",
  "GV05brupsb5u:389": "bhuva iti bāhū |",
  "GV05brupsb5u:390": "dvau bāhū dve ete akṣare |",
  "GV05brupsb5u:391": "svar iti pratiṣṭhā |",
  "GV05brupsb5u:392": "dve pratiṣṭhe dve ete akṣare |",
  "GV05brupsb5u:393": "tasyopaniṣad aham iti |",
  "GV05brupsb5u:394": "hanti pāpmānaṃ jahāti ca ya evaṃ veda || BrhUp_5,5.4 ||",
  "GV05brupsb5u:395": "__________",
  "GV05brupsb5u:396": "BrhUpBh_5,5.4 evaṃ yo 'yaṃ dakṣiṇe 'kṣanpuruṣastasya bhūriti śira ityādi sarvaṃ samānam /",
  "GV05brupsb5u:397": "tasyopaniṣadahamiti /",
  "GV05brupsb5u:398": "pratyagātmabhūtatvāt /",
  "GV05brupsb5u:399": "pūrvavaddhānterjahāteśceti //4//",
  "GV05brupsb5u:400": "iti śrīmadbṛhadāraṇyakopaniṣadbhāṣye pañcamādhyāyasya pañcamaṃ brāhmaṇam //5//",
  "GV05brupsb5u:401": "_______________________________________________________________________",
  "GV05brupsb5u:402": "START BrhUp 5,6.1",
  "GV05brupsb5u:403": "manomayo 'yaṃ puruṣo bhāḥsatyaḥ |",
  "GV05brupsb5u:404": "tasminn antar hṛdaye yathā vrīhir vā yavo vā |",
  "GV05brupsb5u:405": "sa eṣa sarvasyeśānaḥ sarvasyādhipatiḥ sarvam idaṃ praśāsti yad idaṃ kiñca || BrhUp_5,6.1 ||",
  "GV05brupsb5u:406": "__________",
  "GV05brupsb5u:407": "BrhUpBh_5,",
  "GV05brupsb5u:408": "6.1 upādhīnāmanekatvādanekaviśeṣaṇatvācca tasyaiva prakṛtasya brahmaṇo manaupādhiviśiṣṭasyopāsanaṃ vidhitsannāhamanomayo manaḥprāyo manasyupalabhyamānatvāt /",
  "GV05brupsb5u:409": "manasā copalabhata iti manomayo 'yaṃ puruṣo bhāḥ satyo bhā eva satyaṃ sadbhāvaḥ svarūpaṃ yasya so 'yaṃ bhāḥ satyo bhāsvara ityetat /",
  "GV05brupsb5u:410": "manasaḥ sarvārthāvabhāsamatvānmanomayatvāccāsya bhāsvaratvāt /",
  "GV05brupsb5u:411": "tasminnantarhṛdaye hṛdayasyāntastasminnityetat /",
  "GV05brupsb5u:412": "yathā vrīhirvā yavo vā pariṇamata evaṃ parimāṇastasminnantarhṛdaye yogibhirdṛśyata ityarthaḥ /",
  "GV05brupsb5u:413": "sa eṣa sarvasyeśānaḥ sarvasya svabhedajātasyeśānaḥ svāmī /",
  "GV05brupsb5u:414": "svāmitve 'pi sati kaścidamātyāditantro 'yaṃ tu na tathā kiṃ tarhyadhipatiradhiṣṭhāya pālayitā /",
  "GV05brupsb5u:415": "sarvamidaṃ praśāsti yadidaṃ kiñca yatkiñccitsarvaṃ jagattatsarvaṃ praśāsti /",
  "GV05brupsb5u:416": "eṃ manomayasyopāsanāttathārūpāpattireva phalam /",
  "GV05brupsb5u:417": "taṃ tathā yathepāsate tadeva bhavatīti brāhmaṇam //1//",
  "GV05brupsb5u:418": "iti śrīmadbṛhadāraṇyakopaniṣadbhāṣye pañcamādhyāyasya ṣaṣṭhaṃ brāhmaṇam //6//",
  "GV05brupsb5u:419": "_______________________________________________________________________",
  "GV05brupsb5u:420": "START BrhUp 5,7.1",
  "GV05brupsb5u:421": "vidyud brahmety āhuḥ |",
  "GV05brupsb5u:422": "vidānād vidyut |",
  "GV05brupsb5u:423": "vidyaty enaṃ pāpmano ya evaṃ veda vidyud brahmeti |",
  "GV05brupsb5u:424": "vidyud dhy eva brahma || BrhUp_5,7.1 ||",
  "GV05brupsb5u:425": "__________",
  "GV05brupsb5u:426": "BrhUpBh_5,7.1 tathaivopāsanāntaraṃ satyasya brahmaṇo viśiṣṭaphalamārabhyate - vidyudbrahmetyāhuḥ /",
  "GV05brupsb5u:427": "vidyuto brahmaṇo nirvacanamucyate - vidānādavakhaṇḍanāttamaso medhāndhakāraṃ vidārya hyavabhāsate 'to vidyut /",
  "GV05brupsb5u:428": "evaṃ guṇaṃ vidyudbrahmeti yo vedāsai vidyatyavakhaṇḍayati vināśayati pāpmana enamātmānaṃ prati pratikūlabhūtāḥ pāpmāno ye tānsarvānpāpmano 'khaṇḍayatītyarthaḥ /",
  "GV05brupsb5u:429": "ya evaṃ veda vidyudbrahmeti tasyānurūpaṃ phalam /",
  "GV05brupsb5u:430": "vidyuddhi yasmādbrahma //1//",
  "GV05brupsb5u:431": "iti śrīmadbṛhadāraṇyakopaniṣadbhāṣye pañcamādhyāyasya saptamaṃ brāhmaṇam //7//",
  "GV05brupsb5u:432": "_______________________________________________________________________",
  "GV05brupsb5u:433": "START BrhUp 5,8.1",
  "GV05brupsb5u:434": "vācaṃ dhenum upāsīta |",
  "GV05brupsb5u:435": "tasyāś catvāraḥ stanāḥ |",
  "GV05brupsb5u:436": "svāhākāro vaṣaṭkāro hantakāraḥ svadhākāraḥ |",
  "GV05brupsb5u:437": "tasyai dvau stanau devā upajīvanti |",
  "GV05brupsb5u:438": "svāhākāraṃ ca vaṣaṭkāraṃ ca |",
  "GV05brupsb5u:439": "hantakāraṃ manuṣyāḥ |",
  "GV05brupsb5u:440": "svadhākāraṃ pitaraḥ |",
  "GV05brupsb5u:441": "tasyāḥ prāṇa ṛṣabho mano vatsaḥ || BrhUp_5,8.1 ||",
  "GV05brupsb5u:442": "__________",
  "GV05brupsb5u:443": "BrhUpBh_5,",
  "GV05brupsb5u:444_0": "8.1 punarupāsanāntaraṃ tasyaiva brahmaṇo vāgvai brahmeti vāgiti śabdasrayī tāṃ vācaṃ",
  "GV05brupsb5u:444_1": "dhenuṃ dhenuriva dhenuryathā dhenuścaturbhiḥ stanaiḥ stanyaṃ payaḥ kṣarati vatsāyaivaṃ",
  "GV05brupsb5u:444_2": "vāgdhenurvakṣyamāṇaiḥ stanaiḥ paya ivānnaṃ kṣarati devādibhyaḥ /",
  "GV05brupsb5u:445": "ke punaste stanā ye vā te yebhyaḥ kṣarati /",
  "GV05brupsb5u:446": "tasyā etasyā vāco dhenvā dvau stanau devā upajīvanti vatsasthānīyāḥ /",
  "GV05brupsb5u:447": "kau tau /",
  "GV05brupsb5u:448": "svāhākāraṃ ca vaṣaṭkāraṃ ca /",
  "GV05brupsb5u:449": "ābhyāṃ hi havirdīyate devebhyaḥ /",
  "GV05brupsb5u:450": "hantakāraṃ manuṣyāḥ /",
  "GV05brupsb5u:451": "hanteti manuṣyebhyo 'nnaṃ prayacchanti /",
  "GV05brupsb5u:452": "svadhākāraṃ ca vaṣaṭkāraṃ ca /",
  "GV05brupsb5u:453": "ābhyāṃ hi havirdīyate devebhyaḥ /",
  "GV05brupsb5u:454": "hantakāraṃ manuṣyāḥ /",
  "GV05brupsb5u:455": "hanteti manuṣyebhyo 'nnaṃ prayacchanti svadhākāraṃ ca vaṣaṭkāraṃ ca /",
  "GV05brupsb5u:456": "ābhyāṃ hi havirdīyate devebhyaḥ /",
  "GV05brupsb5u:457": "hantakāraṃ manuṣyāḥ /",
  "GV05brupsb5u:458": "hanteti manuṣyebhyo 'nnaṃ prayacchanti /",
  "GV05brupsb5u:459": "svadhākāraṃ pitaraḥ /",
  "GV05brupsb5u:460": "svadhākāreṇa hi pitṛbhyaḥ svadhāṃ prayacchanti /",
  "GV05brupsb5u:461": "tasyā dhenvā vācaḥ prāṇa ṛṣabhaḥ /",
  "GV05brupsb5u:462": "prāṇena hi vākprasūyate /",
  "GV05brupsb5u:463": "mano vatsaḥ /",
  "GV05brupsb5u:464": "manasā hi prasrāvyate /",
  "GV05brupsb5u:465": "manasā hyālocite viṣaye vākpravartate /",
  "GV05brupsb5u:466": "tasmānmano vatsasthānīyam /",
  "GV05brupsb5u:467": "evaṃ vāgdhenūpāsakastādbhāvyameva pratipadyate //1//",
  "GV05brupsb5u:468": "iti śrīmadbṛhadāraṇyakopaniṣadbhāṣye pañcamādhyāyasyāṣṭamaṃ brāhmaṇam //8//",
  "GV05brupsb5u:469": "_______________________________________________________________________",
  "GV05brupsb5u:470": "START BrhUp 5,9.1",
  "GV05brupsb5u:471": "ayam agnir vaiśvānaro yo 'yam antaḥ puruṣe |",
  "GV05brupsb5u:472": "yenedam annaṃ pacyate |",
  "GV05brupsb5u:473": "yad idam adyate |",
  "GV05brupsb5u:474": "tasyaiṣa ghoṣo bhavati |",
  "GV05brupsb5u:475": "yam etat karṇāv apidhāya śṛṇoti |",
  "GV05brupsb5u:476": "sa yadotkramiṣyan bhavati nainaṃ ghoṣaṃ śṛṇoti || BrhUp_5,9.1 ||",
  "GV05brupsb5u:477": "__________",
  "GV05brupsb5u:478": "BrhUpBh_5,9.1 ayamagnirvaiśvānanaraḥ pūrvavadupāsanāntaramayamagnirvaiśvānaraḥ /",
  "GV05brupsb5u:479": "ko 'yamagnirityāha-yo 'yamantaḥpuruṣe /",
  "GV05brupsb5u:480": "kiṃ śarīrārambhako netyucyate-yenāgninā vaiśvānarākhyenedamannaṃ pacyate /",
  "GV05brupsb5u:481": "kiṃ tadannam /",
  "GV05brupsb5u:482": "yadidamadyate bhujyate 'nnaṃ prajābhijaṭhiro 'gnirityarthaḥ /",
  "GV05brupsb5u:483": "tasya sākṣādupalakṣaṇārthamidamāha-tasyāgnerannaṃ pacato jāṭharasyaiṣa ghoṣo bhavati /",
  "GV05brupsb5u:484": "ko 'sau /",
  "GV05brupsb5u:485": "yaṃ ghoṣametaditi kriyāviśeṣaṇaṃ karṇāvapidhāyāṅgulībhyāmapidhānaṃ kṛtvā śṛṇoti taṃ prajāpatimupāsīta vaiśvānaramagnim /",
  "GV05brupsb5u:486": "atrāpi tādbhāvyaṃ phalam /",
  "GV05brupsb5u:487": "tatra prāsaṅgikamidamariṣṭalakṣaṇamucyate-so 'tra śarīre bhoktā yadotkramiṣyanbhavati nainaṃ ghoṣaṃ śṛṇoti //1//",
  "GV05brupsb5u:488": "iti śrīmadbṛhadāraṇyakopaniṣadbhāṣye pañcamādhyāyasya navamaṃ brāhmaṇam //9//",
  "GV05brupsb5u:489": "_______________________________________________________________________",
  "GV05brupsb5u:490": "START BrhUp 5,10.1",
  "GV05brupsb5u:491": "yadā vai puruṣo 'smāl lokāt praiti sa vāyum āgacchati |",
  "GV05brupsb5u:492": "tasmai sa tatra vijihīte yathā rathacakrasya kham |",
  "GV05brupsb5u:493": "tena sa ūrdhva ākramate |",
  "GV05brupsb5u:494": "sa ādityam āgacchati |",
  "GV05brupsb5u:495": "tasmai sa tatra vijihīte |",
  "GV05brupsb5u:496": "yathā lambarasya kham |",
  "GV05brupsb5u:497": "tena sa ūrdhva ākramate |",
  "GV05brupsb5u:498": "sa candramasam āgacchati |",
  "GV05brupsb5u:499": "tasmai sa tatra vijihīte |",
  "GV05brupsb5u:500": "yathā dundubheḥ kham |",
  "GV05brupsb5u:501": "tena sa ūrdhva ākramate |",
  "GV05brupsb5u:502": "sa lokam āgacchaty aśokam ahimam |",
  "GV05brupsb5u:503": "tasmin vasati śāśvatīḥ samāḥ || BrhUp_5,10.1 ||",
  "GV05brupsb5u:504": "__________",
  "GV05brupsb5u:505": "BrhUpBh_5,",
  "GV05brupsb5u:506_0": "10.1 sarveṣāmasminprakaraṇa upāsanānāṃ gatiriyaṃ phalaṃ cocyate-yadā vai puruṣo vidvānasmāllokātpraiti",
  "GV05brupsb5u:506_1": "śarīraṃ parityajati sa tadā vāyumāgacchatyantarikṣe tiryagbhūto vāyuḥ stimito 'bhedyastiṣṭhati /",
  "GV05brupsb5u:507": "sa vāyustatra svātmani tasmai samprāptāya vijihote svātmāvayavānvigamayati cchidrīkarotyātmānamityarthaḥ /",
  "GV05brupsb5u:508": "kiṃparimāmaṃ chidramiti /",
  "GV05brupsb5u:509": "ucyate-yathā ratha vakrasya khaṃ chidraṃ prasiddhaparimāṇam /",
  "GV05brupsb5u:510": "tena chidreṇa sa vidvānūrdhva ākramata ūrdhvaḥ sangacchati sa ādityamāgacchati /",
  "GV05brupsb5u:511": "ādityo brahmalokaṃ jigamiṣormārganirodhaṃ kṛtvā sthitaḥ so 'pyevaṃvida upāsakāya dvāraṃ prayacchati /",
  "GV05brupsb5u:512": "tasmai sa tatra vijihote /",
  "GV05brupsb5u:513": "yathā lambarasya khaṃ vāditraviśeṣasya cchidraparimāmaṃ tena sa ūrdhva ākramate sa candramasamāgacchati /",
  "GV05brupsb5u:514": "so 'pi tasmai tatra vijihīte /",
  "GV05brupsb5u:515": "yathā dundubheḥ khaṃ prasiddhaṃ tena sa ūrdhva ākramate sa lokaṃ prajāpatilokamāgacchati /",
  "GV05brupsb5u:516": "kiṃviśiṣṭam /",
  "GV05brupsb5u:517": "aśokaṃ mānasena duḥkhena vivarjitamityetat /",
  "GV05brupsb5u:518": "ahimaṃ himavarjitaṃ śārīraduḥkhavarjitamityarthaḥ /",
  "GV05brupsb5u:519": "taṃ prāpya tasminvasati śāśvatīrnityāḥ samāḥ saṃvatsarānityarthaḥ /",
  "GV05brupsb5u:520": "brahmaṇo bahūnkalpānvasatītyetat //1//",
  "GV05brupsb5u:521": "iti śrīmadbṛhadāraṇyakopaniṣadbhāṣye pañcamādhyāyasya daśamaṃ brāhmaṇam //10//",
  "GV05brupsb5u:522": "_______________________________________________________________________",
  "GV05brupsb5u:523": "START BrhUp 5,11.1",
  "GV05brupsb5u:524": "etad vai paramaṃ tapo yad vyāhitas tapyate |",
  "GV05brupsb5u:525": "paramaṃ haiva lokaṃ jayati ya evaṃ veda |",
  "GV05brupsb5u:526": "etad vai paramaṃ tapo yaṃ pretam araṇyaṃ haranti |",
  "GV05brupsb5u:527": "paramaṃ haiva lokaṃ jayati ya evaṃ veda |",
  "GV05brupsb5u:528": "etad vai paramaṃ tapo yaṃ pretam agnāv abhyādadhati |",
  "GV05brupsb5u:529": "paramaṃ haiva lokaṃ jayati ya evaṃ veda || BrhUp_5,11.1 ||",
  "GV05brupsb5u:530": "__________",
  "GV05brupsb5u:531": "BrhUpBh_5,11.1 etadvai paramaṃ tapaḥ /",
  "GV05brupsb5u:532": "kiṃ tat /",
  "GV05brupsb5u:533": "yadyāhito vyādhito jvarādiparigṛhītaḥ sanyattapyate tadetatparamaṃ tapa ityevaṃ cintayet /",
  "GV05brupsb5u:534": "duḥkhasāmānyāt /",
  "GV05brupsb5u:535": "tasyaivaṃ cintayato viduṣaḥ karmakṣayahetustadeva tapo bhavatyanindato 'viṣīdataḥ /",
  "GV05brupsb5u:536": "sa eva ca tena vijñānatapasā dagdhakilbaṣaḥ paramaṃ haiva lokaṃ jayati ya evaṃ veda /",
  "GV05brupsb5u:537": "tathaitadvai paramaṃ tapo yaṃ pretamagnāvabhyādadhati /",
  "GV05brupsb5u:538": "agnipraveśasāmānyāt /",
  "GV05brupsb5u:539": "paramaṃ haiva lokaṃ jayati ya evaṃ veda //1//",
  "GV05brupsb5u:540": "iti śrīmadbṛhadāraṇyakopaniṣadbhāṣye pañcamādhyāyasyaikādaśaṃ brāhmaṇam //11//",
  "GV05brupsb5u:541": "_______________________________________________________________________",
  "GV05brupsb5u:542": "START BrhUp 5,12.1",
  "GV05brupsb5u:543": "annaṃ brahmety eka āhuḥ |",
  "GV05brupsb5u:544": "tan na tathā |",
  "GV05brupsb5u:545": "pūyati vā annam ṛte prāṇāt |",
  "GV05brupsb5u:546": "prāṇo brahmety eka āhuḥ |",
  "GV05brupsb5u:547": "tan na tathā |",
  "GV05brupsb5u:548": "śuṣyati vai praṇa ṛte 'nnāt |",
  "GV05brupsb5u:549": "ete ha tv eva devate ekadhābhūyaṃ bhūtvā paramatāṃ gacchataḥ |",
  "GV05brupsb5u:550": "tad dha smāha prātṛdaḥ pitaram |",
  "GV05brupsb5u:551": "kiṃ svid evaivaṃ viduṣe sādhu kuryāṃ kim evāsmā asādhu kuryām iti |",
  "GV05brupsb5u:552": "sa ha smāha pāṇinā mā prātṛda |",
  "GV05brupsb5u:553": "kas tv enayor ekadhābhūyaṃ bhūtvā paramatāṃ gacchatīti |",
  "GV05brupsb5u:554": "tasmā u haitad uvāca vīti |",
  "GV05brupsb5u:555": "annaṃ vai vi |",
  "GV05brupsb5u:556": "anne hīmāni sarvāṇi bhūtāni viṣṭāni |",
  "GV05brupsb5u:557": "ram iti |",
  "GV05brupsb5u:558": "prāṇo vai ram |",
  "GV05brupsb5u:559": "prāṇe hīmāni sarvāṇi bhūtāni ramante |",
  "GV05brupsb5u:560": "sarvāṇi ha vā asmin bhūtāni viśanti |",
  "GV05brupsb5u:561": "sarvāṇi bhūtāni ramante ya evaṃ veda || BrhUp_5,12.1 ||",
  "GV05brupsb5u:562": "__________",
  "GV05brupsb5u:563": "BrhUpBh_5,12.1 annaṃ brahmeti /",
  "GV05brupsb5u:564": "tathaitadupāsanāntaraṃ vidhitsannāha-annaṃ brahmānnamadyate yattadbrahmetyeka ācāryā āhustanna tathā grahītavyamannaṃ brahmeti /",
  "GV05brupsb5u:565": "anye cā'huḥ prāṇo brahmeti tacca tathā na grahītavyam /",
  "GV05brupsb5u:566": "kimarthaṃ punarannaṃ brahmeti na grāhyam /",
  "GV05brupsb5u:567": "yasmātpūyati klidyate pūtibhāvamāpadyata ṛte prāṇāttatkathaṃ brahma bhavitumarhati /",
  "GV05brupsb5u:568": "brahma hi nāma tadyadavināśi /",
  "GV05brupsb5u:569": "astu tarhi prāṇo brahma /",
  "GV05brupsb5u:570": "naiva /",
  "GV05brupsb5u:571": "yasmācchuṣyati vai prāṇa ṛte 'nnāt /",
  "GV05brupsb5u:572": "attā hi prāṇaḥ /",
  "GV05brupsb5u:573": "ato 'nnenā'dyena vinā na śaknotyātmānaṃ dhārayitum /",
  "GV05brupsb5u:574": "tasmācchruṣyati vai prāṇa ṛte 'nnāt /",
  "GV05brupsb5u:575": "ata ekaikasya brahmatā nopapadyate yasmāttasmādete ha tvevānnaprāṇadevate ekadhābhūyamekadhābāvaṃ bhūtvā gatvā paramatāṃ paramatvaṃ gacchato brahmatvaṃ prāpnutaḥ /",
  "GV05brupsb5u:576": "tadetadevamadhyavasya ha smā'ha sma prātṛdo nāma pitarātmanaḥ kiṃsviditisviditi vitarke /",
  "GV05brupsb5u:577": "yathā mayā brahma parikalpitamevaṃ viduṣe kiṃsvitsādhu kuryāṃ sādhu śobhanaṃ pūjāṃ kāṃ tvasmai kuryāmityabhiprāyaḥ /",
  "GV05brupsb5u:578": "kinevāsmai viduṣe 'sādhu kuryāṃ kṛtakṛtyo 'sāvityabhiprāyaḥ /",
  "GV05brupsb5u:579": "annaprāṇau sahabhūto brahmeti vidvānnāsāvasādhukaramena khaṇḍito bhavati /",
  "GV05brupsb5u:580": "nāpi sādhukaraṇena mahīkṛtaḥ /",
  "GV05brupsb5u:581": "tadevaṃvādinaṃ sa pitā ha smā'ha pāṇinā hastena nivārayanmā prātṛda maivaṃ vocaḥ /",
  "GV05brupsb5u:582": "kastvenayorannaprāṇayorekadhābhūyaṃ bhūtvā paramatāṃ kastu gacchati na kaścidapi vidvānanena brahmadarśanena paramatāṃ gacchati /",
  "GV05brupsb5u:583": "tasmānnaivaṃ vaktumarhasi kṛtakṛtyo 'sāviti /",
  "GV05brupsb5u:584": "yadyevaṃ bravītu bhavānkathaṃ paramatāṃ gacchatīti /",
  "GV05brupsb5u:585": "tasmā u haitadvakṣyamāṇaṃ vaca uvāca /",
  "GV05brupsb5u:586": "kiṃ tat /",
  "GV05brupsb5u:587": "vīti /",
  "GV05brupsb5u:588": "kiṃ tadvīti /",
  "GV05brupsb5u:589": "ucyate-annaṃ vai vi /",
  "GV05brupsb5u:590": "anne hi yasmādimāni sarvāṇi bhūtāni viṣṭānyāśritānyato 'nnaṃ vītyucyate /",
  "GV05brupsb5u:591": "kiñca ramiti /",
  "GV05brupsb5u:592": "ramiti coktavānpitā /",
  "GV05brupsb5u:593": "kiṃ punastadram /",
  "GV05brupsb5u:594": "prāṇo vai ram /",
  "GV05brupsb5u:595": "kuta ityāha /",
  "GV05brupsb5u:596": "prāṇe hi kaścidanāyatano nirāśrayo ramate /",
  "GV05brupsb5u:597": "nāpi satyapyāyatane 'prāṇo durbalo ramate /",
  "GV05brupsb5u:598": "yadā tvāyatanavānprāṇī balavāṃśca tadā kṛtārthamātmānaṃ manyamāno ramate lokaḥ /",
  "GV05brupsb5u:599": "“yuvā syātsādhuyuvādhyāyakaḥ“ityādiśruteḥ /",
  "GV05brupsb5u:600": "idānīmevaṃvidaḥ phalamāha - sarvāṇi ha vā asminbhūtāni viśantyannaguṇajñānātsarvāṇi bhūtāni ramante prāṇaguṇajñānādya evaṃ veda //1//",
  "GV05brupsb5u:601": "iti śrīmadbṛhadāraṇyakopaniṣadbhāṣye pañcamādhyāyasya dvādaśaṃ brāhmaṇam //12//",
  "GV05brupsb5u:602": "_______________________________________________________________________",
  "GV05brupsb5u:603": "START BrhUp 5,13.1",
  "GV05brupsb5u:604": "uktham |",
  "GV05brupsb5u:605": "prāṇo vā uktham |",
  "GV05brupsb5u:606": "prāṇo hīdaṃ sarvam utthāpayati |",
  "GV05brupsb5u:607": "ud dhasmād ukthavid vīras tiṣṭhati |",
  "GV05brupsb5u:608": "ukthasya sāyujyaṃ salokatāṃ jayati ya evaṃ veda || BrhUp_5,13.1 ||",
  "GV05brupsb5u:609": "__________",
  "GV05brupsb5u:610": "BrhUpBh_5,13.1 uktham /",
  "GV05brupsb5u:611": "tathopāsanāntaramukthaṃ śasram /",
  "GV05brupsb5u:612": "taddhi pradhānaṃ mahāvrate kratau /",
  "GV05brupsb5u:613": "kiṃ punastaduktham /",
  "GV05brupsb5u:614": "prāṇo vā uktham /",
  "GV05brupsb5u:615": "prāṇaśca pradhāna indriyāṇāmukthaṃ ca śasrāṇāmata ukthamityupāsīta /",
  "GV05brupsb5u:616": "kathaṃ prāṇa ukthamityāha-prāṇo hi yasmādidaṃ sarvamutthāpayati /",
  "GV05brupsb5u:617": "utthāpanāduktha prāṇaḥ /",
  "GV05brupsb5u:618": "na hyaprāṇaḥ kaściduttiṣṭhati /",
  "GV05brupsb5u:619": "tadupāsanaphalamāha-uddhāsmādevaṃvida ukthavitprāṇavidvīraḥ putra uttiṣṭhati ha dṛṣṭametatphalam /",
  "GV05brupsb5u:620": "adṛṣṭaṃ tūkthasya sāyujyaṃ salokatāṃ jayati ya evaṃ veda //1//",
  "GV05brupsb5u:621": "_______________________________________________________________________",
  "GV05brupsb5u:622": "START BrhUp 5,13.2",
  "GV05brupsb5u:623": "yajuḥ |",
  "GV05brupsb5u:624": "prāṇo vai yajuḥ |",
  "GV05brupsb5u:625": "prāṇe hīmāni sarvāṇi bhūtāni yujyante |",
  "GV05brupsb5u:626": "yujyante hāsmai sarvāṇi bhūtāni śraiṣṭhyāya |",
  "GV05brupsb5u:627": "yajuṣaḥ sāyujyaṃ salokatāṃ jayati ya evaṃ veda || BrhUp_5,13.2 ||",
  "GV05brupsb5u:628": "__________",
  "GV05brupsb5u:629": "BrhUpBh_5,13.2 yajuriti copāsīta prāṇam /",
  "GV05brupsb5u:630": "prāṇau vai yajuḥ /",
  "GV05brupsb5u:631": "kathaṃ yujaḥ prāṇaḥ /",
  "GV05brupsb5u:632": "prāṇe hi yasmātsarvāṇi bhūtāni yujyante /",
  "GV05brupsb5u:633": "na hyasati prāṇe kenacitkasyacidyogasāmarthyam /",
  "GV05brupsb5u:634": "ato yunaktīti prāṇo yajuḥ /",
  "GV05brupsb5u:635": "evaṃvidaḥ phalamāha-yujyanta udyacchanta ityarthaḥ /",
  "GV05brupsb5u:636": "hāsmā evaṃvide sarvāṇi bhūtāni śraiṣṭhyaṃ śreṣṭhabhāvastasmai śraiṣṭhyāya śreṣṭhabhāvāya naḥ śreṣṭho bhavediti /",
  "GV05brupsb5u:637": "yajuṣaḥ prāṇasya sāyujyamityādi sarva samānam //2 // //",
  "GV05brupsb5u:638": "_______________________________________________________________________",
  "GV05brupsb5u:639": "START BrhUp 5,13.3",
  "GV05brupsb5u:640": "sāma |",
  "GV05brupsb5u:641": "prāṇo vai sāma |",
  "GV05brupsb5u:642": "prāṇe hīmāni sarvāṇi bhūtāni samyañci |",
  "GV05brupsb5u:643": "samyañci hāsmai sarvāṇi bhūtāni śraiṣṭhyāya kalpante |",
  "GV05brupsb5u:644": "sāmnaḥ sāyujyaṃ salokatāṃ jayati ya evaṃ veda || BrhUp_5,13.3 ||",
  "GV05brupsb5u:645": "__________",
  "GV05brupsb5u:646": "BrhUpBh_5,13.3 sāmeti copāsīta prāṇam /",
  "GV05brupsb5u:647": "prāṇo vai sāma /",
  "GV05brupsb5u:648": "kathaṃ prāṇaḥ sāma /",
  "GV05brupsb5u:649": "prāṇe hi yasmātsarvāṇi bhūtāni samyañci saṃgacchante saṃgamanātsāmyāpattihetutvātsāma prāṇaḥ /",
  "GV05brupsb5u:650": "samyañci saṃgacchante hāsmai sarvāṇi bhūtāni /",
  "GV05brupsb5u:651": "na kevalaṃ saṃgacchanta eva śreṣṭhabhāvāya cāsmai kalpante samarthyante /",
  "GV05brupsb5u:652": "sāmnaḥ sāyujyamityādi purvavat //3//",
  "GV05brupsb5u:653": "_______________________________________________________________________",
  "GV05brupsb5u:654": "START BrhUp 5,13.4",
  "GV05brupsb5u:655": "kṣatram |",
  "GV05brupsb5u:656": "prāṇo vai kṣatram |",
  "GV05brupsb5u:657": "prāṇo hi vai kṣatram |",
  "GV05brupsb5u:658": "trāyate hainaṃ prāṇaḥ kṣaṇitoḥ |",
  "GV05brupsb5u:659": "pra kṣatram atram āpnoti |",
  "GV05brupsb5u:660": "kṣatrasya sāyujyaṃ salokatāṃ jayati ya evaṃ veda || BrhUp_5,13.4 ||",
  "GV05brupsb5u:661": "__________",
  "GV05brupsb5u:662": "BrhUpBh_5,13.4 taṃ prāṇaṃ kṣattramityupāsīta /",
  "GV05brupsb5u:663": "prāṇau vai kṣattraṃ prasiddhametatprāṇo hi vai kṣattram /",
  "GV05brupsb5u:664": "kathaṃ prasiddhametatprāṇo hi vai kṣattram /",
  "GV05brupsb5u:665": "kathaṃ prasiddhatetyāha-trāyate pālayatyenaṃ piṇḍaṃ dehaṃ prāṇaḥ kṣaṇitoḥ śasrādihiṃsitātpunarmāṃsenā'pūrayati yasmāttasmātkṣatatrāṇātprasiddhaṃ kṣattratvaṃ prāṇasya /",
  "GV05brupsb5u:666": "vidvatphalamāha-pra kṣattramatraṃ na trāyate 'nyena kenacidityatraṃ kṣattraṃ prāṇaṃ prāpnotītyarthaḥ /",
  "GV05brupsb5u:667": "śākhāntare vā pāṭhātkṣattramātraṃ prāṇo bhavatītyarthaḥ /",
  "GV05brupsb5u:668": "kṣattrasya sāyujyaṃ salokatāṃ jayati ya evaṃ veda //4//",
  "GV05brupsb5u:669": "iti śrīmadbṛhadāraṇyakopaniṣadbhāṣye pañcamādhyāyasya trayodaśaṃ brāhmaṇam //13//",
  "GV05brupsb5u:670": "_______________________________________________________________________",
  "GV05brupsb5u:671": "START BrhUp 5,14.1",
  "GV05brupsb5u:672": "bhūmir antarikṣaṃ dyaur ity aṣṭāv akṣarāṇi |",
  "GV05brupsb5u:673": "aṣṭākṣaraṃ ha vā ekaṃ gāyatryai padam |",
  "GV05brupsb5u:674": "etad u haivāsyā etat |",
  "GV05brupsb5u:675": "sa yāvad eṣu triṣu lokeṣu tāvad dha jayati yo 'syā etad evaṃ padaṃ veda || BrhUp_5,14.1 ||",
  "GV05brupsb5u:676": "__________",
  "GV05brupsb5u:677": "BrhUpBh_5,",
  "GV05brupsb5u:678": "14.1 brahmaṇo hṛdayādyanekopādhiviśiṣṭasyopāsanamuktamathedānīṃ gāyatryupādhiviśiṣṭasyopāsanaṃ vaktavyamityārabhyate /",
  "GV05brupsb5u:679": "sarvacchandasāṃ hi gāyatrīcchandaḥ pradhānabhūtam /",
  "GV05brupsb5u:680": "tatprayoktṛgayatrāṇādgāyatrīti vakṣyati /",
  "GV05brupsb5u:681": "na cānyeṣāṃ chandasāṃ prayoktṛprāṇatrāṇasāmarthyam /",
  "GV05brupsb5u:682": "prāṇātmabhūtā ca sā sarvacchandasāṃ cā'tmā prāṇaḥ /",
  "GV05brupsb5u:683": "prāṇaśca kṣatatrāṇātkṣattramityuktam /",
  "GV05brupsb5u:684": "prāṇaśca gāyatrī /",
  "GV05brupsb5u:685": "tasmāttadupāsanameva vidhitsyate /",
  "GV05brupsb5u:686": "dvijottamajanmahetutvācca /",
  "GV05brupsb5u:687": "gāyatryā brāhmaṇamasṛjata triṣṭubhā rājanyaṃ jagatyā vaiśyamati dvijottamasya dvitīyaṃ janma gāyatrīnimittam /",
  "GV05brupsb5u:688": "tasmātpradhānā gāyatrī brāhmaṇā vyutthāya brāhmaṇā abhivadanti sa brāhmaṇo vipāpo virajo 'vicikitso brāhmaṇo bhavatītyuttamapuruṣārthasaṃbandhaṃ brāhmaṇasya darśayati /",
  "GV05brupsb5u:689": "tacca brāhmaṇatvaṃ gāyatrījanmamūlamato vaktavyaṃ gāyatryāḥ satattvam /",
  "GV05brupsb5u:690": "gāyatryā hi yaḥ sṛṣṭo dvijottamo niraṅkuśa evottamapuruṣārthasādhane 'dhikriyate 'tastanmūlaḥ paramapuruṣārthasaṃbandhaḥ /",
  "GV05brupsb5u:691": "tasmāttadupāsanavidhānāyā'ha-bhūmirantarikṣaṃ dyaurityetānyaṣṭāvakṣarāṇi /",
  "GV05brupsb5u:692": "aṣṭākṣaramaṣṭāvakṣarāṇi yasya tadidamaṣṭākṣaram /",
  "GV05brupsb5u:693": "ha vai prasiddhāvadyotakau /",
  "GV05brupsb5u:694": "ekaṃ prathamaṃ gāyatryai gāyatryāḥ padam /",
  "GV05brupsb5u:695": "yakāreṇaivāṣṭatvapūraṇam /",
  "GV05brupsb5u:696": "etadu haivaitadevāsyā gāyatryāḥ padaṃ pādaḥ prathamo bhūmyādilakṣaṇasrailokyātmā /",
  "GV05brupsb5u:697": "aṣṭākṣaratvasāmānyāt /",
  "GV05brupsb5u:698": "evametattrailokyātmakaṃ gāyatryāḥ prathamaṃ padaṃ yo vedatasyaitatphalam-sa vidvānyāvatkiñcideṣu triṣu jetavyaṃ tāvatsarvaṃ ha jayati yo 'syā etadevaṃ padaṃ veda //1//",
  "GV05brupsb5u:699": "_______________________________________________________________________",
  "GV05brupsb5u:700": "START BrhUp 5,14.2",
  "GV05brupsb5u:701": "ṛco yajūṣi sāmānīty aṣṭāv akṣarāṇi |",
  "GV05brupsb5u:702": "aṣṭākṣaraṃ ha vā ekaṃ gāyatryai padam |",
  "GV05brupsb5u:703": "etad u haivāsyā etat |",
  "GV05brupsb5u:704": "sa yāvatīyaṃ trayī vidyā tāvad dha jayati yo 'syā etad evaṃ padaṃ veda || BrhUp_5,14.2 ||",
  "GV05brupsb5u:705": "__________",
  "GV05brupsb5u:706": "BrhUpBh_5,",
  "GV05brupsb5u:707_0": "14.2 tadarco yajūṃsi sāmānīti trayīvidyānāmākṣarāṇyetānyapyaṣṭāveva tathaivāṣṭākṣaraṃ",
  "GV05brupsb5u:707_1": "ha vā ekaṃ gāyatryai padaṃ dvitīyametadu haivāsyā etadṛgyajuḥsāmalakṣaṇamaṣṭākṣaratvasāmānyādeva /",
  "GV05brupsb5u:708": "sa yāvatīyaṃ trayī vidyā trayyā vidyayā yāvatphalajātamāpyate tāvaddha jayati yo 'syā etadgāyatryāsraividyalakṣaṇaṃ padaṃ veda //2//",
  "GV05brupsb5u:709": "_______________________________________________________________________",
  "GV05brupsb5u:710": "START BrhUp 5,14.3",
  "GV05brupsb5u:711": "prāṇo 'pāno vyāna ity aṣṭāv akṣarāṇi |",
  "GV05brupsb5u:712": "aṣṭākṣaraṃ ha vā ekaṃ gāyatryai padam |",
  "GV05brupsb5u:713": "etad u haivāsyā etat |",
  "GV05brupsb5u:714": "sa yāvad idaṃ prāṇi tāvad dha jayati yo 'syā etad evaṃ padaṃ veda |",
  "GV05brupsb5u:715": "athāsyā etad eva turīyaṃ darśataṃ padaṃ parorajā ya eṣa tapati |",
  "GV05brupsb5u:716": "yad vai caturthaṃ tat turīyam |",
  "GV05brupsb5u:717": "darśataṃ padam iti dadṛśa iva hy eṣaḥ |",
  "GV05brupsb5u:718": "parorajā iti sarvam u hy evaiṣa raja upary upari tapati |",
  "GV05brupsb5u:719": "evaṃ haiva śriyā yaśasā tapati yo 'syā etad evaṃ padaṃ veda || BrhUp_5,14.3 ||",
  "GV05brupsb5u:720": "__________",
  "GV05brupsb5u:721": "BrhUpBh_5,14.3 tathā prāṇo 'pāno vyāna etānyapi prāṇādyabhidhānākṣarāṇyaṣṭau /",
  "GV05brupsb5u:722": "tacca gāyatryāstṛtīyaṃ padaṃ yāvadidaṃ prāṇijātaṃ tāvaddha jayati yo 'syā etadevaṃ gāyatryāstṛtīyaṃ padaṃ veda /",
  "GV05brupsb5u:723": "athānantaraṃ gāyatryāsripadāyāḥ śabdātmikāyāsturīyaṃ padamucyate 'bhidheyabhūtamasyāḥ prakṛtāyā gāyatryā etadeva vakṣyamāmaṃ turīyaṃ darśataṃ padaṃ parorajā ya eṣa tapati /",
  "GV05brupsb5u:724": "turīyamityādivākyapadārthaṃ svameva vyācaṣṭe śrutiḥ-yadvai caturthaṃ prasiddhaṃ loke tadidaṃ turīyaśabdenābhidhīyate /",
  "GV05brupsb5u:725": "darśataṃ padamityasya kor'tha ityucyate-dadṛśa iva dṛśyata iva hyeṣa maṇḍalasthaḥ puruṣo rajo rajojātaṃ samastaṃ lokamityarthaḥ /",
  "GV05brupsb5u:726": "uparyuparyādhipatyabhāvena sarvaṃ lokaṃ rajojātaṃ tapati /",
  "GV05brupsb5u:727": "uparyuparīti vīpsā sarvalokādhipatyakhyāpanārthā /",
  "GV05brupsb5u:728": "nanu sarvaśabdenaiva siddhatvādvīpsānarthikā /",
  "GV05brupsb5u:729": "naiṣa doṣaḥ /",
  "GV05brupsb5u:730": "yeṣāmupariṣṭātsavitā dṛśyate tadviṣaya eva sarvaśabdaḥ syādityāśaṅkānivṛttyarthā vīpsā /",
  "GV05brupsb5u:731": "“ye cāmuṣmātparāñco lokāsteṣāṃ ceṣṭe devakānāṃ ca“iti śrutyanrāt /",
  "GV05brupsb5u:732": "tasmātsarvāvarodhārthā vīpsā /",
  "GV05brupsb5u:733": "yathāsau savitā sarvādhipatyalakṣaṇayā śriyā yaśasā ca khyātyā tapatyevaṃ haiva śriyā yaśasā ca tapati yo 'syā etadevaṃ turīyaṃ darśataṃ padaṃ veda //3//",
  "GV05brupsb5u:734": "_______________________________________________________________________",
  "GV05brupsb5u:735": "START BrhUp 5,14.4",
  "GV05brupsb5u:736": "saiṣā gāyatry etasmiṃs turīye darśate pade parorajasi pratiṣṭhitā |",
  "GV05brupsb5u:737": "tad vai tat satye pratiṣṭhitam |",
  "GV05brupsb5u:738": "cakṣur vai satyam |",
  "GV05brupsb5u:739": "cakṣur hi vai satyam |",
  "GV05brupsb5u:740": "tasmād yad idānīṃ dvau vivadamānāv eyātam aham adarśam aham aśrauṣam iti |",
  "GV05brupsb5u:741": "ya evaṃ brūyād aham adarśam iti |",
  "GV05brupsb5u:742": "tasmā eva śraddadhyāma |",
  "GV05brupsb5u:743": "tad vai tat satyaṃ bale pratiṣṭhitam |",
  "GV05brupsb5u:744": "prāṇo vai balam |",
  "GV05brupsb5u:745": "tat prāṇe pratiṣṭhitam |",
  "GV05brupsb5u:746": "tasmād āhur balaṃ satyād ogīya iti |",
  "GV05brupsb5u:747": "evaṃ v eṣā gāyatry adhyātmaṃ pratiṣṭhitā |",
  "GV05brupsb5u:748": "sā haiṣā gayāṃs tatre |",
  "GV05brupsb5u:749": "prāṇā vai gayāḥ |",
  "GV05brupsb5u:750": "tat prāṇās tatre |",
  "GV05brupsb5u:751": "tad yad gayāṃs tatre tasmād gāyatrī nāma |",
  "GV05brupsb5u:752": "sa yām evāmūṃ sāvitrīm anvāhaiṣaiva sā |",
  "GV05brupsb5u:753": "sa yasmā anvāha tasya prāṇāṃs trāyate || BrhUp_5,14.4 ||",
  "GV05brupsb5u:754": "__________",
  "GV05brupsb5u:755": "BrhUpBh_5,",
  "GV05brupsb5u:756": "14.4 saiṣā tripadoktā yā trailokyatraividyaprāṇalakṣaṇā gāyatryetasmiṃścaturthe turīye darśate pade parorajasi pratiṣṭhitā /",
  "GV05brupsb5u:757": "mūrtāmūrtarasatvādādityasya /",
  "GV05brupsb5u:758": "rasāpāye hi vastu nīrasamapratiṣṭhitaṃ bhavati /",
  "GV05brupsb5u:759": "yathā kāṣṭhādi dagdhasāraṃ tadvat /",
  "GV05brupsb5u:760": "tathā mūrtāmūrtarasatvādādityasya /",
  "GV05brupsb5u:761": "rasāpāye hi vastu nīrasamapratiṣṭhitaṃ bhavati /",
  "GV05brupsb5u:762": "yathā kāṣṭhādi dagdhasāraṃ tadvat /",
  "GV05brupsb5u:763": "tathā mūrtāmūrtātmakaṃ jagattripadā gāyatryāditye pratiṣṭhitā tadrasatvātsaha tribhiḥ pādaiḥ /",
  "GV05brupsb5u:764": "tadvai turīyaṃ padaṃ satye pratiṣṭhitam /",
  "GV05brupsb5u:765": "kiṃ punastatsatyamityucyate-cakṣurvai satyam /",
  "GV05brupsb5u:766": "kathaṃ cakṣuḥ satyamityāha-prasiddhametaccakṣurhi vai satyam /",
  "GV05brupsb5u:767_0": "kathaṃ prasiddhatetyāha-tasmādyadidānīmeva dvau vivadamānau viruddhaṃ vadamānāveyātāmāgaccheyātāmahamadarśaṃ",
  "GV05brupsb5u:767_1": "dṛṣṭavānanasmītyanya āhāhamaśrauṣaṃ tvayā dṛṣṭaṃ na tathā tadvastviti tayorya evaṃ",
  "GV05brupsb5u:767_2": "brūyādahamadrākṣamiti tasmā eva śraddadhyāma napunaryo brūyādahamaśrauṣamiti /",
  "GV05brupsb5u:768": "śroturmṛṣā śravaṇamapi saṃbhavati na tu cakṣuṣo mṛṣā darśanam /",
  "GV05brupsb5u:769": "tasmānnāśrauṣamityuktavate śraddadhyāma /",
  "GV05brupsb5u:770": "tasmātsatyapratipattihetutvātsatyaṃ cakṣustasminsatye cakṣuṣi saha tribhiritaraiḥ pādaisturīyaṃ padaṃ pratiṣṭhitamityarthaḥ /",
  "GV05brupsb5u:771": "uktaṃ ca sa ādityaḥ kasminpratiṣṭhita iti cakṣuṣīti /",
  "GV05brupsb5u:772": "tadvai turīyapadāśrayaṃ satyaṃ bale pratiṣṭhitam /",
  "GV05brupsb5u:773": "kiṃ punastadbalamityāha-prāṇo vai balaṃ tasminprāṇe bale pratiṣṭhitaṃ satyam /",
  "GV05brupsb5u:774": "tathā coktaṃ sūtre tadotaṃ ca protaṃ ceti /",
  "GV05brupsb5u:775": "yasmādbale satyaṃ pratiṣṭhitaṃ tasmādāhurbalaṃ satyādogīya ojīya ojastaramityarthaḥ /",
  "GV05brupsb5u:776": "loke 'pi yasminhi yadāśritaṃ bhavati tasmādāśritādāśrayasya balavattaratvaṃ prasiddham /",
  "GV05brupsb5u:777": "na hi durbalaṃ balavataḥ kvacidāśrayabhūtaṃ dṛṣṭam /",
  "GV05brupsb5u:778": "evamuktanyāyena u eṣā gāyatryadhyātmamadhyātme prāṇe pratiṣṭhitā /",
  "GV05brupsb5u:779": "saiṣā gāyatrī prāṇaḥ /",
  "GV05brupsb5u:780": "ato gāyatryāṃ jagatpratiṣṭhitam /",
  "GV05brupsb5u:781": "yasminprāṇe sarve devā ekaṃ bhavanti /",
  "GV05brupsb5u:782": "sarvaṃ vedāḥ karmāṇi phalaṃ ca saivaṃ gāyatrī prāṇarūpā satī jagata ātmā /",
  "GV05brupsb5u:783": "sā haiṣā gayāṃstatre trātavatī /",
  "GV05brupsb5u:784": "ke punargayāḥ prāṇā vāgādayo vai gayāḥ /",
  "GV05brupsb5u:785": "śabdakaramāt /",
  "GV05brupsb5u:786": "tāṃstatre saiṣā gāyatrī /",
  "GV05brupsb5u:787": "tattatra yadyasmādgayāṃstatre tasmādgāyatrī nāma /",
  "GV05brupsb5u:788": "gāyatrāṇādgāyatrīti prathitā /",
  "GV05brupsb5u:789": "sa ācārya upanīya māṇavakamaṣṭavarṣaṃ yāmevāmūṃ gāyatrīṃ sāvitrīṃ savitṛdevatākāmanvāha pacchordharcaśaḥ samastāṃ ca /",
  "GV05brupsb5u:790": "eṣaiva sā sākṣātprāṇo jagata ātmā māṇavakāya samarpitehedānīṃ vyākhyātā nānyā sa ācāryo yasmai māṇavakāyānvāhānuvakti tasya māṇavakasya gayānprāṇāṃsrāyate narakādipatanāt //4//",
  "GV05brupsb5u:791": "_______________________________________________________________________",
  "GV05brupsb5u:792": "START BrhUp 5,14.5",
  "GV05brupsb5u:793": "tāṃ haitām eke sāvitrīm anuṣṭubham anvāhuḥ |",
  "GV05brupsb5u:794": "vāg anuṣṭup |",
  "GV05brupsb5u:795": "etad vācam anubrūma iti |",
  "GV05brupsb5u:796": "na tathā kuryāt |",
  "GV05brupsb5u:797": "gāyatrīm eva sāvitrīm ānubrūyāt |",
  "GV05brupsb5u:798": "yadi ha vā apy evaṃvid bahv iva pratigṛhṇāti na haiva tad gāyatryā ekaṃ cana padaṃ prati || BrhUp_5,14.5 ||",
  "GV05brupsb5u:799": "__________",
  "GV05brupsb5u:800": "BrhUpBh_5,14.5 tāmetāṃ sāvitrīṃ haike śākhino 'nuṣṭupchandaskāmanvāhurupanītāya /",
  "GV05brupsb5u:801": "tadabhiprāyamāha-vāganuṣṭup /",
  "GV05brupsb5u:802": "vākca śarīre sarasvatī tāmeva hi vācaṃ sarasvatīṃ māṇavakāyānubrūma ityetadvadantaḥ /",
  "GV05brupsb5u:803": "na tathā kuryānna tathā vidyādyatta āhurmṛṣaiva tat /",
  "GV05brupsb5u:804": "kiṃ tarhi gāyatrīmeva sāvitrīmanubrūyāt /",
  "GV05brupsb5u:805": "kasmāt /",
  "GV05brupsb5u:806": "yasmātprāṇo gāyatrītyuktam /",
  "GV05brupsb5u:807": "prāṇa ukte vākca sarasvatī cānye ta prāṇāḥ sarvaṃ māṇavakāya samarpitaṃ bhavati /",
  "GV05brupsb5u:808_0": "kiñcedaṃ prāsaṅgikamuktvā gāyatrīvidaṃ stauti-yadi ha vā apyevaṃvidbahviva na hi",
  "GV05brupsb5u:808_1": "tasya sarvātmano bahu nāmāsti kicitsarvātmakatvādviduṣaḥ pratigṛhṇāti na haiva tatpratigrahajātaṃ",
  "GV05brupsb5u:808_2": "gāyatryā ekañcanaikamapi padaṃ prati paryāptam //5 //",
  "GV05brupsb5u:809": "_______________________________________________________________________",
  "GV05brupsb5u:810": "START BrhUp 5,14.6",
  "GV05brupsb5u:811": "sa ya imāṃs trīṃl lokān pūrṇān pratigṛhṇīyāt so 'syā etat prathamaṃ padam āpnuyāt |",
  "GV05brupsb5u:812": "atha yāvatīyaṃ trayī vidyā yas tāvat pratigṛhṇīyāt so 'syā etad dvitīyaṃ padam āpnuyāt |",
  "GV05brupsb5u:813": "atha yāvad idaṃ prāṇi yas tāvat pratigṛhṇīyāt so 'syā etat tṛtīyaṃ padam āpnuyāt |",
  "GV05brupsb5u:814": "athāsyā etad eva turīyaṃ darśataṃ padaṃ parorajā ya eṣa tapati |",
  "GV05brupsb5u:815": "naiva kena canāpyam |",
  "GV05brupsb5u:816": "kuta u etāvat pratigṛhṇīyāt || BrhUp_5,14.6 ||",
  "GV05brupsb5u:817": "__________",
  "GV05brupsb5u:818": "BrhUpBh_5,",
  "GV05brupsb5u:819_0": "14.6 sa ya imāṃsrīnsa yo gāyatrīvidimānbhūrādīṃsrīngo 'śvādidhanapūrṇāṃllokānpratigṛhṇīyātsa",
  "GV05brupsb5u:819_1": "pratigraho 'syā gāyatryā etatprathamaṃ padaṃ yadvyākhyātamāpnuyātprathamapadavijñānaphalaṃ",
  "GV05brupsb5u:819_2": "tena bhuktaṃ syānna tvadhikadoṣotpādakaḥ sa pratigrahaḥ /",
  "GV05brupsb5u:820": "atha punaryāvatīyaṃ trayī vidyā yastāvatpratigṛhṇīyātso 'syā etattṛtīyaṃ padamāpnuyāt /",
  "GV05brupsb5u:821": "tena tṛtīyapadavijñānaphalaṃ bhuktaṃ syāt /",
  "GV05brupsb5u:822": "kalpayitvedamicyate /",
  "GV05brupsb5u:823": "pādatrayasamamapi yadi kaścitpratigṛhṇīyāttatpādatrayavijñānaphalasyaiva kṣayakāraṇaṃ na tvanyasya doṣasya kartṛtve kṣamam /",
  "GV05brupsb5u:824": "na caivaṃ dātā pratigrahītā vā /",
  "GV05brupsb5u:825": "gāyatrīvijñānastutaye kalpyate /",
  "GV05brupsb5u:826": "dātā pratigrahītā ca yadyapyevaṃ saṃbhāvyate nāsau pratigraho 'parādhakṣamaḥ /",
  "GV05brupsb5u:827": "kasmādyato 'bhyadhikamapi puruṣārthavijñānamavaśiṣṭameva caturthapādaviṣayaṃ gāyatryāstaddarśayati /",
  "GV05brupsb5u:828": "athāsyā etadeva turīyaṃ darśataṃ padaṃ parorajā ya eṣa tapati /",
  "GV05brupsb5u:829": "yaccaitannaiva kenacana kenacidapi pratigraheṇā'pyaṃ naiva prāpyamityarthaḥ /",
  "GV05brupsb5u:830": "yathā pūrvoktāni trīṇi padāni /",
  "GV05brupsb5u:831": "etānyapi naivā'pyāni kenacitkalpayitvaivamuktaṃ paramārthataḥ kuta u etāvatpratigṛhṇoyāttrailokyādisamam /",
  "GV05brupsb5u:832": "tasmādgāyatryevaṃprakāropāsyetyarthaḥ //6//",
  "GV05brupsb5u:833": "_______________________________________________________________________",
  "GV05brupsb5u:834": "START BrhUp 5,14.7",
  "GV05brupsb5u:835": "tasyā upasthānam |",
  "GV05brupsb5u:836": "gāyatry asy ekapadī dvipadī tripadī catuṣpadi |",
  "GV05brupsb5u:837": "apad asi |",
  "GV05brupsb5u:838": "na hi padyase |",
  "GV05brupsb5u:839": "namas te turīyāya darśatāya padāya parorajase |",
  "GV05brupsb5u:840": "asāv ado mā prāpad iti |",
  "GV05brupsb5u:841": "yaṃ dviṣyād asāv asmai kāmo mā samardhīti vā |",
  "GV05brupsb5u:842": "na haivāsmai sa kāmaḥ samṛdhyate yasmā evam upatiṣṭhate |",
  "GV05brupsb5u:843": "aham adaḥ prāpam iti vā || BrhUp_5,14.7 ||",
  "GV05brupsb5u:844": "__________",
  "GV05brupsb5u:845": "BrhUpBh_5,14.7 tasyā upasthānaṃ tasyā gāyatryā upasthānamupetya sthānaṃ namaskaraṇamanena mantreṇa /",
  "GV05brupsb5u:846": "kau'sau mantra ityāha-he gāyatryasi bhavasi trailokyapādenaikapadī trayīvidyārūpeṇa dvitīyena dvipadī /",
  "GV05brupsb5u:847": "prāṇādinā tṛtīyena tripadyasi /",
  "GV05brupsb5u:848": "caturthena turīyeṇa catuṣpadyasi /",
  "GV05brupsb5u:849": "evaṃ caturbhiḥ pādairupāsakaiḥ padyase jñāyase 'taḥ paraṃ pareṇa nirupādhikena svenā'tmanāpadasi /",
  "GV05brupsb5u:850": "avidyamānaṃ padaṃ yasyāstava yena padyase sā tvamapadasi yasmānnahi padyase neti netyātmatvāt /",
  "GV05brupsb5u:851": "ato vyavahāraviṣayāya namabhte turīyāya darśatāya padāya poradase /",
  "GV05brupsb5u:852": "asau śatruḥ pāpmā tvatprāptivighnakaro 'dastadātmanaḥ kāryaṃ yattvatprāptivighnakartṛtvaṃ mā prāpanmaiva prāpnotu /",
  "GV05brupsb5u:853": "itiśabdo mantraparisamāptyarthaḥ /",
  "GV05brupsb5u:854_0": "yaṃ dviṣyādyaṃ prati dveṣaṃ kuryātsvayaṃ vidvāṃstaṃ pratyanenopasthānamasau śatruramukanāmeti",
  "GV05brupsb5u:854_1": "nāma gṛhṇīyādasmai yajñadattāyābhipretaḥ kāmo mā samṛddhi samṛddhiṃ mā prāpnotviti vopatiṣṭhate /",
  "GV05brupsb5u:855": "na haivāsmai devadattāya sa kāmaḥ samṛdhyate /",
  "GV05brupsb5u:856": "kasmai /",
  "GV05brupsb5u:857": "yasmā evamupatiṣṭhate /",
  "GV05brupsb5u:858": "ahamado devadattābhipretaṃ prāpamiti vopatiṣṭhate /",
  "GV05brupsb5u:859": "asāvado mā prāpadityāditrayāṇāṃ mantrapadānāṃ yathākāmaṃ vikalpaḥ //7//",
  "GV05brupsb5u:860": "_______________________________________________________________________",
  "GV05brupsb5u:861": "START BrhUp 5,14.8",
  "GV05brupsb5u:862": "etad dha vai taj janako vaideho buḍilam āśvatarāśvim uvāca -- yan nu ho tad gāyatrīvid abrūthāḥ |",
  "GV05brupsb5u:863": "atha kathaṃ hastībhūto vahasīti |",
  "GV05brupsb5u:864": "mukhaṃ hy asyāḥ samrāṇ na vidāṃ cakareti hovāca |",
  "GV05brupsb5u:865": "tasyā agnir eva mukham |",
  "GV05brupsb5u:866": "yadi ha vā api bahv ivāgnāv abhyādadhati sarvam eva tat saṃdahati |",
  "GV05brupsb5u:867": "evaṃ haivaivaṃvid yady api bahv iva pāpaṃ kurute sarvam eva tat saṃpsāya śuddhaḥ pūto 'jaro 'mṛtaḥ saṃbhavati || BrhUp_5,14.8 ||",
  "GV05brupsb5u:868": "__________",
  "GV05brupsb5u:869": "BrhUpBh_5,14.8 gāyatryā mukhavidhānāyārthavāda ucyate-etaddha kila vai smaryate /",
  "GV05brupsb5u:870": "tattatra gāyatrīvijñānaviṣaye janako vaideho buḍilo nāmato 'śvatarāśvasyāpatyamāśvatarāśvistaṃ kiloktavān /",
  "GV05brupsb5u:871": "yannu iti vitarke ho aho ityetattadyattvaṃ gāyatrīvidbrūthā gāyatrīvidasmīti yadabrūthāḥ kimidaṃ tasya vacaso 'nanurūpam /",
  "GV05brupsb5u:872": "atha kathaṃ yadi gāyatrīvitpratigrahadoṣeṇa hastobhūto vahasīti /",
  "GV05brupsb5u:873": "sa pratyāha rājñā smārito mukhaṃ gāyatryā hi yasmādasyā he samrāṇna vidāñcakāra na vijñātavānasmīti hovāca /",
  "GV05brupsb5u:874": "ekāhgavikalatvādgāyatrīvijñānaṃ mamāphalaṃ jātam /",
  "GV05brupsb5u:875": "śṛṇu tarhi tasyā gāyatryā agnireva mukham /",
  "GV05brupsb5u:876_0": "yadi ha vā api bahvivendhanamagnāvabhyādadhati laukikāḥ sarvameva tatsaṃdahatyevendhanamagnirevaṃ",
  "GV05brupsb5u:876_1": "haivaivaṃvidgāyatryā agnirmukhamityevaṃ vettītyevaṃvitsyātsvayaṃ gāyatryātmāgnimukhaḥ san /",
  "GV05brupsb5u:877": "yadyapi bahviva pāpaṃ kurute pratigrahādidoṣaṃ tatsarvaṃ pāpajātaṃ saṃpsāya bhakṣayitvā śuddho 'gnivatpūtaśca tasmātpratigrahadoṣādgāyatryātmājaro 'mṛtaśca saṃbhavati //8//",
  "GV05brupsb5u:878": "iti śrīmadbṛhadāraṇyakopaniṣadbhāṣye pañcamādhyāyasya caturdaśaṃ brāhmaṇam //14//",
  "GV05brupsb5u:879": "_______________________________________________________________________",
  "GV05brupsb5u:880": "START BrhUp 5,15.1",
  "GV05brupsb5u:881": "hiraṇmayena pātreṇa satyasyāpihitaṃ mukham |",
  "GV05brupsb5u:882": "tat tvam pūṣann apāvṛṇu satyadharmāya dṛṣṭaye |",
  "GV05brupsb5u:883": "pūṣann ekarṣe yama sūrya prājāpatya vyūha raśmīn samūha tejaḥ |",
  "GV05brupsb5u:884": "yat te rūpaṃ kalyāṇatamam tat te paśyāmi yo 'sāv asau puruṣaḥ so 'ham asmi |",
  "GV05brupsb5u:885": "vāyur anilam amṛtam athedaṃ bhasmāntaṃ śarīram |",
  "GV05brupsb5u:886": "oṃ krato smara kṛtaṃ smara krato smara kṛtaṃ smara |",
  "GV05brupsb5u:887": "agne naya supathā rāye 'smān viśvāni deva vayunāni vidvān |",
  "GV05brupsb5u:888": "yuyodhy asmaj juhurāṇam eno bhūyiṣṭhāṃ te namauktiṃ vidhema || BrhUp_5,15.1 ||",
  "GV05brupsb5u:889": "__________",
  "GV05brupsb5u:890": "BrhUpBh_5,15.1 yo jñānakarmasamuccayakārī so 'ntakāla ādityaṃ prārthayati /",
  "GV05brupsb5u:891": "asti ca prasaṅgo gāyatryāsturīyaḥ pādo hi saḥ /",
  "GV05brupsb5u:892": "tadupasthānaṃ prakṛtamataḥ sa eva prārthyate /",
  "GV05brupsb5u:893": "hiraṇyamayena jyotirmayena pātreṇa yathā pātreṇeṣṭaṃ vastvapidhīyata evamidaṃ satyākhyaṃ brahma jyotirmayena maṇḍalenāpihitamivāsamāhitacetasāmadṛśyatvāttaducyate /",
  "GV05brupsb5u:894_0": "satyasyāpihitaṃ mukhaṃ mukhyaṃ svarūpaṃ tadapidhānaṃ pātramapidhānamiva darśanapratibandhakāraṇaṃ",
  "GV05brupsb5u:894_1": "tattvaṃ he pūṣañjagataḥ poṣaṇatpūṣā savitāpāvṛṇvapāvṛtaṃ kuru darśanapratibandhakāraṇamapanayetyarthaḥ /",
  "GV05brupsb5u:895": "satyadharmāya satyaṃ dharmo 'sya mama so 'haṃ satyadharmā tasmai tvadātmabhūtāyetyarthaḥ /",
  "GV05brupsb5u:896": "dṛṣṭaye darśanāya /",
  "GV05brupsb5u:897": "pūṣannityādīni nāmānyāmantraṇārthani savituḥ /",
  "GV05brupsb5u:898": "ekarṣa ekaścāsāvṛṣiścaikarṣirdarśanādṛṣiḥ /",
  "GV05brupsb5u:899": "sa hi sarvasya jagata ātmā cakṣuśca sansarvaṃ paśyatyeko vā gacchatītyekarṣiḥ“sūrya ekākī carati“iti mantravarṇāt /",
  "GV05brupsb5u:900": "yama sarvaṃ hi jagataḥ saṃyamanaṃ tvatkṛtam /",
  "GV05brupsb5u:901": "sūrya suṣṭhu vīrayate rasānraśmīnprāṇāndhiyo vā jagata iti /",
  "GV05brupsb5u:902": "prājāpatya prajāpaterīśvarasyāpatyaṃ hiraṇyagarbhasya vā he prājāpatya vyūha vigamaya raśmīn /",
  "GV05brupsb5u:903": "samūha saṃkṣipā'tmanastejo yenāhaṃ śaknuyāṃ tvatsvarūpamañjasā draṣṭam /",
  "GV05brupsb5u:904": "vidyotana iva rūpāṇāmata upasaṃhara tejaḥ /",
  "GV05brupsb5u:905": "yatte tava rūpaṃ sarvakalyāṇānāmatiśayena kalyāṇaṃ kalyāṇatamaṃ tatte paśyāmi /",
  "GV05brupsb5u:906": "paśyāmo vayaṃ vacanavyatyayena /",
  "GV05brupsb5u:907": "yo 'sau bhūrbhuvaḥsvarvyāhṛtyavayavaḥ puruṣaḥ puruṣākṛtitvātpuruṣaḥ so 'hamasmi bhavāmi /",
  "GV05brupsb5u:908": "aharamiti copaniṣada uktatvādādityacākṣuṣayostadevedaṃ parāmṛśyate so 'hamasmyamṛtamiti saṃbandhaḥ /",
  "GV05brupsb5u:909": "mamāmṛtasya satyasya śarīrapāte śarīrastho yaḥ prāṇo vāyuḥ so 'nilaṃ bāhyaṃ vāyumeva pratigacchatu /",
  "GV05brupsb5u:910": "tathānyā devatāḥ svāṃ svāṃ prakṛtiṃ gacchantu /",
  "GV05brupsb5u:911": "athedamapi bhasmāntaṃ satpṛthivīṃ yātu śarīram /",
  "GV05brupsb5u:912": "athedānīmātmanaḥ saṃkalpabhūtāṃ manasi vyavasthitāmagnidevatāṃ prārthayate-oṃ krato /",
  "GV05brupsb5u:913": "oṃmiti krato iti ca saṃbodhanārthaveva /",
  "GV05brupsb5u:914": "oṅkārapratīkatvādom /",
  "GV05brupsb5u:915": "manomayatvācca kratuḥ /",
  "GV05brupsb5u:916": "he oṃ he krato smara smartavyamantakāle hi tvatsmaraṇavaśādiṣṭā gatiḥ prāpyate 'taḥ prārthyate yanmayā kṛtaṃ tatsmara punaruktirādarārthā /",
  "GV05brupsb5u:917": "kiñca he 'gne naya prāpaya supathā śobhanena mārgeṇa rāye dhanāya karmaphalaprāptaya ityarthaḥ /",
  "GV05brupsb5u:918": "na dakṣiṇena kṛṣṇena punarāvṛttiyuktena kiṃ tarhi śuklenaiva supathāsmānviśvāni sarvāṇi he deva vayunāni prajñānāni sarvaprāṇināṃ vidvān /",
  "GV05brupsb5u:919": "kiñca yuyodhyapanaya viyojayāsmadasmatto juhurāṇaṃ kuṭilamenaḥ pāpaṃ pāpajātaṃ sarvam /",
  "GV05brupsb5u:920": "tena pāpena viyuktā vayameṣyāma uttareṇa pathā tvatprasādāt /",
  "GV05brupsb5u:921": "kintu vayaṃ tubhyaṃ paricaryāṃ kartuṃ na śaknumo bhūyiṣṭhāṃ bahutamāṃ te tubhyaṃ namauktiṃ namaskāravacanaṃ vidhema namaskāroktyā paricaremetyarthaḥ /",
  "GV05brupsb5u:922": "anyatkartumaśaktāḥ santa iti //1 // //",
  "GV05brupsb5u:923": "iti śrīmadbṛhadāraṇyakopaniṣadi pañcamādhyāyasya pañcadaśaṃ brāhmaṇam //15 // //",
  "GV05brupsb5u:924": "iti bṛhadāraṇyakopaniṣadi pañcamodhyāyaḥ //5//"
}