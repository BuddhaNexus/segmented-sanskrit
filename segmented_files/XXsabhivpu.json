{
    "XXsabhivpu:0_0": "Sabhikasaugataśāsanapravrajyāvratacaraṇaparivarta",
    "XXsabhivpu:svp__1__0": "athāśoko mahārājaḥ śrotuṃ subhāṣitaṃ punaḥ /",
    "XXsabhivpu:svp__1__1": "upaguptaṃ yatiṃ natvā sāñjalir evam abravīt //",
    "XXsabhivpu:svp__2__0": "bhadanta śrotum icchāmi punas tasya jagadguroḥ /",
    "XXsabhivpu:svp__2__1": "munīndrasyānubhāvatvaṃ tat samādeṣṭum arhati //",
    "XXsabhivpu:svp__3__0": "iti saṃprārthitaṃ rājñā śrutvā so 'rhan yatiḥ sudhīḥ /",
    "XXsabhivpu:svp__3__1": "taṃ narendraṃ samāmantrya saṃpaśyann evam ādiśat //",
    "XXsabhivpu:svp_1_0": "atha śṛṇu samādhāya yathā me guruṇoditaṃ /",
    "XXsabhivpu:svp_1_1": "tathāhaṃ saṃpravakṣyāmi tava puṇyapravṛddhaye //",
    "XXsabhivpu:svp_2_0": "tad yathābhūn mahāpuryāṃ mathurāyāṃ mahājanaḥ /",
    "XXsabhivpu:svp_2_1": "sādhubhogābhidhaḥ śreṣṭhī sarvadravyasamṛddhimān //",
    "XXsabhivpu:svp_3_0": "tasya bhāryā subhadrāṃgī sundarī ratisaṃnibhā /",
    "XXsabhivpu:svp_3_1": "sādhvī śrīsadṛśākārā priyaṃvadābhidhā varā //",
    "XXsabhivpu:svp_4_0": "tasyās triyaṃtrikā jātā dārikā vyaṃgikāśrayā /",
    "XXsabhivpu:svp_4_1": "tāṃ dṛṣṭvā dārikāṃ mātā babhūva vyāhatāśayā //",
    "XXsabhivpu:svp_5_0": "janako 'pi samālokya dārikāṃ tāṃ triyantrikāṃ /",
    "XXsabhivpu:svp_5_1": "lajjāvidaritasvāntas tasthau niśvāsatatparaḥ //",
    "XXsabhivpu:svp_6_0": "tataḥ sa janakaḥ śreṣṭhī nimittajñān vicakṣaṇān /",
    "XXsabhivpu:svp_6_1": "tīrthikān sahasāmantrya dārikāṃ tām adarśayat //",
    "XXsabhivpu:svp_7_0": "triyantritāṃ śiśuṃ dṛṣṭvā nimittajñaḥ sa tīrthikaḥ /",
    "XXsabhivpu:svp_7_1": "dārikeyam abhadreti śreṣṭhino 'gre nyavedayat //",
    "XXsabhivpu:svp_8_0": "tac chrutvā janakaḥ śreṣṭhī duḥkhaśaṃkākulāśayaḥ /",
    "XXsabhivpu:svp_8_1": "snehaśokāgnitaptātmā tasthau saṃmohitendriyaḥ //",
    "XXsabhivpu:svp_9_0": "tāṃ dṛṣṭvā sā satī bhāryā śrutvā tat tīrthikoditaṃ /",
    "XXsabhivpu:svp_9_1": "snehaśokāgnisaṃtaptā babhūva vyāhatāśayā //",
    "XXsabhivpu:svp_10_0": "tasmin kaṇe supuṇyātmā sarvavidyāvicakṣaṇā /",
    "XXsabhivpu:svp_10_1": "sā parivrājikā tatra śreṣṭhigṛha upācarat //",
    "XXsabhivpu:svp_11_0": "tāṃ dṛṣṭvā samupāyātāṃ śreṣṭhī sa sahasotthitaḥ /",
    "XXsabhivpu:svp_11_1": "sādaraṃ samupāmantrya śuddhāsane nyaveśayat //",
    "XXsabhivpu:svp_12_0": "sādhubhogas tataḥ śreṣṭhī tāṃ parivrājikāṃ mudā /",
    "XXsabhivpu:svp_12_1": "abhyarcya bhojayitvā ca saṃprasādyaivam abravīt //",
    "XXsabhivpu:svp_13_0": "bhadrike dārikā jātā mamātmajā triyantrikā /",
    "XXsabhivpu:svp_13_1": "imāṃ te dātum icchāmi samanvāhartum arhasi //",
    "XXsabhivpu:svp_14_0": "iti nivedya sa śreṣṭhī samādāya nijāṃ sutāṃ /",
    "XXsabhivpu:svp_14_1": "tāṃ tasyāḥ purataḥ sthāpya bahu dravyaṃ ca prabravīt //",
    "XXsabhivpu:svp_15_0": "iyaṃ me dārikā bhadre bhavatyai saṃkalpitā mayā /",
    "XXsabhivpu:svp_15_1": "tad bhavatyā samādāya saṃpālyā svātmajā yathā //",
    "XXsabhivpu:svp_16_0": "tvaṃ putraputrīhīnāsi nirbhartṛkā nirākulā /",
    "XXsabhivpu:svp_16_1": "tasmāt tvayā pālanīyā svātmajeva śiśur iyaṃ //",
    "XXsabhivpu:svp_17_0": "iti nivedya sa śreṣṭhī sadhātrīṃ tāṃ sutāṃ mudā /",
    "XXsabhivpu:svp_17_1": "bahudravyānvitāṃ tasyai datvaivaṃ punar abravīt //",
    "XXsabhivpu:svp_18_0": "yadeyaṃ saṃpravṛddhā syāt tadā te dāsikā bhavet /",
    "XXsabhivpu:svp_18_1": "tasmād yāvad iyaṃ bālā tāvat pālyā tvayā sadā //",
    "XXsabhivpu:svp_19_0": "tataḥ pravrājya sve dharme saṃcārayasva sanmate /",
    "XXsabhivpu:svp_19_1": "adhyāpaya ca sarvāṇi śāstrāṇy api yathākramaṃ //",
    "XXsabhivpu:svp_20_0": "ity uktvā sa pitā putrīṃ vastrālaṃkāramaṇḍitām /",
    "XXsabhivpu:svp_20_1": "tāṃ tasyai brahmacāriṇyai saṃkalpya pradadau muda //",
    "XXsabhivpu:svp_21_0": "tat pradattāṃ samādāya sadhātrīṃ sopacārikāṃ /",
    "XXsabhivpu:svp_21_1": "datvā bhadrāśiṣaṃ tasmai śirī nāmā tato 'carat* //",
    "XXsabhivpu:svp_22_0": "tatra sā svāśrame gatvā sadhātrīṃ tāṃ pramoditā /",
    "XXsabhivpu:svp_22_1": "svātmajām iva saṃpālya sahasā samapoṣayat //",
    "XXsabhivpu:svp_23_0": "evaṃ saṃpālyamānā sā dine dine 'bhivardhitā /",
    "XXsabhivpu:svp_23_1": "paripuṣṭendriyā kāntā sarvamanoharābhavat //",
    "XXsabhivpu:svp_24_0": "tatas tayānuśāsinyā pravrājitā yathāvidhiṃ /",
    "XXsabhivpu:svp_24_1": "sā yatisaṃvaraṃ dhṛtvā kāṣāyacīvarācarat //",
    "XXsabhivpu:svp_25_0": "tataḥ sā sumatī kanyā sarvā lipīr aśikṣata /",
    "XXsabhivpu:svp_25_1": "tataḥ krameṇa sarvāṇi śāstrāṇi samaśikṣata //",
    "XXsabhivpu:svp_26_0": "evam adhītya sā vijñā sarvavidyāntapāragā /",
    "XXsabhivpu:svp_26_1": "mahādhīr iti nāmābhūt subuddhitvāt triyantrikā //",
    "XXsabhivpu:svp_27_0": "krameṇa kuṭilāṃgī sā śālaproccābhavat sudhīḥ /",
    "XXsabhivpu:svp_27_1": "nijadharmānubhāvena pūrvapāpakṣayaṃ gate //",
    "XXsabhivpu:svp_28_0": "catuḥṣaṣṭi kalādhītā vedādhyayanacāturī /",
    "XXsabhivpu:svp_28_1": "sarvavādimanotrāsaṃ saṃharantī vyarājata //",
    "XXsabhivpu:svp_29_0": "sarve 'pi vādino vijñās tāṃ jetuṃ naiva śekire /",
    "XXsabhivpu:svp_29_1": "saiva pravādinaḥ sarvān vinirjityābhyarājata //",
    "XXsabhivpu:svp_30_0": "tat kīrtisurabhis tasyāḥ samantataḥ prasāritā /",
    "XXsabhivpu:svp_30_1": "tat sumatiṃ samakarṇya sarve 'tivismayaṃ yayuḥ //",
    "XXsabhivpu:svp_31_0": "tadā tatra dvijo vidvān sarvavedāntapāragaḥ /",
    "XXsabhivpu:svp_31_1": "vidyākarābhidho mānī dakṣiṇātaḥ samāgataḥ //",
    "XXsabhivpu:svp_32_0": "sa pārśvaṃ tāmrapaṭṭena veṣṭayitvā samunmanāḥ /",
    "XXsabhivpu:svp_32_1": "ulkām ujvālitāṃ dhṛtvā pure tatra mudāviśat //",
    "XXsabhivpu:svp_33_0": "yo mayā saha saṃvādaṃ kartum atra samicchati /",
    "XXsabhivpu:svp_33_1": "tasyāham upagaccheyam iti mānī mudācarat //",
    "XXsabhivpu:svp_34_0": "tam āyātaṃ samālokya māthurikā mahājanāḥ /",
    "XXsabhivpu:svp_34_1": "taṃ dvijaṃ samupāmantrya sarve py evaṃ babhāṣire //",
    "XXsabhivpu:svp_35_0": "sādho mātra samāgaccha dhṛtvolkāṃ jvalitām imāṃ /",
    "XXsabhivpu:svp_35_1": "yā parivrājikā sādhvī sā prājñā vidyate satī //",
    "XXsabhivpu:svp_36_0": "iti tair gaditaṃ śrutvā vidyākaro 'timānikaḥ /",
    "XXsabhivpu:svp_36_1": "māthurikān upāsṛtya sāhaṃkāraḥ samabravīt //",
    "XXsabhivpu:svp_37_0": "kā parivrājikā prājñā vidyate 'tra kuhāśritā /",
    "XXsabhivpu:svp_37_1": "tām ahaṃ draṣṭum icchāmi tad darśayitum arhathaḥ //",
    "XXsabhivpu:svp_38_0": "iti taduktam ākarṇya sarve 'pi te mahājanāḥ /",
    "XXsabhivpu:svp_38_1": "brāhmaṇaṃ taṃ samālokya saṃpraṣṭum evam abravīt //",
    "XXsabhivpu:svp_39_0": "sādho yadi tayā sārdhaṃ saṃvādaṃ kartum icchasi /",
    "XXsabhivpu:svp_39_1": "tāṃ kāntāṃ sumatiṃ vijñāṃ darśayiṣyāmahe vayaṃ //",
    "XXsabhivpu:svp_40_0": "iti sarvair api proktaṃ śrutvā sa brāhmaṇo mudā /",
    "XXsabhivpu:svp_40_1": "saṃpaśyans tān janān sarvān puraḥ sthitvaivam abravīt //",
    "XXsabhivpu:svp_41_0": "bho bhavantas tayā sārdhaṃ saṃvādaṃ kartum utsahe /",
    "XXsabhivpu:svp_41_1": "tad enāṃ samupānīya darśayantu puro mama //",
    "XXsabhivpu:svp_42_0": "iti tena samākhyātaṃ śrutvā tatheti te janāḥ /",
    "XXsabhivpu:svp_42_1": "sahasā tatrāśrame gatvā tasyā yater upāśrayan //",
    "XXsabhivpu:svp_43_0": "tān vīkṣya samupāsīnān sā parivrājikā mudā /",
    "XXsabhivpu:svp_43_1": "kimartham āgatā yūyam iti saṃparyapṛcchata //",
    "XXsabhivpu:svp_44_0": "tac chrutvā te janāḥ sarve natvā sāṃjalayo mudā /",
    "XXsabhivpu:svp_44_1": "tāṃ mahādhiyam āpaśyan māthurā evam abruvan //",
    "XXsabhivpu:svp_45_0": "eko 'tra brāhmaṇo vidvān sarvaśāstravicakṣaṇaḥ /",
    "XXsabhivpu:svp_45_1": "vedāntapārago vijño dakṣiṇātaḥ samāgataḥ //",
    "XXsabhivpu:svp_46_0": "tat tena saha saṃvādaṃ kartuṃ yadi tvam icchasi /",
    "XXsabhivpu:svp_46_1": "sarvalokasabhāmadhye svaguṇaṃ saṃprakāśaya //",
    "XXsabhivpu:svp_47_0": "śaknosi yadi vijñena saṃvādaṃ kuru mānini /",
    "XXsabhivpu:svp_47_1": "parājitā cet tena tvaṃ vayam apy upahāsyatāṃ //",
    "XXsabhivpu:svp_48_0": "iti tair uktam ākarṇya sā parivrājikā sudhīḥ /",
    "XXsabhivpu:svp_48_1": "vāḍham icchāmi saṃvādaṃ kartuṃ tena dvijena hi //",
    "XXsabhivpu:svp_49_0": "sarvalokasabhāmadhye darśayiṣyāmi madguṇaṃ /",
    "XXsabhivpu:svp_49_1": "iti tayā samuditaṃ śrutvā sarve savismayāḥ //",
    "XXsabhivpu:svp_50_0": "sarveme tat pravṛttāntaṃ rājñaḥ puro nyavedayan /",
    "XXsabhivpu:svp_50_1": "tat samākarṇya rājā sa yathāmūbhyāṃ prabhāṣitaṃ //",
    "XXsabhivpu:svp_51_0": "kārayata tathā yūyam iti tān avadaj janān /",
    "XXsabhivpu:svp_51_1": "tadanujñāṃ samāsādya sarve te muditā janāḥ //",
    "XXsabhivpu:svp_52_0": "āmantrya tajjanān etad vṛttaṃ proktvaivam ūcire /",
    "XXsabhivpu:svp_52_1": "parivrājikayā sārdham amuyāpy ativijñayā //",
    "XXsabhivpu:svp_53_0": "amuko brāhmaṇo vidvān saṃvādaṃ kartum icchati /",
    "XXsabhivpu:svp_53_1": "tac chrotuṃ ye 'bhivāñcchanti jñātuṃ caitad viśeṣatāṃ //",
    "XXsabhivpu:svp_54_0": "sarve tatra samāyāntu pure 'taḥ saptame dine /",
    "XXsabhivpu:svp_54_1": "iti rājñā samādiṣṭaṃ prabhāṣantaḥ samantataḥ //",
    "XXsabhivpu:svp_55_0": "ghaṇṭāghoṣaṃ samuccārya codayata sato janān /",
    "XXsabhivpu:svp_55_1": "iti tatkathitaṃ śrutvā sarve 'pi sajjanā mudā //",
    "XXsabhivpu:svp__55__0": "tatra te muditāḥ sarve yathādiṣṭaṃ mahībhṛtā /",
    "XXsabhivpu:svp__55__1": "tathā ghaṇṭāṃ samunnādya sarvāṃl lokān vyanodayan //",
    "XXsabhivpu:svp_56_0": "tathāhīti pratijñāya ghaṇṭāghoṣam acārayan /",
    "XXsabhivpu:svp_56_1": "tat samākarṇya sarve 'pi sajjanā mathurāśritāḥ //",
    "XXsabhivpu:svp_57_0": "tadvivādaṃ samicchantaḥ śrotuṃ draṣṭuṃ pracerire /",
    "XXsabhivpu:svp_57_1": "tadā vidyākaro mānī manasaivaṃ vyacintayat //",
    "XXsabhivpu:svp_58_0": "sā parivrājikā vijñā kīdṛgvidyāvicakṣaṇā /",
    "XXsabhivpu:svp_58_1": "iti vicintya satrasthas tāṃ parivrājikāṃ satīṃ //",
    "XXsabhivpu:svp_59_0": "draṣṭuṃ tatrāśrame gatvā lokān evam apṛcchata /",
    "XXsabhivpu:svp_59_1": "yā parivrājikā prājñā sā kā kuhasamāśritā //",
    "XXsabhivpu:svp_60_0": "tāṃ bhavantaḥ samāmantrya saṃdarśayantu me drutaṃ /",
    "XXsabhivpu:svp_60_1": "iti tat kathitaṃ śrutvā tatrāntikasamāśritāḥ //",
    "XXsabhivpu:svp_61_0": "tāṃ parivrājikāṃ sādhvīṃ samāmantryaivam abruvan /",
    "XXsabhivpu:svp_61_1": "bho bhadre brāhmaṇo vidvān bhavatīṃ draṣṭum icchati //",
    "XXsabhivpu:svp_62_0": "tad bhavatī tam āmantrya saṃdarśayatu sādaraṃ /",
    "XXsabhivpu:svp_62_1": "iti taduktam ākarṇya sā parivrājikā mudā //",
    "XXsabhivpu:svp_63_0": "taṃ vidvāṃsaṃ samāmantrya purataḥ samupāśrayat /",
    "XXsabhivpu:svp_63_1": "tāṃ parivrājikāṃ kāntāṃ manoramātisundarīṃ //",
    "XXsabhivpu:svp_64_0": "samīkṣya suciraṃ tasthau rāgāgnijvalitāśayaḥ /",
    "XXsabhivpu:svp_64_1": "sā parivrājikā cāpi dṛṣṭvā taṃ sundaraṃ dvijaṃ //",
    "XXsabhivpu:svp_65_0": "saṃrāgavyākulasvāntā paśyanty eva samāśrayat /",
    "XXsabhivpu:svp_65_1": "tayor dvayor daivayogād rāgavahniḥ samutthitaḥ //",
    "XXsabhivpu:svp_66_0": "tenābhidravitasvāntau sneharaktau babhūvatuḥ /",
    "XXsabhivpu:svp_66_1": "tataḥ sa brāhmaṇaḥ kānto yuvā rāgākulendriyaḥ //",
    "XXsabhivpu:svp_67_0": "tāṃ kāntāṃ yauvanīṃ rāmāṃ saṃpaśyan raha abravīt /",
    "XXsabhivpu:svp_67_1": "ayi bhadre subhadrāṃgi tvāṃ dṛṣṭvā mama mānasaṃ //",
    "XXsabhivpu:svp_68_0": "rāgāgnir dīpyate dagdhuṃ tac chamīkartum arhati /",
    "XXsabhivpu:svp_68_1": "yadi te 'sti dayā bhadre brāhmaṇe 'smin vicakṣaṇe //",
    "XXsabhivpu:svp_69_0": "tat sudṛṣṭyā samālokya mām āśvāsyābhinandaya /",
    "XXsabhivpu:svp_69_1": "iti taduktam ākarṇya sā parivrājikā api //",
    "XXsabhivpu:svp_70_0": "kāmarāgāvilasvāntā tasthau saṃmohitā yathā /",
    "XXsabhivpu:svp_70_1": "evaṃ saṃmohitasvāntāṃ tāṃ vīkṣya brāhmaṇo 'pi saḥ //",
    "XXsabhivpu:svp_71_0": "āliṃgya sudṛśāpaśyan samāśvāsyaivam abravīt /",
    "XXsabhivpu:svp_71_1": "ayi bhadre yadi te 'sti snehamaitramano mayi //",
    "XXsabhivpu:svp_72_0": "śrutvā me 'bhihitaṃ vākyaṃ cittaṃ samabhinandaya /",
    "XXsabhivpu:svp_72_1": "sumate yan mayā sārdhaṃ vivādaṃ kartum icchasi //",
    "XXsabhivpu:svp_73_0": "aham api tvayā sārdhaṃ vivādaṃ kartum utsahe /",
    "XXsabhivpu:svp_73_1": "tad yadi te mayi snehas tan me hitaṃ vacaḥ śṛṇu //",
    "XXsabhivpu:svp_74_0": "tan manasā samādhāya samabhikartum arhati /",
    "XXsabhivpu:svp_74_1": "iti taduktam ākarṇya kāmāturā mahāsudhīḥ //",
    "XXsabhivpu:svp_75_0": "vidyākaraṃ samālokya vihasaṃty evam abravīt /",
    "XXsabhivpu:svp_75_1": "bho dvijendra mahāprājña samādiṣṭaṃ tvayā yathā //",
    "XXsabhivpu:svp_76_0": "tathāhaṃ kartum icchāmi satyam iti pravakṣyatāṃ /",
    "XXsabhivpu:svp_76_1": "iti tayā samākhyātaṃ śrutvāsau cāturo mudā //",
    "XXsabhivpu:svp_77_0": "tāṃ smitānanaḥ prāha manojarasavihvalaḥ /",
    "XXsabhivpu:svp_77_1": "yady evaṃ kriyate rāme tathāvayoḥ samāgamaṃ //",
    "XXsabhivpu:svp_78_0": "yāvaj jīvaṃ sukhaṃ bhuktvā ramamāṇau caremahi /",
    "XXsabhivpu:svp_78_1": "tad abhisamayaṃ kṛtvā guptam āvāṃ vidhāya tat //",
    "XXsabhivpu:svp_79_0": "evaṃ tatra sabhāmadhye saṃlapiṣyāvahe kila /",
    "XXsabhivpu:svp_79_1": "yo 'tra vivādite jetā tasya sa hatamānikaḥ //",
    "XXsabhivpu:svp_80_0": "śaraṇe prāpya śiṣyatvaṃ saṃcareta sadānugaḥ /",
    "XXsabhivpu:svp_80_1": "ity abhisamayaṃ kṛtvā sākṣīkṛtvā mahājanān //",
    "XXsabhivpu:svp_81_0": "tatra sarvasabhāmadhye saṃvadiṣyāmahe mithaḥ /",
    "XXsabhivpu:svp_81_1": "mayā cen nirjitā tvaṃ strī tadā loke na ninditā //",
    "XXsabhivpu:svp_82_0": "kim āścaryaṃ jitā bālā puṃsā sateti vakṣyate /",
    "XXsabhivpu:svp_82_1": "yadi tatra sabhāmadhye nirjito 'haṃ tvayā striyā //",
    "XXsabhivpu:svp_83_0": "tadā loke bhaviṣyāmi nindyamānaḥ samantataḥ /",
    "XXsabhivpu:svp_83_1": "pumān api dvijaḥ prājño bālayāpi striyā jitaḥ //",
    "XXsabhivpu:svp_84_0": "iti hāsyapathaṃ yāsye vidyākaro 'tiviśrutaḥ /",
    "XXsabhivpu:svp_84_1": "iti tvayā tadā tatra saṃvāde nau pravartite //",
    "XXsabhivpu:svp_85_0": "ante pratyuttaraṃ naiva dātavyam api kiṃcana /",
    "XXsabhivpu:svp_85_1": "tathā jitvā mayā tvaṃ strī śiṣyāpi me bhaves tadā //",
    "XXsabhivpu:svp_86_0": "evaṃ samāgamaṃ nau syād vāvaj jīvaṃ sukhaṃ mahat /",
    "XXsabhivpu:svp_86_1": "iti taduktam ākarṇya sā kāmarāgadāhitā //",
    "XXsabhivpu:svp_87_0": "tatheti patibhāṣitvā brāhmaṇaṃ taṃ vyanodayat /",
    "XXsabhivpu:svp_87_1": "evaṃ sa brāhmaṇas tatra kṛtvābhisamayaṃ tayā /",
    "XXsabhivpu:svp_87_2": "lokāsamīkṣyamāṇaś ca svālaye prācaran mudā //",
    "XXsabhivpu:svp_88_0": "tato 'nyasmin dine prātaḥ vidvān kāmasamutsukaḥ /",
    "XXsabhivpu:svp_88_1": "mahājanasabhāmadhye gatvāmantryaivam abravīt //",
    "XXsabhivpu:svp_89_0": "bhavanto 'dya tayā sārdhaṃ parivrājikayā saha /",
    "XXsabhivpu:svp_89_1": "saṃvādaṃ kartum icchāmi tad ānayantu tāṃ drutaṃ //",
    "XXsabhivpu:svp_90_0": "iti tenoditaṃ śrutvā sarve 'pi te mahājanāḥ /",
    "XXsabhivpu:svp_90_1": "tatheti samupāmantrya tāṃ yatim evam abruvan //",
    "XXsabhivpu:svp_91_0": "bhavati yad ayaṃ vipraḥ sarvaśāstravicakṣaṇaḥ /",
    "XXsabhivpu:svp_91_1": "bhavatyā saha saṃvādaṃ kartum adya samicchati //",
    "XXsabhivpu:svp_92_0": "tad bhavantī sahānena vivadituṃ yadīcchati /",
    "XXsabhivpu:svp_92_1": "tatra raṃge sabhāmadhye samāgatyābhitiṣṭhatu //",
    "XXsabhivpu:svp_93_0": "iti taduktam ākarṇya sā parivrājikā mudā /",
    "XXsabhivpu:svp_93_1": "taṃ bhartāram abhīcchantī raṃgabhūmyāṃ samāśrayat //",
    "XXsabhivpu:svp_94_0": "vidyākaro 'pi āgatya tatra raṃge sabhāśraye /",
    "XXsabhivpu:svp_94_1": "mahādhīmukhain ālokya pramanāḥ samupāśrayat //",
    "XXsabhivpu:svp_95_0": "tatra raṃge sabhāmadhye tāv ubhau samupāśritau /",
    "XXsabhivpu:svp_95_1": "dṛṣṭvā śrutvāpi te sarve mahājanā upāśrayan //",
    "XXsabhivpu:svp_96_0": "tad draṣṭuṃ kautukākrāntaṃ viprāś ca brahmacāriṇaḥ /",
    "XXsabhivpu:svp_96_1": "nṛpatipramukhā lokāḥ sarve tatra samāgatāḥ //",
    "XXsabhivpu:svp__96__0": "tathānye 'pi janāḥ santaḥ śilpivaṇikprajādayaḥ /",
    "XXsabhivpu:svp__96__1": "sarve 'tra samupāyātās tad draṣṭuṃ samupāśrayan //",
    "XXsabhivpu:svp_97_0": "tān draṣṭuṃ samupāsīnān sarvāṃl lokān samīkṣya saḥ /",
    "XXsabhivpu:svp_97_1": "brāhmaṇa utthitaḥ paśyan sāñjalir evam abravīt //",
    "XXsabhivpu:svp_98_0": "bhavanto 'tra yad asmābhiḥ svam atimadamānikaṃ /",
    "XXsabhivpu:svp_98_1": "kṛtaṃ vaṭukacāpalyaṃ kartum arhantu tat kṣamāṃ //",
    "XXsabhivpu:svp_99_0": "yadi mayā vivāde 'tra nārīyaṃ nirjitā tadā /",
    "XXsabhivpu:svp_99_1": "kim āścaryaṃ vadel lokaḥ puṃsā nārī jiteti ca //",
    "XXsabhivpu:svp_100_0": "yady etayā striyāpy atra vivāde 'haṃ vinirjitaḥ /",
    "XXsabhivpu:svp_100_1": "pumān api jito nāryā hīti syāṃ sarvaninditaḥ //",
    "XXsabhivpu:svp_101_0": "tad atra samayaṃ kṛtvā vivādaṃ kartum utsahe /",
    "XXsabhivpu:svp_101_1": "tad bhavanto 'pi madhyasthā draṣṭum arhantu sādhavaḥ //",
    "XXsabhivpu:svp_102_0": "yady eṣātra vivāde māṃ parājetuṃ hi śaknuyāt /",
    "XXsabhivpu:svp_102_1": "asyāḥ śiṣyatvam āsādya bhaveyāhaṃ sadānugaḥ //",
    "XXsabhivpu:svp_103_0": "yady atrāham imāṃ jitvā jayaśriyaṃ samāpnuyāṃ /",
    "XXsabhivpu:svp_103_1": "mama śiṣyatvam āsādya bhaved eṣā sadānugā //",
    "XXsabhivpu:svp_104_0": "iti saṃprārthya vipro 'sau tāṃ parivrājikāṃ satīṃ /",
    "XXsabhivpu:svp_104_1": "paśyan vyākaraṇapṛśnaṃ pṛṣṭvā samabhyacodayat //",
    "XXsabhivpu:svp_105_0": "tatpratyuttaram uddiśya sā parivrājikā sudhīḥ /",
    "XXsabhivpu:svp_105_1": "brāhmaṇaṃ taṃ vinirjitya vyasmāyayan sabhājanān //",
    "XXsabhivpu:svp_106_0": "tac chrutvā te janāḥ sarve vismayāpannamānasāḥ /",
    "XXsabhivpu:svp_106_1": "prājñeyaṃ yatir ity uktvā svasvālayam upācaram //",
    "XXsabhivpu:svp_107_0": "tat paredyus tathā tatra sā parivrājikāgatā /",
    "XXsabhivpu:svp_107_1": "te 'pi santo janāḥ sarve samāgatya samāśrayan //",
    "XXsabhivpu:svp_108_0": "tataḥ sa brāhmaṇas tatra sabhāmadhye samāśritaḥ /",
    "XXsabhivpu:svp_108_1": "tāṃ parivrājikāṃ paśyañ cchāstrārthaṃ paryapṛcchata //",
    "XXsabhivpu:svp_109_0": "tac chāstrārthaṃ samākhyāya yuvatir api sā sudhīḥ /",
    "XXsabhivpu:svp_109_1": "vidvāṃsam api taṃ jitvā sarvān sato 'nvamodayat //",
    "XXsabhivpu:svp_110_0": "evaṃ ca tṛtīye 'py ahni sā yoṣid api sanmatiḥ /",
    "XXsabhivpu:svp_110_1": "sarvakalābhisaṃvāde vispaṣṭārtham udāharat //",
    "XXsabhivpu:svp_111_0": "evaṃ turyadine cāpi pañcame divase tathā /",
    "XXsabhivpu:svp_111_1": "ṣaṣṭhe 'pi vāsare saivaṃ yathārthaṃ samupādiśat //",
    "XXsabhivpu:svp_112_0": "evaṃ sa brāhmaṇas tatra saptame 'hni samāśrite /",
    "XXsabhivpu:svp_112_1": "kriyābandhaṃ taya kṛtvā raṃgabhūmim upāsarat //",
    "XXsabhivpu:svp_113_0": "trapākulacitta iva janān āha sucāturaḥ /",
    "XXsabhivpu:svp_113_1": "adyāpy ahaṃ yadi jitas tasyāḥ syām anugo nanu //",
    "XXsabhivpu:svp_114_0": "jeṣyati pratyahaṃ saivam ekasminn apy ahaṃ kimu /",
    "XXsabhivpu:svp_114_1": "vāṇīcchalāj jitā sā tu yato yoṣit sarasvatī //",
    "XXsabhivpu:svp_115_0": "iti proktvā dvijaḥ kāmī kāmāturīṃ mahādhiyaṃ /",
    "XXsabhivpu:svp_115_1": "pragalbhavacasā nāriṃ vedāntaṃ samapṛcchata //",
    "XXsabhivpu:svp_116_0": "tatra vijñāpi sā sādhvī smṛtvābhisamayaṃ sudhīḥ /",
    "XXsabhivpu:svp_116_1": "api pratyuttaraṃ kiñcid asamarthaiva no dadau //",
    "XXsabhivpu:svp_117_0": "tataḥ sa brāhmaṇaḥ paśyan mahājanān sabhāśritān /",
    "XXsabhivpu:svp_117_1": "sānandasuprasannāsyaḥ sāñjalir evam abravīt //",
    "XXsabhivpu:svp_118_0": "bhavanto dṛśyatām atra labhate ko jayaśriyaṃ /",
    "XXsabhivpu:svp_118_1": "iti samīkṣya prākhyātum arhanti mānyathā khalu //",
    "XXsabhivpu:svp_119_0": "iti tat prārthitaṃ śrutvā sarve 'pi te sabhājanāḥ /",
    "XXsabhivpu:svp_119_1": "vidyānidhiṃ mahāprājñaṃ saṃpraśaṃsyaivam abruvan //",
    "XXsabhivpu:svp_120_0": "kovidātra bhavāñ jetā yatir eṣā parājitā /",
    "XXsabhivpu:svp_120_1": "tad iyaṃ bhavataḥ śiṣyā bhaveta sarvadānugā //",
    "XXsabhivpu:svp_121_0": "ekasminn eva divase mahādhīs tena nirjitā /",
    "XXsabhivpu:svp_121_1": "katham atra saṃdeha iti sarve savismayāḥ //",
    "XXsabhivpu:svp_122_0": "iti sarvaiḥ samākhyātaṃ śrutvā sa brāhmaṇo mudā /",
    "XXsabhivpu:svp_122_1": "tāṃ parivrājikāṃ paśyan vihasann evam abravīt //",
    "XXsabhivpu:svp_123_0": "ayi bhadre samāyāhi yathābhisamayaṃ kṛtam /",
    "XXsabhivpu:svp_123_1": "tathānugatvam āsādya cara dharmaṃ mamānugā //",
    "XXsabhivpu:svp_124_0": "iti taduktam ākarṇya sā parivrājikā smitā /",
    "XXsabhivpu:svp_124_1": "lajjābhihatacitteva tasthāv abhinatānanā //",
    "XXsabhivpu:svp_125_0": "tataḥ sa mudito vipro daṇḍaṃ cchatram upānahaṃ /",
    "XXsabhivpu:svp_125_1": "datvā tāṃ sahasāmantrya samāśvāsyaivam abravīt //",
    "XXsabhivpu:svp_126_0": "ayi bhadre tathā siddhaṃ yathā mayā samīhitaṃ /",
    "XXsabhivpu:svp_126_1": "tat tvaṃ mudā mayā sārdhaṃ sukhaṃ cara samāvraja //",
    "XXsabhivpu:svp_127_0": "iti tat kathitaṃ śrutvā sā parivrājikā tataḥ /",
    "XXsabhivpu:svp_127_1": "daṇḍam upānahau cchatraṃ gṛhītvā prasthitā śanaiḥ //",
    "XXsabhivpu:svp_128_0": "tataḥ sa brāhmaṇo dhṛtvā tāṃ parivrājikāṃ mudā /",
    "XXsabhivpu:svp_128_1": "vijayaśrīmahotsāhair vāsālayam upācarat //",
    "XXsabhivpu:svp_129_0": "tatra vāse samāśritya vidvān so 'tyabhinanditaḥ /",
    "XXsabhivpu:svp_129_1": "tayā sārdhaṃ yathākāmaṃ bhuṃjamāno 'ramat sukhaṃ //",
    "XXsabhivpu:svp_130_0": "tatraivaṃ ramyamāṇāsau tena bhartrātirāginā /",
    "XXsabhivpu:svp_130_1": "kāla āpannasatvābhūt prāvṛṣīva ghano 'mbubhṛt //",
    "XXsabhivpu:svp_131_0": "tataḥ krameṇa sā nārī saṃpravardhitagarbhiṇī /",
    "XXsabhivpu:svp_131_1": "kṛśāṃgī pāṇḍuvarṇābhūn mṛduvāg mandagāminī //",
    "XXsabhivpu:svp_132_0": "garbhiṇī sā parijñāya nindyamānā mahājanaiḥ /",
    "XXsabhivpu:svp_132_1": "lajjāsaṃkocitasvāntā bhartāram āha taṃ dvijaṃ //",
    "XXsabhivpu:svp_133_0": "svāmin bhavān vijānātu yad ahaṃ garbhiṇī bhave /",
    "XXsabhivpu:svp_133_1": "tal lokair nindyamānātra kathaṃ careya sāṃprataṃ //",
    "XXsabhivpu:svp_134_0": "tad anyaviṣaye gatvā sthātum icchati me manaḥ /",
    "XXsabhivpu:svp_134_1": "yadīcchasi mayā sārdhaṃ rantuṃ prehi vrajevahi //",
    "XXsabhivpu:1_0": "iti tayā samākhyātaṃ śrutvā sa brāhmaṇas tathā /",
    "XXsabhivpu:svp_136_0": "tatas tau mathurāṃ tyaktvā jagmatur dakṣiṇāpathaṃ /",
    "XXsabhivpu:svp_136_1": "janapadacārikāṃ tatra caritvā sukham āpatuḥ //",
    "XXsabhivpu:svp_137_0": "tatra śvetavalākākhye pure tau dampatī mudā /",
    "XXsabhivpu:svp_137_1": "gatvā rātrau samāśritya nyūṣatuḥ parikheditau //",
    "XXsabhivpu:svp_138_0": "iti sa sabhiko dhyātvā vārāṇasyāṃ jināśrame /",
    "XXsabhivpu:svp_138_1": "mṛgadāve bhraman gatvā samīkṣya samupācarat //",
    "XXsabhivpu:svp_139_0": "ātmajaṃ taṃ samālokya suvarṇam abhisundaraṃ /",
    "XXsabhivpu:svp_139_1": "sā mātā vismitasvāntā tasthau lajjānatānanā //",
    "XXsabhivpu:svp_140_0": "janako' pi tam ālokya vijño 'yaṃ hi bhaved api /",
    "XXsabhivpu:svp_140_1": "iti matvā ciraṃ paśyans tasthau saṃharṣitāśayaḥ //",
    "XXsabhivpu:svp_141_0": "tataḥ sa janakas tasya kṛtvā jātimahaṃ svayaṃ /",
    "XXsabhivpu:svp_141_1": "nāmāsya kiṃ kariṣye 'ham iti dhyātvaivam abravīt //",
    "XXsabhivpu:svp_142_0": "yat sabhāyāṃ prajāto 'yaṃ tenāsya nandanasya me /",
    "XXsabhivpu:svp_142_1": "sabhika iti vikhyātaṃ nāma bhavatu sarvataḥ //",
    "XXsabhivpu:svp_143_0": "ity ākhyāya pitā tasya dārakasya yathārthataḥ /",
    "XXsabhivpu:svp_143_1": "sabhika iti prakhyātaṃ nāma kṛtvātyasārayat //",
    "XXsabhivpu:svp_144_0": "tataḥ sa dārako mātrā pitrāpi saṃprapālitaḥ /",
    "XXsabhivpu:svp_144_1": "paripuṣṭendriyo vṛddho babhūvāśu manoharaḥ //",
    "XXsabhivpu:svp_145_0": "tataḥ sa sabhiko dhīmān aśikṣata lipīḥ kramāt /",
    "XXsabhivpu:svp_145_1": "sarvaśāstrāṇy adhītyāśu mahāvāditvam āyayau //",
    "XXsabhivpu:svp_146_0": "evaṃ sa vādijid vijñaḥ sarvavidyāvicakṣaṇaḥ /",
    "XXsabhivpu:svp_146_1": "vidyābhimāninaḥ sarvān parājetuṃ samaicchata //",
    "XXsabhivpu:svp_147_0": "tato 'nujñāṃ samāsādya pitroḥ so 'tyatimānikaḥ /",
    "XXsabhivpu:svp_147_1": "pravrajitvā guror ājñāṃ dhṛtvācarad yativrataṃ //",
    "XXsabhivpu:svp_148_0": "yasya mātā mahāprājñā vidyākaraḥ pitā tathā /",
    "XXsabhivpu:svp_148_1": "ato 'timānī sabhikaḥ svayaṃ vidyāvicakṣaṇaḥ //",
    "XXsabhivpu:svp_149_0": "tataḥ sa mānino jetuṃ samudrāntika āśrame /",
    "XXsabhivpu:svp_149_1": "maharṣīn brāhmaṇān vijñān saṃdraṣṭuṃ samupācarat //",
    "XXsabhivpu:svp_150_0": "tatra sa vādinaḥ sarvān sarvaśāstrapravādite /",
    "XXsabhivpu:svp_150_1": "jitvā vijayam āsādya samabhyānandito 'carat //",
    "XXsabhivpu:svp_151_0": "tato 'nyatrāśrame gatvā sa sabhiko vyalokayat /",
    "XXsabhivpu:svp_151_1": "tathā pravādinaḥ sarvāñ jitvā jayaṃ samāyayau //",
    "XXsabhivpu:svp_152_0": "evaṃ sa sabhiko gatvā ṣoḍaśanagareṣv api /",
    "XXsabhivpu:svp_152_1": "sarvān pravādino jitvā jayakīrtiśriyaṃ yayau //",
    "XXsabhivpu:svp_153_0": "tataḥ sa sabhikaḥ sarvavidyāmadābhimānikaḥ /",
    "XXsabhivpu:svp_153_1": "sarvān pravādino jetuṃ manasaivaṃ vyacintayat //",
    "XXsabhivpu:svp_154_0": "saṃbuddho 'sau mahābhijñaḥ sarvajño 'rhan munīśvaraḥ /",
    "XXsabhivpu:svp_154_1": "sarvavādivijeteti prathitaṃ sarvato 'dhunā //",
    "XXsabhivpu:svp_155_0": "tad ahaṃ tasya munīndrasya jagacchāstur mahāmateḥ /",
    "XXsabhivpu:svp_155_1": "prajñāviśeṣam ājñātuṃ gamiṣyāmi tadāśrame //",
    "XXsabhivpu:svp_156_0": "jetuṃ na śakyate buddhaḥ kṣatriyātmaja eva saḥ /",
    "XXsabhivpu:svp_156_1": "raṇakāle tu vīrās te kṣatriyāḥ śāstravaimukhāḥ //",
    "XXsabhivpu:svp_157_0": "vidyākaro mama pitā mahādhīr jananī punaḥ /",
    "XXsabhivpu:svp_157_1": "svayaṃ vidyābdhipāraś ca sarvavādimadāpahaḥ //",
    "XXsabhivpu:svp_159_0": "tatra sabhāsanāsīnaṃ sarvalokasamāvṛtaṃ /",
    "XXsabhivpu:svp_159_1": "dadarśa sa munīndraṃ taṃ pūrṇendum iva bhāskaraṃ //",
    "XXsabhivpu:svp_160_0": "taṃ dṛṣṭvā sa mahāmānī vismayākrāntamānasaḥ /",
    "XXsabhivpu:svp_160_1": "vibhinnavadanas tasthau paśyan niścalitendriyaḥ //",
    "XXsabhivpu:svp_161_0": "tato dhairyaṃ samālambya madamānaṃ vihāya saḥ /",
    "XXsabhivpu:svp_161_1": "praṇatvā sāñjalis tatra saṃpaśyan samupācarat //",
    "XXsabhivpu:svp_162_0": "tatra sa samupāśritya tasya śāstur mahāmuneḥ /",
    "XXsabhivpu:svp_162_1": "praṇatvā caraṇāmbhoje sāñjaliḥ samupāśrayat //",
    "XXsabhivpu:svp_163_0": "tatra sa suprasannātmā sāñjaliḥ sa puraḥ sthitaḥ /",
    "XXsabhivpu:svp_163_1": "saṃbuddhaṃ taṃ mahābhijñaṃ saṃpaśyann evam abravīt //",
    "XXsabhivpu:svp_164_0": "bhagavans tad vijānīyād yadarthe 'ham ihāvraje /",
    "XXsabhivpu:svp_164_1": "tad bhavān me manovāñchāṃ saṃpūrayitum arhati //",
    "XXsabhivpu:svp_165_0": "iti saṃprārthitaṃ tena śrutvā sa bhagvāñ jinaḥ /",
    "XXsabhivpu:svp_165_1": "taṃ sabhikaṃ samālokya vihasann evam ādiśat //",
    "XXsabhivpu:svp_166_0": "śṛṇu sādho mahābhāga yadarthe tvam ihāgataḥ /",
    "XXsabhivpu:svp_166_1": "tat te saṃpūrayiṣyāmi samākhyāhi samīhitaṃ //",
    "XXsabhivpu:svp_167_0": "ity ādiṣṭaṃ munīndreṇa śrutvā sa sabhiko mudā /",
    "XXsabhivpu:svp_167_1": "bhagavantaṃ tam ālokya sāñjalir evam abravīt //",
    "XXsabhivpu:svp_168_0": "bhagavan bhavatā prāptaṃ kiṃ jñānaṃ kiṃ ca te vrataṃ /",
    "XXsabhivpu:svp_168_1": "yat saṃbuddho bhavān khyāta etad ādeṣṭum arhati //",
    "XXsabhivpu:svp_169_0": "iti tat prārthitaṃ śrutvā sarvamānimadāpahaḥ /",
    "XXsabhivpu:svp_169_1": "bhagavān sabhikaṃ drṣṭvā tad uttaram upādiśat //",
    "XXsabhivpu:svp_170_0": "uttaraṃ pratipṛcchasva tadarthaṃ sabhika madī /",
    "XXsabhivpu:svp_170_1": "śiṣyāṇām agrato 'jño 'yaṃ svalpaśikṣāparigrahāt //",
    "XXsabhivpu:svp_171_0": "iti sarvajñavacanaṃ śrutvā sabhika mānikaḥ /",
    "XXsabhivpu:svp_171_1": "nirmada uttaraṃ vijñaṃ papraccha sāñjaliḥ smitaḥ //",
    "XXsabhivpu:svp_172_0": "bhagavatājñapitas tvaṃ tadarthaṃ me samādiśa /",
    "XXsabhivpu:svp_172_1": "vinayād arthitas tena tadartham uttarādiśat //",
    "XXsabhivpu:svp_173_0": "katham ajño 'si sabhika sarvavidyāvicakṣaṇa /",
    "XXsabhivpu:svp_173_1": "śrūyatāṃ kathayiṣyāmi saṃkṣepāt sāvadhānataḥ //",
    "XXsabhivpu:svp_174_0": "bodhicaryāvrataṃ dhṛtvā saṃprāpya bodhim uttamāṃ /",
    "XXsabhivpu:svp_174_1": "saṃbodhayati yaḥ sarvaṃ sa saṃbuddho nigadyate //",
    "XXsabhivpu:svp_175_0": "mārāśrayaṃ gṛhaṃ tyaktvā niṣkleśo vijitendriyaḥ /",
    "XXsabhivpu:svp_175_1": "sarvasatvahitārthena carate yas tapovrataṃ //",
    "XXsabhivpu:svp_176_0": "so 'rhan bhikṣur viśuddhātmā caturbrahmavihārikaḥ /",
    "XXsabhivpu:svp_176_1": "saddharmaśrāvakaḥ saṃghaḥ sa yogī yatir ucyate //",
    "XXsabhivpu:svp_177_0": "māyābhavaṃ jagan matvā svaparātmahitārthabhṛt /",
    "XXsabhivpu:svp_177_1": "bodhicaryāvrataṃ dhṛtvā carate yo jagaddhite //",
    "XXsabhivpu:svp_178_0": "sa śramaṇo mahābhijño bhadraśrīsadguṇāśrayaḥ /",
    "XXsabhivpu:svp_178_1": "bodhisatvo mahāsatvaḥ sarvadharmārthabhṛt smṛtaḥ //",
    "XXsabhivpu:svp_179_0": "ity uttareṇa saṃdiṣṭaṃ śrutvā sa sabhikaḥ punaḥ /",
    "XXsabhivpu:svp_179_1": "sāścarya uttaraṃ vijñaṃ praṇatvā ca nyavedayat //",
    "XXsabhivpu:svp_180_0": "uttarabrāhmaṇāḥ ke ca snātakāś ca kathaṃ dvijāḥ /",
    "XXsabhivpu:svp_180_1": "vaidikāś ca kathaṃ viprāḥ śrotriyāś cāpi te kathaṃ //",
    "XXsabhivpu:svp_181_0": "kṣetrajñāś ca kathaṃ te 'pi kathaṃ ca brahmacārinaḥ /",
    "XXsabhivpu:svp_181_1": "ṛṣayaś ca parivrājā munayaś ca tapasvinaḥ //",
    "XXsabhivpu:svp_182_0": "yatayo yoginaś cāpi kathaṃ kenāpi karmataḥ /",
    "XXsabhivpu:svp_182_1": "etat karma samākhyāya saṃbodhayatu me manaḥ //",
    "XXsabhivpu:svp_183_0": "iti saṃprārthitaṃ tena uttaro viprabhikṣukaḥ /",
    "XXsabhivpu:svp_183_1": "taṃ sabhikaṃ samālokya vihasann evam ādiśat //",
    "XXsabhivpu:svp_184_0": "ye ca śuddhātmano 'hiṃsā dharmāśritās tapasvinaḥ /",
    "XXsabhivpu:svp_184_1": "śuddhasaṃvarasaṃdhānā yogābhyāse sucāturāḥ //",
    "XXsabhivpu:svp__184a__0": "sādhu śṛṇu samādhāya yad etat praṣṭum icchasi /",
    "XXsabhivpu:svp__184a__1": "tat te mano'bhituṣṭaye vakṣyāmy ahaṃ samāsataḥ //",
    "XXsabhivpu:svp__184b__0": "yo viśvaṃ sṛjati brahmā svayaṃbhūr vedabhṛd vidhiḥ /",
    "XXsabhivpu:svp__184b__1": "tasyātmajahāḥ samācāraḥ sātvikā nirmalendriyāḥ //",
    "XXsabhivpu:svp_185_0": "svaparātmasamācārāś caturbrahmavihāriṇaḥ /",
    "XXsabhivpu:svp_185_1": "vedadharmārthabhartāraḥ santas te brāhmaṇāḥ smṛtāḥ //",
    "XXsabhivpu:svp_186_0": "snātvā tīrtheṣu nityaṃ ye śuddhaśīlā jitendriyāḥ /",
    "XXsabhivpu:svp_186_1": "brahmavrataṃ carantas te niṣkāṃkṣāḥ snātakāḥ smṛtāḥ //",
    "XXsabhivpu:svp_187_0": "saṃskārapariśuddhā ye vedadharmasamācarāḥ /",
    "XXsabhivpu:svp_187_1": "brahmacaryāvrataṃ dhṛtvā carante te dvijāḥ smṛtāḥ //",
    "XXsabhivpu:svp_188_0": "śuddhaśīlāḥ samācārā vedadharmārthasādhakāḥ /",
    "XXsabhivpu:svp_188_1": "brahmavṛttisamādhānā dhīrās te vaidikāḥ smṛtāḥ //",
    "XXsabhivpu:svp_189_0": "ye brahmasaṃvaraṃ dhṛtvā saṃcarantaḥ sadā śubhe /",
    "XXsabhivpu:svp_189_1": "sadvidheḥ pūrayanty arthaṃ te viprāḥ kathitā budhaiḥ //",
    "XXsabhivpu:svp_190_0": "ye sudhīrā mahāvīrāḥ sarvasatvahitodyatāḥ /",
    "XXsabhivpu:svp_190_1": "vedabhadrārthabhartāraḥ prājñās te śrotriyāḥ smṛtāḥ //",
    "XXsabhivpu:svp_191_0": "sarveṣām indriyāṇāṃ yat kṣetram ātmā samāśrayet /",
    "XXsabhivpu:svp_191_1": "tadviśuddhiṃ vijānīte sa tu kṣetrajña ucyate //",
    "XXsabhivpu:svp_l92_0": "ye maitrīmuditātmānaḥ kāruṇyārdritamānasāḥ /",
    "XXsabhivpu:svp_l92_1": "upekṣya saṃcarante 'rthe bhadra te brahmacārinaḥ //",
    "XXsabhivpu:svp_193_0": "saṃsāraviratotsāhā nirvṛtisukhalālasāḥ /",
    "XXsabhivpu:svp_193_1": "pravrajyāvratasaṃcārās te parivrājakāḥ smṛtāḥ //",
    "XXsabhivpu:svp_194_0": "ye ca brahmasamācārā mahāsatvā mahardhikāḥ /",
    "XXsabhivpu:svp_194_1": "ṛṣayas te samākhyātā svargābhipadasādhinaḥ //",
    "XXsabhivpu:svp_195_0": "ye bhavagatisaṃcāraniḥsaṃgāḥ susthitendriyāḥ /",
    "XXsabhivpu:svp_195_1": "maunacaryāsamācārāḥ santas te munayaḥ smṛtāḥ //",
    "XXsabhivpu:svp_196_0": "nirapekṣāḥ svakāye 'pi ye carante tapovrataṃ /",
    "XXsabhivpu:svp_196_1": "tapasvinas ta ākhyātā bhadraśrīsadguṇārthinaḥ //",
    "XXsabhivpu:svp_197_0": "ye māyāratiniṣkāṃkṣa niṣkleśā vijitendriyāḥ /",
    "XXsabhivpu:svp_197_1": "nirmamāḥ saṃyatātmāno yatayas te nirañjanāḥ //",
    "XXsabhivpu:svp_198_0": "ye viśvāsasamācārā nirvikalpā nirāśrayāḥ /",
    "XXsabhivpu:svp_198_1": "samādhinihitātmāno yoginas te nirañjanāḥ //",
    "XXsabhivpu:svp_199_0": "ete bhavavinirmuktāḥ pravrajyāvratacāriṇaḥ /",
    "XXsabhivpu:svp_199_1": "pariśuddhendriyātmānaḥ saṃyāyuḥ paramāṃ gatiṃ //",
    "XXsabhivpu:svp_200_0": "etat svalpatarārthe 'pi kathaṃ na jñāyate tvayā /",
    "XXsabhivpu:svp_200_1": "vidyābhimāninā sarvāñ jeṣyāmīti madoddhataḥ //",
    "XXsabhivpu:svp_201_0": "mānaṃ tyaja tvaṃ sabhika bhajainaṃ śāstrapāragaṃ /",
    "XXsabhivpu:svp_201_1": "bodhiṃ cara mokṣakāmin pravrajyāvratam ādadha //",
    "XXsabhivpu:svp_202_0": "ity uktvā nijavṛttāntaṃ kathayāmāsa vistaraṃ /",
    "XXsabhivpu:svp_202_1": "nālakasyānujasyāpi sarvajñasyānubhāvatāṃ //",
    "XXsabhivpu:svp_203_0": "ayam eva trilokeṣu sarvavidyādhipaḥ sudhīḥ /",
    "XXsabhivpu:svp_203_1": "sarvadharmādhipaḥ śāstā sarvavādimadāpahaḥ //",
    "XXsabhivpu:2_0": "yasya smaraṇamātreṇa mamānujo mahāsudhīḥ /",
    "XXsabhivpu:svp_205_0": "etādṛśasya sarvajñasya darśane śravaṇe punaḥ /",
    "XXsabhivpu:svp_205_1": "kā kathā cara tasmāt tvaṃ śāsane 'sya susaṃvaraṃ //",
    "XXsabhivpu:svp_206_0": "ity uttaragiraṃ śrutvā sabhikaḥ so 'tisāhasaḥ /",
    "XXsabhivpu:svp_206_1": "pravrajyāvratam ādhātuṃ samabhūt pramanāḥ kṛtī //",
    "XXsabhivpu:svp__206__0": "iti tena jagacchāstrā samādiṣṭaṃ niśamya saḥ /",
    "XXsabhivpu:svp__206__1": "sabhikaḥ suprasannātmā prābhyanandat prabodhitaḥ //",
    "XXsabhivpu:svp_207_0": "tataḥ sa sabhiko vijñaḥ saṃbuddhaguṇalālasaḥ /",
    "XXsabhivpu:svp_207_1": "taṃ munīndraṃ mudā natvā sāñjalir evam abravīt //",
    "XXsabhivpu:svp_208_0": "bhagavan sarvavid vijña sarvavidyāntapāraga /",
    "XXsabhivpu:svp_208_1": "kṣamasva me 'parādhaṃ yan madotthita dayānidhe //",
    "XXsabhivpu:svp_209_0": "tvam eva bhagavān nāthaḥ sarvadharmādhipo jinaḥ /",
    "XXsabhivpu:svp_209_1": "bhavān eva jagacchāstā mahābhijño munīśvaraḥ //",
    "XXsabhivpu:svp_210_0": "caturmāravinirjetā vināyakas tathāgataḥ /",
    "XXsabhivpu:svp_210_1": "virājate bhavān eva traidhātukādhipeśvaraḥ //",
    "XXsabhivpu:svp_211_0": "kleśadhvāntābhinirhantā saddharmajñānabhāskaraḥ /",
    "XXsabhivpu:svp_211_1": "yad ahaṃ bhagavan pātuṃ dharmāmṛtaṃ samutsahe //",
    "XXsabhivpu:svp_212_0": "tad bhavān māṃ samālokya samanvāhartum arhati /",
    "XXsabhivpu:svp_212_1": "sadāhaṃ bhavatā śāstaḥ śaraṇe samupasthitaḥ //",
    "XXsabhivpu:svp_213_0": "dhṛtvānujñāṃ samādhādya cariṣye saugataṃ padaṃ /",
    "XXsabhivpu:svp_213_1": "tad bhavān saugate dharme bhadraśrībodhisādhane //",
    "XXsabhivpu:svp_214_0": "kṛpāya māṃ samāyujya saṃcārayitum arhati /",
    "XXsabhivpu:svp_214_1": "iti saṃprārthitaṃ tena śrutvā sa karuṇāmbudhiḥ //",
    "XXsabhivpu:svp_215_0": "apamadaṃ parivrājaṃ taṃ samīkṣyaivam ādiśat /",
    "XXsabhivpu:svp_215_1": "ehi bhadrāsti te vāṃcchā saugate saṃvare yadi //",
    "XXsabhivpu:svp_216_0": "bodhicaryāṃ samādhāya niṣkleśaṃ saṃcara vrataṃ /",
    "XXsabhivpu:svp_216_1": "ity ādiśya sa saṃbuddho dakṣiṇapāṇinā svayaṃ //",
    "XXsabhivpu:svp_217_0": "śirasi saṃspṛśans tasya trikāyam abhyaśodhayat /",
    "XXsabhivpu:svp_217_1": "bhagavatā śiraḥ spṛṣṭe muṇḍitaḥ sa jitendriyaḥ //",
    "XXsabhivpu:svp_218_0": "khiṣkhirīpātrabhṛd bhikṣur babhūva cīvarāvṛtaḥ /",
    "XXsabhivpu:svp_218_1": "tataḥ sa suprasannātmā prāpyānujñāṃ jagadguroḥ //",
    "XXsabhivpu:svp_219_0": "bodhicaryāvrataṃ dhṛtvā samācarat samāhitaḥ /",
    "XXsabhivpu:svp_219_1": "tataḥ samādhiśuddhātmā pariśuddhatrimaṇḍalaḥ /",
    "XXsabhivpu:svp_219_2": "brahmacārī mahābhijño babhūva saugato yatiḥ //",
    "XXsabhivpu:3_0": "iti śrībhadrakalpāvadāne aśokopaguptasaṃbhāṣaṇe sabhikasaugataśāsanapravrajyāvratacāraṇaparivarto nāma caturdaśo 'dhyāyaḥ /",
    "XXsabhivpu:svp__219__0": "etad dṛṣṭvā samākarṇya sarve lokādhipā api /",
    "XXsabhivpu:svp__219__1": "tad vratam anumodantaḥ saṃcerire 'bhinanditāḥ //",
    "XXsabhivpu:svp__22o__0": "iti me guruṇādiṣṭaṃ śrutaṃ mayā tathocyate /",
    "XXsabhivpu:svp__22o__1": "tvam apīdaṃ mahārāja śrutvānumodya cāraya //",
    "XXsabhivpu:svp__221__0": "śrutvedaṃ me 'numodanti sarve te nirmalendriyāḥ /",
    "XXsabhivpu:svp__221__1": "bodhisatvā mahābhijñāḥ bhaveyur bodhilābhinaḥ //",
    "XXsabhivpu:svp__222__0": "iti śāstrārhatādiṣṭaṃ śrutvā 'śoko nṛpo mudā /",
    "XXsabhivpu:svp__222__1": "tathety abhyanumoditvā prābhyanandat sapārṣadaḥ //",
    "XXsabhivpu:4_0": "iti sabhikasaugataśāsanapravrajyāvratacaraṇaparivarto nāma navamo 'dhyāyaḥ samāptaḥ //"
}