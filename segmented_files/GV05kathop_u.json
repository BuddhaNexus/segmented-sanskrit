{
    "GV05kathop_u:0": "kaṭhopaniṣat uśan ha vai vājaśravasaḥ sarvavedasaṃ dadau /",
    "GV05kathop_u:1": "tasya ha naciketā nāma putra āsa // KaU_1.1 //",
    "GV05kathop_u:2": "taṃ ha kumāraṃ santaṃ dakṣiṇāsu nīyamānāsu śraddhāviveśa /",
    "GV05kathop_u:3": "so 'manyata // KaU_1.2 //",
    "GV05kathop_u:4": "pītodakā jagdhatṛṇā dugdhadohā nirindriyāḥ /",
    "GV05kathop_u:5": "anandā nāma te lokās tān sa gacchati tā dadat // KaU_1.3 //",
    "GV05kathop_u:6": "sa hovāca pitaraṃ tata kasmai māṃ dāsyasīti /",
    "GV05kathop_u:7": "dvitīyaṃ tṛtīyam /",
    "GV05kathop_u:8": "taṃ hovāca mṛtyave tvā dadāmīti // KaU_1.4 //",
    "GV05kathop_u:9": "bahūnām emi prathamo bahūnām emi madhyamaḥ /",
    "GV05kathop_u:10": "kiṃ svid yamasya kartavyaṃ yan mayādya kariṣyati // KaU_1.5 //",
    "GV05kathop_u:11": "anupaśya yathā pūrve pratipaśya tathāpare /",
    "GV05kathop_u:12": "sasyam iva martyaḥ pacyate sasyam ivājāyate punaḥ // KaU_1.6 //",
    "GV05kathop_u:13": "vaiśvānaraḥ praviśati atithir brāhmaṇo gṛhān /",
    "GV05kathop_u:14": "tasyaitāṃ śāntiṃ kurvanti hara vaivasvatodakam // KaU_1.7 //",
    "GV05kathop_u:15": "āśāpratīkṣe saṃgataṃ sūnṛtāṃ ca iṣṭāpūrte putrapaśūṃś ca sarvān /",
    "GV05kathop_u:16": "etad vṛṅkte puruṣasyālpamedhaso yasyānaśnan vasati brāhmaṇo gṛhe //",
    "GV05kathop_u:17": "tisro rātrīr yad avatsīr gṛhe me anaśnan brahmann atithir namasyaḥ /",
    "GV05kathop_u:18": "namas te 'stu brahman svasti me 'stu tasmāt prati trīn varān vṛṇīṣva //",
    "GV05kathop_u:19": "śāntasaṅkalpaḥ sumanā yathā syād vītamanyur gautamo mābhi mṛtyo /",
    "GV05kathop_u:20": "tvatprasṛṣṭaṃ mābhivadet pratīta etat trayāṇāṃ prathamaṃ varaṃ vṛṇe //",
    "GV05kathop_u:21": "yathā purastād bhavitā pratīta auddālakir āruṇir matprasṛṣṭaḥ /",
    "GV05kathop_u:22": "sukhaṃ rātrīḥ śayitā vītamanyus tvāṃ dadṛśivān mṛtyumukhāt pramuktam //",
    "GV05kathop_u:23": "svarge loke na bhayaṃ kiṃcanāsti na tatra tvaṃ na jarayā bibheti /",
    "GV05kathop_u:24": "ubhe tīrtvā aśanāyāpipāse śokātigo modate svargaloke // KaU_1.12 //",
    "GV05kathop_u:25": "sa tvam agniṃ svargyam adhyeṣi mṛtyo prabrūhi taṃ śraddadhānāya mahyam /",
    "GV05kathop_u:26": "svargalokā amṛtatvaṃ bhajanta etad dvitīyena vṛṇe vareṇa // KaU_1.13 //",
    "GV05kathop_u:27": "pra te bravīmi tad u me nibodha svargyam agniṃ naciketaḥ prajānan /",
    "GV05kathop_u:28": "anantalokāptim atho pratiṣṭhāṃ viddhi tvam etaṃ nihitaṃ guhāyām //",
    "GV05kathop_u:29": "lokādim agniṃ tam uvāca tasmai yā iṣṭakā yāvatīr vā yathā vā /",
    "GV05kathop_u:30": "sa cāpi tat pratyavadad yathoktam athāsya mṛtyuḥ punar āha tuṣṭaḥ //",
    "GV05kathop_u:31": "tam abravīt prīyamāṇo mahātmā varaṃ tavehādya dadāmi bhūyaḥ /",
    "GV05kathop_u:32": "tavaiva nāmnā bhavitāyam agniḥ sṛṅkāṃ cemām anekarūpāṃ gṛhāṇa // KaU_1.16",
    "GV05kathop_u:33": "triṇāciketas tribhir etya sandhiṃ trikarmakṛt tarati janmamṛtyū /",
    "GV05kathop_u:34": "brahmajajñaṃ devam īḍyaṃ viditvā nicāyyemāṃ śāntim atyantam eti //",
    "GV05kathop_u:35": "triṇāciketas trayam etad viditvā ya evaṃ vidvāṃś cinute nāciketam /",
    "GV05kathop_u:36": "sa mṛtyupāśān purataḥ praṇodya śokātigo modate svargaloke // KaU_1.18 //",
    "GV05kathop_u:37": "eṣa te 'gnir naciketaḥ svargyo yam avṛṇīthā dvitīyena vareṇa /",
    "GV05kathop_u:38": "etam agniṃ tavaiva pravakṣyanti janāsas tṛtīyaṃ varaṃ naciketo vṛṇīṣva //",
    "GV05kathop_u:39": "yeyaṃ prete vicikitsā manuṣye astīty eke nāyam astīti caike /",
    "GV05kathop_u:40": "etad vidyām anuśiṣṭas tvayāhaṃ varāṇām eṣa varas tṛtīyaḥ // KaU_1.20 //",
    "GV05kathop_u:41": "devair atrāpi vicikitsitaṃ purā na hi sujñeyam aṇur eṣa dharmaḥ /",
    "GV05kathop_u:42": "anyaṃ varaṃ naciketo vṛṇīṣva mā moparotsīr ati mā sṛjainam // KaU_1.21 //",
    "GV05kathop_u:43": "devair atrāpi vicikitsitaṃ kila tvaṃ ca mṛtyo yan na sujñeyam āttha /",
    "GV05kathop_u:44": "vaktā cāsya tvādṛg anyo na labhyo nānyo varas tulya etasya kaścit //",
    "GV05kathop_u:45": "śatāyuṣaḥ putrapautrān vṛṇīṣva bahūn paśūn hastihiraṇyam aśvān /",
    "GV05kathop_u:46": "bhūmer mahad āyatanaṃ vṛṇīṣva svayaṃ ca jīva śarado yāvad icchasi //",
    "GV05kathop_u:47": "etat tulyaṃ yadi manyase varaṃ vṛṇīṣva vittaṃ cirajīvikāṃ ca /",
    "GV05kathop_u:48": "mahābhūmau naciketas tvam edhi kāmānāṃ tvā kāmabhājaṃ karomi // KaU_1.24",
    "GV05kathop_u:49": "ye ye kāmā durlabhā martyaloke sarvān kāmāṃś chandataḥ prārthayasva /",
    "GV05kathop_u:50": "imā rāmāḥ sarathāḥ satūryā na hīdṛśā lambhanīyā manuṣyaiḥ /",
    "GV05kathop_u:51": "ābhir matprattābhiḥ paricārayasva naciketo maraṇaṃ mānuprākṣīḥ // KaU_1.25",
    "GV05kathop_u:52": "śvobhāvā martyasya yad antakaitat sarvendriyāṇāṃ jarayanti tejaḥ /",
    "GV05kathop_u:53": "api sarvaṃ jīvitam alpam eva tavaiva vāhās tava nṛtyagīte // KaU_1.26 //",
    "GV05kathop_u:54": "na vittena tarpaṇīyo manuṣyo lapsyāmahe vittam adrākṣma cet tvā /",
    "GV05kathop_u:55": "jīviṣyāmo yāvad īśiṣyasi tvaṃ varas tu me varaṇīyaḥ sa eva // KaU_1.27 //",
    "GV05kathop_u:56": "ajīryatām amṛtānām upetya jīryan martyaḥ kvadhaḥsthaḥ prajānan /",
    "GV05kathop_u:57": "abhidhyāyan varṇaratipramodān atidīrghe jīvite ko rameta // KaU_1.28 //",
    "GV05kathop_u:58": "yasminn idaṃ vicikitsanti mṛtyo yat sāmparāye mahati brūhi nas tat /",
    "GV05kathop_u:59": "yo 'yaṃ varo gūḍham anupraviṣṭo nānyaṃ tasmān naciketā vṛṇīte // KaU_1.29",
    "GV05kathop_u:60": "// iti prathamā vallī //",
    "GV05kathop_u:61": "anyac chreyo 'nyad utaiva preyas te ubhe nānārthe puruṣaṃ sinītaḥ /",
    "GV05kathop_u:62": "tayoḥ śreya ādadānasya sādhu bhavati hīyate 'rthād ya u preyo vṛṇīte //",
    "GV05kathop_u:63": "śreyaś ca preyaś ca manuṣyam etas tau saṃparītya vivinakti dhīraḥ /",
    "GV05kathop_u:64": "śreyo hi dhīro 'bhi preyaso vṛṇīte preyo mando yogakṣemād vṛṇīte //",
    "GV05kathop_u:65": "sa tvaṃ priyān priyarūpāṃś ca kāmān abhidhyāyan naciketo 'tyasrākṣīḥ /",
    "GV05kathop_u:66": "naitāṃ sṛṅkāṃ vittamayīm avāpto yasyāṃ majjanti bahavo manuṣyāḥ // KaU_2.3",
    "GV05kathop_u:67": "dūram ete viparīte viṣūcī avidyā yā ca vidyeti jñātā /",
    "GV05kathop_u:68": "vidyābhīpsinaṃ naciketasaṃ manye na tvā kāmā bahavo 'lolupanta // KaU_2.4",
    "GV05kathop_u:69": "avidyāyām antare vartamānāḥ svayaṃ dhīrāḥ paṇḍitaṃ manyamānāḥ /",
    "GV05kathop_u:70": "dandramyamāṇāḥ pariyanti mūḍhā andhenaiva nīyamānā yathāndhāḥ // KaU_2.5",
    "GV05kathop_u:71": "na sāmparāyaḥ pratibhāti bālaṃ pramādyantaṃ vittamohena mūḍham /",
    "GV05kathop_u:72": "ayaṃ loko nāsti para iti mānī punaḥ punar vaśam āpadyate me // KaU_2.6 //",
    "GV05kathop_u:73": "śravaṇāyāpi bahubhir yo na labhyaḥ śṛṇvanto 'pi bahavo yaṃ na vidyuḥ /",
    "GV05kathop_u:74": "āścaryo vaktā kuśalo 'sya labdhā āścaryo jñātā kuśalānuśiṣṭaḥ // KaU_2.7",
    "GV05kathop_u:75": "na nareṇāvareṇa prokta eṣa suvijñeyo bahudhā cintyamānaḥ /",
    "GV05kathop_u:76": "ananyaprokte gatir atra nāsty aṇīyān hy atarkyam aṇupramāṇāt // KaU_2.8 //",
    "GV05kathop_u:77": "naiṣā tarkeṇa matir āpaneyā proktānyenaiva sujñānāya preṣṭha /",
    "GV05kathop_u:78": "yāṃ tvam āpaḥ satyadhṛtir batāsi tvādṛṅ no bhūyān naciketaḥ preṣṭā //",
    "GV05kathop_u:79": "jānāmy ahaṃ śevadhir ity anityaṃ na hy adhruvaiḥ prāpyate hi dhruvaṃ tat /",
    "GV05kathop_u:80": "tato mayā nāciketaś cito 'gnir anityair dravyaiḥ prāptavān asmi nityam //",
    "GV05kathop_u:81": "kāmasya āptiṃ jagataḥ pratiṣṭhāṃ krator anantyam abhayasya pāram /",
    "GV05kathop_u:82": "stomamahad urugāyaṃ pratiṣṭhāṃ dṛṣṭvā dhṛtyā dhīro naciketo 'tyasrākṣīḥ //",
    "GV05kathop_u:83": "taṃ durdarśaṃ gūḍham anupraviṣṭaṃ guhāhitaṃ gahvareṣṭhaṃ purāṇam /",
    "GV05kathop_u:84": "adhyātmayogādhigamena devaṃ matvā dhīro harṣaśokau jahāti // KaU_2.12 //",
    "GV05kathop_u:85": "etac chrutvā saṃparigṛhya martyaḥ pravṛhya dharmyam aṇum etam āpya /",
    "GV05kathop_u:86": "sa modate modanīyaṃ hi labdhvā vivṛtaṃ sadma naciketasaṃ manye // KaU_2.13",
    "GV05kathop_u:87": "anyatra dharmād anyatrādharmād anyatrāsmāt kṛtākṛtāt /",
    "GV05kathop_u:88": "anyatra bhūtāc ca bhavyāc ca yat tat paśyasi tad vada // KaU_2.14 //",
    "GV05kathop_u:89": "sarve vedā yat padam āmananti tapāṃsi sarvāṇi ca yad vadanti /",
    "GV05kathop_u:90": "yad icchanto brahmacaryaṃ caranti tat te padaṃ saṃgraheṇa bravīmi //",
    "GV05kathop_u:91": "om ity etat // KaU_2.15 //",
    "GV05kathop_u:92": "etad dhy evākṣaraṃ brahma etad dhy evākṣaraṃ param /",
    "GV05kathop_u:93": "etad dhy evākṣaraṃ jñātvā yo yad icchati tasya tat // KaU_2.16 //",
    "GV05kathop_u:94": "etad ālambanaṃ śreṣṭham etad ālambanaṃ param /",
    "GV05kathop_u:95": "etad ālambanaṃ jñātvā brahmaloke mahīyate // KaU_2.17 //",
    "GV05kathop_u:96": "na jāyate mriyate vā vipaścin nāyaṃ kutaścin na babhūva kaścit /",
    "GV05kathop_u:97": "ajo nityaḥ śāśvato 'yaṃ purāṇo na hanyate hanyamāne śarīre // KaU_2.18 //",
    "GV05kathop_u:98": "hantā cen manyate hantuṃ hataś cen manyate hatam /",
    "GV05kathop_u:99": "ubhau tau na vijānīto nāyaṃ hanti na hanyate // KaU_2.19 //",
    "GV05kathop_u:100": "aṇor aṇīyān mahato mahīyān ātmāsya jantor nihito guhāyām /",
    "GV05kathop_u:101": "tam akratuḥ paśyati vītaśoko dhātuprasādān mahimānam ātmanaḥ // KaU_2.20",
    "GV05kathop_u:102": "āsīno dūraṃ vrajati śayāno yāti sarvataḥ /",
    "GV05kathop_u:103": "kas taṃ madāmadaṃ devaṃ mad anyo jñātum arhati // KaU_2.21 //",
    "GV05kathop_u:104": "aśarīraṃ śarīreṣu anavastheṣv avasthitam /",
    "GV05kathop_u:105": "mahāntaṃ vibhum ātmānaṃ matvā dhīro na śocati // KaU_2.22 //",
    "GV05kathop_u:106": "nāyam ātmā pravacanena labhyo na medhayā na bahunā śrutena /",
    "GV05kathop_u:107": "yam evaiṣa vṛṇute tena labhyas tasyaiṣa ātmā vivṛṇute tanūṃ svām //",
    "GV05kathop_u:108": "nāvirato duścaritān nāśānto nāsamāhitaḥ /",
    "GV05kathop_u:109": "nāśāntamānaso vāpi prajñānenainam āpnuyāt // KaU_2.24 //",
    "GV05kathop_u:110": "yasya brahma ca kṣatraṃ ca ubhe bhavata odanaḥ /",
    "GV05kathop_u:111": "mṛtyur yasyopasecanaṃ ka itthā veda yatra saḥ // KaU_2.25 //",
    "GV05kathop_u:112": "// iti dvitīyā vallī //",
    "GV05kathop_u:113": "ṛtaṃ pibantau sukṛtasya loke guhāṃ praviṣṭau parame parārdhe /",
    "GV05kathop_u:114": "chāyātapau brahmavido vadanti pañcāgnayo ye ca triṇāciketāḥ // KaU_3.1 //",
    "GV05kathop_u:115": "yaḥ setur ījānānām akṣaraṃ brahma yat param /",
    "GV05kathop_u:116": "abhayaṃ titīrṣatāṃ pāraṃ nāciketaṃ śakemahi // KaU_3.2 //",
    "GV05kathop_u:117": "ātmānaṃ rathinaṃ viddhi śarīraṃ ratham eva tu /",
    "GV05kathop_u:118": "buddhiṃ tu sārathiṃ viddhi manaḥ pragraham eva ca // KaU_3.3 //",
    "GV05kathop_u:119": "indriyāṇi hayān āhur viṣayāṃs teṣu gocarān /",
    "GV05kathop_u:120": "ātmendriyamanoyuktaṃ bhoktety āhur manīṣiṇaḥ // KaU_3.4 //",
    "GV05kathop_u:121": "yas tv avijñānavān bhavaty ayuktena manasā sadā /",
    "GV05kathop_u:122": "tasyendriyāṇy avaśyāni duṣṭāśvā iva sāratheḥ // KaU_3.5 //",
    "GV05kathop_u:123": "yas tu vijñānavān bhavati yuktena manasā sadā /",
    "GV05kathop_u:124": "tasyendriyāṇi vaśyāni sadaśvā iva sāratheḥ // KaU_3.6 //",
    "GV05kathop_u:125": "yas tv avijñānavān bhavaty amanaskaḥ sadāśuciḥ /",
    "GV05kathop_u:126": "na sa tat padam āpnoti saṃsāraṃ cādhigacchati // KaU_3.7 //",
    "GV05kathop_u:127": "yas tu vijñānavān bhavati samanaskaḥ sadā śuciḥ /",
    "GV05kathop_u:128": "sa tu tat padam āpnoti yasmād bhūyo na jāyate // KaU_3.8 //",
    "GV05kathop_u:129": "vijñānasārathir yas tu manaḥ pragrahavān naraḥ /",
    "GV05kathop_u:130": "so 'dhvanaḥ pāram āpnoti tad viṣṇoḥ paramaṃ padam // KaU_3.9 //",
    "GV05kathop_u:131": "indriyebhyaḥ parā hy arthā arthebhyaś ca paraṃ manaḥ /",
    "GV05kathop_u:132": "manasas tu parā buddhir buddher ātmā mahān paraḥ // KaU_3.10 //",
    "GV05kathop_u:133": "mahataḥ param avyaktam avyaktāt puruṣaḥ paraḥ /",
    "GV05kathop_u:134": "puruśān na paraṃ kiṃcit sā kāṣṭhā sā parā gatiḥ // KaU_3.11 //",
    "GV05kathop_u:135": "eṣa sarveṣu bhūteṣu gūḍho 'tmā na prakāśate /",
    "GV05kathop_u:136": "dṛṣyate tv agryayā buddhyā sūkṣmayā sūkṣmadarśibhiḥ // KaU_3.12 //",
    "GV05kathop_u:137": "yacched vāṅmanasī prājñas tad yacchej jñāna ātmani /",
    "GV05kathop_u:138": "jñānam ātmani mahati niyacchet tad yacchec chānta ātmani // KaU_3.13 //",
    "GV05kathop_u:139": "uttiṣṭhata jāgrata prāpya varān nibodhata /",
    "GV05kathop_u:140": "kṣurasya dhārā niśitā duratyayā durgaṃ pathas tat kavayo vadanti //",
    "GV05kathop_u:141": "aśabdam asparśam arūpam avyayaṃ tathārasaṃ nityam agandhavac ca yat /",
    "GV05kathop_u:142": "anādy anantaṃ mahataḥ paraṃ dhruvaṃ nicāyya tan mṛtyumukhāt pramucyate //",
    "GV05kathop_u:143": "nāciketam upākhyānaṃ mṛtyuproktaṃ sanātanam /",
    "GV05kathop_u:144": "uktvā śrutvā ca medhāvī brahmaloke mahīyate // KaU_3.16 //",
    "GV05kathop_u:145": "ya imaṃ paramaṃ guhyaṃ śrāvayed brahmasaṃsadi /",
    "GV05kathop_u:146": "prayataḥ śrāddhakāle vā tad ānantyāya kalpate /",
    "GV05kathop_u:147": "tad ānantyāya kalpata iti // KaU_3.17 //",
    "GV05kathop_u:148": "// iti tṛtīyā vallī //",
    "GV05kathop_u:149": "parāñci khāni vyatṛṇat svayaṃbhūs tasmāt parāṅ paśyati nāntarātman /",
    "GV05kathop_u:150": "kaścid dhīraḥ pratyag ātmānam aikṣad āvṛttacakṣur amṛtatvam icchan //",
    "GV05kathop_u:151": "parācaḥ kāmān anuyanti bālās te mṛtyor yanti vitatasya pāśam /",
    "GV05kathop_u:152": "atha dhīrā amṛtatvaṃ viditvā dhruvam adhruveṣv iha na prārthayante //",
    "GV05kathop_u:153": "yena rūpaṃ rasaṃ gandhaṃ śabdān sparśīṃś ca maithunān /",
    "GV05kathop_u:154": "etenaiva vijānāti kim atra pariśiṣyate //",
    "GV05kathop_u:155": "etad vai tat // KaU_4.3 //",
    "GV05kathop_u:156": "svapnāntaṃ jāgaritāntaṃ cobhau yenānupaśyati /",
    "GV05kathop_u:157": "mahāntaṃ vibhum ātmānaṃ matvā dhīro na śocati // KaU_4.4 //",
    "GV05kathop_u:158": "ya imaṃ madhvadaṃ veda ātmānaṃ jīvam antikāt /",
    "GV05kathop_u:159": "īśānaṃ bhūtabhavyasya na tato vijugupsate //",
    "GV05kathop_u:160": "etad vai tat // KaU_4.5 //",
    "GV05kathop_u:161": "yaḥ pūrvaṃ tapaso jātam adbhyaḥ pūrvam ajāyata /",
    "GV05kathop_u:162": "guhāṃ praviśya tiṣṭhantaṃ yo bhūtebhir vyapaśyata //",
    "GV05kathop_u:163": "etad vai tat // KaU_4.6 //",
    "GV05kathop_u:164": "yā prāṇena saṃbhavati aditir devatāmayī /",
    "GV05kathop_u:165": "guhāṃ praviśya tiṣṭhantīṃ yā bhūtebhir vyajāyata //",
    "GV05kathop_u:166": "etad vai tat // KaU_4.7 //",
    "GV05kathop_u:167": "araṇyor nihito jātavedā garbha iva subhṛto garbhiṇībhiḥ /",
    "GV05kathop_u:168": "divediva īḍyo jāgṛvadbhir haviṣmadbhir manuṣyebhir agniḥ //",
    "GV05kathop_u:169": "etad vai tat // KaU_4.8 //",
    "GV05kathop_u:170": "yataś codeti sūryo astaṃ yatra ca gacchati /",
    "GV05kathop_u:171": "taṃ devāḥ sarve arpitās tad u nātyeti kaścana //",
    "GV05kathop_u:172": "etad vai tat // KaU_4.9 //",
    "GV05kathop_u:173": "yad eveha tad amutra yad amutra tad anv iha /",
    "GV05kathop_u:174": "mṛtyoḥ sa mṛtyum āpnoti ya iha nāneva paśyati // KaU_4.10 //",
    "GV05kathop_u:175": "manasaivedam āptavyaṃ neha nānāsti kiṃcana /",
    "GV05kathop_u:176": "mṛtyoḥ sa mṛtyuṃ gacchati ya iha nāneva paśyati // KaU_4.11 //",
    "GV05kathop_u:177": "aṅguṣṭhamātraḥ puruṣo madhya ātmani tiṣṭhati /",
    "GV05kathop_u:178": "īśāno bhūtabhavyasya na tato vijugupsate //",
    "GV05kathop_u:179": "etad vai tat // KaU_4.12 //",
    "GV05kathop_u:180": "aṅguṣṭhamātraḥ puruṣo jyotir iva adhūmakaḥ /",
    "GV05kathop_u:181": "īśāno bhūtabhavyasya sa evādya sa u śvaḥ //",
    "GV05kathop_u:182": "etad vai tat // KaU_4.13 //",
    "GV05kathop_u:183": "yathodakaṃ durge vṛṣṭaṃ parvateṣu vidhāvati /",
    "GV05kathop_u:184": "evaṃ dharmān pṛthak paśyaṃs tān evānu vidhāvati // KaU_4.14 //",
    "GV05kathop_u:185": "yathodakaṃ śuddhe śuddham āsiktaṃ tādṛg eva bhavati /",
    "GV05kathop_u:186": "evaṃ muner vijānata ātmā bhavati gautama // KaU_4.15 //",
    "GV05kathop_u:187": "// iti caturthī vallī //",
    "GV05kathop_u:188": "puram ekādaśadvāram ajasyāvakracetasaḥ /",
    "GV05kathop_u:189": "anuṣṭhāya na śocati vimuktaś ca vimucyate //",
    "GV05kathop_u:190": "etad vai tat // KaU_5.1 //",
    "GV05kathop_u:191": "haṃsaḥ śuciṣad vasur antarikṣasad dhotā vediṣad atithir duroṇasat /",
    "GV05kathop_u:192": "nṛṣad varasad ṛtasad vyomasad abjā gojā ṛtajā adrijā ṛtaṃ bṛhat // KaU_5.2",
    "GV05kathop_u:193": "ūrdhvaṃ prāṇam unnayati apānaṃ pratyag asyati /",
    "GV05kathop_u:194": "madhye vāmanam āsīnaṃ viśve devā upāsate // KaU_5.3 //",
    "GV05kathop_u:195": "asya visraṃsamānasya śarīrasthasya dehinaḥ /",
    "GV05kathop_u:196": "dehād vimucyamānasya kim atra pariśiṣyate //",
    "GV05kathop_u:197": "etad vai tat // KaU_5.4 //",
    "GV05kathop_u:198": "na prāṇena nāpānena martyo jīvati kaścana /",
    "GV05kathop_u:199": "itareṇa tu jīvanti yasminn etāv upāśritau // KaU_5.5 //",
    "GV05kathop_u:200": "hanta ta idaṃ pravakṣyāmi guhyaṃ brahma sanātanam /",
    "GV05kathop_u:201": "yathā ca maraṇaṃ prāpya ātmā bhavati gautama // KaU_5.6 //",
    "GV05kathop_u:202": "yonim anye prapadyante śarīratvāya dehinaḥ /",
    "GV05kathop_u:203": "sthāṇum anye 'nusaṃyanti yathākarma yathāśrutam // KaU_5.7 //",
    "GV05kathop_u:204": "ya eṣa supteṣu jāgarti kāmaṃ kāmaṃ puruṣo nirmimāṇaḥ /",
    "GV05kathop_u:205": "tad eva śukraṃ tad brahma tad evāmṛtam ucyate /",
    "GV05kathop_u:206": "tasmiṃl lokāḥ śritāḥ sarve tad u nātyeti kaścana //",
    "GV05kathop_u:207": "etad vai tat // KaU_5.8 //",
    "GV05kathop_u:208": "agnir yathaiko bhuvanaṃ praviṣṭo rūpaṃ rūpaṃ pratirūpo babhūva /",
    "GV05kathop_u:209": "ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.9 //",
    "GV05kathop_u:210": "vāyur yathaiko bhuvanaṃ praviṣṭo rūpaṃ rūpaṃ pratirūpo babhūva /",
    "GV05kathop_u:211": "ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.10",
    "GV05kathop_u:212": "sūryo yathā sarvalokasya cakṣur na lipyate cākṣuṣair bāhyadoṣaiḥ /",
    "GV05kathop_u:213": "ekas tathā sarvabhūtāntarātmā na lipyate lokaduḥkhena bāhyaḥ // KaU_5.11",
    "GV05kathop_u:214": "eko vaśī sarvabhūtāntarātmā ekaṃ rūpaṃ bahudhā yaḥ karoti /",
    "GV05kathop_u:215": "tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣām //",
    "GV05kathop_u:216": "nityo 'nityānāṃ cetanaś cetanānām eko bahūnāṃ yo vidadhāti kāmān /",
    "GV05kathop_u:217": "tam ātmasthaṃ ye 'nupaśyanti dhīrās teṣaṃ śāntiḥ śāśvatī netareṣām //",
    "GV05kathop_u:218": "tad etad iti manyante 'nirdeśyaṃ paramaṃ sukham /",
    "GV05kathop_u:219": "kathaṃ nu tad vijānīyāṃ kim u bhāti vibhāti vā // KaU_5.14 //",
    "GV05kathop_u:220": "na tatra sūryo bhāti na candratārakaṃ nemā vidyuto bhānti kuto 'yam agniḥ",
    "GV05kathop_u:221": "tam eva bhāntam anu bhāti sarvaṃ tasya bhāsā sarvam idaṃ vibhāti //",
    "GV05kathop_u:222": "// iti pañcamī vallī //",
    "GV05kathop_u:223": "ūrdhvamūlo avākśākha eṣo 'śvatthaḥ sanātanaḥ /",
    "GV05kathop_u:224": "tad eva śukraṃ tad brahma tad evāmṛtam ucyate /",
    "GV05kathop_u:225": "tasmiṃl lokāḥ śritāḥ sarve tad u nātyeti kaścana //",
    "GV05kathop_u:226": "etad vai tat // KaU_6.1 //",
    "GV05kathop_u:227": "yad idaṃ kiṃca jagat sarvaṃ prāṇa ejati niḥsṛtam /",
    "GV05kathop_u:228": "mahad bhayaṃ vajram udyataṃ ya etad vidur amṛtās te bhavanti // KaU_6.2 //",
    "GV05kathop_u:229": "bhayād asyāgnis tapati bhayāt tapati sūryaḥ /",
    "GV05kathop_u:230": "bhayād indraś ca vāyuś ca mṛtyur dhāvati pañcamaḥ // KaU_6.3 //",
    "GV05kathop_u:231": "iha ced aśakad boddhuṃ prākśarīrasya visrasaḥ /",
    "GV05kathop_u:232": "tataḥ sargeṣu lokeṣu śarīratvāya kalpate // KaU_6.4 //",
    "GV05kathop_u:233": "yathādarśe tathātmani yathā svapne tathā pitṛloke /",
    "GV05kathop_u:234": "yathāpsu parīva dadṛśe tathā gandharvaloke chāyātapayor iva brahmaloke //",
    "GV05kathop_u:235": "indriyāṇāṃ pṛthagbhāvam udayāstamayau ca yat /",
    "GV05kathop_u:236": "pṛthag utpadyamānānāṃ matvā dhīro na śocati // KaU_6.6 //",
    "GV05kathop_u:237": "indriyebhyaḥ paraṃ mano manasaḥ sattvam uttamam /",
    "GV05kathop_u:238": "sattvād adhi mahānātmā mahato 'vyaktam uttamam // KaU_6.7 //",
    "GV05kathop_u:239": "avyaktāt tu paraḥ puruṣo vyāpako 'liṅga eva ca /",
    "GV05kathop_u:240": "yaṃ jñātvā mucyate jantur amṛtatvaṃ ca gacchati // KaU_6.8 //",
    "GV05kathop_u:241": "na saṃdṛśe tiṣṭhati rūpam asya na cakṣuṣā paśyati kaścanainam /",
    "GV05kathop_u:242": "hṛdā manīṣā manasābhikḷpto ya etad vidur amṛtās te bhavanti // KaU_6.9 //",
    "GV05kathop_u:243": "yadā pañcāvatiṣṭhante jñānāni manasā saha /",
    "GV05kathop_u:244": "buddhiś ca na viceṣṭati tām āhuḥ paramāṃ gatim // KaU_6.10 //",
    "GV05kathop_u:245": "tāṃ yogam iti manyante sthirām indriyadhāraṇām /",
    "GV05kathop_u:246": "apramattas tadā bhavati yogo hi prabhavāpyayau // KaU_6.11 //",
    "GV05kathop_u:247": "naiva vācā na manasā prāptuṃ śakyo na cakṣuṣā /",
    "GV05kathop_u:248": "astīti bruvato 'nyatra kathaṃ tad upalabhyate // KaU_6.12 //",
    "GV05kathop_u:249": "astīty evopalabdhavyas tattvabhāvena cobhayoḥ /",
    "GV05kathop_u:250": "astīty evopalabdhasya tattvabhāvaḥ prasīdati // KaU_6.13 //",
    "GV05kathop_u:251": "yadā sarve pramucyante kāmā ye 'sya hṛdi śritāḥ /",
    "GV05kathop_u:252": "atha martyo 'mṛto bhavaty atra brahma samaśnute // KaU_6.14 //",
    "GV05kathop_u:253": "yadā sarve prabhidyante hṛdayasyeha granthayaḥ /",
    "GV05kathop_u:254": "atha martyo 'mṛto bhavaty etāvad dhy anuśāsanam // KaU_6.15 //",
    "GV05kathop_u:255": "śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā /",
    "GV05kathop_u:256": "tayordhvam āyann amṛtatvam eti viṣvaṅṅ anyā utkramaṇe bhavati // KaU_6.16",
    "GV05kathop_u:257": "aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ /",
    "GV05kathop_u:258": "taṃ svāc charīrāt pravṛhen muñjād iveṣīkāṃ dhairyeṇa /",
    "GV05kathop_u:259": "taṃ vidyāc chukram amṛtaṃ taṃ vidyāc chukram amṛtam iti // KaU_6.17 //",
    "GV05kathop_u:260": "mṛtyuproktāṃ naciketo 'tha labdhvā vidyām etāṃ yogavidhiṃ ca kṛtsnam /",
    "GV05kathop_u:261": "brahmaprāpto virajo 'bhūd vimṛtyur anyo 'py evaṃ yo vid adhyātmam eva //",
    "GV05kathop_u:262": "// iti ṣaṣṭhī vallī //",
    "GV05kathop_u:263": "// iti kaṭhopaniṣat //"
}