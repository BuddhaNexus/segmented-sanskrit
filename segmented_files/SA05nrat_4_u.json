{
  "SA05nrat_4_u:0": "[ 15a ] adharmam anyāyyam api prāyo rājā 'nujīvibhiḥ /",
  "SA05nrat_4_u:1": "ācaran stūyate tasmāt kṛcchrād vetti kṣamā 'kṣamaṃ // RATNA_04.01",
  "SA05nrat_4_u:2": "anyo 'pi tāvad yaḥ kaścid durvacaḥ kṣamam apriyam /",
  "SA05nrat_4_u:3": "kimu rājā mahābhaumas tvaṃ mayā bhikṣuṇā satā // RATNA_04.02",
  "SA05nrat_4_u:4": "tvatkṛtād eva tu snehāj jagatām anukampayā /",
  "SA05nrat_4_u:5": "aham eko vadāmi tvāṃ pathyam apy apriyaṃ bhṛśaṃ // RATNA_04.03",
  "SA05nrat_4_u:6": "satyaṃ ślakṣṇārthavat pathyaṃ śiṣyaḥ kāle 'nukampayā /",
  "SA05nrat_4_u:7": "vācya ity āha bhagavāṃs tad evam abhidhīyase // RATNA_04.04",
  "SA05nrat_4_u:8": "akrodhe satyavākye ca ślāghyamāṇo yadi sthitaḥ /",
  "SA05nrat_4_u:9": "śravyaṃ samparigṛhṇīyāt sattoyaṃ snāpyamānavat // RATNA_04.05",
  "SA05nrat_4_u:10": "tasya me vadato vākyaṃ tvam ihāmutra ca kṣamaṃ /",
  "SA05nrat_4_u:11": "jñātvā kuru hitāyedam ātmano jagato 'pi ca // RATNA_04.06",
  "SA05nrat_4_u:12": "yācakebhyaḥ purā dānāt prāpyārthāṃś cen na dāsyasi /",
  "SA05nrat_4_u:13": "akṛtajñatvalobhābhyāṃ nārthān punar avāpsyasi // RATNA_04.07",
  "SA05nrat_4_u:14": "iha pathy adanaṃ loke na vahaty abhṛto bhṛtaḥ /",
  "SA05nrat_4_u:15": "yācakas tv abhṛto 'mutra hīnaḥ śataguṇadvahaḥ // RATNA_04.08",
  "SA05nrat_4_u:16": "udāracittaḥ satataṃ bhavodārakriyārataḥ /",
  "SA05nrat_4_u:17": "udārakarmaṇaḥ sarvam udāraṃ jāyate phalam // RATNA_04.09",
  "SA05nrat_4_u:18": "manorathair api klībair anālīḍhaṃ narādhipaiḥ /",
  "SA05nrat_4_u:19": "kuru dharmāspadaṃ śrīmat khyātaṃ ratnatrayāspadam // RATNA_04.10",
  "SA05nrat_4_u:20": "sāmantarājaromāñcakaraṃ dharmāspadaṃ na yat /",
  "SA05nrat_4_u:21": "mṛtyasyāpy apraśasyatvād rājaṃs tad akṛtaṃ varam // RATNA_04.11",
  "SA05nrat_4_u:22": "atyaudāryād [ 15b ] udārāṇāṃ vismayotsāhavardhaṇam /",
  "SA05nrat_4_u:23": "utsāhaghnaṃ ca mandānāṃ sarvasvenāpi kāraya // RATNA_04.12",
  "SA05nrat_4_u:24": "utsṛjyāmutra gantavyaṃ sarvasvam avaśena te /",
  "SA05nrat_4_u:25": "dharme niyuktaṃ yāty eva purastāt sarvam eva tat // RATNA_04.13",
  "SA05nrat_4_u:26": "sarvasvaṃ pūrvanṛpateḥ nṛpasya vaśam āgataṃ /",
  "SA05nrat_4_u:27": "kiṃ pūrvakasya dharmāya sukhāya yaśase 'pi vā // RATNA_04.14",
  "SA05nrat_4_u:28": "bhuktād arthād iha sukhaṃ dattāt pāratrikaṃ sukham /",
  "SA05nrat_4_u:29": "abhuktādattanaṣṭatvād duḥkham eva kutaḥ sukhaṃ // RATNA_04.15",
  "SA05nrat_4_u:30": "vinaśyan sacivair dātum asvātantryān na śakyasi /",
  "SA05nrat_4_u:31": "āpatichedaniḥsnehair navarājapriyaiṣibhiḥ // RATNA_04.16",
  "SA05nrat_4_u:32": "sarvasvenāpy ataḥ svasthaḥ śīghraṃ dharmāspadaṃ kuru /",
  "SA05nrat_4_u:33": "mṛtyupratyayamadhyasthaḥ pravātasthapradīpavat // RATNA_04.17",
  "SA05nrat_4_u:34": "dharmādhikārā ye cānye pūrvarājapravartitāḥ /",
  "SA05nrat_4_u:35": "devadroṇyādayas te 'pi pravartyantāṃ yathā sthitāḥ // RATNA_04.18",
  "SA05nrat_4_u:36": "ahiṃsakaiḥ śubhācārair vratasthair atithipriyaiḥ /",
  "SA05nrat_4_u:37": "sarvakṣamair akalahair bhajyeraṃs taiḥ sado(dya)taiḥ // RATNA_04.19",
  "SA05nrat_4_u:38": "andhavyādhitahīnāṅgadīnānāthavanīpakāḥ /",
  "SA05nrat_4_u:39": "te 'py annapānaṃ sāmyena labherann avighaṭṭitāḥ // RATNA_04.20",
  "SA05nrat_4_u:40": "anarthīnām api satāṃ dhārmikāṇāṃ anugrahān /",
  "SA05nrat_4_u:41": "apy anyarājyasaṃsthānām anurūpān pravarttaya // RATNA_04.21",
  "SA05nrat_4_u:42": "sarvadharmādhikāreṣu dharmādhikṛtam utthitaṃ /",
  "SA05nrat_4_u:43": "alubdhaṃ paṇḍitaṃ dharmyaṃ kuru teṣām abādhakaṃ // RATNA_04.22",
  "SA05nrat_4_u:44": "nītijñān dhārmikān snigdhān śucīn bhaktān akātarān /",
  "SA05nrat_4_u:45": "kulinān śīlasampannān [ 16a ] kṛtajñān sacivān kuru // RATNA_04.23",
  "SA05nrat_4_u:46": "akṣudrāṃs tyāginaḥ śūrān snigdhān sambhoginaḥ sthirān /",
  "SA05nrat_4_u:47": "kuru nityāpramattāṃs ca dhārmikān daṇḍanāyakān // RATNA_04.24",
  "SA05nrat_4_u:48": "dharmaśīlān śucīn dakṣān kāryajñān śāstrakovidān /",
  "SA05nrat_4_u:49": "kṛtavṛttīn samān snigdhān vṛddhān adhikṛtan kuru // RATNA_04.25",
  "SA05nrat_4_u:50": "pratimāsaṃ ca tebhyas tvaṃ sarvam āyavyayaṃ śṛṇu /",
  "SA05nrat_4_u:51": "śrutvā dharmādhikārādyaṃ kāryaṃ sarvaṃ svayaṃ vada // RATNA_04.26",
  "SA05nrat_4_u:52": "dharmārthaṃ yadi te rājyaṃ na kīrtyarthaṃ na kāmataḥ /",
  "SA05nrat_4_u:53": "tataḥ saphalam atyartham anarthārtham ato 'nyathā // RATNA_04.27",
  "SA05nrat_4_u:54": "parasparāmiṣībhūte loke 'smin prāyaśo nṛpa /",
  "SA05nrat_4_u:55": "yathā rājyaṃ ca dharmaś ca bhavet tava tathā śṛṇu // RATNA_04.28",
  "SA05nrat_4_u:56": "jñānavṛddhā kule jātā nyāyajñāḥ pāpabhīravaḥ /",
  "SA05nrat_4_u:57": "sametā bahavo nityaṃ santu te kāryadarśinaḥ // RATNA_04.29",
  "SA05nrat_4_u:58": "daṇḍabandhaprahārādīn kuryus te nyāyato 'pi cet /",
  "SA05nrat_4_u:59": "kārunyārdraḥ sadā bhūtvā tvam anugrahavān bhava // RATNA_04.30",
  "SA05nrat_4_u:60": "hitāyaiva tvayā cittam unnāmyaṃ sarvadehinām /",
  "SA05nrat_4_u:61": "kāruṇyāt satataṃ rājaṃs tīvrapāpakṛtām api // RATNA_04.31",
  "SA05nrat_4_u:62": "tīvrapāpeṣu hiṃsreṣu kṛpā kāryā viśeṣataḥ /",
  "SA05nrat_4_u:63": "ta eva hi kṛpāsthānam hatāmāno mahātmanām // RATNA_04.32",
  "SA05nrat_4_u:64": "pratyahaṃ pañcarātram vā baddhān kṣīnān vimocaya /",
  "SA05nrat_4_u:65": "śeṣān api yathāyogaṃ mā kāṃścit naiva mocaya // RATNA_04.33",
  "SA05nrat_4_u:66": "yeṣv amokṣaṇacittaṃ te jāyate teṣv asaṃvaraḥ /",
  "SA05nrat_4_u:67": "tasmād asaṃvarāt pāpam ajasram upacīyate // RATNA_04.34",
  "SA05nrat_4_u:68": "[ 16b ] yāvac ca na vimucyeraṃs tāvat syuḥ sukhabandhanāḥ /",
  "SA05nrat_4_u:69": "nāpitasnānapānānnabhaiṣajyavasanānvitāḥ // RATNA_04.35",
  "SA05nrat_4_u:70": "apātreṣv iva putreṣu pātrīkaraṇakāṅkṣayā /",
  "SA05nrat_4_u:71": "kāruṇy [ āt tāḍanam kāryaṃ na dveṣān ] nārthalipsayā // RATNA_04.36",
  "SA05nrat_4_u:72": "vimṛśya saṃyag vijñāya praduṣṭān ghātakān api /",
  "SA05nrat_4_u:73": "ahatvā 'pīḍayitvā ca kuru nirviṣayān narān // RATNA_04.37",
  "SA05nrat_4_u:74": "svatantraḥ paśya sarvaṃ ca viṣayaṃ cāracakṣuṣā /",
  "SA05nrat_4_u:75": "nityāpramattaḥ smṛtimān kuru kāryaṃ ca dhārmikaṃ // RATNA_04.38",
  "SA05nrat_4_u:76": "pradānamānasatkārair guṇasthān satataṃ bhaja /",
  "SA05nrat_4_u:77": "udārair anurūpais tu śeṣān api yathāvidhi // RATNA_04.39",
  "SA05nrat_4_u:78": "sammānasphītakusumaḥ sampradānamahāphalaḥ /",
  "SA05nrat_4_u:79": "rājavṛkṣaḥ kṣamācchāyaḥ sevyate bhṛtyaprakṣibhiḥ // RATNA_04.40",
  "SA05nrat_4_u:80": "tyāgaśīlamayo rājā tejasvī bhavati priyaḥ /",
  "SA05nrat_4_u:81": "śarkarāmodako yadvad elāmaricakarkaśaḥ // RATNA_04.41",
  "SA05nrat_4_u:82": "mātsyanyāyaś ca te naivaṃ nyāyād rājyaṃ bhaviṣyati /",
  "SA05nrat_4_u:83": "na cānyāyo na vā 'dharmo dharmaś caivaṃ bhaviṣyati // RATNA_04.42",
  "SA05nrat_4_u:84": "paralokāt tvayā rājyaṃ nānītaṃ nāpi neṣyasi /",
  "SA05nrat_4_u:85": "dharmāt prāptam ato 'syārthe nādharmaṃ kartum arhasi // RATNA_04.43",
  "SA05nrat_4_u:86": "rājyena bhāṇḍamūlyena duḥkhabhāṇḍaparamparām /",
  "SA05nrat_4_u:87": "rājan yathā nārjayasi prayatnaḥ kriyatāṃ tathā // RATNA_04.44",
  "SA05nrat_4_u:88": "rājyena bhāṇḍamūlyena rājyabhāṇḍaparamparāṃ /",
  "SA05nrat_4_u:89": "rājan yathā nirviśasi prayatnaḥ kriyatāṃ tathā // RATNA_04.45",
  "SA05nrat_4_u:90": "caturdvīpām api prāpya pṛthivīṃ cakravartinaḥ [ 17a ] /",
  "SA05nrat_4_u:91": "śārīraṃ mānasaṃ caiva sukhadvayam idaṃ matam // RATNA_04.46",
  "SA05nrat_4_u:92": "duḥkhapratikriyāmātraṃ śārīraṃ vedanāsukhaṃ /",
  "SA05nrat_4_u:93": "saṃjñāmayaṃ mānasaṃ tu kevalaṃ kaplpanākṛtaṃ // RATNA_04.47",
  "SA05nrat_4_u:94": "duḥkhapratikriyāmātraṃ kalpanāmātram eva ca /",
  "SA05nrat_4_u:95": "lokasya sukhasarvasvaṃ vyartham etad ato 'rthataḥ // RATNA_04.48",
  "SA05nrat_4_u:96": "dvīpadeśapurāvāsapradeśasānavāsasāṃ /",
  "SA05nrat_4_u:97": "śayyā 'nnapānahastyastyaśvastrīṇāṃ caikaikabhogyatā // RATNA_04.49",
  "SA05nrat_4_u:98": "yadā ca yatra cittaṃ syāt tadānena sukhaṃ kila /",
  "SA05nrat_4_u:99": "śeṣāṇām amanaskārāt teṣāṃ vyarthatvam arthataḥ // RATNA_04.50",
  "SA05nrat_4_u:100": "viṣayān pañcabhiḥ pañca cakṣurādibhir indriyaiḥ /",
  "SA05nrat_4_u:101": "na kalpayati yed gṛhṇan nāsmāt teṣu tadā sukhaṃ // RATNA_04.51",
  "SA05nrat_4_u:102": "jānīte viṣayaṃ yaṃ yaṃ yena yenendriyeṇa ca /",
  "SA05nrat_4_u:103": "tadā na śeṣaiḥ śeṣāṇi vyarthāny eva yatas tadā // RATNA_04.52",
  "SA05nrat_4_u:104": "indriyair upalabdhasya viṣayasyākṛtiṃ manaḥ /",
  "SA05nrat_4_u:105": "upalabhya vyatītasya kalpayan manyate sukhaṃ // RATNA_04.53",
  "SA05nrat_4_u:106": "ekam arthaṃ vijānāti yady apy ekam ihendriyaṃ /",
  "SA05nrat_4_u:107": "tad apy arthaṃ vinā vyarthaṃ vyartho 'rtho 'pi ca tad vinā // RATNA_04.54",
  "SA05nrat_4_u:108": "pratītya mātāpitarau yathoktaḥ putrasambhavaḥ /",
  "SA05nrat_4_u:109": "cakṣūrūpe pratītyaivam ukto vijñānasaṃbhavah // RATNA_04.55",
  "SA05nrat_4_u:110": "atītānāgatā vyarthāḥ viṣayāḥ sārdham indriyaiḥ /",
  "SA05nrat_4_u:111": "taddvayānatiriktatvād vyarthā ye 'pi ca sāmpratāḥ // RATNA_04.56",
  "SA05nrat_4_u:112": "alātacakraṃ gṛhṇāti yathā cakṣur viparyayāt /",
  "SA05nrat_4_u:113": "tathendriyāṇi [ 17b ] gṛhṇanti viṣayān sāmpratān iva // RATNA_04.57",
  "SA05nrat_4_u:114": "indriyāṇīndriyārthāś ca pañcabhūtamayā matāḥ /",
  "SA05nrat_4_u:115": "pratisvaṃ bhūtavaiyarthyād eṣāṃ vyarthatvam arthataḥ // RATNA_04.58",
  "SA05nrat_4_u:116": "nirindhano 'gnir bhūtānāṃ vinirbhāge prasajyate /",
  "SA05nrat_4_u:117": "saṃparke lakṣaṇābhāvaḥ śeṣeṣv apy eṣa nirṇayaḥ // RATNA_04.59",
  "SA05nrat_4_u:118": "evaṃ dvidhāpi bhūtānāṃ vyarthatvāt saṅgatir vṛthā /",
  "SA05nrat_4_u:119": "vyarthatvāt saṅgateś caivaṃ rūpaṃ vyartham ato 'rthataḥ // RATNA_04.60",
  "SA05nrat_4_u:120": "vijñānavedanāsaṃjñāsaṃskārāṇām ca sarvaśaḥ /",
  "SA05nrat_4_u:121": "pratyekam ātmavaiyarthyād vaiyarthyaṃ paramārthataḥ // RATNA_04.61",
  "SA05nrat_4_u:122": "sukhābhimāno duḥkhasya pratīkāre yathārthataḥ /",
  "SA05nrat_4_u:123": "tathā duhkhābhimāno 'pi sukhasya pratighātajaḥ // RATNA_04.62",
  "SA05nrat_4_u:124": "sukhe saṃyogatṛṣṇaivaṃ naiḥsvābhāvyāt prahīyate /",
  "SA05nrat_4_u:125": "duḥkhe viyogatṛṣṇā ca paśyatāṃ muktir ity ataḥ // RATNA_04.63",
  "SA05nrat_4_u:126": "kaḥ paśyatīti cec cittaṃ vyavahāreṇa kathyate /",
  "SA05nrat_4_u:127": "na hi caittaṃ vinā cittaṃ vyarthatvān na saheṣyate // RATNA_04.64",
  "SA05nrat_4_u:128": "vyartham evaṃ jagan matvā yāthābhūtyān nirāspadaḥ /",
  "SA05nrat_4_u:129": "nirvāti nirupādāno nirupādānavahnivat // RATNA_04.65",
  "SA05nrat_4_u:130": "bodhisattvo 'pi dṛṣṭvaivaṃ sambodhau niyato mataḥ /",
  "SA05nrat_4_u:131": "kevalaṃ tv asya kāruṇyād ābodher bhavasaṃtatiḥ // RATNA_04.66",
  "SA05nrat_4_u:132": "bodhisattvasya saṃbhāro mahāyāne tathāgataiḥ /",
  "SA05nrat_4_u:133": "nirdiṣṭaḥ sa tu sammūḍhaiḥ pradviṣṭaiś caiva nindyate // RATNA_04.67",
  "SA05nrat_4_u:134": "guṇadoṣānabhijño vā doṣasaṃjñī guṇeṣu vā /",
  "SA05nrat_4_u:135": "athavāpi guṇadveṣī mahāyānasya nindakaḥ // RATNA_04.68",
  "SA05nrat_4_u:136": "paropaghātino [ 18a ] doṣān parānugrahiṇo guṇān /",
  "SA05nrat_4_u:137": "jñātvocyate guṇadveṣī mahāyānasya nindakaḥ // RATNA_04.69",
  "SA05nrat_4_u:138": "yat svārthanirapekṣatvāt parāthaikarasapriyaṃ /",
  "SA05nrat_4_u:139": "guṇākaraṃ mahāyānaṃ tad dveṣī tena dahyate // RATNA_04.70",
  "SA05nrat_4_u:140": "śrāddho 'pi durgṛhītena dviṣyāt kruddho 'thavetaraḥ /",
  "SA05nrat_4_u:141": "śrāddho 'pi dagdha ity uktaḥ kā cintā dveṣabandhure // RATNA_04.71",
  "SA05nrat_4_u:142": "viṣeṇāpi viṣaṃ hanyād yathaivoktaṃ cikitsakaiḥ /",
  "SA05nrat_4_u:143": "duḥkhenāpy ahitaṃ hanyād ity ukte kiṃ virudhyate // RATNA_04.72",
  "SA05nrat_4_u:144": "manaḥpūrvaṅgamā dharmā manaḥśreṣṭhā iti śruteḥ /",
  "SA05nrat_4_u:145": "hitaṃ hitamanāḥ kurvan duḥkenāpy ahitaṃ kathaṃ // RATNA_04.73",
  "SA05nrat_4_u:146": "duḥkham apy āyatīpathyaṃ kāryaṃ kimu sukhaṃ hitaṃ /",
  "SA05nrat_4_u:147": "ātmanaś ca pareṣāṃ ca dharma eṣa sanātanaḥ // RATNA_04.74",
  "SA05nrat_4_u:148": "mātrāsukhaparityāgāt paścāc ced vipulaṃ sukhaṃ /",
  "SA05nrat_4_u:149": "tyajen mātrāsukhaṃ dhīraḥ saṃpaśyan vipulaṃ sukhaṃ // RATNA_04.75",
  "SA05nrat_4_u:150": "na mṛṣyate ca yady etat kaṭubhaiṣajyadāyinaḥ /",
  "SA05nrat_4_u:151": "tataś cikitsakādyāś ca hatā naivaṃ ca yujyate // RATNA_04.76",
  "SA05nrat_4_u:152": "apathyam api yad dṛṣṭaṃ tat pathyaṃ paṇḍitaiḥ kvacit /",
  "SA05nrat_4_u:153": "utsargaś cāpavādaś ca sarvaśāstreṣu śaṃsyate // RATNA_04.77",
  "SA05nrat_4_u:154": "karuṇāpūrvakāḥ sarve niṣyandā jñānanirmalāḥ /",
  "SA05nrat_4_u:155": "uktā yatra mahāyāne kas tan nindet sacetanaḥ // RATNA_04.78",
  "SA05nrat_4_u:156": "atyaudāryātigāmbhīryād viṣaṇṇair akṛtātmabhiḥ /",
  "SA05nrat_4_u:157": "nindyate 'dya mahāyānaṃ mohāt svaparavairibhiḥ // RATNA_04.79",
  "SA05nrat_4_u:158": "dānaśīlakṣamāvīryadhyānaprajñākṛpātmakaṃ [ 18b ] /",
  "SA05nrat_4_u:159": "mahāyānam atas tasmin kasmād durbhāṣitaṃ vacaḥ // RATNA_04.80",
  "SA05nrat_4_u:160": "parārtho dānaśīlābhyāṃ kṣāntyā vīryeṇa cātmanaḥ /",
  "SA05nrat_4_u:161": "dhyānaṃ prajñā ca mokṣāya mahāyānārthasaṃgrahaḥ // RATNA_04.81",
  "SA05nrat_4_u:162": "parā [ tmahita ] mokṣārthāḥ saṃkṣepād buddhaśāsanaṃ /",
  "SA05nrat_4_u:163": "te saṭpāramitāgarbhās tasmād bauddham idaṃ vacaḥ // RATNA_04.82",
  "SA05nrat_4_u:164": "puṇyajñānamayo yatra buddhair bodher mahāpathaḥ /",
  "SA05nrat_4_u:165": "deśitas tan mahāyānam ajñānād vai na dṛśyate // RATNA_04.83",
  "SA05nrat_4_u:166": "kham ivācintyaguṇatvād ukto 'cintyaguṇo jinaḥ /",
  "SA05nrat_4_u:167": "mahāyāne yato buddhamāhātmyaṃ kṣamyatām idam // RATNA_04.84",
  "SA05nrat_4_u:168": "āryaśāradvatasyāpi śīlamātre 'py agocaraḥ /",
  "SA05nrat_4_u:169": "yasmāt tad buddhamāhātmyam acintyaṃ kiṃ na mṛṣyate // RATNA_04.85",
  "SA05nrat_4_u:170": "anutpādo mahāyāne pareṣāṃ śūnyātā kṣayaḥ /",
  "SA05nrat_4_u:171": "kṣayānutpādāyoś caikyam arthataḥ kṣamyatāṃ yataḥ // RATNA_04.86",
  "SA05nrat_4_u:172": "śūnyatābuddhamāhātmyam evaṃ yuktyānupaśyatāṃ /",
  "SA05nrat_4_u:173": "mahāyānetaroktāni na sameyuḥ kathaṃ satāṃ // RATNA_04.87",
  "SA05nrat_4_u:174": "tathāgatābhisandhyoktāny asukhaṃ jñātum ity ataḥ /",
  "SA05nrat_4_u:175": "ekayānatriyānoktād ātmā rakṣya upekṣayā // RATNA_04.88",
  "SA05nrat_4_u:176": "upekṣayā hi nāpuṇyam dveṣāt pāpaṃ kutaḥ śubhaṃ /",
  "SA05nrat_4_u:177": "mahāyāne yato dveṣo nātmakāmaiḥ kṛto 'rhati // RATNA_04.89",
  "SA05nrat_4_u:178": "na bodhisattvapraṇidhir na caryāpariṇāmanā /",
  "SA05nrat_4_u:179": "uktāḥ śrāvakayāne 'smād bodhisattvaḥ kutas tataḥ // RATNA_04.90",
  "SA05nrat_4_u:180": "adhiṣṭhānāni noktāni [ 19a ] bodhisattvasya bodhaye /",
  "SA05nrat_4_u:181": "buddhair anyat pramāṇaṃ ca ko 'smin arthe jinādhikaḥ // RATNA_04.91",
  "SA05nrat_4_u:182": "adhiṣṭānāryasatyārthabodhipakṣopasaṃhitāt /",
  "SA05nrat_4_u:183": "mārgāc chrāvakasāmānyād bauddhaṃ kenādhikaṃ phalaṃ // RATNA_04.92",
  "SA05nrat_4_u:184": "bodhicaryāpratiṣṭhārthaṃ na sūtre bhāṣitaṃ vacaḥ /",
  "SA05nrat_4_u:185": "bhāṣitaṃ ca mahāyāne grāhyam asmād vicakṣaṇaiḥ // RATNA_04.93",
  "SA05nrat_4_u:186": "yathaiva vaiyākaraṇo mātṛkām api pāṭhayet /",
  "SA05nrat_4_u:187": "buddho 'vadat tathā dharmaṃ vineyānāṃ yathākṣamaṃ // RATNA_04.94",
  "SA05nrat_4_u:188": "keṣāṃcid avadad dharmaṃ pāpebhyo vinivṛttaye /",
  "SA05nrat_4_u:189": "keṣāṃcit puṇyasiddhyarthaṃ keṣāṃcid dvayaniḥśritaṃ // RATNA_04.95",
  "SA05nrat_4_u:190": "dvayāniśritam ekeṣāṃ gāmbhīraṃ bhīrubhīṣaṇaṃ /",
  "SA05nrat_4_u:191": "śūnyatākaruṇāgarbham ekeṣāṃ bodhisādhanaṃ // RATNA_04.96",
  "SA05nrat_4_u:192": "iti sadbhir mahāyāne kartavyaḥ pratighakṣayaḥ /",
  "SA05nrat_4_u:193": "prasādaś cādhikaḥ kāryaḥ saṃyaksaṃbodhisiddhaye // RATNA_04.97",
  "SA05nrat_4_u:194": "mahāyānaprasādena taduktācaraneṇa ca /",
  "SA05nrat_4_u:195": "prāpyate 'nuttarā bodhiḥ sarvasaukhyāni cāntarā // RATNA_04.98",
  "SA05nrat_4_u:196": "dānaśīlakṣamāsatyaṃ gṛhasthasya viśeṣataḥ /",
  "SA05nrat_4_u:197": "dharma uktaḥ kṛpāgarbhaḥ sa sātmīkriyatāṃ dṛḍhaṃ // RATNA_04.99",
  "SA05nrat_4_u:198": "atha lokasya vaidharmyād rājyaṃ dharmeṇa duṣkaraṃ /",
  "SA05nrat_4_u:199": "tato dharmayaśo 'rthaṃ te prayujyādhigamaḥ kṣamaḥ // RATNA_04.100",
  "SA05nrat_4_u:200": "ratnāvalyām rājavṛttopadeśe nāma caturthaḥ paricchedaḥ / %%%%%%%%%%%%%%%%%%%%%%%%%%%%%%%%%%%%%%%%%%%%%%",
  "SA05nrat_4_u:202": "Copyright (C) 2003 by R.B. Mahoney - Christchurch - New Zealand",
  "SA05nrat_4_u:203": "%%%%%%%%%%%%%%%%%%%%%%%%%%%%%%%%%%%%%%%%%%%%%%"
}