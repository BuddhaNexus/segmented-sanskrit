{
    "GS40yogasatu:0": " oṃ namaḥ sarvajñāya //",
    "GS40yogasatu:1": " oṃ namo dhanvantarāye //",
    "GS40yogasatu:2": " kṛtsnasya tantrasya gṛhītadhāmnaś cikitsitād viprasṛtasya dūram /",
    "GS40yogasatu:3": " vidagdhavaidyapratipūjitasya kariṣyate yogaśatasya bandhaḥ // Yś_1 //",
    "GS40yogasatu:4": " parīkṣya hetvāmayalakṣaṇāni cikitsitajñena cikitsikena /",
    "GS40yogasatu:5": " nirāmadehasya hi bhaiṣajāni bhavanti yuktāny amṛtopamāni // Yś_2 //",
    "GS40yogasatu:6": " chinnodbhavāmbudharadhanvayavāsaviśvair duḥsparśaparpaṭakameghakirātatiktaiḥ /",
    "GS40yogasatu:7": " mustāṭarūṣakamahauṣadhadhanvayāsaiḥ kvāthaṃ pibed anilapittakaphajvareṣu // Yś_3 //",
    "GS40yogasatu:8": " kṣudrāmṛtānāgarapuṣkarāhvayaiḥ kṛtaḥ kaṣāyaḥ kaphamārutottare /",
    "GS40yogasatu:9": " saśvāsakāsārucipārśvarukkare jvare tridoṣaprabhave 'pi śasyate // Yś_4 //",
    "GS40yogasatu:10": " āragvadhagranthikamustatiktāharītakībhiḥ kvathitaḥ kaṣāyaḥ /",
    "GS40yogasatu:11": " sāme saśūle kaphavātayukte jvare hito dīpanapācanaś ca // Yś_5 //",
    "GS40yogasatu:12": " drākṣābhayāparpaṭakābdatiktākvāthaṃ saśamyākaphalaṃ vidadhyāt /",
    "GS40yogasatu:13": " pralāpamūrchābhramadāhamohatṛṣṇānvite pittabhave jvare tu // Yś_6 //",
    "GS40yogasatu:14": " nidigdhikānāgarakāmṛtānāṃ kvāthaṃ piben miśritapippalīkam /",
    "GS40yogasatu:15": " jīrṇajvarārocakakāsaśūlaśvāsāgnimāndyārditapīnaseṣu // Yś_7 //",
    "GS40yogasatu:16": " durālabhāparpaṭakapriyaṅgubhūnimbavāsākaṭurohiṇīnām /",
    "GS40yogasatu:17": " kvāthaṃ pibec charkarayāvagāḍhaṃ tṛṣṇāśrapittajvaradāhayuktaḥ // Yś_8 //",
    "GS40yogasatu:18": " phalatrikaṃ dāruniśāviśālāmustaṃ ca niṣkvāthya niśāṃśakalkam /",
    "GS40yogasatu:19": " pibet kaṣāyaṃ madhusaṃprayuktaṃ sarvaprameheṣu samutthiteṣu // Yś_9 //",
    "GS40yogasatu:20": " savatsakaḥ sātiviṣaḥ sabilvaḥ sodīcyamustaś ca kṛtaḥ kaṣāyaḥ /",
    "GS40yogasatu:21": " sāme saśūle ca saśoṇite ca cirapravṛtte 'pi hito 'tisāre // Yś_10 //",
    "GS40yogasatu:22": " śuṇṭhīṃ samustātiviṣāguḍūcīṃ pibej jalena kvathitāṃ samāṃśām /",
    "GS40yogasatu:23": " mandānalatve satatāmayānām āmānubandhe grahaṇīgade ca // Yś_11 //",
    "GS40yogasatu:24": " punarnavādārvyabhayāguḍūcīḥ pibet samūtrā mahiṣākṣayuktāḥ /",
    "GS40yogasatu:25": " tvagdoṣaśophodarapāṇḍurogasthaulyaprasekordhvakaphāmayeṣu // Yś_12 //",
    "GS40yogasatu:26": " mustākhuparṇīphaladāruśigrukvāthaḥ sakṛṣṇākṛmiśatrukalkaḥ /",
    "GS40yogasatu:27": " mārgadvayenāpi cirapravṛttān kṛmīn nihanyāt kṛmijāṃś ca rogān // Yś_13 //",
    "GS40yogasatu:28": " elopakulyāmadhukāśmabhedakauntīśvadaṃṣṭrāvṛṣakorubūkaiḥ /",
    "GS40yogasatu:29": " śṛtaṃ pibed aśmajatupradhānaṃ saśarkare sāśmarimūtrakṛcchre // Yś_14 //",
    "GS40yogasatu:30": " elāśmabhedakaśilājatupippalīnāṃ cūrṇāni taṇḍulajalair lulitāni pītvā /",
    "GS40yogasatu:31": " yad vā guḍena sahitāny avalehyamānāny āsannamṛtyur api jīvati mūtrakṛcchrī // Yś_15 //",
    "GS40yogasatu:32": " harītakīgokṣurarājavṛkṣapāṣāṇabhiddhanvayavāsakānām /",
    "GS40yogasatu:33": " kvāthaṃ piben mākṣikasaṃprayuktaṃ kṛcchre sadāhe saruje vibandhe // Yś_16 //",
    "GS40yogasatu:34": " vāsāguḍūcīcaturaṅgulānām eraṇḍatailena pibet kaṣāyam /",
    "GS40yogasatu:35": " krameṇa sarvāṅgajam apy aśeṣaṃ jayed asṛgvātabhavaṃ vikāram // Yś_17 //",
    "GS40yogasatu:36": " rasāñjanaṃ taṇḍulakasya mūlaṃ kṣaudrānvitaṃ taṇḍulatoyapītam /",
    "GS40yogasatu:37": " asṛgdaraṃ sarvabhavaṃ nihanti śvāsaṃ ca bhārgī saha nāgareṇa // Yś_18 //",
    "GS40yogasatu:38": " eraṇḍabilvabṛhatīdvayamātuluṅgapāṣāṇabhittrikaṭamūlakṛtaṃ kaṣāyaḥ /",
    "GS40yogasatu:39": " sakṣārahiṅgulavaṇoruhutailamiśraḥ śroṇyaṃsameḍhrahṛdayastanarukṣu peyaḥ // Yś_19 //",
    "GS40yogasatu:40": " hiṅgūgragandhāviḍaśuṇṭhyajājīharītakīpuṣkaramūlakuṣṭham /",
    "GS40yogasatu:41": " bhāgottaraṃ cūrṇitam etad iṣṭaṃ gulmodarājīrṇavisūcikāsu // Yś_20 //",
    "GS40yogasatu:42": " cūrṇaṃ samaṃ rucakahiṅgumahauṣadhānām śuṇṭhyambunā kaphasamīraṇasaṃbhavāsu /",
    "GS40yogasatu:43": " hṛtpārśvapṛṣṭhajaṭharārtivisūcikāsu peyaṃ tathā yavarasena ca viḍvibandhe // Yś_21 //",
    "GS40yogasatu:44": " pūtīkapatragajacirbhiṭacavyavahni vyoṣaṃ ca saṃstaracitaṃ lavaṇopadhānam /",
    "GS40yogasatu:45": " dagdhvā vicūrṇya dadhimastuyutaṃ prayojyaṃ gulmodaraśvayathupāṇḍugudodbhaveṣu // Yś_22 //",
    "GS40yogasatu:46": " dviruttarā hiṅgu vacā sakuṣṭhā suvarcikā ceti viḍaṃ ca cūrṇam /",
    "GS40yogasatu:47": " uṣṇāmbunānāhavisūcikārtihṛdrogagulmordhvasamīraṇaghnam // Yś_23 //",
    "GS40yogasatu:48": " śṛṅgīkaṭutrikaphalatrayakaṇṭakārībhārgīsapuṣkarajaṭā lavaṇāni pañca /",
    "GS40yogasatu:49": " cūrṇaṃ pibed aśiśireṇa jalena hikkāśvāsordhvavātakasanārucipīnaseṣu // Yś_24 //",
    "GS40yogasatu:50": " nādeyīkuṭajārkaśigrubṛhatīsnugbilvabhallātaka-",
    "GS40yogasatu:51": " vyāghrīkiṃśukapāribhadrakajaṭāpāmārganīpāgnikān /",
    "GS40yogasatu:52": " vāsāmuṣkakapāṭalāḥ salavaṇā dagdhvā rasaṃ pācitaṃ",
    "GS40yogasatu:53": " hiṅgvādiprativāpam etad ucitaṃ gulmodaraplīhiṣu // Yś_25 //",
    "GS40yogasatu:54": " cavyamlavetasakaṭutrikatittiḍīkatālīsajīrakatugādahanaiḥ samāṃśaiḥ /",
    "GS40yogasatu:55": " cūrṇaṃ guḍapramṛditaṃ trisugandhiyuktaṃ vaisvaryapīnasakaphāruciṣu praśastam // Yś_26 //",
    "GS40yogasatu:56": " tālīsacavyamaricaṃ sadṛśaṃ dviraṃśaṃ mūlaṃ tugāṃ magadhajāṃ triguṇāṃ ca śuṇṭhīm /",
    "GS40yogasatu:57": " kṛtvā guḍatriguṇitāṃ guḍikāṃ sugandhāṃ kāsāgnimāndyagudajajvararukṣu dadyāt // Yś_27 //",
    "GS40yogasatu:58": " suṇṭhīkaṇāmaricanāgadalatvagelaṃ cūrṇīkṛtaṃ kramavivardhitam ūrdhvam antyāt /",
    "GS40yogasatu:59": " khāded idaṃ samasitaṃ gudajāgnimāndyagulmāruciśvasanakaṇṭhahṛdāmayeṣu // Yś_28 //",
    "GS40yogasatu:60": " sindhūtthahiṅgutriphalāyavānīvyoṣair guḍāṃśair guḍikāṃ prakuryāt /",
    "GS40yogasatu:61": " tair bhakṣitais tṛptim avāpnuvan na bhuñjīta mandāgnir api prabhūtam // Yś_29 //",
    "GS40yogasatu:62": " ayastilatryūṣaṇakolabhāgaiḥ sarvaiḥ samaṃ mākṣikadhātucūrṇam /",
    "GS40yogasatu:63": " tair modakaḥ kṣaudrayuto 'nutakraḥ pāṇḍvāmaye dūragate 'pi śastaḥ // Yś_30 //",
    "GS40yogasatu:64": " guḍena śuṇṭhīm athavopakulyāṃ pathyātṛtīyām atha dāḍimaṃ ca /",
    "GS40yogasatu:65": " āmeṣv ajīrṇeṣu gudāmayeṣu varcovibandheṣu ca nityam adyāt // Yś_31 //",
    "GS40yogasatu:66": " harītakīnāgaramustacūrṇaṃ guḍena sārdhaṃ guṭikā vidheyā /",
    "GS40yogasatu:67": " nivārayaty āsyavidhāriteyaṃ śvāsaṃ pravṛddhaṃ prabalaṃ ca kāsam // Yś_32 //",
    "GS40yogasatu:68": " vaṭaprarohaṃ madhu kuṣṭham utpalaṃ salājacūrṇaṃ guḍikāṃ prakalpayet /",
    "GS40yogasatu:69": " susaṃhitā sā vadanena dhāritā tṛṣṇāṃ pravṛddhām api hanti satvaram // Yś_33 //",
    "GS40yogasatu:70": " manaḥśilāmāgadhikoṣaṇānāṃ cūrṇaṃ kapitthāmlarasena yuktam /",
    "GS40yogasatu:71": " lājaiḥ samāṃśair madhunāvalīḍhaṃ chardiṃ prasaktām asakṛn nihanti // Yś_34 //",
    "GS40yogasatu:72": " dūrvāraso dāḍimapuṣpajo vā ghrāṇapravṛtte 'sṛji nasyam uktam /",
    "GS40yogasatu:73": " stanyena vālaktarasena vāpi viṇ makṣikānāṃ ca nihanti hikkām // Yś_35 //",
    "GS40yogasatu:74": " dhātrīrasaḥ sarjarasaḥ sapākyaḥ sauvīrapiṣṭaś ca tadāsutaś ca /",
    "GS40yogasatu:75": " bhavanti sidhmāni yathā na bhūyas tathaivam udvartanakaṃ karoti // Yś_36 //",
    "GS40yogasatu:76": " dūrvābhayāsaindhavacakramardakuṭherakāḥ kāñjikatakrapiṣṭāḥ /",
    "GS40yogasatu:77": " tribhiḥ pralepair api baddhamūlāṃ dadruṃ ca kaṇḍuṃ ca vināśayanti // Yś_37 //",
    "GS40yogasatu:78": " gaṇḍīrikacitrakamārkavārkakuṣṭhadrumatvaglavaṇaiḥ samūtraiḥ /",
    "GS40yogasatu:79": " tailaṃ pacen maṇḍalakuṣṭhadadruduṣṭavraṇāruk kiṭimāpahāri // Yś_38 //",
    "GS40yogasatu:80": " sindūraguggulurasāñjanasikthatutthais tulyāṃśakaiḥ kaṭukatailam idaṃ vipakvam /",
    "GS40yogasatu:81": " kacchūṃ sravatpiṭakikām athavāpi śuṣkām abhyañjanena sakṛd uddharati prasahya // Yś_39 //",
    "GS40yogasatu:82": " suvarcikānāgarakuṣṭhamūrvālākṣāniśālohitayaṣṭikābhiḥ /",
    "GS40yogasatu:83": " tailaṃ jvare ṣaḍguṇatakrasiddham abhyañjanāc chītavidāhanut syāt // Yś_40 //",
    "GS40yogasatu:84": " sarpir guḍūcīvṛṣakaṇṭakārīkvāthena kalkena ca siddham etat /",
    "GS40yogasatu:85": " peyaṃ purāṇajvarakāsaśūlaśvāsāgnimāndyagrahaṇīgadeṣu // Yś_41 //",
    "GS40yogasatu:86": " vṛṣakhadirapaṭolapatranimbatvagamṛtatāmalakīkaṣāyakalkaiḥ /",
    "GS40yogasatu:87": " ghṛtam abhinavam etad āśu siddhaṃ jayati visarpamadāśrakuṣṭhagulmān // Yś_42 //",
    "GS40yogasatu:88": " tvaṅmāṃsaśoṇitagatair doṣaiḥ prakupitair janitaḥ",
    "GS40yogasatu:89": " sarvāṅgaśārīraśoṣaviśeṣo visarpaḥ /",
    "GS40yogasatu:90": " mado madyātmo madyapānajanitavikāraḥ // Yś_43 //",
    "GS40yogasatu:91": " amṛtāpaṭolapicumardadhāvanītriphalākarañjavṛṣakalkavāribhiḥ /",
    "GS40yogasatu:92": " ghṛtam uttamaṃ vidhivipakvam ādṛtaḥ prapibann idaṃ jayati kuṣṭham āturaḥ // Yś_44 //",
    "GS40yogasatu:93": " khaṇḍān kuṣmāṇḍakānām atha pacanavidhisvinnaśuṣkājyabhṛṣṭān",
    "GS40yogasatu:94": " nyasyet khaṇḍe vipakve samaricamagadhāśuṇṭhyajājītrigandhān /",
    "GS40yogasatu:95": " leho 'yaṃ bālavṛddhānilarudhirakṛśastrīprasaktakṣatānāṃ",
    "GS40yogasatu:96": " tṛṣṇākāsāsrapittaśvasanagudarujācharditānāṃ ca śastaḥ // Yś_45 //",
    "GS40yogasatu:97": " vipācya mūtrāmblamadhūni dantīpiṇḍītakṛṣṇāviḍadhūmakuṣṭhaiḥ /",
    "GS40yogasatu:98": " vartiṃ karāṅguṣṭhanibhāṃ ghṛtāktāṃ gude rujānāhaharīṃ vidadhyāt // Yś_46 //",
    "GS40yogasatu:99": " saśarkaraṃ kuṅkumam ājyabhṛṣṭaṃ nasyaṃ vidheyaṃ pavanāsṛgutthe /",
    "GS40yogasatu:100": " bhrūkarṇaśaṅkhākṣiśiro'rdhaśūle dinābhivṛddhiprabhave ca roge // Yś_47 //",
    "GS40yogasatu:101": " pathyākṣadhātrīphalamadhyabījais tridvyekabhāgair vidadhīta vartim /",
    "GS40yogasatu:102": " tayāñjayed aśrum atipravṛddham akṣṇor haret kaṣṭam api prakopam // Yś_48 //",
    "GS40yogasatu:103": " harītakīsaindhavatārkṣyaśailaiḥ sagairikaiḥ svacchajalaprapiṣṭaiḥ /",
    "GS40yogasatu:104": " bahiṣpralepaṃ nayanasya kuryāt sarvākṣirogopaśamārtham etat // Yś_49 //",
    "GS40yogasatu:105": " sasaindhavaṃ lodhram athājyabhṛṣṭaṃ sauvīrapiṣṭaṃ sitavastrabaddham /",
    "GS40yogasatu:106": " āścyotanaṃ tan nayanasya kuryāt sadāhakaṇḍūṃ ca rujaṃ nihanyāt // Yś_50 //",
    "GS40yogasatu:107": " hanty arjunaṃ śarkarayābdhipheno naktāndhatāṃ gośakṛtā ca kṛṣṇā /",
    "GS40yogasatu:108": " rasāñjanaṃ vyoṣayutaṃ ca pillaṃ tāpīsamutthaṃ madhunā ca śukram // Yś_51 //",
    "GS40yogasatu:109": " puṣpākhyatārkṣyasasitodadhiphenaśaṅkhasindhūtthagairikaśilāmaricaiḥ samāṃśaiḥ /",
    "GS40yogasatu:110": " piṣṭais tu mākṣikarasena rasakriyeyaṃ hanty armakācatimirārjunavartmarogān // Yś_52 //",
    "GS40yogasatu:111": " mustośīrarajoyavāsamaricāḥ sindhūdbhavaṃ kaṭphalaṃ",
    "GS40yogasatu:112": " dārvītutthakaśaṅkhaphenanaladaṃ kālānusāry añjanam /",
    "GS40yogasatu:113": " tulyaṃ cūrṇitam āyase vinihitaṃ kṣaudrānvitaṃ śasyate",
    "GS40yogasatu:114": " kaṇḍvarmāmayaraktarājitimire pillopadeheṣu ca // Yś_53 //",
    "GS40yogasatu:115": " mañjiṣṭhāmadhukotpalodadhikaphatvaksevyagorocanā-",
    "GS40yogasatu:116": " māṃsīcandanaśaṅkhapatragirimṛttālīsapuṣpāñjanaiḥ /",
    "GS40yogasatu:117": " sarvair eva samāṃśam añjanam idaṃ śastaṃ sadā cakṣuṣaḥ",
    "GS40yogasatu:118": " kaṇḍūtkledamalāśruśoṇitarujāpillārmaśukrāpaham // Yś_54 //",
    "GS40yogasatu:119": " kvāthaḥ samustātiviṣendradārukaliṅgapāṭhākaṭurohiṇīnām /",
    "GS40yogasatu:120": " gomūtrasiddho madhunā ca yuktaḥ peyo galavyādhiṣu sarvajeṣu // Yś_55 //",
    "GS40yogasatu:121": " yavāgrajaṃ tejavatīṃ sapāṭhāṃ rasāñjanaṃ dāruniśāṃ sakṛṣṇām /",
    "GS40yogasatu:122": " kṣaudreṇa kuryād guṭikāṃ mukhena tāṃ dhārayet sarvagalāmayeṣu // Yś_56 //",
    "GS40yogasatu:123": " dārvīguḍūcīsumanāpravālādrākṣāyavāsatriphalākaṣāyaḥ /",
    "GS40yogasatu:124": " kṣaudreṇa yuktaḥ kavalagraho 'yaṃ mukhasya pākaṃ śamayaty udīrṇam // Yś_57 //",
    "GS40yogasatu:125": " kuṣṭhaṃ dārvī lodhram abdaṃ samaṅgā pāṭhā tiktā tejanī pītikā ca /",
    "GS40yogasatu:126": " cūrṇaṃ śastaṃ gharṣaṇaṃ tad dvijānāṃ raktasrāvaṃ hanti kaṇḍūrujaṃ ca // Yś_58 //",
    "GS40yogasatu:127": " sauvīraśuktārdrakamātuluṅgamāṃsai rasair guggulusaindhavaś ca /",
    "GS40yogasatu:128": " paktvā tu tailaṃ kaṭukaṃ niṣiñcet tat karṇayoḥ karṇarujopaśāntyai // Yś_59 //",
    "GS40yogasatu:129": " vāsānimbapaṭolaparpaṭaphalaśrīcavyadārvyambudaiḥ",
    "GS40yogasatu:130": " tiktośiradurālabhātrikaṭukatrāyantikācandanaiḥ /",
    "GS40yogasatu:131": " sarpiḥ siddham athordhvajatruvikṛtighrāṇākṣiśūlādiṣu",
    "GS40yogasatu:132": " tvagdoṣajvaravidradhivraṇarujāśukreṣu vai ceṣyate // Yś_60 //",
    "GS40yogasatu:133": " dārvīparpaṭanimbavatsakakaṇāduḥsparśayaṣṭīvṛṣās",
    "GS40yogasatu:134": " trāyantītriphalāpaṭolakaṭukābhūnimbaraktāmbudāḥ /",
    "GS40yogasatu:135": " eṣāṃ kalkakaṣāyasādhitam idaṃ sarpiḥ praśastaṃ dṛśaḥ",
    "GS40yogasatu:136": " pittāsṛkprabhaveṣu śukratimireṣūrdhveṣu ca vyādhiṣu // Yś_61 //",
    "GS40yogasatu:137": " śuklairaṇḍān mūlam athogrā śatapuṣpā puṣpodbhūtaṃ yac ca bṛhatyās tagaraṃ ca /",
    "GS40yogasatu:138": " tailaṃ siddhaṃ taiḥ sapayaskais timiraghnaṃ nasyaṃ śreṣṭhaṃ vyādhiṣu cordhveṣv apareṣu // Yś_62 //",
    "GS40yogasatu:139": " kvāthe muṣkakabhasmano 'nalaśikhādagdhaṃ kṣipec chaṅkhakaṃ",
    "GS40yogasatu:140": " tat tenaiva punar jalena vipacet kṣāraṃ sa taile vidhiḥ /",
    "GS40yogasatu:141": " yuñjyāt tad vraṇaduṣṭiṣu vraṇarujāsv arśassu nāḍīṣu ca",
    "GS40yogasatu:142": " tvagdoṣeṣu bhagaṃdareṣu vividhe kaṇṭhāmaye ca sthire // Yś_63 //",
    "GS40yogasatu:143": " niśāsayaṣṭīmadhupadmakotpalaiḥ priyaṅgukāsāvaralodhracandanaiḥ /",
    "GS40yogasatu:144": " vipācya tailaṃ payasā prayojayet kṣateṣu saṃropaṇadāhanāśanam // Yś_64 //",
    "GS40yogasatu:145": " jātīnimbapaṭolapatrakaṭukādārvīniśāsārivā-",
    "GS40yogasatu:146": " mañjiṣṭhābhayasikthatutthamadhukair naktāhvabījaiḥ samaiḥ /",
    "GS40yogasatu:147": " sarpiḥ siddham anena sūkṣmavadanā marmāśritāḥ srāvino",
    "GS40yogasatu:148": " gambhīrāḥ sarujā vraṇāḥ sagatikāḥ śudhyanti rohanti ca // Yś_65 //",
    "GS40yogasatu:149": " śirīṣapuṣpaṃ svarasena bhāvitaṃ sahasrakṛtvo maricaṃ sitāhvayam /",
    "GS40yogasatu:150": " prayojayed añjanapānanāvanair vimohitānām api sarpadaṃśinām // Yś_66 //",
    "GS40yogasatu:151": " mayūrapittena tu taṇḍulīyakaṃ kākāṇḍayuktaṃ prapibed analpam /",
    "GS40yogasatu:152": " viṣāṇi saṃstāvarajaṅgamāni sopadravāṇy apy acireṇa hanti // Yś_67 //",
    "GS40yogasatu:153": " tailaṃ tilānāṃ palalaṃ guḍaṃ ca kṣīraṃ tathārkaṃ samam eva pītam /",
    "GS40yogasatu:154": " ālarkam ugraṃ viṣam āśu hanti sadyodbhavaṃ vāyur ivābhravṛndam // Yś_68 //",
    "GS40yogasatu:155": " āgāradhūmo mahiṣākṣayuktaḥ savājigandhāghṛtataṇḍulīyakaḥ /",
    "GS40yogasatu:156": " gomūtrapiṣṭo hy agado nihanti viṣāṇi saṃsthāvarajaṅgamāni // Yś_69 //",
    "GS40yogasatu:157": " māṃsīsevyālakauntījalajaladaśilārocanāpadmakeśī-",
    "GS40yogasatu:158": " spṛkkācaṇḍāharidrāgadasitapalitāsṛglatāpadmakailāḥ /",
    "GS40yogasatu:159": " tulyā gaurāṣṭabhāgāś caturibhakusumā vartayaḥ sarvabhogyāḥ",
    "GS40yogasatu:160": " kṛtyālakṣmīpiśācajvaraviṣam agadā ghnanti candrodayākhyāḥ // Yś_70 //",
    "GS40yogasatu:161": " siddhārthatriphalāśirīṣakaṭabhīśvetākarañjāmṛtā-",
    "GS40yogasatu:162": " mañjiṣṭhārajanīdvayatrikaṭukaṃ śyāmā vacā hiṅgu ca /",
    "GS40yogasatu:163": " śastaṃ chāgalamūtrapiṣṭam agadaṃ sarvagrahotsādanaṃ",
    "GS40yogasatu:164": " kṛtyonmādapiśācarākṣasaharaṃ pānādibhiḥ sevitam // Yś_71 //",
    "GS40yogasatu:165": " karpāsāsthimayūrapatrabṛhatīnirmālyapiṇḍītakais",
    "GS40yogasatu:166": " tvagvāṃśīvṛṣadaṃśaviṭtuṣavacākeśāhinirmocakaiḥ /",
    "GS40yogasatu:167": " gośṛṅgīdvipadantahiṅgumaricais tulyaiś ca dhūpaḥ kṛtaḥ",
    "GS40yogasatu:168": " skandonmādapiśācarākṣasasurāveśajvaraghnaḥ smṛtaḥ // Yś_72 //",
    "GS40yogasatu:169": " trikaṭukadalakuṅkumagranthikakṣārasiṃhīniśākuṣṭhasiddhārthayugmāmbuśakrāhvayaiḥ",
    "GS40yogasatu:170": " sitalaśunaphalatrikośīratiktāvacātutthayaṣṭībalālohitākhyāśilāpadmakaiḥ /",
    "GS40yogasatu:171": " dadhitagaramadhūkasārapriyāhvāviṣākhyāviṣātārkṣyaśailaiḥ sacavyāmaraiḥ kalkitaiḥ",
    "GS40yogasatu:172": " ghṛtam anavam aśeṣamūtrāmbusiddhaṃ smṛtaṃ bhūtarāvaṃ tu pānena tat syād grahaghnaṃ param // Yś_73 //",
    "GS40yogasatu:173": " natamadhukakarañjalākṣāpaṭolīsamaṅgāvacāpāṭalīhiṅgusiddhārthasiṃhīniśāyuglatārohiṇī-",
    "GS40yogasatu:174": " phalakhadirakaṭutrikākāṇḍadārukrimighnājagandhāmarāṅkollakośātakīśigrunimbāmbudendrāhvayaiḥ /",
    "GS40yogasatu:175": " gadaśukatarupuṣpabījāmbuyaṣṭyadrikarṇīnikumbhāgnibilvaiḥ",
    "GS40yogasatu:176": " samaiḥ kalkitair mūtravargeṇa siddhaṃ ghṛtaṃ",
    "GS40yogasatu:177": " vidhivinihitam āśu sarvaiḥ kramair yojitaṃ hanti sarvagrahonmādakuṣṭhajvarāṃs tan mahābhūtarāvaṃ smṛtam // Yś_74 //",
    "GS40yogasatu:178": " dārvī haridrā kuṭajasya bījaṃ siṃhī ca yaṣṭīmadhukaṃ ca tulyam /",
    "GS40yogasatu:179": " kvāthaḥ śiśoḥ stanyakṛte ca doṣe sarvātisāreṣu ca sarvajeṣu // Yś_75 //",
    "GS40yogasatu:180": " bilvaṃ ca puṣpāṇi ca dhātakīnāṃ jalaṃ salodhraṃ gajapippalī ca /",
    "GS40yogasatu:181": " kvāthāvalehau madhunā vimiśrau bāleṣu yojyāv atisāriteṣu // Yś_76 //",
    "GS40yogasatu:182": " śṛṅgīṃ sakṛṣṇātiviṣāṃ vicūrṇya lehaṃ vidadhyān madhunā śiśūnām /",
    "GS40yogasatu:183": " kāsajvaracchardibhir arditānāṃ samākṣikāṃ cātiviṣām athaikām // Yś_77 //",
    "GS40yogasatu:184": " dhātrīcūrṇasya kaṃsaṃ svarasaparigataḥ kṣaudrasarpiḥ samāṃśaṃ",
    "GS40yogasatu:185": " kṛṣṇāmānīsitāṣṭaprasṛtayutam idaṃ sthāpitaṃ bhasmarāśau /",
    "GS40yogasatu:186": " varṣānte tat samaśnan bhavati vipalito rūpavarṇaprabhāvī",
    "GS40yogasatu:187": " nirvyādhir buddhimedhāsmṛtivacanabalasthairyasattvair upetaḥ // Yś_78 //",
    "GS40yogasatu:188": " yaṣṭītugāsaindhavapippalībhiḥ saśarkarābhis triphalā prayuktā /",
    "GS40yogasatu:189": " āyuḥpradā vṛṣyatamātimedhyā bhavej jarāvyādhivināśanī ca // Yś_79 //",
    "GS40yogasatu:190": " cūrṇaṃ śvadaṃṣṭrāmalakāmṛtānāṃ lihet sasarpir madhunā ca yuktam /",
    "GS40yogasatu:191": " vṛṣyaḥ sthiraḥ śāntavikāraduḥkhaḥ samāśataṃ jīvati kṛṣṇakeśaḥ // Yś_80 //",
    "GS40yogasatu:192": " nimbasya tailaṃ prakṛtistham evaṃ nasyāṃ niṣiktaṃ vidhinā yathāvat /",
    "GS40yogasatu:193": " māsena tat kṣīraghṛtopayojyaṃ jarāprabhūtaṃ palitaṃ nihanti // Yś_81 //",
    "GS40yogasatu:194": " gokṣurakaḥ kṣurakaḥ śatamūlī vānari nāgabalātibalā ca /",
    "GS40yogasatu:195": " cūrṇam idaṃ payasā niśi peyaṃ yasya gṛhe pramadāśatam asti // Yś_82 //",
    "GS40yogasatu:196": " madhukāṃ madhunā ghṛtena ca pralihan kṣīram anuprayojayet /",
    "GS40yogasatu:197": " labhate ca na dhātusaṃkṣayaṃ pramadānāṃ ca śataṃ ca gacchati // Yś_83 //",
    "GS40yogasatu:198": " yaṣṭīkaṣāyaṃ lavaṇāgrayuktaṃ kaliṅgakṛṣṇāphalakalkamiśram /",
    "GS40yogasatu:199": " sakṣaudram etad vamanaṃ prayojyaṃ ghrāṇāsyakaṇṭhaśravaṇāmayeṣu // Yś_84 //",
    "GS40yogasatu:200": " harītakībhiḥ kvathitaṃ suvīraṃ dantyaṅghrikṛṣṇāviḍacūrṇayuktam /",
    "GS40yogasatu:201": " virecanaṃ sorubutailam etan niratyayaṃ yojyam athāmayaghnam // Yś_85 //",
    "GS40yogasatu:202": " rāsnārāṭhaphalatrayāmṛtalatāyukpañcamūlībalā-",
    "GS40yogasatu:203": " māṃsakvāthayutaḥ satailalavaṇakṣaudrāṃśasarpirguḍaḥ /",
    "GS40yogasatu:204": " puṣpāhvāghanakuṣṭhabilvaphalinīkṛṣṇāvacākalkito",
    "GS40yogasatu:205": " vastiḥ kāñjikadugdhamūtrasahito vātāmayebhyo hitaḥ // Yś_86 //",
    "GS40yogasatu:206": " tailaṃ balākvathitakalkasugandhigarbhasiddhaṃ payodadhituṣodakamastucukraiḥ /",
    "GS40yogasatu:207": " tadvat sahācarasaraṇyamṛtāvarībhiḥ pratyekapakvam anuvāsasamīraṇaghnam // Yś_87 //",
    "GS40yogasatu:208": " nasyaṃ vidadhyād guḍanāgaraṃ vā sasaindhavāṃ māgadhikām athovā /",
    "GS40yogasatu:209": " ghrāṇāsyamanyāhanubāhupṛṣṭhaśirokṣikaṇṭhaśravaṇāmayeṣu // Yś_88 //",
    "GS40yogasatu:210": " śreṣṭhaḥ parpaṭako jvareṣu vihitas tṛṣṇāsu pañcāmliko",
    "GS40yogasatu:211": " lājā cchardiṣu vastijeṣu girijo meheṣu dhātrīrasaḥ /",
    "GS40yogasatu:212": " rāsnā vātagadeṣu mūtram udare plīhāmaye pippalī",
    "GS40yogasatu:213": " saṃdhāne kṛmihā viṣe śukataruḥ śophe tathā gugguluḥ // Yś_89 //",
    "GS40yogasatu:214": " vṛṣo 'śrapitte kuṭajo 'tisāre bhallātam arśassu gareṣu hema /",
    "GS40yogasatu:215": " sthūleṣu dāruḥ kṛmiṣu krimighnaṃ harītakī pāṇḍugadeṣu śasyate // Yś_90 //",
    "GS40yogasatu:216": " akṣyāmayeṣu triphalā vadanti śūleṣu sarveṣu tathā rasonam /",
    "GS40yogasatu:217": " kuṣṭheṣu nityaṃ khadirasya sāraṃ sarveṣu kāseṣu nidigdhikāṃ ca // Yś_91 //",
    "GS40yogasatu:218": " śaṃsanti vājīkaraṇe śvadaṃṣṭrām uraḥkṣate nāgabalā balāṃ ca /",
    "GS40yogasatu:219": " rasāyaneṣv āmalakaṃ sadevagraheṣu rogeṣu śilāhvayaṃ ca // Yś_92 //",
    "GS40yogasatu:220": " ity ete vidhivihitāḥ prasiddhayogāḥ siddhyarthaṃ vinigaditā bhiṣagvarāṇām /",
    "GS40yogasatu:221": " dṛṣṭvaitān katham acikitsako 'pi yuñjyād ity arthaṃ punar api vakṣyate 'tra kiṃcit // Yś_93 //",
    "GS40yogasatu:222": " saṃdhāraṇānaśanajāgaraṇoccabhāṣāvyāyāmayānakaṭutiktakaṣāyarūkṣaiḥ /",
    "GS40yogasatu:223": " cintāvyavāyabhayalaṅghanaśokaśītair vāyuḥ prakopam upayāti ghanāgame ca // Yś_94 //",
    "GS40yogasatu:224": " kaṭvāmlamadyalavaṇoṣṇavidāhitīkṣṇakrodhānalātapapariśramaśuṣkaśākaiḥ /",
    "GS40yogasatu:225": " kṣārādyajīrṇaviṣamāśanabhojanaś ca pittaṃ prakopam upayāti ghanātyaye ca // Yś_95 //",
    "GS40yogasatu:226": " svapnād divā madhuraśītalamatsamāṃsagurvāmlapicchalatilekṣupayovikāraiḥ /",
    "GS40yogasatu:227": " snigdhātitṛptilavaṇodakapānabhakṣaiḥ śleṣmā prakopam upayāti tathā vasante // Yś_96 //",
    "GS40yogasatu:228": " ity evam ete kramaśo dviśo vā doṣāḥ pravṛddhā yugapat trayo vā /",
    "GS40yogasatu:229": " kurvanti rogān vividhān śarīre saṃkhyātu saṃjnāvigatān anekān // Yś_97 //",
    "GS40yogasatu:230": " pāruṣyasaṃkocanatodaśūlaśyāmatvam aṅgavyathabhaṅgaceṣṭān /",
    "GS40yogasatu:231": " suptatvaśītatvakharatvaśoṣān karmāṇi vāyoḥ pravadanti tajjñāḥ // Yś_98 //",
    "GS40yogasatu:232": " parisravasvedavidāharāgadaurgandhisaṃkledavipākakopān /",
    "GS40yogasatu:233": " pralāpamūrchabhramapītabhāvān pittasya karmāṇi vadanti tajjñāḥ // Yś_99 //",
    "GS40yogasatu:234": " śvetatvaśītatvagurutvakaṇḍūsnehopadehastimitatvalepān /",
    "GS40yogasatu:235": " utsekasaṃghātacirakriyāś ca kaphasya karmāṇi vadanti tajjnāḥ // Yś_100 //",
    "GS40yogasatu:236": " etāni liṅgāni ca tatkṛtānāṃ sarvāmayānām api naikanāmnām /",
    "GS40yogasatu:237": " kaścid bhavet prāptiviśeṣa eṣāṃ saṃjñāntaraṃ yena tu saṃprayānti // Yś_101 //",
    "GS40yogasatu:238": " ālasyatandrāhṛdayāviśuddhidoṣāpravṛttikṣudabhāvamūtraiḥ /",
    "GS40yogasatu:239": " gurūdaratvārucisuptatābhir āmānvitaṃ vyādhim udāharanti // Yś_102 //",
    "GS40yogasatu:240": " snigdhoṣṇasthiravṛṣyabalyalavaṇasvādvamlatailātapa-",
    "GS40yogasatu:241": " snānābhyañjanavastimāṃsamadirāsaṃvāhanonmardanaiḥ /",
    "GS40yogasatu:242": " snehasvedanirūhanasyaśamanasnehopanāhādikaṃ",
    "GS40yogasatu:243": " pānāhāravihārabheṣajam idaṃ vātapraśāntim nayet // Yś_103 //",
    "GS40yogasatu:244": " tiktasvādukaṣāyaśītapavanacchāyāniśāvījanaṃ",
    "GS40yogasatu:245": " jyotsnābhūgṛhayantravārijaladastrīgātrasaṃsparśanam /",
    "GS40yogasatu:246": " sarpiḥkṣīravirekasekarudhirasrāvapradehādikaṃ",
    "GS40yogasatu:247": " pānāhāravihārabheṣajam idaṃ pittaṃ praśāntiṃ nayet // Yś_104 //",
    "GS40yogasatu:248": " rūkṣakṣārakaṣāyatiktakaṭukavyāyāmaniṣṭīvanaṃ",
    "GS40yogasatu:249": " strīsevādhvaniyuddhajāgarajalakrīḍāpadāghātanam /",
    "GS40yogasatu:250": " dhūmātyuṣṇaśirovirekavamanasvedopavāsādikaṃ",
    "GS40yogasatu:251": " pānāhāravihārabhaiṣajam idaṃ śleṣmānam ugraṃ jayet // Yś_105 //",
    "GS40yogasatu:252": " āmaṃ jayel laṅghanakolapeyālaghvannasūpodakatiktayūṣaiḥ /",
    "GS40yogasatu:253": " virūkṣaṇasvedanapācanaiś ca saṃśodhanair ūrdhvam adhas tathā ca // Yś_106 //",
    "GS40yogasatu:254": " hemantavarṣāśiśireṣu vāyoḥ pittasya toyāntanidāghayoś ca /",
    "GS40yogasatu:255": " kaphasya kopaḥ kusumāgame ca kurvanti tad vai vihitaṃ yathaiṣām // Yś_107 //",
    "GS40yogasatu:256": " kaphasya kope vamanaṃ sanasyaṃ virecanaṃ pittabhave vikāre /",
    "GS40yogasatu:257": " vātātmake vastim udāharanti saṃsargaje 'pi vyatimiśram etat // Yś_108 //",
    "GS40yogasatu:258": " vāto 'mlatailalavaṇair madhurānnapānaiḥ pittaṃ tathā madhuratiktakaṣāyaśītaiḥ /",
    "GS40yogasatu:259": " śleṣmāpi tiktakaṭurūkṣakaṣāyatīkṣṇair āmaṃ praśāntim upayānty apatarpaṇena // Yś_109 //",
    "GS40yogasatu:260": " buddhvaitad anyad api yat tad anuktam atra yuktyā svayaṃ samadhigamya yathānurūpam /",
    "GS40yogasatu:261": " rogeṣu bheṣajam analpamatir vidadhyāc chāstraṃ hi kiṃcid upadeśalavaṃ karoti // Yś_110 //",
    "GS40yogasatu:262": " guṇādhikaṃ yogaśataṃ nibadhya prāptaṃ mayā puṇyam anuttaraṃ yat /",
    "GS40yogasatu:263": " nānāprakārāmayanīḍabhūtaṃ kṛtsnaṃ jagat tena bhavatv arogam // Yś_111 //"
}