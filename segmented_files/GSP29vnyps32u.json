{
    "GSP29vnyps32u:0": " // śrīmate nigamāntamahādeśikāya namaḥ //",
    "GSP29vnyps32u:1": " dvitīyamāhnikakam /",
    "GSP29vnyps32u:2": " nyā. pa. śa. 20 atha pauruṣeyāpauruṣeyavibhāga evānupapannaḥ,",
    "GSP29vnyps32u:3": " sarvasyāpi vākyasya pauruṣeyatve vākyatvādiliṅgasadbhāvāt---sarvajñapraṇītā vedāḥ,",
    "GSP29vnyps32u:4": " vedatvāt,",
    "GSP29vnyps32u:5": " iti vyatirekisaṃbhavāt;",
    "GSP29vnyps32u:6": " “mantrakṛdbhyaḥ” “tasya ha vā etasya mahato bhūtasya niśvasitametadyadṛgvedaḥ” “ṛcaḥ sāmāni jajñire /",
    "GSP29vnyps32u:7": " chandāṃsi jajñire tasmāt /",
    "GSP29vnyps32u:8": " yajustasmādajāyata” ityādiśravaṇāt,",
    "GSP29vnyps32u:9": " “pratimanvantaraṃ caiṣā śrutiranyā vidhīyate” ityādismṛteśca;",
    "GSP29vnyps32u:10": " “adhikṛtya kṛte granthe” iti pāṇinismṛtisiddhārthakāṭhakakālāpakādisamākhyāviśeṣayogāt;",
    "GSP29vnyps32u:11": " kādācitkakathāviśeṣasaṃdṛṣṭeḥ,",
    "GSP29vnyps32u:12": " anityayogāt,",
    "GSP29vnyps32u:13": " tatpūrvottarakālayostadananvayāpatteḥ,",
    "GSP29vnyps32u:14": " śabdasya bhūtaguṇasya naśvaratvāt,",
    "GSP29vnyps32u:15": " iti cet,",
    "GSP29vnyps32u:16": " tanna,",
    "GSP29vnyps32u:17": " vākyatvānumānasya vipakṣe bādhakābhāvāt /",
    "GSP29vnyps32u:18": " akāraṇakāryotpattiprasaṅgaḥ,",
    "GSP29vnyps32u:19": " iti cenna,",
    "GSP29vnyps32u:20": " kāryatvasyaiva sādhyamānatvāt,",
    "GSP29vnyps32u:21": " akāraṇatvamātrasyāpādyamāna syeṣṭatvāt /",
    "GSP29vnyps32u:22": " kramaviśeṣeṇānuccāryamāṇānāṃ varṇānāṃ kathaṃ padatvaṃ vākyatvaṃ veti cenna,",
    "GSP29vnyps32u:23": " parakṛtaprabandhapāṭhavadakartṛbhiruccāraṇepi tatsiddheḥ /",
    "GSP29vnyps32u:24": " ādimamuccāraṇaṃ kartrabhāve kathaṃ syāditi cenna,",
    "GSP29vnyps32u:25": " ādimattvasyaivāsiddheḥ,",
    "GSP29vnyps32u:26": " darśanānuguṇyena adyatvavadeva sarvadā paratantroccāraṇasyaivābhyupagantumucitatvāt,",
    "GSP29vnyps32u:27": " tataśca sarvadoccārayitṛpuruṣāpekṣatvepi pūrvapūrvādhītaprakārasyānusaraṇādanāditvasiddheḥ /",
    "GSP29vnyps32u:28": " apauruṣeyatve ghuṇakṣatākṣaravadūbodhakatvepyabhiprāyavirahādarthaparatvaṃ na syāditi cenna,",
    "GSP29vnyps32u:29": " pratipanne nirbādhe cārthe pradhāne bodhakatvasyaiva tātparyarūpatvāt,",
    "GSP29vnyps32u:30": " prādhānyāderlaukikavākyavadākhyātādisvabhāvādeva siddheḥ,",
    "GSP29vnyps32u:31": " asmadiṣṭe ca seśvaramīmāṃsāpakṣe nityeśvarābhiprāyasaṃbhavāt /",
    "GSP29vnyps32u:32": " svayameva hyāha--- “śrutiḥ smṛtirmamaivājñā” iti /",
    "GSP29vnyps32u:33": " tathā bhāṣyam--- “svaśāsanāvabodhi śāstramiti nityaṃ śrutyaiva niyuṅkte paraḥ” iti /",
    "GSP29vnyps32u:34": " nityāpi sā tadājñā /",
    "GSP29vnyps32u:35": " gītādirapi śrutyarthopadeśarūpatayā pravartate /",
    "GSP29vnyps32u:36": " sākṣāttu śrutistadādośaḥ /",
    "GSP29vnyps32u:37": " tadanuvidhānācca smṛtirapi /",
    "GSP29vnyps32u:38": " ajñātakartṛkatve gandharvabhāṣitādivadāptakartṛkatvaniścayābhāvādaprāmāṇyaśaṅkā syāditi cenna,",
    "GSP29vnyps32u:39": " doṣābhāvaniścayādeva tannivṛtteḥ /",
    "GSP29vnyps32u:40": " anāptakartṛkatvaśaṅkāyāṃ kathaṃ doṣābhāvaniścayaḥ ?",
    "GSP29vnyps32u:41": " iti cenna, mahājanaparigrahādevānāptakartṛkaśaṅkonmūlanāt /",
    "GSP29vnyps32u:42": " bāhyāgamaparigrahavat kiṃ nasyāt ?",
    "GSP29vnyps32u:43": " iti cenna, bahujanaparigrahādimātrasya mahājanaparigrahatvenāvivakṣitatvāt,",
    "GSP29vnyps32u:44": " tatpariprahaviśeṣasyaiva vivakṣitatvācca /",
    "GSP29vnyps32u:45": " tayoḥ ko vā viśeṣaḥ ?",
    "GSP29vnyps32u:46": " iti cenna, hetudarśanādarśanābhyāṃ viśeṣāt /",
    "GSP29vnyps32u:47": " ananyagatikaiḥ svairarasikaiḥ sukhajīvikārthibhiḥ kuhakavañcitairvā tatparigrahaḥ,",
    "GSP29vnyps32u:48": " iha tu na tathā,",
    "GSP29vnyps32u:49": " tadvaiparītyasya suprasiddhatvāt, iti //",
    "GSP29vnyps32u:50": " nyā. pa. śa. 21 api ca bāhyāgamapratibandiḥ kiṃ vadeprāmāṇyamāptaprāmāṇyanibandhanamitīcchadbhirvaiśeṣikādibhirucyate ?",
    "GSP29vnyps32u:51": " uta saugatādyāgamaprāmāṇyamicchadbhiḥ ?",
    "GSP29vnyps32u:52": " atha vā parityaktāśeṣapāralaukikāgamairlokāyatikaiḥ ? iti /",
    "GSP29vnyps32u:53": " nādyaḥ, riśvarakṛtatvepi vedasyaivaṃvidhaparigrahaviśeṣamantareṇādyatanarebāhyāgamebhyo (?)",
    "GSP29vnyps32u:54": " vivekasyāśakyatvāt,",
    "GSP29vnyps32u:55": " sarvajñapraṇītatvādyabhimānasya tadanumānaprakriyāyāśca sarvatra durvāratvāt /",
    "GSP29vnyps32u:56": " na dvitīyaḥ,",
    "GSP29vnyps32u:57": " abhyupagataprāmāṇye svāgamepi prasaṅgāt /",
    "GSP29vnyps32u:58": " dṛṣṭaphalasaṃvādasya visaṃvādānyathāsiddheśca sarvatra samacarcatvāt,",
    "GSP29vnyps32u:59": " asmaduktasya nirupādhikaparigrahasya svamate durvacatvāt /",
    "GSP29vnyps32u:60": " ata eva na tṛtīyaḥ,",
    "GSP29vnyps32u:61": " prāmāṇyasya parokṣaprāmāṇyasya vākyaprāmāṇyasya ca sthāpitatvena vaidikavākye hyautsargike",
    "GSP29vnyps32u:62": " prāmāṇye prāpte nirupādhikaprekṣāvadanantapuruṣaparigrahādevānāptakartṛkatvaśaṅkonmūlane",
    "GSP29vnyps32u:63": " ca vaktṛdoṣaśaṅkānutthānāt,",
    "GSP29vnyps32u:64": " vacasi casvataḥ kācādivaddoṣādarśanāt /",
    "GSP29vnyps32u:65": " āptakartṛkatvābhāvepyautsargikaṃ prāmāṇyamanapoditam, iti //",
    "GSP29vnyps32u:66": " nyā. pa. śa. 22 ata eva hi prekṣāvantaraścoditeṣu bahuvittavyayāyāsasādhyeṣu niśaṅkaṃ pravartante,",
    "GSP29vnyps32u:67": " pratiṣiddheṣu ca sukhatareṣvapi viṣasaṃsṛṣṭānnabhojanādivannivartante /",
    "GSP29vnyps32u:68": " prayogaśca---pāralaukikī mahājanapravṛttiḥ saphalā,",
    "GSP29vnyps32u:69": " prekṣāvatpravṛttitvāt,",
    "GSP29vnyps32u:70": " kṛṣyādipravṛttivat;",
    "GSP29vnyps32u:71": " na hyanantaiḥprekṣāvadbhiravisaṃvādenāphalamanuṣṭhīyate iti śaṅkituṃ śakyam /",
    "GSP29vnyps32u:72": " duḥkharūphaladarśanena siddhasādhanateti cenna,",
    "GSP29vnyps32u:73": " anabhipretopālambhāt,",
    "GSP29vnyps32u:74": " pravṛttiduḥkhādadhikapuruṣārthaparyavasānasya siṣādhayiṣitatvāt /",
    "GSP29vnyps32u:75": " tathāpi lābhapūjākhyātirūpadṛṣṭaprayojanenaiva sārthateti cet,",
    "GSP29vnyps32u:76": " tadapyasat,",
    "GSP29vnyps32u:77": " ataduddeśena teṣāṃ pravṛttidarśanāt,",
    "GSP29vnyps32u:78": " taduddeśena pravṛtteśca ḍāmbhikatvena śāstraistanniṣṭhaiśca vigarhaṇāt /",
    "GSP29vnyps32u:79": " ye ca taduddeśena pravartante,",
    "GSP29vnyps32u:80": " tepyataduddeśena pravṛttānāmanukurvāṇā eva khyātyādi prāpnuvanti,",
    "GSP29vnyps32u:81": " anyathā khyātilābhapūjādernirnimittatvaprasaṅgāt /",
    "GSP29vnyps32u:82": " na hi yatkiñcidanena kṛtamiti matvā kaścit kṛcchrasaṃpāditān dhanādīn dadāti,",
    "GSP29vnyps32u:83": " pūjayati,",
    "GSP29vnyps32u:84": " guṇānvā āropya stauti;",
    "GSP29vnyps32u:85": " api tu kutaścit pramāṇāt siddhaṃ praśastācaraṇamabhimatyaiva /",
    "GSP29vnyps32u:86": " samarasāmarthyādimūlalābha jādikamapyantatorthaśāstrādimūlapraśastapravṛttiprasūtam /",
    "GSP29vnyps32u:87": " ataḥ sanmaryādāpravṛttān dānamānādibhirabhyarcayantoṣpadṛṣṭabuddhyaiva pravartante /",
    "GSP29vnyps32u:88": " janarañjanārthameva dānādi,",
    "GSP29vnyps32u:89": " jano dātari mānayitari ca rajyate,",
    "GSP29vnyps32u:90": " “janānurāgaprabhavāśca saṃpadaḥ” iti prasiddheḥ,",
    "GSP29vnyps32u:91": " iti cenna,",
    "GSP29vnyps32u:92": " pratyupakārādyanarhapravrajitatapasvijaḍāndhabadhiradīnānāthādiṣu dānamānādibhiranurañjiteṣvapi tanmūladṛṣṭasaṃpatprasaṅgābhāvāt;",
    "GSP29vnyps32u:93": " ata eva hi nītinarmasaciveṣveva tadarthadānādivyavasthāpanam /",
    "GSP29vnyps32u:94": " pratāraṇapaṭubhirvaindikaiḥ pratāritāstān pūjayantīti cenna /",
    "GSP29vnyps32u:95": " kiṃ te svātmānamapi pratārayanti?",
    "GSP29vnyps32u:96": " ye nāma samastabhogāvimukhā yāvajjīvamātmānaṃ parikleśayanti;",
    "GSP29vnyps32u:97": " yaiśca paṭuprajñāḥ sarve lokāḥ pratāritāḥ,",
    "GSP29vnyps32u:98": " te kathaṃ lokottaraprajñena tvayā pratārakā ityunnītāḥ /",
    "GSP29vnyps32u:99": " andhaparamparākalpastarhyayamanuṣṭhānapravāhaḥ iti cenna,",
    "GSP29vnyps32u:100": " pramāṇasvarūpaphalayorabādhasya ca pratyakṣatvāt dharmabuddhyaiva ca nirupādhikaparigrahasya tvaduktyaiva siddhaḥ /",
    "GSP29vnyps32u:101": " anādinidhanesminnāmnāyamūle anuṣṭhāne pravahati prakriyāntaramāśritya pratārakairīśvarairarvācīnaiśca praticchandapravartanā śrutismṛtisiddhā yuktimatī cetyeṣā dik //",
    "GSP29vnyps32u:102": " nyā. pa. śa. 23 vedānityatvānumānānāṃ pratiprayogāśca---parvāparakalpāḥ etadvedasandarbhapāṭhavantaḥ,",
    "GSP29vnyps32u:103": " kalpatvāt,",
    "GSP29vnyps32u:104": " adyatanakalpavat /",
    "GSP29vnyps32u:105": " aiśvaraṃ vedapravartanamapracyutaprācīnasandarbham,",
    "GSP29vnyps32u:106": " āptakartṛkavedapravartanarūpatvāt,",
    "GSP29vnyps32u:107": " adyatananipuṇopādhyāyavedapravartanavat;",
    "GSP29vnyps32u:108": " na cāśrayādyasiddhiḥ,",
    "GSP29vnyps32u:109": " pauruṣeyatvepi prāmāṇyamicchatastata eva tatsiddheḥ /",
    "GSP29vnyps32u:110": " aprāmāṇyamicchatopi mahājanaparigrahānyathānupapattyaiva prāmāṇyaṃ prasādhya tata eva tatsādhanāt /",
    "GSP29vnyps32u:111": " na cāsti vedapravartanasya sārasvatapāṭhenānaikāntyam,",
    "GSP29vnyps32u:112": " tathaiva tatpravāhasya tattacchākhāpraṇayanavadanāditvāt,",
    "GSP29vnyps32u:113": " mantrabrāhmaṇādivākyasvarūpavaiyākulīvirahācceti /",
    "GSP29vnyps32u:114": " evaṃvipakṣe bādhakābhāvādeva kevalavyatirekyapi nirastaḥ,",
    "GSP29vnyps32u:115": " anumānādhyāye tasya sāmānyato dūṣitatvācca /",
    "GSP29vnyps32u:116": " tvanmatepyāyurvedādisapakṣasadbhāvena tasyāsādhāraṇyam;",
    "GSP29vnyps32u:117": " nahi tebhyo vyāvṛttamapauruṣeyatvādilakṣaṇaṃ vedatvaṃ tvayābhyupagamyate /",
    "GSP29vnyps32u:118": " vedaśabdaprayogaviṣayatāmātreṇa teṣāmapi pakṣīkāre svecchāgṛhītarūpasyeśvarasya tattadavatārasaṃvyavahārā vedavyatiriktāḥ santi sapakṣāḥ /",
    "GSP29vnyps32u:119": " na ca te tvayāpi neṣyante,",
    "GSP29vnyps32u:120": " vedatayā vā svīkriyante,",
    "GSP29vnyps32u:121": " gītādiṣu bhagavaduktyaṃśānāṃ śrīviṣṇusmṛtiprabhṛtīnāṃ ca vedatvānabhyupagamāt /",
    "GSP29vnyps32u:122": " dharmaśāstratayaiva hi vaiṣṇavasmṛtyādiprasiddhiḥ /",
    "GSP29vnyps32u:123": " avaktṛkasandarbhā vedāḥ,",
    "GSP29vnyps32u:124": " vedatvāt,",
    "GSP29vnyps32u:125": " yaḥ sakartṛkasandarbhaḥ,",
    "GSP29vnyps32u:126": " nāsau vedaḥ,",
    "GSP29vnyps32u:127": " iti pratihetuśca siddhaḥ /",
    "GSP29vnyps32u:128": " aprasiddhaviśeṣaṇatvādicodyaṃ tviha na tvayā smartavyam /",
    "GSP29vnyps32u:129": " sandarbhaḥ kathamavavatṛkaḥ syāditi cenna,",
    "GSP29vnyps32u:130": " varṇakramaniyamamātraviśeṣasya sandarbhaśabdena grahaṇāt,",
    "GSP29vnyps32u:131": " tasya ca prāguktanayena yathāpūrvapravartanamātreṇāpi vyavasthānāt /",
    "GSP29vnyps32u:132": " mābhūdavītahetuḥ /",
    "GSP29vnyps32u:133": " vītastu syāt vigītaṃ vākyaṃ sarvajñapraṇītaṃ,",
    "GSP29vnyps32u:134": " pramāṇatve satyalaukikārthaviṣayavākyatvāt,",
    "GSP29vnyps32u:135": " “na tvevāhaṃ jātu nāsam” ityādivākyavat,",
    "GSP29vnyps32u:136": " iti cenna,",
    "GSP29vnyps32u:137": " vedārthaviṣayaiḥ kalpasūtrakārādivākyairasmadādivākyaireva vānaikāntyāt /",
    "GSP29vnyps32u:138": " atīvakartṛkatve satīti viśeṣayiṣyāmaḥ iti cenna,",
    "GSP29vnyps32u:139": " tathāpi yathāpūrvapraṇayanamātreṇāpi tatpraṇītatvasiddhau siddhasādhanāt /",
    "GSP29vnyps32u:140": " yathāpūrvameva hi viśvamīśvaraḥ sṛjati;",
    "GSP29vnyps32u:141": " yathā adhīmahe--- “sūryācandramasau dhātā yathāpūrvamakalpayat” iti /",
    "GSP29vnyps32u:142": " evaṃ tarhitulyayogakṣematayā vedavajjagatopyakartṛkatvaṃ prasaktamiti cenna,",
    "GSP29vnyps32u:143": " yathāpūrvaṃ ghaṭādinirmāṇe kulālakuvindādeḥ kartṛtvasiddheḥ; hanta /",
    "GSP29vnyps32u:144": " vedasya evaṃ syāditi cet,",
    "GSP29vnyps32u:145": " hanta / syādeva /",
    "GSP29vnyps32u:146": " na hi kalpāntaravarṇavyaktisamudāyamevedānīntanavedarāśiṃ brūmaḥ,",
    "GSP29vnyps32u:147": " api tu tādṛkkramayogitāmātram /",
    "GSP29vnyps32u:148": " sarvatra vākyeṣu yatheṣṭakramakalpane puruṣasya svātantryoktiḥ,",
    "GSP29vnyps32u:149": " na punaryathāpuroccāraṇe,",
    "GSP29vnyps32u:150": " iti kāvyādiṣvapi prasiddham /",
    "GSP29vnyps32u:151": " yadi tvayā ayathāpurapraṇītatvaṃ sādhyeta,",
    "GSP29vnyps32u:152": " tatra yathāpurapraṇayane kamiva doṣāmālakṣyaivaṃ viśeṣayasi ?",
    "GSP29vnyps32u:153": " mantrādiṣu kramabhaṅgānupapattiśca kalpāntarepi tacchaktyanapāyādeva,",
    "GSP29vnyps32u:154": " tathātvepi vā yathāpūrvoccāraṇepi tadanapāyāt,",
    "GSP29vnyps32u:155": " anyathā kalpanāgauravāt, iti //",
    "GSP29vnyps32u:156": " nyā. pa. śa. 24 tathāpi sargapralayasaṃbhavāt saṃpradāyavicchede sarvavedocchedāt paścādīśvarastatsraṣṭā syāt /",
    "GSP29vnyps32u:157": " na syāt, tathāpi prācīnavedasākṣātkāriṇastasya tatpravartanamātraucityāt,",
    "GSP29vnyps32u:158": " śaktasyāpi tajjātīyavedāntarakalpane gauravāt,",
    "GSP29vnyps32u:159": " śaktāvapi siddhopajīvanasyāsmadādiṣu dṛṣṭeḥ,",
    "GSP29vnyps32u:160": " eṣāmeva ca mantrāṇāṃ kalpāntarepi mantratvāvirodhāt /",
    "GSP29vnyps32u:161": " evaṃ mantranityatve ca tulyanyāyatayā brāhmaṇanityatvasyāpi dustyajatvāt,",
    "GSP29vnyps32u:162": " taddṛṣṭāntena vā tannityatvasādhanāt /",
    "GSP29vnyps32u:163": " sārasvatapāṭhādāvapi mantrādisvarūpabhedābhāvasyoktatvāt /",
    "GSP29vnyps32u:164": " “yā brahmāṇaṃ vidadhāti pūrvaṃ yo vai vedāṃśca prahiṇoti tasmai /",
    "GSP29vnyps32u:165": " ” “vācāvirūpanityayā““pūrve pūrvebhyo vaca etadūcuḥ” “ajān ha vai praśnīṃstapasyamānāt",
    "GSP29vnyps32u:166": " brahma svayaṃ bhyabhyānar ṣat ta ṛṣayobhavan tadṛṣīṇāmṛṣitvam” “anādinidhanā hyeṣā",
    "GSP29vnyps32u:167": " vāgutsṛṣṭā svayaṃbhuvā” “vyasya vedaṃ sanātanam” ityādibhirīśvarasyāpyanīśvaravadvedapravartanamātrasiddheḥ",
    "GSP29vnyps32u:168": " kutaśca sargapralayasiddhiḥ ?",
    "GSP29vnyps32u:169": " viśvasantatiratyantamucchidyate,",
    "GSP29vnyps32u:170": " santatitvāt,",
    "GSP29vnyps32u:171": " pradīpasantativat /",
    "GSP29vnyps32u:172": " viśvasantānoyaṃ dṛśyasantānahīnaiḥ samavāyibhirārabdhaḥ,",
    "GSP29vnyps32u:173": " santānatvāt,",
    "GSP29vnyps32u:174": " āraṇeyāgnisantānavat /",
    "GSP29vnyps32u:175": " vartamānabrahmāṇḍaparamāṇavaḥ pūrvamutpāditasajātīyasantānāntarāḥ,",
    "GSP29vnyps32u:176": " nityatve sati tadārambhakatvāt,",
    "GSP29vnyps32u:177": " pradīpaparamāṇuvat /",
    "GSP29vnyps32u:178": " parvatā api cūrṇībhaviṣyanti,",
    "GSP29vnyps32u:179": " avayavitvāt, ghaṭavat /",
    "GSP29vnyps32u:180": " samudrā api śoṣamupayāsyanti,",
    "GSP29vnyps32u:181": " jalāśayatvāt,",
    "GSP29vnyps32u:182": " palvalavat ityādyanumānataḥ,",
    "GSP29vnyps32u:183": " iti cenna,",
    "GSP29vnyps32u:184": " keṣāṃ cinnityasaṃsārapakṣe prathamasya hetostathā tatpratipādakairāgamairaṃśato bādhaḥ,",
    "GSP29vnyps32u:185": " tadvahiṣkāre ca anaikāntaḥ;",
    "GSP29vnyps32u:186": " sarveṣāṃ ca śrutiśatasiddhairnityavibhūtiniṣṭhairīśvaranityavigrahādibhistaistairanekāntaḥ /",
    "GSP29vnyps32u:187": " na ca tatpakṣīkāraḥ,",
    "GSP29vnyps32u:188": " bādhāsiddhyoranyatarāpātāt /",
    "GSP29vnyps32u:189": " pratiprayogāśca---gaṇitaviśeṣādisiddhadvipārārdhasaṃkhyāpūrvottarakālo na lokaśūnyaḥ,",
    "GSP29vnyps32u:190": " kālatvāt,",
    "GSP29vnyps32u:191": " adyatanakālavat,",
    "GSP29vnyps32u:192": " ityādayaḥ svayamūhyāḥ //",
    "GSP29vnyps32u:193": " nyā. pa. śa. 25 vipakṣe bādhakaṃ na samyagdṛśyate /",
    "GSP29vnyps32u:194": " yaccāgamānugraha eṣāṃ balamityabhimatam,",
    "GSP29vnyps32u:195": " tadāgamapramāṇatvopajīvanam,",
    "GSP29vnyps32u:196": " tathā cāgamata eva pralayādisiddhiḥ /",
    "GSP29vnyps32u:197": " tataścāgamādevāgamanityatvaṃ siddham /",
    "GSP29vnyps32u:198": " uktaṃ ca prajñāparitrāṇe--- “vedataḥ pauruṣeyatvaśaṅkā vede na śāmyati /",
    "GSP29vnyps32u:199": " hetvantarasamudbhūtā hetvantaranivāritā” //",
    "GSP29vnyps32u:200": " iti /",
    "GSP29vnyps32u:201": " sargādau vedaparigrahaprakāraścaivamupapāditaḥ--- “vyavahārijanābhāvādgirāṃ vyutpattyasaṃbhavāt /",
    "GSP29vnyps32u:202": " vedārtho naiva śakyeta boddhuṃ tasyeti cenna tat //",
    "GSP29vnyps32u:203": " bahavaḥ saṃbhavantyeva śabdārthavyavahāriṇaḥ /",
    "GSP29vnyps32u:204": " muktādyā riśituryadvā bahurūpaparigrahāt //",
    "GSP29vnyps32u:205": " prācyavijñānasaṃskārānuvṛttyā vāsya vedhasaḥ /",
    "GSP29vnyps32u:206": " sarvaśabdārthavijñānaṃ suptotthitavadudbhavet //",
    "GSP29vnyps32u:207": " na garbhavāsasteṣāṃ na vayovasthādayopi ca /",
    "GSP29vnyps32u:208": " sarvavijñānasaṃpannāḥ sṛṣṭāsta iti vedadhīḥ //",
    "GSP29vnyps32u:209": " 'yo brahmaṇa'miti śratyā sṛṣṭvā brahmāṇamīśvaraḥ /",
    "GSP29vnyps32u:210": " asmai vedānadatteti pratītirna udeti hi //",
    "GSP29vnyps32u:211": " śabdārthavedine vedapradānaṃ sārthakaṃ bhavet /",
    "GSP29vnyps32u:212": " anyathā vyarthamityarthāpattyā śabdārthaveditā” //",
    "GSP29vnyps32u:213": " iti //",
    "GSP29vnyps32u:214": " nyā. pa. śa. 26 sūtrakāṇḍamantrakṛttvajanmādivākyānāmapi prathamadraṣṭṛtvasmartṛtvasaṃpradāyapravartanādibhireva nirvāhaḥ /",
    "GSP29vnyps32u:215": " idamapyāgamānurodhādeva siddham /",
    "GSP29vnyps32u:216": " “svayaṃbhvabhyānarṣat” ityādi hi śrūyate /",
    "GSP29vnyps32u:217": " prajāpatiniyogācca tadāhitamahimāno maharṣayonadhītāneva vedabhāgān paśyanti /",
    "GSP29vnyps32u:218": " tannniyogaśca tattadṛṣikatvenānusandhānādeḥ karmaupayikatvāt /",
    "GSP29vnyps32u:219": " teṣāmapi pravāhānāditvānnānityasaṃyogādidoṣaḥ /",
    "GSP29vnyps32u:220": " “yadvai kiñca manuravadat” ityādau pravāhānāditvaṃ parairuktam;",
    "GSP29vnyps32u:221": " tadupākhyānāntarādiṣvapi tulyam /",
    "GSP29vnyps32u:222": " uktaṃ ca bhagavatā vyāsena--- “yugāntentarhitān vedān setihāsān maharṣayaḥ /",
    "GSP29vnyps32u:223": " lebhire tapasā pūrvamanujñātāḥ svayaṃbhuvā” //",
    "GSP29vnyps32u:224": " iti //",
    "GSP29vnyps32u:225": " itihāsotra tattadvṛttāntaḥ /",
    "GSP29vnyps32u:226": " uktaṃ ca tenaiva dharmaśāstrepi--- “dharmamūlaṃ vedamāhurgrantharāśimakṛtrimam /",
    "GSP29vnyps32u:227": " tadvidāṃ smṛtiśīle ca sādhvācāraṃ manaḥpriyam” //",
    "GSP29vnyps32u:228": " iti /",
    "GSP29vnyps32u:229": " śākhāpraṇayanaṃ ca dvāparānte bhāvipuruṣaśaktiparikṣayādvedavṛkṣaikadeśoddharaṇam /",
    "GSP29vnyps32u:230": " etena samākhyā nirvyūḍhā,",
    "GSP29vnyps32u:231": " pravacanaviṣayatvāt //",
    "GSP29vnyps32u:232": " idaṃ ca sarvaṃ prasādhitaṃ prajñāparitrāṇe--- “yādṛkprabhāvāḥ śrūyante ṛṣyādyā vedarāśiṣu /",
    "GSP29vnyps32u:233": " tādṛśā eva sṛjyante vedān dṛṣṭvā svayaṃbhuvā //",
    "GSP29vnyps32u:234": " atastebhyaḥ purā vedasattvād vedasya nityatā /",
    "GSP29vnyps32u:235": " anadhītyaiva vedānāmāvirbhāvayitṛtvataḥ //",
    "GSP29vnyps32u:236": " tapasā prāppaya saṃskārāt tatsūktatvādisaṃbhavaḥ /",
    "GSP29vnyps32u:237": " tapaḥprabhāvānmatrāṇāmṛṣidarśanasaṃskṛteḥ //",
    "GSP29vnyps32u:238": " śaktirādhīyate kācidyathāsmākamadhītitaḥ /",
    "GSP29vnyps32u:239": " arthāvabodhakatvaṃ tu śabdaśaktyānyaśabdavat //",
    "GSP29vnyps32u:240": " ṛṣidarśanatodhīteparapi śaktyantarodbhavaḥ /",
    "GSP29vnyps32u:241": " apūrvakāryaniṣpattāvupakuryādidaṃ tataḥ //",
    "GSP29vnyps32u:242": " kāṭhakādisamākhyāyā nimittaṃ cedameva vā /",
    "GSP29vnyps32u:243": " prakṛṣṭaṃ vā pravacanaṃ tatsiddhā vedanityatā” //",
    "GSP29vnyps32u:244": " iti //",
    "GSP29vnyps32u:245": " nyā. pa. śa. 27 varṇānityatvaṃ kramānityatā vā nābhimatavedanityatvavirodhi /",
    "GSP29vnyps32u:246": " na ca varṇanityatvaṃ vedanityatvahetuḥ,",
    "GSP29vnyps32u:247": " kāvyādiṣvapi tulyatvāt /",
    "GSP29vnyps32u:248": " śabdādhikaraṇaṃ cānupayuktavarṇānityatvaparaṃ nānumanyāmahe /",
    "GSP29vnyps32u:249": " śārīrakadevatānadhikaraṇe ca--- “śabda iti cenna,",
    "GSP29vnyps32u:250": " ataḥ prabhavāt pratyakṣānumānābhyām /",
    "GSP29vnyps32u:251": " ata eva ca nityatvam /",
    "GSP29vnyps32u:252": " samānanāmarūpatvācca,",
    "GSP29vnyps32u:253": " āvṛttāvapyavirodho darśanāt,",
    "GSP29vnyps32u:254": " smṛteśca” iti sūtrairidaṃ sarvaṃ samarthitam //",
    "GSP29vnyps32u:255": " nyā. pa. śa. 28 vedārthasaṅgahe tu---vedāḥ pramāṇaṃ cet,",
    "GSP29vnyps32u:256": " vidhyarthavādamantrāgataṃ sarvamapūrvamarthajātaṃ yathāvasthitameva bodhayanti /",
    "GSP29vnyps32u:257": " prāmāṇyaṃ ca vedānām 'autpattikastu śabdasyārtthena saṃbandhaḥ' ityuktam” iti mantrārthavādayorapi yāthārthyaṃ prakramya,",
    "GSP29vnyps32u:258": " śabdaśakterasāṅketikatvam,",
    "GSP29vnyps32u:259": " tata eva śabdānumānavivekaḥ pauruṣeyāpauruṣeyādivibhāgādikaṃ ca vyaktaṃ pradarśitam /",
    "GSP29vnyps32u:260": " tathāhi---yathā agnijalādīnāmauṣṇyādiśaktiyogaḥ svābhāvikaḥ;",
    "GSP29vnyps32u:261": " yathā cakṣurādīnāmindriyāṇāṃ buddhijanakatvaśaktiḥ svābhāvikī,",
    "GSP29vnyps32u:262": " tathā śabdasyāpi bodhakatvaśaktiḥ svābhāvikī /",
    "GSP29vnyps32u:263": " na ca hastaceṣṭādivat saṅketamūlaṃ śabdasya bodhakatvamiti vaktuṃ yuktam,",
    "GSP29vnyps32u:264": " avanādyanusandhānāvicchedepi saṅketayitṛpuruṣājñānāt /",
    "GSP29vnyps32u:265": " yāni saṅketamūlāni,",
    "GSP29vnyps32u:266": " tāni sarvāṇi sākṣādvā paramparayā vā vijñāyante /",
    "GSP29vnyps32u:267": " na ca devadattādiśabdavat kalpayituṃ yuktam;",
    "GSP29vnyps32u:268": " teṣu sākṣādvā paramparayāṃ vā saṃketo jñāyate /",
    "GSP29vnyps32u:269": " gavādiśabdānāṃ tu anādyamusandhānāvicchedepi saṃketājñānādeva bodhakatvaśaktiḥ svābhāvikī /",
    "GSP29vnyps32u:270": " agnyādīnāmauṣṇyādiśaktivadindriyāṇāṃ bodhakatvaśaktivaccaśabdasyāpi bodhakatvaśaktiravaśyāśrayaṇīyā //",
    "GSP29vnyps32u:271": " nyā. pa. śa. 29 nanu ca indriyavacchabdasyāpi bodhakatvaṃ svābhāvikaṃ cet,",
    "GSP29vnyps32u:272": " saṃbandhagrahaṃ bodhakatvāya kimityapekṣate ?",
    "GSP29vnyps32u:273": " ; liṅgavadityucyate;",
    "GSP29vnyps32u:274": " yathā jñātasaṃbandhaniyamaṃ dhūmādi agnyādibuddhijanakam,",
    "GSP29vnyps32u:275": " tathā jñātasaṃbandhaniyamaḥ śabdopyarthaviśeṣabuddhijanakaḥ /",
    "GSP29vnyps32u:276": " evaṃ tarhi śabdopyarthaviśeṣasya liṅgamityanumānameva syāt;",
    "GSP29vnyps32u:277": " maivam;",
    "GSP29vnyps32u:278": " śabdārthayoḥ saṃbandho bodhyabodhakabhāva eva /",
    "GSP29vnyps32u:279": " dhūmādīnāṃ tu saṃbandhāntaramiti,",
    "GSP29vnyps32u:280": " tasya saṃbandhasya jñāpanadvāreṇa buddhijanakatvamiti viśeṣaḥ /",
    "GSP29vnyps32u:281": " evaṃ gṛhītasaṃbandhasya bodhakatvadarśanādanādyanusaṃdhānāvicchedepi saṃṅketājñānāt bodhakatvavaṃ śaktireveti niścīyate //",
    "GSP29vnyps32u:282": " evaṃ bodhakānāṃ padasaṃghātānāṃ saṃsargaviśeṣabodhakatvena vākyaśabdābhidheyānāmuccāraṇakramo yatra puruṣabuddhipūrvakaḥ,",
    "GSP29vnyps32u:283": " te pauruṣeyāḥ śabdāḥ ityucyante /",
    "GSP29vnyps32u:284": " yatra tūccāraṇakramaḥ pūrvapūrvoccāraṇakramajanitasaṃskārapūrvakaḥ sarvadā,",
    "GSP29vnyps32u:285": " apauruṣeyāste vedāḥ ityucyante /",
    "GSP29vnyps32u:286": " etadeva vedānāmapauruṣeyatvaṃ nityatvaṃ ca,",
    "GSP29vnyps32u:287": " yat pūrvoccāraṇakramajanitasaṃskāreṇa kramaviśeṣaṃ smṛtvā tenaiva krameṇoccāryatvam /",
    "GSP29vnyps32u:288": " tenānupūrvīviśeṣeṇa tameva saṃsthitā akṣararāśayo vedā ṛgyajuḥsāmātharvabhedena bhinnāḥ anantaśākhā vartanta iti //",
    "GSP29vnyps32u:289": " nyā. pa. śa. 30 atrāṅgirasānuktiratharvānupraveśavivakṣayā /",
    "GSP29vnyps32u:290": " evaṃ trivedīvyapadeśepi vivakṣābhedo grāhyaḥ /",
    "GSP29vnyps32u:291": " sarvopyasau punarmantrārthavādādirūpeṇa trividhaḥ /",
    "GSP29vnyps32u:292": " tatra prāmāṇikamantravyavahāraviṣayo mantraḥ /",
    "GSP29vnyps32u:293": " sa cānuṣṭheyārthaprakāśanādinopakāroti /",
    "GSP29vnyps32u:294": " na cedameva tallakṣaṇam,",
    "GSP29vnyps32u:295": " “vasantāya” ityevamādyavyāpteḥ /",
    "GSP29vnyps32u:296": " “vasantāya kapiñjalānālabhante” ityādayastu mantrā api vidhiparā eva mīmāṃsitāḥ /",
    "GSP29vnyps32u:297": " sakila mantraḥ kriyamāṇānuvādistotraśastrajapyādibhedabhinnaḥ /",
    "GSP29vnyps32u:298": " paiśācamāgadhāditattadbhāṣāmantrāṇāṃ phalapradatve tattadbījajātyādikaṃ nidānam /",
    "GSP29vnyps32u:299": " śraddheyadevatānāmāṅkamātraṃ tu na tadakṣaraśaktipratibandhakam;",
    "GSP29vnyps32u:300": " kṣiprakṣudraphalaprakāśanena vipralambhārthaṃ tathaiveśvarādibhiḥ sṛṣṭam /",
    "GSP29vnyps32u:301": " garuḍādināmāṅkabhāṣāmantreṣu tu tattaddevatāsmṛtyupakārakatvamapyasti /",
    "GSP29vnyps32u:302": " etena mantravyākaraṇaṃ nirvyūḍham /",
    "GSP29vnyps32u:303": " ye tu saptakoṭayo mahāmantrāḥ ityāptaśāstrapratiṣṭhitāḥ,",
    "GSP29vnyps32u:304": " te tu praṇavayogāyogādibhirvaidikāḥ tāntrikāḥ iti vibhajyante /",
    "GSP29vnyps32u:305": " tatra śūdrādhikāratvasidhyarthaṃ tāntrikaparibhāṣā;",
    "GSP29vnyps32u:306": " na punaravaidikatayā,",
    "GSP29vnyps32u:307": " śrautasmārtādibhedavyapadeśavat pramāṇasiddhatvāviśeṣāt /",
    "GSP29vnyps32u:308": " sarveṣāṃ ca mantrāṇāṃ sadvārakamadvārakaṃ ca paramātmaiva pratipādyaḥ phalapradaśca /",
    "GSP29vnyps32u:309": " sadvārakeṣu tāvat viniyogabhedād bahudhābrahmaṇi paryavasānam /",
    "GSP29vnyps32u:310": " tattaddevaśarīratvāt tattadaṃśatayā sthiteḥ /",
    "GSP29vnyps32u:311": " aindṣādinyāyataścaiṣāṃ sarveṣāmīśvare sthitiḥ //",
    "GSP29vnyps32u:312": " nyā. pa. śa. 31 vidhyadhīnapravṛttyuttambhakavākyaviśeṣo hyarthavādaḥ /",
    "GSP29vnyps32u:313": " so 'pi pratyakṣādyaviruddhe svārthe pramāṇam,",
    "GSP29vnyps32u:314": " svataḥ prāmāṇyasyānapāyāt /",
    "GSP29vnyps32u:315": " yatra virodhadhīḥ,",
    "GSP29vnyps32u:316": " tatrāpyaviruddhārthopacāreṇa tatprāmāṇyam /",
    "GSP29vnyps32u:317": " sa ca kvācid vidhyekavākyatayā pramāṇībhavatītyarthavādādhikaraṇādiṣu sthāpitam /",
    "GSP29vnyps32u:318": " svataḥ prayojanabhūtārthaviśeṣaviṣayastu svatantratayāpi prāmāṇyaṃ prāpnotīti samanvayasūtrasiddham /",
    "GSP29vnyps32u:319": " tatprāptyabhilāṣe tu tadupāyavākyapravṛttiḥ /",
    "GSP29vnyps32u:320": " sa caturdhā---nindāpraśaṃsāparakṛtipurākalpabhedāt /",
    "GSP29vnyps32u:321": " niṣedhādiśeṣabhūto niṣedhyādidoṣavādotra nindā /",
    "GSP29vnyps32u:322": " vidhyādiśeṣabhūto vidheyādiguṇavādaḥ praśaṃsā /",
    "GSP29vnyps32u:323": " ekānubandhī kathāviśeṣaḥ parakṛtiḥ /",
    "GSP29vnyps32u:324": " anekānubandhī tu purākalpaḥ //",
    "GSP29vnyps32u:325": " nyā. pa. śa. 32 hitānuśāsanarūpaṃ vākyamiha vidhiḥ /",
    "GSP29vnyps32u:326": " sa ca bahuvidhaḥ--- nityanaimittikakāmyasaṃvalitavidhiniṣedhādibhedāt /",
    "GSP29vnyps32u:327": " niyamaparisaṃkhye api vidhibhedāveva /",
    "GSP29vnyps32u:328": " tatraivaṃ vivekaḥ--- aprāptasya vidhau prāptirniyame prāptapūraṇam /",
    "GSP29vnyps32u:329": " bādhastu parisaṃkhyāyāṃ prāptasyaivaikadeśataḥ //",
    "GSP29vnyps32u:330": " nyā. pa. śa. 33 athātra ko nāma liṅādipratyayārthaḥ ?",
    "GSP29vnyps32u:331": " na tāvadapūrvam,",
    "GSP29vnyps32u:332": " tasmin pramāṇāntarāgocare vyutpattyayogāt,",
    "GSP29vnyps32u:333": " tadgocaratve tu apūrvatvavyāghātāt,",
    "GSP29vnyps32u:334": " liṅādibodhite vyutpattāvitaretarāśrayaprasaṅgāt /",
    "GSP29vnyps32u:335": " vimarśataḥ siddhiḥ syāditi cenna,",
    "GSP29vnyps32u:336": " vimarśasya smṛtyanubhavātiriktasyānamyupagamāt,",
    "GSP29vnyps32u:337": " kriyākāryevyutpannasya cānvayāyogyatāyāmapi lakṣaṇādibhireva nirbāhyatvāt,",
    "GSP29vnyps32u:338": " abhidhānānyathākaraṇāyogāt,",
    "GSP29vnyps32u:339": " prathamavyutpatterapi sarvatra kārya eveti niyamābhāvāt /",
    "GSP29vnyps32u:340": " tathā---gāmānayetyādiprayojakavṛddhavākyaśravaṇasamanantaraṃ gavānayane pravṛttaṃ",
    "GSP29vnyps32u:341": " puruṣamālokya pārśvastho vyutpitsuścetanapravṛtteḥ kāryatābuddhipūrvakatvāt prayojyavṛddhakāryatābuddheśca",
    "GSP29vnyps32u:342": " kāraṇāntarādarśanāt yadanantaraṃ yat dṛśyate tattasya kāraṇamiti prayojakavṛddhavākyameva",
    "GSP29vnyps32u:343": " prayojyavṛddhakāryatābuddheḥ kāraṇamityadhyavasyati /",
    "GSP29vnyps32u:344": " tathā kasyacit 'putraste jātaḥ' iti kenacidukte pratipannaputrotpattestasya priyatvaṃ ca jñāyate /",
    "GSP29vnyps32u:345": " vyutpitsuḥ putrajanmavākyaśrāviṇaḥ puruṣasya mukhavikāsamālokya tasya priyārthapratiprattinimittatvānumānāt",
    "GSP29vnyps32u:346": " tatpratīteśca kāraṇāntarādarśanāt putrajanamavākyameva kāraṇaṃ kalpayati /",
    "GSP29vnyps32u:347": " na ca putrajanmanaḥ priyatvaṃ bālenājñātamiti vācyam,",
    "GSP29vnyps32u:348": " prajñātaputrajanmanastasya prauḍhasya bhāṣāntaravat prathamavyutpattāvevaṃ saṃbhavāt,",
    "GSP29vnyps32u:349": " nodāharaṇamādaraṇīyamiti ca nyāyavidaḥ //",
    "GSP29vnyps32u:350": " nyā. pa. śa. 34 tataśca ye bālānāṃ priyatvena saṃpratipannā bhakṣyabhojyādayaḥ,",
    "GSP29vnyps32u:351": " taddarśī vyutpitsustatsaṃpattiśrāviṇaḥ puruṣasya mukhavikāsadarśanādiprakriyayā vyutpadyata iti kiṃ nopapadyate ?",
    "GSP29vnyps32u:352": " priyāntarasmṛtyādibhirapi mukhe vikāsaḥ saṃbhavatīti cet,",
    "GSP29vnyps32u:353": " tathaiva svayaṃ tadadhīnaprayojanāntarasmaraṇādināpi gavānayanakartavyatābodhaḥ saṃbhavet /",
    "GSP29vnyps32u:354": " āsatti viśeṣavaśādanekaprayogānugateśca vyavastheti cet, tulyam /",
    "GSP29vnyps32u:355": " tathāpi tattatpriyānubandhisulagnajanmasukhaprasavasvāduvāktvādiharṣahetvarthāntarasaṃbhāvanayā viśeṣo durniścayaḥ iti cenna,",
    "GSP29vnyps32u:356": " gavānayanepi vatsasaṃyojanakṣīrasaṃpādanādikartavyatābodhakepi vākye tadarthagavānayanasaṃbhavād gāmānametyādivākyaṃ gavānayanakartavyataikabodhakamiti kathaṃ niścinuyāt ?",
    "GSP29vnyps32u:357": " anvayavyatirekamahimavaśād dṛṣṭānugrahācceti cet, tulyam /",
    "GSP29vnyps32u:358": " tadevaṃ putrajanmavākyodāharaṇasamīkārasya mandamatīnāṃ durārohatvāt tadupekṣaṇena spaṣṭataravyutpattiprakāro yādṛcchiko buddhipūrvaśca bhāṣyakārairdarśitaḥ;",
    "GSP29vnyps32u:359": " tadatra likhyate--- “evaṃ kila bālāḥ śabdārthasaṃbandhamavadhārayanti;",
    "GSP29vnyps32u:360": " mātāpitṛprabhṛtibhirambātātamātulādīn śaśipaśunaramṛgapakṣisarīsṛpādīṃśca enamavehi,",
    "GSP29vnyps32u:361": " imaṃ cāvadhāraya,",
    "GSP29vnyps32u:362": " ityabhiprāyeṇāṅgulyā nirdiśya nirdiśya taistaiḥ śabdaisteṣu teṣu bahuśaḥ śikṣitāḥ",
    "GSP29vnyps32u:363": " śanaiḥ śanaistaireva śabdaisteṣu teṣvartheṣu svātmanāṃ budhdyutpattiṃ dṛṣṭvā śabdārthayoḥ",
    "GSP29vnyps32u:364": " saṃbandhāntarādarśanāt saṅketayitṛpuruṣājñānācca teṣvartheṣu teṣāṃ śabdānāṃ prayogo",
    "GSP29vnyps32u:365": " bodhakatvanibandhana iti niścinvanti /",
    "GSP29vnyps32u:366": " punaśca vyutpannetaraśabdeṣvasya śabdasyāyamartha iti pūrvavṛddhaiḥ śikṣitāḥ sarvaśabdānāmarthamavagamya parapratyāyanāya tattadarthāvabodhi vākyajātaṃ prayuñjate /",
    "GSP29vnyps32u:367": " prakārāntareṇāpi śabdārthasaṃbandhāvadhāraṇaṃ suśakam---kenacit puruṣeṇa hastaceṣṭādinā 'pitā te sukhamāste,",
    "GSP29vnyps32u:368": " iti devadattāya jñāpaya'” iti preṣitaḥ kaścit tajjñāpane pravaṛttaḥ 'pitā te sukhamāste' iti śabdaṃ prayuṅkte;",
    "GSP29vnyps32u:369": " pārśvasthonyo vyutpitsurmūkavacceṣṭāviśeṣajñaḥ tajjñāpane pravṛttamimaṃ jñātvānugataḥ tajjñāpanāya prayuktamimaṃ śabdaṃ śrutvā,",
    "GSP29vnyps32u:370": " ayaṃ śabdastadarthabuddhiheturiti niścinotīti kāryārtha eva vyutpattiriti nirbandho nirnibandhanaḥ” iti //",
    "GSP29vnyps32u:371": " nyā. pa. śa 35 atra pitā te sukhamāsta iti vākyasya sthāne apavarake daṇḍaḥ sthitaḥ ityudāharaṇāntaramātramanyatroktam /",
    "GSP29vnyps32u:372": " ataḥ siddhāsiddhepyādyavyutpattiḥ /",
    "GSP29vnyps32u:373": " bhavatu vā prathamavyutpattiḥ kārya eva,",
    "GSP29vnyps32u:374": " tathāpi prayogānvayavyatirekavaśādeva śabdaśaktirvivecanīyā /",
    "GSP29vnyps32u:375": " prayujyante ca siddhaparā evāvivakṣitakartavyaiḥ śabdāḥ;",
    "GSP29vnyps32u:376": " yathā--- kosau rājā ? kauravaḥ /",
    "GSP29vnyps32u:377": " kautukamātrādeva hyatra praśnaḥ,",
    "GSP29vnyps32u:378": " prativacanaṃ ca tadanuvidhāyyeva /",
    "GSP29vnyps32u:379": " ato yathā padānāṃ prātisvikī śaktiḥ siddhe kāryepīti yathāsaṃbhavaṃ niṣkṛṣyate,",
    "GSP29vnyps32u:380": " tathā tātparyamapi,",
    "GSP29vnyps32u:381": " yathāyogameva vyutpattyupāyatvepi ca kāryasya sarvaśabdatātparyaviṣayatvāyukteḥ /",
    "GSP29vnyps32u:382": " kāryavākyepi pravartakatvādilakṣaṇaṃ ca prādhānyamapūrvasya mṛgyam,",
    "GSP29vnyps32u:383": " sukhaduḥkhābhāvābhyāmatiriktasya svataḥ svasmin pravartakatvāyogāt,",
    "GSP29vnyps32u:384": " vyutpattidaśāyāmapyasukharūpasyānayanāderanyaśeṣatayaiva pravṛttiśeṣatvāvagamāt /",
    "GSP29vnyps32u:385": " ataḥ sukhe duḥkhanivṛttau vā sākṣāt kāryatvabodhaḥ;",
    "GSP29vnyps32u:386": " tadarthatayā tatsādhane /",
    "GSP29vnyps32u:387": " apekṣitatvena ca sādhanavat sādhanasādhanepi kāryatābodhopapattiḥ /",
    "GSP29vnyps32u:388": " na ca sukhāditvamapūrvasya;",
    "GSP29vnyps32u:389": " na ca tatsādhanatayā tatpravartakatvamabhyupagatam /",
    "GSP29vnyps32u:390": " abhyupagamepi laukikasevyaprītyeva devatāprītyaiva śrutyādisiddhayā kālāntarabhāviphalasiddhauliṅvācyatayā svarūpeṇa vā tatkalpanāyogāt,",
    "GSP29vnyps32u:391": " rātrisatrādinayācca /",
    "GSP29vnyps32u:392": " pratiṣṭhādeśaviśeṣaśatayātanāsādhanatvaghṛtāñjanacchāgādiparigrahavat vidhyapekṣitaṃ",
    "GSP29vnyps32u:393": " pratītaṃ ca devatāprītyātmakamevāpūrvaṃ liṅvācyatayā svarūpeṇa vā dvāramupakalpyatām; kimanyena ? //",
    "GSP29vnyps32u:394": " nyā. pa. śa. 36 yacca jalpantyardhalokāyatikāḥ--- “vigraho havirādānaṃ yugapat karmasannidhiḥ /",
    "GSP29vnyps32u:395": " prītiḥ phalapradānaṃ ca devatānāṃ na vidyate” //",
    "GSP29vnyps32u:396": " iti, tadapi jaiminihṛdayānabhijñatānibandhanam;",
    "GSP29vnyps32u:397": " na hi svataḥ pramāṇāmnāyasmṛtipurāṇādisiddhāḥ sādhakabādhakapramāṇāgocarāḥ devatāvigrahādayo hātuṃ yuktāḥ /",
    "GSP29vnyps32u:398": " na cāyogyeṣvanupalambhamātreṇa bādhaḥ śaṅakyaḥ,",
    "GSP29vnyps32u:399": " atiprasaṅgitvāt,",
    "GSP29vnyps32u:400": " sākṣāllokāyatikavādaprasaṅgāt /",
    "GSP29vnyps32u:401": " stutyā vidhiśeṣabhūteṣvapyarthavādeṣu tadarthatayaiva svārthamabhidadhāneṣu na vākyabhedādidoṣaḥ /",
    "GSP29vnyps32u:402": " stutyādiparatvepi na mukhyārthabādhaḥ,",
    "GSP29vnyps32u:403": " svārthabādhakābhāvo svārthaprahāṇāyogāt;",
    "GSP29vnyps32u:404": " na ca sarvā stutirayathārthā;",
    "GSP29vnyps32u:405": " na cāsatā guṇena kathitena stutisiddhiḥ /",
    "GSP29vnyps32u:406": " yatra tu mukhyārthabādhaḥ,",
    "GSP29vnyps32u:407": " tatrāpyaipacārikaṃ kiñcidālambanamabhipretam;",
    "GSP29vnyps32u:408": " anyathā viḍambanamātrameva syāt /",
    "GSP29vnyps32u:409": " na copacchandanamātratā,",
    "GSP29vnyps32u:410": " tajjñāne puṃsaḥ pravṛttyanupakārāt,",
    "GSP29vnyps32u:411": " nirūpakasya ca tadajñānāyogāt,",
    "GSP29vnyps32u:412": " anyathā bhrāntimūlapravṛttitvaprasaṅgāt;",
    "GSP29vnyps32u:413": " samanvayādhikaraṇanayācca siddhaikaparāḥ santi bhāgāḥ /",
    "GSP29vnyps32u:414": " tadanudhāvinaścetihāsapurāṇādayaḥ //",
    "GSP29vnyps32u:415": " nyā. pa. śa. 37 nanvarthavādādhikaraṇe “vidhinā tvekavākyatvāt stutyarthena vidhīnāṃ syuḥ” iti sarveṣāmarthavādānāṃ vidhyekavākyatvamuktam;",
    "GSP29vnyps32u:416": " samanvayasūtre tu kathaṃ tadviruddhoktiḥ ?",
    "GSP29vnyps32u:417": " maivam; arthavādāprāmāṇyapūrvapakṣapratikṣepāya vidhyekavākyatayā prāmāṇyaṃ saṃbhavatītyetāvanmātramarthavādādhikaraṇe sthāpitam /",
    "GSP29vnyps32u:418": " vidhyekavākyatve brahmasvarūpatātparyābhāvapūrvapakṣastu apavarakanidhisadbhāvādivākyavat",
    "GSP29vnyps32u:419": " svataḥprayojanabhūtārthaviṣayavākyānāṃ bhinnavākyatayāpi prāmāṇyamupapādya samanvayasūtre",
    "GSP29vnyps32u:420": " pratikṣipyata iti virodhābhāvāt /",
    "GSP29vnyps32u:421": " api cautsargiṅkamāpavādikañca taṃ tamarthaṃ pratipādayatsu vākyeṣu viṣayavyavasthayā virodhaśamanaṃ vyākaraṇādiṣvapi dṛṣṭamiti /",
    "GSP29vnyps32u:422": " ata eva brāhmaṇaśeṣā arthavādā ityārṣamapi vākyamautsargikaviṣayamavagantavyam /",
    "GSP29vnyps32u:423": " yā tu śabdabhāvanaiva liṅādyartha iti kaumārilakusṛtiḥ,",
    "GSP29vnyps32u:424": " sā tu pratītiviṃsavādādipratihatā;",
    "GSP29vnyps32u:425": " na hi vidhivākyaśrāvī puruṣaḥ,",
    "GSP29vnyps32u:426": " liṅādi svavyāpāramabhidhatte,",
    "GSP29vnyps32u:427": " ato mayā pravartitavyamiti manyate /",
    "GSP29vnyps32u:428": " na ca yāgādisvarūpe liṅādivyāpāre ca kenacid vākyena samuccitya pratipāditepi kaścit pravartamāno dṛśyate /",
    "GSP29vnyps32u:429": " liṅādeśca jñāyamānatvalakṣaṇavyāpāramātrācchaktilakṣaṇavyāpārādvā pravartakatve vyutpatteḥ prāgapi tataḥ pravṛttiprasaṅgaḥ;",
    "GSP29vnyps32u:430": " vyutpatterapi sahakāritve tatsāpekṣāyā nirviṣayāyāstasyā asaṃbhavāt tadviṣayo vācyaḥ /",
    "GSP29vnyps32u:431": " na ca svavyāpāre liṅādiḥ kvacid vyutpannaḥ /",
    "GSP29vnyps32u:432": " sarveṣāmapi śabdānāṃ svavyāpārātirikta eva hyarthe vyutpatti /",
    "GSP29vnyps32u:433": " ye cābhidhādayaḥ śabdāḥ,",
    "GSP29vnyps32u:434": " tepi na śṛṅgagrāhikayā svavyāpāramabhidadhati;",
    "GSP29vnyps32u:435": " api tu śabdamātravyāpāre tatpravṛtteḥ sāmānyopādhikroḍīkāreṇa svavyāpārasyāpi niveśaḥ;",
    "GSP29vnyps32u:436": " ata evābhidhādiśabdābhidheyasya nimittasya ca sāmānyataḥ pratipannatvād vyutpattyupapattiḥ /",
    "GSP29vnyps32u:437": " liṅādestu svavyāpāre pratīte tatra vyutpattiḥ syāt;",
    "GSP29vnyps32u:438": " tatpratītirvyutpannena cet,",
    "GSP29vnyps32u:439": " anyonyāśrayaḥ;",
    "GSP29vnyps32u:440": " avyutpannena cet,",
    "GSP29vnyps32u:441": " atiprasaṅgaḥ, iti /",
    "GSP29vnyps32u:442": " na ceṣṭasādhanatvamātraṃ liṅādibodhyam,",
    "GSP29vnyps32u:443": " 'taveṣṭa sādhanamidam,",
    "GSP29vnyps32u:444": " ateḥ kuru' iti sahaprayogadarśanāt /",
    "GSP29vnyps32u:445": " na cādarādinibandhanā punaruktiriyam,",
    "GSP29vnyps32u:446": " pratīteratathātvāt,",
    "GSP29vnyps32u:447": " hetusādhyanirdeśāyogācca /",
    "GSP29vnyps32u:448": " 'kartavyamidam,",
    "GSP29vnyps32u:449": " ataḥ kuru ityapi dṛśyate,",
    "GSP29vnyps32u:450": " iti cenna,",
    "GSP29vnyps32u:451": " brāhmaṇasya kartavyamidam,",
    "GSP29vnyps32u:452": " atastavāpi kartavyamitivat sāmanyaviśeṣādivivakṣāyā avirodhāt,",
    "GSP29vnyps32u:453": " atyantaikārthavivakṣāyāṃ tu tatrāpi prayogāyogāt /",
    "GSP29vnyps32u:454": " ata eva āptasya vakturicchāmātraṃ liṅādyarthaḥ,",
    "GSP29vnyps32u:455": " iti pratyuktam;",
    "GSP29vnyps32u:456": " āptasyeṣṭamidam,",
    "GSP29vnyps32u:457": " atā mamedaṃ kāryam iti pravartamānapuruṣābhilāpaviśeṣadarśanāt /",
    "GSP29vnyps32u:458": " na ca liṅārthatvādeva nimantraṇādivad vidhirapi vaktrabhiprāyamātramiti vācyam,",
    "GSP29vnyps32u:459": " saṃbhāvanādibhirviśeṣavihitaiścānaikāntyāt;",
    "GSP29vnyps32u:460": " ekaśabdavācyatāmātreṇaikatve cānekārthaśabdabhaṅgaprasaṅge dṛṣṭāntopi na sidhyet /",
    "GSP29vnyps32u:461": " yadyapi paramate hyudayanoktā niṣedhānupapattiḥ,",
    "GSP29vnyps32u:462": " tathāpi na sāsmatpakṣamavagāhate,",
    "GSP29vnyps32u:463": " kartavyatāyā vidhyarthatve na kartavya iti nañanvayāvirodhāt;",
    "GSP29vnyps32u:464": " kartṛvyāpārasādhyatvameva ca kartavyatvam;",
    "GSP29vnyps32u:465": " tathāhi vedārthasaṅgahe “liṅādeḥ koyamarthaḥ parigṛhītaḥ“' iti praśnapūrvakaṃ pratyuktam--- “yaja devapūjāyām,",
    "GSP29vnyps32u:466": " iti devatārādhanabhūtayāgādeḥ prakṛtyarthasya kartṛvyāpārasādhyatāṃ vyutpattisiddhāṃ liṅādayobhidadhatīti na kiñcidanupapannam,",
    "GSP29vnyps32u:467": " kartṛvācināṃ pratyayānāṃ prakṛtyarthasya kartṛvyāpārasaṃbandhaprakāro hi vācyaḥ;",
    "GSP29vnyps32u:468": " bhūtavartamānatādimanye vadanti,",
    "GSP29vnyps32u:469": " liṅādayastu kartṛvyāpārasādhyatāṃ vadanti” iti /",
    "GSP29vnyps32u:470": " bhāṣye cādyasūtre---“ato vidhivākyeṣvapi dhātvarthasya kartṛvyāpārasādhyatāmātraṃ śabdānuśāsanasiddhameva liṅādervācyamityadhyavasīyate,",
    "GSP29vnyps32u:471": " dhātvarthasya ca yāgāderagnyādidevatāntaryāmiparamapuruṣasamārādhanarūpatā,",
    "GSP29vnyps32u:472": " samārādhitāt paramapuruṣāt phalasiddhiśceti 'phalamata upapatteḥ' iti pratipādayiṣyate” iti /",
    "GSP29vnyps32u:473": " atra kartṛvyāpārasādhyatāmātramiti niṣkṛṣṭārthapradarśanāyoktam;",
    "GSP29vnyps32u:474": " pratipattiprakārastu yajetetyādau svavyāpārasādhyayāgādiviśiṣṭaḥ iti kartṛprādhānyenaiva /",
    "GSP29vnyps32u:475": " yathoktaṃ dīpe kartradhikaraṇai--- “yajeta,",
    "GSP29vnyps32u:476": " upāsīta,",
    "GSP29vnyps32u:477": " iti hi kartari lakāraḥ,",
    "GSP29vnyps32u:478": " ataḥ kartārameva bodhayati śāstram” iti /",
    "GSP29vnyps32u:479": " uktaṃ ca vedārthasaṃgrahepi-- “svargakāmo yajeta,",
    "GSP29vnyps32u:480": " ityevamādiṣu lakāravācyakartṛviśeṣasamarpakāṇāṃ svargakāmādipadānāṃ niyojyaviśeṣasamarpakatvaṃ śabdānuśāsanāviruddham” iti /",
    "GSP29vnyps32u:481": " yadyapi dīpagranthaḥ puṃsaḥ kartṛtvaṃ śrutisiddhamityatraiva tatparaḥ,",
    "GSP29vnyps32u:482": " tathāpi dhātvarthasādhyatāparaliṅādiṣvapi kartapradhānatayā vṛttiṃ pradarśya sāṃravyān pratikṣipatīti tādarthyāt tatrāpi tatparatvameva grāhyam",
    "GSP29vnyps32u:483": " pacatītyādau pākaṃ karotītyādinipuṇavyākriyāśca kṛtikarmatayaiva dhātvarthasyānvayaṃ vyañjayanti //",
    "GSP29vnyps32u:484": " nyā. pa. śa. 38 śrīgītābhāṣye caitad vyañjitam--- 'yudhyasva' ityatra 'yuddhākhyaṃ karmārabhasva' iti vyākhyānāt /",
    "GSP29vnyps32u:485": " vyākaraṇāt karaṇatayā ca dhātvarthasyānvaye kathaṃ kriyāviśeṣaṇasya karmavibhaktyantatā ?",
    "GSP29vnyps32u:486": " na hi viśeṣyeṇa viśeṣaṇaṃ bhāvayedityanveti,",
    "GSP29vnyps32u:487": " phalasyāpūrvasya vā bhavadbhirbhāvyatvābhyupagamāt;",
    "GSP29vnyps32u:488": " vartamānavyapadeśādiṣu ca sādhyāntarābhāvepi na viśeṣaṇamātraṃ sādhyam,",
    "GSP29vnyps32u:489": " na ca prathamāntaṃ kiyāviśeṣaṇam;",
    "GSP29vnyps32u:490": " karaṇapakṣepi dhātvarthenānanvayaprasaṅgāt,",
    "GSP29vnyps32u:491": " ananvitaviśeṣaṇatādyanupapatteḥ /",
    "GSP29vnyps32u:492": " na cākarmavibhaktyantena dhātunā karmavibhaktyantasya kathaṃ sāmānādhikaraṇyamiti vācyam,",
    "GSP29vnyps32u:493": " karaṇavibhaktyantenāpyasāmānādhikaraṇyaprasaṅgāt,",
    "GSP29vnyps32u:494": " na ca prapavatīyamāne karmatvenānvaye kaściddoṣo dṛśyate,",
    "GSP29vnyps32u:495": " priyaṅgukāmaḥ kṛṣiṃ kuryāditivat svargakāmo yāgaṃ kuryāditi vākyārthepi virodhābhāvāt,",
    "GSP29vnyps32u:496": " tadvadevārthatastasya tadupāyatvasiddheḥ keneti karaṇākāṅkṣāyā api śamanāt /",
    "GSP29vnyps32u:497": " nāmadheyagatatṛtīyānvayopi nāvaśyaṃ sāmānādhikaraṇyena,",
    "GSP29vnyps32u:498": " tattannāmakaiḥ karmaviśeṣaiḥ devatāpūjāṃ kuryādityevaṃparatvepi svarasānvayāt,",
    "GSP29vnyps32u:499": " sāmānyaviśeṣarūpeṇa vyadhikaraṇanirdeśopapatteḥ /",
    "GSP29vnyps32u:500": " cāṭuvādena rājānaṃ prīṇayeditivād yāgaṃ kuruṣvetyādau na kṛñarthasyāpi sādhyatvaprasaṅgaḥ,",
    "GSP29vnyps32u:501": " tasyaiva kartṛvyāpārarūpatve tatsādhyatvāyogāt,",
    "GSP29vnyps32u:502": " prakṛtipratyayoranyatarasya kṛtāvudāsīnatvāt,",
    "GSP29vnyps32u:503": " ekaḥ,",
    "GSP29vnyps32u:504": " dvau,",
    "GSP29vnyps32u:505": " bahavaḥ, ityādivat /",
    "GSP29vnyps32u:506": " tatrāpi yadā karmatāṃ vivakṣati,",
    "GSP29vnyps32u:507": " tadāpi kartṛvyāpārāntaramabhipretya vā,",
    "GSP29vnyps32u:508": " bhedopacāreṇa vā nirvāhaḥ;",
    "GSP29vnyps32u:509": " yathā---udakāharaṇakriyāṃ karotītyādau /",
    "GSP29vnyps32u:510": " na ca tāvatānavasthā,",
    "GSP29vnyps32u:511": " pratītyanāroheṇa vyavahārasya paryavasitatvāt /",
    "GSP29vnyps32u:512": " agnihotraṃ juhotītyādiprayogaścāsmatpakṣānukūlaḥ /",
    "GSP29vnyps32u:513": " ataḥ, kiṃ, kena,",
    "GSP29vnyps32u:514": " kathamiti bhavatproktavat,",
    "GSP29vnyps32u:515": " kimarthaṃ, kiṃ,",
    "GSP29vnyps32u:516": " kena,",
    "GSP29vnyps32u:517": " kathamityākāṅkṣācatuṣṭaye svargādinā kimarthamityākāṅkṣāpūraṇam,",
    "GSP29vnyps32u:518": " devatāṃ prīṇayediti kimityākāṅkṣānaśāntiḥ,",
    "GSP29vnyps32u:519": " jyotiṣṭomenetyādināmadheyādibhiḥ kenetyākāṅkṣā pūryate,",
    "GSP29vnyps32u:520": " kathamityākāṅkṣāpūraṇaṃ tu bhavatāmasmākaṃ ca tulyameveti śābdoyaṃ panthāḥ /",
    "GSP29vnyps32u:521": " atastattadadhikāriṇaḥ svasādhyadhātvarthaviśiṣṭatābodhini yajetetyādau tattaddhātvarthānuṣṭhāne",
    "GSP29vnyps32u:522": " phalam ananuṣṭhāne pratyavāyaśca sarvapraśāsituḥ saṅkalpād bhavatītyapi vākyādavagatam /",
    "GSP29vnyps32u:523": " avāntaradevatābuddhivṛttiviśeṣastu sadvārakayajate śrāddhabhojipuruṣaprītyādivadānuṣaṅgikaḥ,",
    "GSP29vnyps32u:524": " anyathā kalpāntarādiṣu pralīnaprācīnadevatāgaṇeṣu pūrvakalpānuṣṭhitakarmaphalānutpattiprasaṅgāt /",
    "GSP29vnyps32u:525": " ata eva hyekasyaiva śrutirājñā;",
    "GSP29vnyps32u:526": " anyeṣāṃ cārādhakatvavadārādhyatvamapi tadāyattamiti /",
    "GSP29vnyps32u:527": " nārāyaṇāryaistvevamuktam--- “āptasya hitakāmasya niyogaṃ kecidūcire /",
    "GSP29vnyps32u:528": " bhāṣyakāropi bhagavānetadevānvamanyata” //",
    "GSP29vnyps32u:529": " iti //",
    "GSP29vnyps32u:530": " atra ca “svaśāsanāvabodhi śāstraṃ ca pradiśya” iti bhāṣyamabhisaṃhitam /",
    "GSP29vnyps32u:531": " idaṃ ca vidhiniṣedhānuvartanātivartanaprayuktanigrahānugrahavacanabalāt siddham /",
    "GSP29vnyps32u:532": " “śrutiḥ smṛtirmamaivājñā yastāmullaṅghya vartate /",
    "GSP29vnyps32u:533": " ājñācchedī mama drohī madbhaktopi na vaiṣṇavaḥ” //",
    "GSP29vnyps32u:534": " iti //",
    "GSP29vnyps32u:535": " 'vidhiḥ preraṇam' iti ca vyākāri vaiyākaraṇaiḥ /",
    "GSP29vnyps32u:536": " preraṇaṃ ca śāsanameva /",
    "GSP29vnyps32u:537": " tattvaratnākarakāraiścaivamuktam--- “kriyā tacchaktirvā kimapi tadapūrvaṃ pitṛsura- prasādo vā kartuḥ phalada iti raṅgeśa kudṛśaḥ /",
    "GSP29vnyps32u:538": " tvadarceṣṭāpūrte phalamapi bhavatprītijamiti trayīvṛddhāstattadvidhirapi bhavatpreraṇamiti //",
    "GSP29vnyps32u:539": " ” nityanaimittikādividhibhedeṣu ca praśāsiturabhiprāyaviśeṣāḥ vyañjitāḥ--- “ājñā te sanimittanityavidhayaḥ svargādikāmyadvidhiḥ sonujñā śaṭhacittaśāstravaśatopāyobhicāraśrutiḥ",
    "GSP29vnyps32u:540": " sarvā yasya samastaśāsituraho śrīraṅgarājasya te rakṣākūtanivedinī śrutirapi tvannityaśāstistataḥ” //",
    "GSP29vnyps32u:541": " iti /",
    "GSP29vnyps32u:542": " api ca vedārthasaṅgahepyupāttaṃ draviḍabhāṣyam--- “svaśāsanānuvartino jñātvā kāruṇyāt svabhāvācchraddhayait vidvān karmadakṣaḥ” iti /",
    "GSP29vnyps32u:543": " anantaraṃ cāyamevārtho bhagavadgītāyāmapi darśitaḥ--- “ye me matamidaṃ nityamanutiṣṭhanti mānavāḥ /",
    "GSP29vnyps32u:544": " śraddhāvantonasūyanto mucyante tepi karmabhiḥ //",
    "GSP29vnyps32u:545": " ye tvetadabhyasūyanto nānutiṣṭhanti me matam /",
    "GSP29vnyps32u:546": " sarvajñānavimūḍhāṃstān viddhi naṣṭānacetasaḥ //",
    "GSP29vnyps32u:547": " iti svājñānuvartinaḥ praśasya viparītān vinindan punarapi svajñānupālanamakurvatāmāsuraprakṛtyantarbhāvamabhidhāyādhamā",
    "GSP29vnyps32u:548": " gatiścoktetir idṛśa eva vidhiśabdārtho vedāntibhiḥ svīkṛtaḥ” iti /",
    "GSP29vnyps32u:549": " parepi kecidanvavādiṣuḥ /",
    "GSP29vnyps32u:550": " ato mūlaskandhīkṛtaniyogaṃ dhātvarthasya kartṛvyāpārasādhyatvaṃ vā nirviṣayapreraṇāsaṃbhavāt tatsādhyatvaparyantaṃ preṣaṇameva vā liṅādyasādhāraṇārthaḥ,",
    "GSP29vnyps32u:551": " iti sthite “vidhinimantraṇāmantraṇādhīṣṭasaṃpraśnaprārthaneṣu liṅ” iti samabhivyāhṛtanimantraṇādisamānayogakṣematayā",
    "GSP29vnyps32u:552": " vidhiśabdārthatayā vyākṛtasya preṣaṇasyaiva liṅādiśabdavācyatvaṃ yuktamiti /",
    "GSP29vnyps32u:553": " anyathāpi preṣaṇamantargatamevetyapare //",
    "GSP29vnyps32u:554": " nyā. pa. śa. 39 idaṃ ca vidhivākyānāmīśvaraśāsanātmakatvaṃ jaiminināpi sūcitameva--- “codanālakṣaṇortho dharmaḥ” iti /",
    "GSP29vnyps32u:555": " codanāśabdo hi codakaṃ kañcit puruṣaṃ sūcayati /",
    "GSP29vnyps32u:556": " ahṛdayādapi śābarodāharaṇādidaṃ vyajyate--- “ācāryacoditaḥ karomīti hi dṛśyate” iti //",
    "GSP29vnyps32u:557": " nyā. pa. śa. 40 evaṃ codanāśabdasūcitaśca puruṣaḥ svavākyena prāgeva viśeṣato darśitaḥ /",
    "GSP29vnyps32u:558": " apica autpattikasūtre “tasya jñānamupadeśaḥ” ityasūtrayat /",
    "GSP29vnyps32u:559": " upadeśopi hi upadeṣṭāramākṣipati /",
    "GSP29vnyps32u:560": " “tatpramāṇaṃ bādarāyaṇasya” iti sūtrakhaṇḍe ca svasya svācāryabhūtabādarāyaṇasamānābhiprāyatvaṃ vyañjitam /",
    "GSP29vnyps32u:561": " sa ca bādarāyaṇo jaiminiṃ svaśiṣyamabhyupagateśvarāditattvaṃ “sākṣādapyavirodhaṃ jaiminiḥ” ityādiṣu bahuṣu sūtreṣvadarśayat /",
    "GSP29vnyps32u:562": " pratikṣepastu kvācitkaḥ anyaparoktyāpātapratītārthamandamatimohanirāsārtho vā kṣudrapramādamātrasyāpyuddhārārtho veti na pradhānavirodhakalpanaliṅgam",
    "GSP29vnyps32u:563": " arthavādādhikaraṇe ca “vidhinā tvekavākyatvāt stutyarthena vidhīnāṃ syuḥ” iti preraṇarūpavidhipratipādakaliṅādyavayavadvārā",
    "GSP29vnyps32u:564": " samudāyabhūtaṃ vidhyuddeśavākyaṃ lakṣayitvā tadekavākyatvamarthavādānāṃ vadan kṛtsnasya",
    "GSP29vnyps32u:565": " vedasyeśvarājñārūpavidhipratipādakatvaṃ tadvākyakaṇṭhoktamasūcayat /",
    "GSP29vnyps32u:566": " evamanyatrāpi bhāvyam //",
    "GSP29vnyps32u:567": " nyā. pa. śa. 41 evaṃ śrutistāvadīśvarājñā,",
    "GSP29vnyps32u:568": " tadanuvidhānāt smṛtirapi /",
    "GSP29vnyps32u:569": " brāhmaṇamantrārthavādamayā hyanantā vedāḥ saṅkīrṇā vikīrṇāḥ kvacit kadācidutsannāśca /",
    "GSP29vnyps32u:570": " tatra kṛtsnavedino manvādayastattaddeśakālaviśeṣeṣvakṛtsnavedināṃ tattvānuṣṭhānaviplavapraśamanāya svānubhūtān vedārthān yathāvannibadhnanti;",
    "GSP29vnyps32u:571": " atastanmūlonādivācāmarthanirṇayaḥ /",
    "GSP29vnyps32u:572": " śrutismṛtivirodhe tu smṛtyā mūlāntarānumānādanuṣṭhānavikalpaṃ kecidāhuḥ /",
    "GSP29vnyps32u:573": " sarveṣāṃ guṇatrayavatāmāptatamatvepi kvācitkabhramasaṃbhavācchrutyā smṛtibādhaḥ, ityapare /",
    "GSP29vnyps32u:574": " tattvaviṣanaye tu virodhe bādha eva,",
    "GSP29vnyps32u:575": " ānyaparyaṃvā,",
    "GSP29vnyps32u:576": " vastuni vikalpāsaṃbhavāt /",
    "GSP29vnyps32u:577": " smṛtidvayavirodhe tu parigrahatāratamyādibhirvyavasthā /",
    "GSP29vnyps32u:578": " na ca kvacit smṛtīnāmaprāmāṇye sarvatrānāśvāsaḥ,",
    "GSP29vnyps32u:579": " bādhakādarśanāt,",
    "GSP29vnyps32u:580": " kāraṇadoṣakḷpteśca niyataliṅgābhāvāt,",
    "GSP29vnyps32u:581": " saṃvādabhūyastvādibhiḥ parigrahānyathānupapattyā ca śrutereva mūlatvakalpanopapatteḥ;",
    "GSP29vnyps32u:582": " anyathā pauruṣeyavākyasya sarvasyāprāmāṇyaprasaṅge vilīnamāgamena /",
    "GSP29vnyps32u:583": " na caitannāniṣṭamiti vaktuṃ śakyam,",
    "GSP29vnyps32u:584": " pitrādyāptavākyaṃ pramāṇīkṛtya cāvārkasya pravṛttidarśanāt /",
    "GSP29vnyps32u:585": " na ca kvācitkasaṃvādamātreṇa bāhyāgameṣvapi visrambhāvakāśaḥ,",
    "GSP29vnyps32u:586": " pratyakṣaśrutivirodhabhūyastvena vaidikaparigrahābhāvena vedabāhyatvaprasiddhyā vedapratikṣepācca vedākhyamūlakalpanasyāśakyatvāt /",
    "GSP29vnyps32u:587": " na cālaukikaṃ pratyakṣādimūlatvasaṃbhavaḥ /",
    "GSP29vnyps32u:588": " yogajasākṣātkāramūlatvakḷptirapi vedāviruddhasthale syāt;",
    "GSP29vnyps32u:589": " na ca tatrāpi niścayaḥ,",
    "GSP29vnyps32u:590": " viparītopalambhasyāpi saṃbhavāditi /",
    "GSP29vnyps32u:591": " tataśca vedamūlāḥ smṛtayasnividhāḥ---dharmaśāstretihāsapurāṇabhedāt /",
    "GSP29vnyps32u:592": " tatrādyayoradūraviprakarṣādekavidyāsthānaniveśaḥ /",
    "GSP29vnyps32u:593": " atra cādhikṛtānadhikṛtavibhāgena balābalaniyatirābhāsāhnike darśitā;",
    "GSP29vnyps32u:594": " purāṇeṣvapi sāttvikarājasādivibhāgaśca //",
    "GSP29vnyps32u:595": " nyā. pa. śa. 42 yānipunaḥ sāṃkhyayogapāśupatapañcarātrāṇi,",
    "GSP29vnyps32u:596": " tānyapi dharmaśāstrabhedā eva;",
    "GSP29vnyps32u:597": " pariśuddhātmacintanarūpajñānayogapradarśanādhikṛtaṃ śāstraṃ sāṃkhyam;",
    "GSP29vnyps32u:598": " samādhiparyantakarmayoganiṣṭhaṃ śāstraṃ yogaḥ;",
    "GSP29vnyps32u:599": " pratibuddhetaraviṣayapaśupatibhajanapratipādakaṃ pāśupatam;",
    "GSP29vnyps32u:600": " pratibuddhaviṣayabhagavadananyabhajanopadeśapravṛttaṃ tu śāstraṃ pañcarātram /",
    "GSP29vnyps32u:601": " etāni ca kvacit kvacidaṃśe parasparopajīvīni /",
    "GSP29vnyps32u:602": " parasparavirodhe tu vedānusāreṇa balābalavyavasthā,",
    "GSP29vnyps32u:603": " vedaviruddhe tvaṃśe bādhaḥ /",
    "GSP29vnyps32u:604": " pramādasyānīśvareṣu sarveṣu saṃbhavāt /",
    "GSP29vnyps32u:605": " vipralambhasya tu asurādivyāmohanodyate sākṣādīśvare 'pi;",
    "GSP29vnyps32u:606": " yathoktaṃ bhagavataiva--- “tvaṃ hi rudrapa mahābāho mohaśāstrāṇi kāraya /",
    "GSP29vnyps32u:607": " alpāyāsaṃ darśayitvā phalaṃ śīghraṃ pradarśaya //",
    "GSP29vnyps32u:608": " ahaṃ mohaṃ kariṣyāmi yo manaṃ mohayiṣyati /",
    "GSP29vnyps32u:609": " ” iti //",
    "GSP29vnyps32u:610": " ato yat sāṃkhyar iśvarānadhiṣṭhitapradhānādipratipādanam,",
    "GSP29vnyps32u:611": " yacceśvaramabhyupagamya kevalanimittakāraṇatvapratiphalanakalpaiśvaryavarṇanaṃ yoge,",
    "GSP29vnyps32u:612": " yacca pāśupate parāvaratattvavyatyayavedaviruddhācārādikalpanam,",
    "GSP29vnyps32u:613": " tat sarvaṃ vyapohya śiṣṭe ḥṃśe prāmāṇyaṃ grāhyam /",
    "GSP29vnyps32u:614": " na caitat tuṣataṇḍulavibhāgavadalpajñaiḥ śakyam /",
    "GSP29vnyps32u:615": " ato hi śārīrake trayāṇāṃ nirāsaḥ /",
    "GSP29vnyps32u:616": " pañcarātraṃ tu kṛtsnaṃ śrutivat smṛtivadvā pramāṇam,",
    "GSP29vnyps32u:617": " pratyakṣaśrutyādivirodhābhāvāt /",
    "GSP29vnyps32u:618": " mahābhārate ca āptatama mānavadharmaśāstrasyāpi tanmūlatvokteratyādareṇa vyāsadiparigrahaviśeṣādīśvaradayāmūlatvena ca kāraṇadoṣaprasaṅgābhāvāt",
    "GSP29vnyps32u:619": " “vedānteṣu yathāsāraṃ saṃgṛhya bhagavān hariḥ /",
    "GSP29vnyps32u:620": " bhaktānukampayā vidvān saṃcikṣepa yathāsukham” //",
    "GSP29vnyps32u:621": " iti ca tatraiva vyakteḥ /",
    "GSP29vnyps32u:622": " vedaprāmāṇyāṅgīkāratadarthoktibhūyastvatadvaiśadyahetutvavacanasādhuparitrāṇārthatvasattvottaranāradādiśrotṛkatvādinibandhanaspaṣṭaprāmāṇyatvāt",
    "GSP29vnyps32u:623": " na ca vipralambhārthaṃ tathā nibandhaḥ,",
    "GSP29vnyps32u:624": " anyatrāpi prasaṅgāt;",
    "GSP29vnyps32u:625": " “adhītā bhagavan vedāḥ” ityāderdurgrahatvamātratātparyeṇa vedanindādirūpatvābhāvāt /",
    "GSP29vnyps32u:626": " nindārūpatvepyuditahomanindāvanninditetarapraśaṃsanapravṛtteḥ /",
    "GSP29vnyps32u:627": " “saṅkarṣaṇo nāma jīvo jāyata” ityādestvavatārādigocaratvasya tatraiva siddheḥ /",
    "GSP29vnyps32u:628": " śarīrake ca--- “utpattyasaṃbhavāt““na ca kartuḥ karaṇam” iti sūtradvayena pūrvapakṣaṃ",
    "GSP29vnyps32u:629": " kṛtvā “vijñānādibhāve vā tadapratiṣedhaḥ” “vipratiṣedhācca” iti tatprāmāṇyapratiṣedhaḥ parihṛtaḥ /",
    "GSP29vnyps32u:630": " tathā nirmūlatvāsatparigrahasatparigrahābhāvavaudikasaṃskāravarjanāvaidikasaṃskāravidhānavidyāsthānaparigaṇanābhāvakṣudravidyābāhulyādimandaśaṅkānāṃ",
    "GSP29vnyps32u:631": " bhagavadyāmunamunibhiḥ parihāraḥ prapañcitaḥ iti neha pratanyate //",
    "GSP29vnyps32u:632": " nyā. pa. śa. 43 evaṃ sākṣādīśvaradayāmūlatvānmanvādinibandhanebhyosyātirekaḥ /",
    "GSP29vnyps32u:633": " teṣāṃ śrutivirodhe sati bādhyatvamapi saṃbhavet /",
    "GSP29vnyps32u:634": " guṇatrayavaśyatayā kādācitkabhramādisaṃbhavāt /",
    "GSP29vnyps32u:635": " smṛtyādīnāṃ hi śrutimūlatayaiva prāmāṇyamiti bhāṣyepyuktaṃ “taduparyapi” ityadhikaraṇe-- “saṅkīrṇabrāhmaṇamantrārthavādamūleṣu dharmaṃśāstretihāsapurāṇeṣu” iti //",
    "GSP29vnyps32u:636": " nyā. pa. śa. 44 tata eva caiṣāṃ viprakīrṇaśākhāmūlatvaṃ siddhāntaḥ,",
    "GSP29vnyps32u:637": " ityapi sūcitam /",
    "GSP29vnyps32u:638": " kvacit kadācit keṣāñcicchākhāviśeṣāṇāmucchedaḥ;",
    "GSP29vnyps32u:639": " te ca punarvyāsādibhiḥ kvacit kadācit pravartyante,",
    "GSP29vnyps32u:640": " ityetāvatā ucchinnaśākhāmūlatvamastu /",
    "GSP29vnyps32u:641": " uktaṃ ca bhagavatā āpastambena--- “teṣāmutsannāḥ pāṭhāḥ prayogādanumīyante” iti /",
    "GSP29vnyps32u:642": " manvādivacanaprāmāṇyaṃ nyāyamantareṇāpi śrutyaiva siddham--- “yadvai kiñca manuravadat tadbheṣajam” ityādibhiḥ /",
    "GSP29vnyps32u:643": " evaṃ śiṣṭācārasyāpi--- “yathā te tatra varteran,",
    "GSP29vnyps32u:644": " tathā tratra vartarthoḥ” “yānyasmākaṃ sucaritāni,",
    "GSP29vnyps32u:645": " tāni tvayopāsyāni” ityādibhiḥ /",
    "GSP29vnyps32u:646": " smṛtiśca--- “smṛtiśīle ca tadvidām /",
    "GSP29vnyps32u:647": " ācāraścaiva sādhūnām” ityādi /",
    "GSP29vnyps32u:648": " śrutyaiva dharmanirṇaye saṃbhavati kiṃ dharmaśāstreṇa ?",
    "GSP29vnyps32u:649": " ityāśaṅkyāha marīciḥ --- “durbodhā vaudikāḥ śabdāḥ prakīrṇatvācca ye khilāḥ /",
    "GSP29vnyps32u:650": " tajjñaista eva spaṣṭārthāḥ smṛtitantre pratiṣṭhitāḥ” //",
    "GSP29vnyps32u:651": " iti satyapi dharmaśāstre gṛhyāpekṣāṃ darśayati devalaḥ--- “manvādayaḥ prayoktāro dharmaśāstrasya kīrtitāḥ /",
    "GSP29vnyps32u:652": " tatprayuktaprayoktāro gṛhyakārāḥ svamantrataḥ” //",
    "GSP29vnyps32u:653": " iti /",
    "GSP29vnyps32u:654": " ato dharmaśāstragṛhyādisāpekṣatvaṃ vedārthanirṇayasya /",
    "GSP29vnyps32u:655": " virodhe ca yathāyogaṃ balābalavyavasthā siddhā /",
    "GSP29vnyps32u:656": " bhagavaddharmaśāstrasya tu pañcarātrasya śrutyādivirodhe ṣoḍaśigrahaṇāderiva deśakālādhikāryavasthāviśeṣaviṣayatayā vikalpa eva,",
    "GSP29vnyps32u:657": " śruterivāsyāpi doṣasaṃbhāvanāvirahādisiddheḥ /",
    "GSP29vnyps32u:658": " āhuścaivamabhiyuktāḥ--- “vede kartrādyabhāvāt” ityārabhya,",
    "GSP29vnyps32u:659": " “tasmāt sāṃkhyaṃ sayogaṃ sapaśupatimataṃ kutracit pañcarātraṃ sarvatraiva pramāṇaṃ tadidamavagataṃ pañcamādeva vedāt” //",
    "GSP29vnyps32u:660": " iti /",
    "GSP29vnyps32u:661": " anyatra ca--- upaniṣadi tu bahvyāṃ vyāvaghoṣyāmadoṣa- pratihataguṇarāśirghuṣyate tārkṣyaketuḥ /",
    "GSP29vnyps32u:662": " śrutirapi tadupajñaiḥ pañcarātrairvikalpaṃ na labhata iti sūktaṃ bhāṣyakṛdyāmunāryaiḥ” //",
    "GSP29vnyps32u:663": " iti /",
    "GSP29vnyps32u:664": " tadetat yāmunācāryairāgamaprāmāṇye saṃbhāvitasamastapūrvapakṣayuktinirākaraṇena /",
    "GSP29vnyps32u:665": " prapañcitam /",
    "GSP29vnyps32u:666": " tadanusāreṇaiva bhāṣyakāraiḥ śrīpāñcarātrādhikaraṇaṃ vyākhyātam /",
    "GSP29vnyps32u:667": " “śrutimūlamidaṃ tantraṃ pramāṇaṃ kalpasūtravat /",
    "GSP29vnyps32u:668": " ” ityādi vacanaṃ tu trayyantamūlatayā ekāyanaśrutimūlatayā ca yojyam /",
    "GSP29vnyps32u:669": " na cātra vedatve sandegdhavyam,",
    "GSP29vnyps32u:670": " “yaṃ vākeṣvanuvākeṣu niṣatsūpaniṣatsu ca /",
    "GSP29vnyps32u:671": " mahato vedavṛkṣasya mūlabhūto mahānayam //",
    "GSP29vnyps32u:672": " skandhabhūtā ṛgādyāste śākhābhūtāstathā mune /",
    "GSP29vnyps32u:673": " ” ityādivacanāt /",
    "GSP29vnyps32u:674": " tathā ṛgvedapāṭhe paṭhitam--- “vratametat suduścaram” iti saṃvādapradarśanāt,",
    "GSP29vnyps32u:675": " vedaśākhāvyāsadaśāyāṃ niruktaśākhāyā api gaṇitatvāt,",
    "GSP29vnyps32u:676": " bhagavacchāstrasārabhūtasāttvatapauṣkarādiṣu rahasyāmnāyavidhāne “ekāyanīyaśākhoktairmantraiḥ paramapāvanaiḥ /",
    "GSP29vnyps32u:677": " ” ityādibhiḥ tacchrutitpratipādanāt /",
    "GSP29vnyps32u:678": " atra bhagavadyāmunamunibhirevokto grantho likhyate--- “yadapyuktam--- 'garbhādhānādidāhāntasaṃskārāntarasevanāt bhāgavatānāma brāhmaṇyam' iti,",
    "GSP29vnyps32u:679": " tatrāpyajñānamevāparādhyati,",
    "GSP29vnyps32u:680": " na punarāyuṣmato doṣaḥ;",
    "GSP29vnyps32u:681": " yata ete vaṃśaparamparayā vājasaneyaśākhāmadhīyānāḥ kātyāyanādigṛhyoktamārgeṇa garbhādhānādisaṃskārān kurvate,",
    "GSP29vnyps32u:682": " ye punaḥ sāvitryanuvacanaprabhṛti trayīdharmātyāgena ekāyanaśrutivihitāneva catvāriṃśatsaṃskārān kurvate,",
    "GSP29vnyps32u:683": " tepi svaśākhāgṛhyoktadharmaṃ yathāvadanutiṣṭhamānā na śākhāntarīyakarmānanuṣṭhānāt brāhmaṇyāt pracyavante,",
    "GSP29vnyps32u:684": " anyeṣāmapi parasparaśākhāvihitakarmānanuṣṭhānanimittābrāhmaṇyaprasaṅgāt;",
    "GSP29vnyps32u:685": " sarvatra hi jāticaraṇagotrādhikārādivyavasthitā eva samayācārā upalabhyante /",
    "GSP29vnyps32u:686": " yadyapi sarvaśākhāpratyayamekaṃ karma,",
    "GSP29vnyps32u:687": " tathāpi na parasparavilakṣaṇādhikārisambaddhā dharmāḥ kvacit,",
    "GSP29vnyps32u:688": " samuccīyante /",
    "GSP29vnyps32u:689": " vilakṣaṇāstrayīvihitasvargaputrādiviṣayopabhogasādhanaindrāgneyādikarmādhikāribhyo",
    "GSP29vnyps32u:690": " dvijebhyastrayyantaikāyanaśrutivihitavijñānābhigamanopādānejyāprabhṛtibhagavatprāptyekopāyakarmādhikāriṇo",
    "GSP29vnyps32u:691": " mumukṣavo brāhmaṇāḥ,",
    "GSP29vnyps32u:692": " iti nobhayeṣāmapyanyonyaśākhāvihitakarmānanuṣṭhānamabrāhmaṇyamāpādayati /",
    "GSP29vnyps32u:693": " yathā ca ekāyanaśākhāyā apauruṣeyatvam,",
    "GSP29vnyps32u:694": " tathā kāśmīrāgamaprāmaṇyaṃ eva prapañcitamiti neha prastūyate /",
    "GSP29vnyps32u:695": " prakṛtānāṃ tu bhāgavatānāṃ sāvitryanuvacanāditrayīsambandhasya sphuṭataramu palabdhirna tattyāganimittavrātyatvādisandehaṃ sahate” iti //",
    "GSP29vnyps32u:696": " nyā. pa. śa. 45 caturvidhaṃ cedaṃ pañcarātram--- āgamasiddhāntaḥ,",
    "GSP29vnyps32u:697": " divyasiddhāntaḥ,",
    "GSP29vnyps32u:698": " tantrasiddhāntaḥ,",
    "GSP29vnyps32u:699": " tatrāntarasiddhāntaśceti /",
    "GSP29vnyps32u:700": " caturvidhaṃ cedaṃ vedamūlabhūtāṃśasya upabṛṃhaṇam;",
    "GSP29vnyps32u:701": " tadabhiprāyeṇa hyuktaṃ mahābhārate--- “mahato vedavṛkṣasya mūlabhūto mahānayam /",
    "GSP29vnyps32u:702": " ” ityādi /",
    "GSP29vnyps32u:703": " caturṇāṃ caiṣāṃ lakṣaṇādikaṃ śrīpauṣkarādiṣu bhagavataiva darśitam /",
    "GSP29vnyps32u:704": " yacca teṣu caturṣu sādhāraṇyāsādhāraṇyārcopasaṃhāryānupasaṃhāryādikaṃ vaktavyam,",
    "GSP29vnyps32u:705": " tat sarvaṃ śrīpāñcarātrarakṣāsiddhāntavyavasthāyāṃ sarvaparāmarśena sādhitamasmābhiriti tatraiva tadvistaraḥ sāttvatadharmagopturananyairanusandheya iti nātra prabrūmaḥ /",
    "GSP29vnyps32u:706": " evaṃ sthite kecid bāhlīkaprāyāḥ āgamabāhyāḥ śrīmadvaikhānasaprāmāṇye viśerate /",
    "GSP29vnyps32u:707": " tatra tāvat kalpasūtraṃ nāpramāṇam,",
    "GSP29vnyps32u:708": " itaravadeva kalpasūtratvāt,",
    "GSP29vnyps32u:709": " tatkartuśca kalpasūtrakāratvaprasiddheḥ,",
    "GSP29vnyps32u:710": " vedāviruddhatvāt,",
    "GSP29vnyps32u:711": " vaidikamantraireva sakaladharmavidhānāt,",
    "GSP29vnyps32u:712": " sūtrāntarāṇāmapi kuṇḍasanniveśalakṣaṇādiṣu kvacit kvacit tadupajīvanāt,",
    "GSP29vnyps32u:713": " varṇāśramadharmāṇāmanukūlaṃ nārāyaṇaparatvapratipādanāderapi sattvamūlatvena prāmāṇyaikahetutvāt,",
    "GSP29vnyps32u:714": " “harimeva smarennityaṃ karmapūrvāpareṣvapi /",
    "GSP29vnyps32u:715": " dhyāyennārāyaṇaṃ devaṃ snānādiṣu ca karmasu” //",
    "GSP29vnyps32u:716": " ityādinā śaunakādibhirapi tathaiva vidhānāt,",
    "GSP29vnyps32u:717": " vaṃśaparamparayā ca vaikhānasairadhīyamānatayā viplavasyāpyanavakāśatvāt /",
    "GSP29vnyps32u:718": " astu kimapi tat,",
    "GSP29vnyps32u:719": " idaṃ taditi kiṃ niyākamamiti cet,",
    "GSP29vnyps32u:720": " itarānupalamaḥ tadupalambhaśca,",
    "GSP29vnyps32u:721": " anyathā sarvatra śrutismṛtyādīnāṃ tathā tathā saṃśayaprasaṅgāt /",
    "GSP29vnyps32u:722": " astvidameva tat,",
    "GSP29vnyps32u:723": " pramāṇaṃ ca,",
    "GSP29vnyps32u:724": " tathāpi bhārgavādicatuṣkasya kathaṃ prāmāṇyam ?",
    "GSP29vnyps32u:725": " iti cenna, uktottaratvāt,",
    "GSP29vnyps32u:726": " maharṣipraṇītatvavedāviruddhatvādeḥ samatvāt /",
    "GSP29vnyps32u:727": " pañcarātravirodhostīti cenna,",
    "GSP29vnyps32u:728": " tattve tadabhāvāt,",
    "GSP29vnyps32u:729": " kartavyakriyādibhedasyāpi pratiniyatādhikāriviṣayatvenaivopapatteḥ,",
    "GSP29vnyps32u:730": " kalpasūtraprakriyābhedavat,",
    "GSP29vnyps32u:731": " āgamadivyatantratantrāntararūpapañcarātrāvāntaracatuṣkakriyādivibhāgavacca /",
    "GSP29vnyps32u:732": " āśvamodhike śrīvaiṣṇavadharmaśāstre dvitayamapi samaprāmāṇyatayopāttam /",
    "GSP29vnyps32u:733": " dvayorapi parasparaprāmāṇyam “viṣṇostantraṃ dvidhā proktam” ityādiṣu vyañjitam /",
    "GSP29vnyps32u:734": " parasparākṣepavacanāni tu ikṣubhakṣakṛticikīrṣubhirasahiṣṇubhirupakṣiptāni vā svaśāstrapraśaṃsārthavādarūpāṇi veti na tato virodhaḥ //",
    "GSP29vnyps32u:735": " nyā. pa. śa. 46 nanu bhārgavādīni na tāvat kalpasūtrāṇi,",
    "GSP29vnyps32u:736": " tathānabhyupagamāt,",
    "GSP29vnyps32u:737": " aprasiddheḥ, ayukteśca, /",
    "GSP29vnyps32u:738": " na smṛtyantarāṇi,",
    "GSP29vnyps32u:739": " manvādiṣvapāṭhāt tadvat tatprasiddhyabhāvāccāna ca svatantratantrāntarāṇi,",
    "GSP29vnyps32u:740": " sāṃkhyayogādisahapāṭhādarśanāt,",
    "GSP29vnyps32u:741": " vaikhānasānuvartanācca /",
    "GSP29vnyps32u:742": " tat katamāṃ vidhāmavalambyāmīṣāṃ prāmāṇyamucyate ? /",
    "GSP29vnyps32u:743": " manvatribhārgavādivat nāradīyādivacca dharmaśāstratayaiva teṣāmapi prāmāṇyam,",
    "GSP29vnyps32u:744": " aṣṭādaśādiparigaṇanasya upalakṣaṇatāyāḥ prāmāṇikairabhyupagamāt /",
    "GSP29vnyps32u:745": " smṛtyantareṣu devotsavādiprapañcanaṃ nāstīti cet,",
    "GSP29vnyps32u:746": " mā bhūt prapañcanam,",
    "GSP29vnyps32u:747": " svarūpaṃ tāvadanujñātaṃ tatprapañcaparāṇām /",
    "GSP29vnyps32u:748": " tathāpi jīvānāmantatonyonyavaiṣamyamātrasya ca sārvatrikatvānnikṛṣṭādhikārikāṇi tānīti cenna,",
    "GSP29vnyps32u:749": " teṣvanyeṣu ca brāhmaṇyaikapradhānatvavacatāt,",
    "GSP29vnyps32u:750": " tathopalabdheśca /",
    "GSP29vnyps32u:751": " kathaṃ teṣāṃ brāhmaṇyamiti cet,",
    "GSP29vnyps32u:752": " śāntaṃ pāpam /",
    "GSP29vnyps32u:753": " śravasī pidadhīmahi /",
    "GSP29vnyps32u:754": " tathāpi vaktavyam /",
    "GSP29vnyps32u:755": " dṛśyante hyete vaṃśaparamparayā vedamadhīyānā vekhānasasūtroktavaidikasakalasaṃskāraśālino varṇāśramadharmakarmaṭhā bhagavadekāntā brāhmaṇāḥ",
    "GSP29vnyps32u:756": " nūnamamīṣāṃ brāhmaṇyaikakāraṇena bhāgavatatvenaiva viparītaṃ bambhramīti brāhmaṇagardabhaḥ;",
    "GSP29vnyps32u:757": " anyathā vaikhānasakalpasyāpi niradhikāritvenāprāmāṇyaprasaṅgaḥ /",
    "GSP29vnyps32u:758": " astu tatprāmāṇyam;",
    "GSP29vnyps32u:759": " santu ca deśāntare kālāntare vā tadadhikāriṇaḥ;",
    "GSP29vnyps32u:760": " amī tu katame ?",
    "GSP29vnyps32u:761": " iti cet, deśāntarādāvapyevaṃ vaktuṃ śakyatvāt;",
    "GSP29vnyps32u:762": " viparītaṃ vā kasmānna syāt ?",
    "GSP29vnyps32u:763": " ; evaṃ ca sati sūtrāntarādiṣvapi kaḥ samāśvāsaḥ ? /",
    "GSP29vnyps32u:764": " vaikhānasānāṃ nikṛṣṭajātitvavacanavivādābhyāṃ sandehaviṣayatvamiticet,",
    "GSP29vnyps32u:765": " āptagranthasthatādṛśavacanābhāvāt;",
    "GSP29vnyps32u:766": " bhāvepyeteṣāṃ nikṛṣṭajātitve pramāṇābhāvāt;",
    "GSP29vnyps32u:767": " āgamaprāmāṇyoktasātvatādisamākhyānirvāhasamatvāt;",
    "GSP29vnyps32u:768": " na hyanekārthaḥ śabdo nāsti,",
    "GSP29vnyps32u:769": " na ca śabdaikyādarthaikyam,",
    "GSP29vnyps32u:770": " śabdabhedenārthabhedo vā;",
    "GSP29vnyps32u:771": " anyathā vilīnaṃ tṛtīyāśrameṇāpi;",
    "GSP29vnyps32u:772": " vivādasya tubhavādṛśajihvāspandamātrādhīnasya sūtragotrādāvapi suśakatvāt /",
    "GSP29vnyps32u:773": " itaḥ pūrvaṃ tāvannāstīti cenna,",
    "GSP29vnyps32u:774": " asyāpi vivādasyānāditvāyogāt,",
    "GSP29vnyps32u:775": " tataḥ pūrvamabhāvāta;",
    "GSP29vnyps32u:776": " tathā ca bhavato bhaviṣyato vā vivādasya vivādatvāviśeṣāt tataḥ paraṃ teṣāmanāśvāsaprasaṅgāt /",
    "GSP29vnyps32u:777": " asmākaṃ tāvat teṣu saṃśayo nāstīti cet,",
    "GSP29vnyps32u:778": " asmākaṃ vā kimastyamīṣu ? /",
    "GSP29vnyps32u:779": " kva tarhi nikṛṣṭajātyantaram ? /",
    "GSP29vnyps32u:780": " kimasmāsu tannyāsīkṛtam ?",
    "GSP29vnyps32u:781": " ; yenāsmābhiḥ pradarśanīyam /",
    "GSP29vnyps32u:782": " na cāsmābhiranantā deśā draṣṭuṃ śākyāḥ /",
    "GSP29vnyps32u:783": " sambhavati cocchedaḥ,",
    "GSP29vnyps32u:784": " idānīṃ kṣatriyavaiśyamāhiṣyādivat /",
    "GSP29vnyps32u:785": " teṣāṃ keṣāṃ cinnāmasāmyamātrādatrānupraveśaḥ saṃbhavatīti cenna,",
    "GSP29vnyps32u:786": " kasyā api śaṅkāyāḥ sarvatra sulabhatvāt;",
    "GSP29vnyps32u:787": " asti ca varṇitvabhikṣutvādīnāṃ sāmyamanyatrāpi /",
    "GSP29vnyps32u:788": " yaścaivamatiśaṅkayā dūyate,",
    "GSP29vnyps32u:789": " sa tu svamātāpitṛcaritānavadhāraṇena svabrāhmaṇyamapi yathārhamatiśaṅketeti jitaṃ lokāyatena /",
    "GSP29vnyps32u:790": " uktaṃ ca bhagavatā--- “ajñaścāśraddhadhānaśca saṃśayātmā vinaśyati /",
    "GSP29vnyps32u:791": " nāyaṃ lokosti na paro na sukha saṃśayātmanaḥ” //",
    "GSP29vnyps32u:792": " iti /",
    "GSP29vnyps32u:793": " tat siddhaṃ viśiṣṭādhikārikaṃ vedāviruddhaṃ vaikhānasādismaraṇaṃ pramāṇamiti /",
    "GSP29vnyps32u:794": " yacca dharmaśāstrādiṣu aṣṭādaśādiparisaṃkhyānam,",
    "GSP29vnyps32u:795": " na tadadhikasaṃkhyāvyavacchedaparam,",
    "GSP29vnyps32u:796": " anyeṣāmapi śiṣṭaparigrahāderaviśiṣṭatvāt,",
    "GSP29vnyps32u:797": " anuktāṃśadarśanādinā upajīvyatvācceti /",
    "GSP29vnyps32u:798": " evaṃ saparikaro vedaḥ pramāṇamiti siddham //",
    "GSP29vnyps32u:799": " “chandaḥ pādau śabdaśāstraṃ na vaktraṃ kalpaḥ pāṇī jyautiṣaṃ cakṣuṣī ca /",
    "GSP29vnyps32u:800": " śikṣā ghrāṇaṃ śrotramuktaṃ niruktaṃ vedasyāṅgānyāhuretāni ṣaṭ ca //",
    "GSP29vnyps32u:801": " ” evaṃ saparikaravedārthatattvanirṇayaviṣayā “athāto dharmajijñāsā” ityārabhya “anāvṛttiḥ śabdādanāvṛttiḥ śabdāt ityevamantā viṃśatilakṣaṇī mīmāṃsā /",
    "GSP29vnyps32u:802": " “tatra ca saṃhitametaccharīrakaṃ jaiminīyena ṣoḍaśalakṣaṇeneti śāstraikatvasiddhiḥ” iti bhāṣyopātto vṛttigranthaḥ //",
    "GSP29vnyps32u:803": " nyā. pa. śa. 47 tattvaratnākare tvevamuktam--- “karmadevatābrahmagocarā sā tridhodbhabhau sūtrakārataḥ /",
    "GSP29vnyps32u:804": " jaiminermuneḥ kāśakṛtsnato bādārayaṇādityataḥ kramāt” //",
    "GSP29vnyps32u:805": " iti /",
    "GSP29vnyps32u:806": " anayordevatākāṇḍasya jaiminīyatvakāśakṛtsnīyatvoktī tādadhīnyādivivakṣaya samānārthe gamayitavye /",
    "GSP29vnyps32u:807": " tatra karmakāṇḍārthamevaṃ saṃjagṛhuḥ--- “dharmadhīrmānabhedāṅgaprayuktikramakartṛbhiḥ /",
    "GSP29vnyps32u:808": " sātideśaviśeṣohabādhatantraprasaktibhiḥ” //",
    "GSP29vnyps32u:809": " iti /",
    "GSP29vnyps32u:810": " “vedārthe nyāyacintye prathamamavasitaṃ karma taddevatā cā- thātaḥ śārīrakāṃśe niravadhikaphalabrahmacintā tvasūtri /",
    "GSP29vnyps32u:811": " tatrādhyāye parasmin svayamupaniṣadāmanvayosyāvirodho mokṣopāyotha muktirviṣayaviṣayiṇau siddhasādhyau dvikārthau //",
    "GSP29vnyps32u:812": " ” “tatrādyetyantagūḍhāviśadaviśadatacchāyajīvādivācaḥ paścātsmṛtyādikairakṣatirahitahatiḥ kāryatābhrendriyādeḥ /",
    "GSP29vnyps32u:813": " doṣādoṣau tṛtīyepyavaraparagatau bhaktiraṅgāni cātho- pāsānuṣṭhāprabhāvotkramasaraṇiphalānyantime cintitāni //",
    "GSP29vnyps32u:814": " ” vicārāt pūrvamevātra prāptamadhyayanaṃ vidheḥ /",
    "GSP29vnyps32u:815": " atonadhītavedasya vicāraḥ śāstrabādhitaḥ //",
    "GSP29vnyps32u:816": " kramo viṃśatilakṣaṇyā na vaidhaḥ kintu yauktikaḥ /",
    "GSP29vnyps32u:817": " ato vyutkramacintāyāmanaucityaṃ praśiṣyate //",
    "GSP29vnyps32u:818": " nyā. pa. śa. 48 evaṃ viṃśatilakṣaṇīśravaṇamananābhyāṃ supratiṣṭhitasamastaśāstrārthasya mokṣasādhanatayā vidheyaṃ nididhyāsanaṃ na vākyārthajñānamātram,",
    "GSP29vnyps32u:819": " tasya rāgaprāptaśravaṇādisiddhatvāt /",
    "GSP29vnyps32u:820": " ata eva ca tasmin viśeṣe vedanādisāmānyaśabdaparyavasānam /",
    "GSP29vnyps32u:821": " na ca nididhyāsanādikaṃ niṣiddham,",
    "GSP29vnyps32u:822": " varaṇīyatvameva vihitamiti vācyam;",
    "GSP29vnyps32u:823": " svatantrānyakartṛkavaraṇakarmībhāvasyāpuruṣatantretvenāvidheyatvāt /",
    "GSP29vnyps32u:824": " atastaddhetunā prītirūpatvena upāsanameva viśiṣyate;",
    "GSP29vnyps32u:825": " tathā sati “bhaktyā tvananyayā” iti smṛtyavirodhaśca /",
    "GSP29vnyps32u:826": " tadeva ca nididhyāsanaṃ prītirūpaṃ prakaraṇaviśeṣāt samādhiḥ /",
    "GSP29vnyps32u:827": " ca cāṣṭāṅgaḥ śāstreṣu śiṣyate /",
    "GSP29vnyps32u:828": " tāvati ca pātañjalaprāmāṇyamapi /",
    "GSP29vnyps32u:829": " āgamaśīlanaṃ ca āphalānmātrayā anuvartanīyam /",
    "GSP29vnyps32u:830": " smaranti ca--- “svādhyāyādyogamāsīta yogāt svādhyāyamāviśet /",
    "GSP29vnyps32u:831": " svādhyāyayogasaṃpattyā paramātmā prakāśate” //",
    "GSP29vnyps32u:832": " iti /",
    "GSP29vnyps32u:833": " yat punaḥ śrūyate--- “granthamabhyasya medhāvī jñānavijñānatatparaḥ /",
    "GSP29vnyps32u:834": " palālamima dhānyārthī tyajed granthamaśeṣataḥ” //",
    "GSP29vnyps32u:835": " iti, tat kośatyāgābhiprāyam;",
    "GSP29vnyps32u:836": " na ca sādarapaṭusaṃskārapracayasaṃsiddhamedhāsaṃpadaḥ puruṣasya kośena kiñcit sāddhyam /",
    "GSP29vnyps32u:837": " medhāvīti ca viśeṣvate /",
    "GSP29vnyps32u:838": " “dhīrdhāraṇāvatī medhā” iti ca naighaṇṭukāḥ /",
    "GSP29vnyps32u:839": " adhīmahe ca-- “medhāmanīṣe mā viśatāṃ samīcīna bhūtasya bhavyasyāvaruddhyai” iti /",
    "GSP29vnyps32u:840": " yaddhā muktaprāyātyantaniṣpannayogapuruṣaviṣayametat;",
    "GSP29vnyps32u:841": " na hi tasya śāstreṇa jñātavyaṃ tadānīmasti,",
    "GSP29vnyps32u:842": " sākṣātkṛtasamastatattvārthatvāt /",
    "GSP29vnyps32u:843": " yattu smaryate--- śāstrajñānaṃ bahukleśaṃ buddheścalanakāraṇam /",
    "GSP29vnyps32u:844": " upadeśāddhariṃ buddhvā viramet sarvakarmasu” //",
    "GSP29vnyps32u:845": " iti, idaṃ tu tīvrasaṃvegināmalasāstikānāṃ ca grāhmam;",
    "GSP29vnyps32u:846": " buddhicalanahetūnāmasacchāstrāṇāṃ tyāgārthaṃ vā;",
    "GSP29vnyps32u:847": " tadā viśeṣaṇasāphalyam;",
    "GSP29vnyps32u:848": " dharmavidyāsthāneṣvapi hi bahirdaleṣvatisaṃrambho mumukṣorapodyate--- “na śabdaśāstrābhiratasya mokṣo na caiva ramyāvasathapriyasya /",
    "GSP29vnyps32u:849": " na bhojanācchādanatatparasya na lokacittagrahaṇe ratasya” //",
    "GSP29vnyps32u:850": " iti, tat śābdaṃ prameyatattvamadhijigamiṣatāṃ pramāṇeṣu sāram,",
    "GSP29vnyps32u:851": " tadabhāve puṃsaḥ paśubhiḥ samatvaprasaṅgāt iti //",
    "GSP29vnyps32u:852": " yasyājñā nigamaikaharmyavalabhīvāstavyapārāvatī yadbhrūlāsyavaśaṃvadā vidhiśivasvasthānasusthāsikā /",
    "GSP29vnyps32u:853": " yaḥ sarvatra yathāpuraṃ vitanute nāmāni viśvākṛti- rnityaṃ naḥ pratibhātu sarvavacasāṃ niṣṭhā sa nārāyaṇaḥ //",
    "GSP29vnyps32u:854": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntānacāryasya kṛtiṣunyāyapariśuddhau śabdādhyāye dvitīyamāhnikam",
    "GSP29vnyps32u:855": " samāptaśca tṛtīyodhyāyaḥ //"
}