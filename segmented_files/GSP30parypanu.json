{
    "GSP30parypanu:0": "śrī gaṇapataye namaḥ |",
    "GSP30parypanu:1": "ādyantāntargatānantaśaktiviśrāntinirbharām |",
    "GSP30parypanu:2": "anuccāryām ahaṃ vācam adhīye hṛdayaṃ vibhoḥ || 1 ||",
    "GSP30parypanu:3": "sa eva bhairavo devas sarve devāś ca yanmayāḥ |",
    "GSP30parypanu:4": "saivāsau bhairavī sattāsattāpi ca yanmayī || 2 ||",
    "GSP30parypanu:5": "tad eva bhairavaṃ jñānam ajñānam api yanmayam |",
    "GSP30parypanu:6": "sa hi bhairavasiddhāntaḥ pūrvapakṣo 'pi yanmayaḥ || 3 ||",
    "GSP30parypanu:7": "aikadhyam adhvanāṃ ṣa.ṅnāṃ yatra sā bhairavī sthitiḥ |",
    "GSP30parypanu:8": "paryante sarvatantrāṇām avācyā paramā gatiḥ || 4 ||",
    "GSP30parypanu:9": "sā cidānandamātrātmamagnecchājñānasatkriyā |",
    "GSP30parypanu:10": "hṛdayaṃ devadevasya bhairavasyāvibhāgabhūḥ || 5 ||",
    "GSP30parypanu:11": "citsvābhāvyād asau devaḥ svātmanā vimṛṣan prabhuḥ |",
    "GSP30parypanu:12": "anāśritādibhūmyantā bhūmikāḥ pratipadyate || 6 ||",
    "GSP30parypanu:13": "tatra vācakavācyātmaspandayor ekaśaḥ prabhoḥ |",
    "GSP30parypanu:14": "sthūlasūkṣmaparābhāsakramayoḥ ṣaḍvidhādhvatā || 7 ||",
    "GSP30parypanu:15": "kramo yo deśakālātmā bhedaprāṇas sa saṃvidām |",
    "GSP30parypanu:16": "vicchedād eṣa vijñātur vicitrābhāsatākṛtaḥ || 8 ||",
    "GSP30parypanu:17": "ubhayo tatra vai rītiḥ śuddhāśuddhātmabhedataḥ |",
    "GSP30parypanu:18": "śuddhir bahiṣkṛtārthānāṃ svāhantāyāṃ nimajjanam || 9 ||",
    "GSP30parypanu:19": "aśuddhir api magnānāṃ naivaṃ hṛdayaviśramaḥ |",
    "GSP30parypanu:20": "atrāntare 'py anantās syuḥ sthitayas tāratamyataḥ || 10 ||",
    "GSP30parypanu:21": "ucitocitameyānāṃ pramātṝṇāṃ prakāśane |",
    "GSP30parypanu:22": "sādhāraṇānyathābhāvau bhidyete mātṛmeyayoḥ || 11 ||",
    "GSP30parypanu:23": "avikalpasphuṭābhāsā sā sṛṣṭiḥ śāmbhavī matā |",
    "GSP30parypanu:24": "abhedenātmanirmāṇe svātmaiva karaṇīkṛtaḥ || 12 ||",
    "GSP30parypanu:25": "kriyājñānātmacicchaktir bhedāsūtraṇakāraṇāt |",
    "GSP30parypanu:26": "kalāvidyāpadaṃ prāpya bhedodbhede punar bhavet || 13 ||",
    "GSP30parypanu:27": "pramāṇabuddhiprakarā yatkriyāyā vikalpanāḥ |",
    "GSP30parypanu:28": "saiva vicchinnavicchinnakriyā jñānodyamā yadā || 14 ||",
    "GSP30parypanu:29": "karmabuddhyakṣatāṃ prāptā tadāsau paśur ucyate |",
    "GSP30parypanu:30": "itīcchayā sa bhagavān bhairavaḥ parimīyate || 15 ||",
    "GSP30parypanu:31": "mitavṛttis satī sā ca śaktis tam anuvartate |",
    "GSP30parypanu:32": "tasya vidyeśasādākhyaśivatās saṃkucatsthiteḥ |",
    "GSP30parypanu:33": "dehaprāṇabuddhiśūnyapramātṛtvam upāgaman || 16 ||",
    "GSP30parypanu:34": "tasyāsādhāraṇī sṛṣṭis tattannānāvikalpanā |",
    "GSP30parypanu:35": "śaivasargotthasaṃskārasaṃskṛtasya tadāśrayā || 17 ||",
    "GSP30parypanu:36": "pramātaivāyam etāvatprakāro 'vagrahotsave |",
    "GSP30parypanu:37": "avyagro vartate svātmany avikalpe cidātmake || 18 ||",
    "GSP30parypanu:38": "vatsa paśya tvam evaitat advayatvena saṃvidaḥ |",
    "GSP30parypanu:39": "viditaṃ tanmayaṃ viśvam anyat tuccham asad yataḥ || 19 ||",
    "GSP30parypanu:40": "kim upāyam idaṃ tattvaṃ yato 'nyan naiva sambhavi |",
    "GSP30parypanu:41": "ananyopāyam etat tadātmopāyaṃ pracakṣate || 20 ||",
    "GSP30parypanu:42": "saṃhṛtya sarvataś cintām [aha]m ity anuśīlayan |",
    "GSP30parypanu:43": "avikalpāṃ svasaṃvittiṃ pratyakṣāṃ pratipadyate || 21 ||",
    "GSP30parypanu:44": "anantaitāvadākārasvīkāre 'py ekalakṣaṇām |",
    "GSP30parypanu:45": "tāṃ svasaṃvidam āviśya vikalpān na vikalpayet || 22 ||",
    "GSP30parypanu:46": "khecaryādicatussrotovāhapūrṇamahāhradām |",
    "GSP30parypanu:47": "vyomeśvarīm ātmacitiṃ vigāhya broḍayej jaḍam || 23 ||",
    "GSP30parypanu:48": "sargasthāpanasaṃhāranigrahānugrahakramāt |",
    "GSP30parypanu:49": "pañcakṛtyāni kurvāṇaḥ śivo 'ham iti viśvaset || 24 ||",
    "GSP30parypanu:50": "kṣepajñānaprasaṃkhyā[naga]tinādakrameṇa vā |",
    "GSP30parypanu:51": "guruvaktreṇa tāny ātmany ākalayya kṛtī bhavet || 25 ||",
    "GSP30parypanu:52": "vikalpayitvā viśvātmā bhairavo 'haṃ mamaiva tāḥ |",
    "GSP30parypanu:53": "viśvabhaṅgyo yathā vahner jvālābhaṅgyaḥ prabhā raveḥ || 26 ||",
    "GSP30parypanu:54": "eko 'haṃ mātṛvijñānamānameyaprakāravān |",
    "GSP30parypanu:55": "śuddhabodhādirūpeṇa khecaryādicaturdaśaḥ || 27 ||",
    "GSP30parypanu:56": "medāmedaprakāreṇa bandhamokṣau vibhāvayan |",
    "GSP30parypanu:57": "bhairavo 'smīti visrambhāt svācchandyaṃ paramaṃ vrajet || 28 ||",
    "GSP30parypanu:58": "antaḥkārabahiṣkārāv akālakramam ātmanaḥ |",
    "GSP30parypanu:59": "aparādhīnam ādhatse yat tvaṃ prābhavanirbharaḥ || 29 ||",
    "GSP30parypanu:60": "anuttaravisargātmaviśramodayayāmalam |",
    "GSP30parypanu:61": "saṃghaṭṭaś śivaśaktyos tadantare cānyaśaktayaḥ || 30 ||",
    "GSP30parypanu:62": "ānandeccheśanonmeṣā ūnatā ceśanecchayoḥ |",
    "GSP30parypanu:63": "asphuṭasphuṭabhedena vedyollāsas tayor vidaḥ || 31 ||",
    "GSP30parypanu:64": "ānandānuttarābhyāṃ ca sandhībhāvo 'tha vedanā |",
    "GSP30parypanu:65": "vedyānāṃ prāṇabhūteti pūrṇaṃ tad bhairavaṃ vapuḥ || 32 ||",
    "GSP30parypanu:66": "vedyollāso 'yam icchāyām īśane caikataḥ sthitaḥ |",
    "GSP30parypanu:67": "sthūlatvena pṛthivyādibhūtapañcakatām iyāt || 33 ||",
    "GSP30parypanu:68": "sūkṣmatvena ca gandhādipañcatanmātratāṃ tataḥ |",
    "GSP30parypanu:69": "karaṇatvena saṃsparśād indriyāṇāṃ dvipañcatām || 34 ||",
    "GSP30parypanu:70": "vedyatāyāḥ chādanena vettṛtodbhāsanakrame |",
    "GSP30parypanu:71": "mano 'haṃbuddhitāṃ eṣām avibhāge pradhānatām |",
    "GSP30parypanu:72": "puruṣatvaṃ ca saṃkocavikāsau yadapekṣayā || 35 ||",
    "GSP30parypanu:73": "abhūvann iṣyasaṃyogād dvirūpād ubhayātmanaḥ |",
    "GSP30parypanu:74": "icchāsvarūpād unmeṣād anyathānuttarāyutāt || 36 ||",
    "GSP30parypanu:75": "catasraś śaktyo 'ntaḥsthāḥ puṃso 'syāntaś ca dhārikāḥ |",
    "GSP30parypanu:76": "cidvyomno jaḍabhūmeś ca māyāmayyas triśaṅkuvat || 37 ||",
    "GSP30parypanu:77": "icchāśaktes trirūpāyās tisro 'nyāś śaktyo 'bhavan |",
    "GSP30parypanu:78": "visargo 'yam athātyarthaṃ sphuṭo 'bhūt sṛjyavistarāt || 38 ||",
    "GSP30parypanu:79": "etat sṛṣṭvātmaśaktīnām itaretaramiśrāt |",
    "GSP30parypanu:80": "bhavet kṣobhāntaraṃ nāsmād visargād bāhyato bhavet || 39 ||",
    "GSP30parypanu:81": "iyatsarvaṃ sad icchādidvārānuttarabhairave |",
    "GSP30parypanu:82": "viśramya viśramya muhus tata eva visṛjyate || 40 ||",
    "GSP30parypanu:83": "antarnilīnānantārthasvātmāmarśaś citiḥ parā |",
    "GSP30parypanu:84": "ekavāravahād yeyaṃ mantrī vāk śuddhakartṛtā || 41 ||",
    "GSP30parypanu:85": "trivahaṃ tripathaṃ tristhaṃ kālaṃ sā karṣati svataḥ |",
    "GSP30parypanu:86": "bahis tataś cātmanīti śrīparā kālakarṣiṇī || 42 ||",
    "GSP30parypanu:87": "bheditāntaḥkṛtākha.ṅdabhāvāvekṣā parāparā |",
    "GSP30parypanu:88": "kartṛtā saiva paśyantī tasyaiveśadaśāśrayā || 43",
    "GSP30parypanu:89": "madhyamā sakramā sthūlā antaḥkaraṇavartinī |",
    "GSP30parypanu:90": "vikalpanābhinnavācyā prāṇavṛttivibheditā || 44 ||",
    "GSP30parypanu:91": "svavāsanātādavasthyād daśayoḥ pūrvayor api |",
    "GSP30parypanu:92": "māyāmātur mitatvaṃ syāt paśyantyāś ca kramo hy aṇuḥ || 45 ||",
    "GSP30parypanu:93": "tayor āviśya daśayoḥ kramāc chāntavikalpayoḥ |",
    "GSP30parypanu:94": "dhanyas svasaṃvidvistāraṃ sāścaryam anupaśyati || 46 ||",
    "GSP30parypanu:95": "sā sthānakaraṇāghātapuṃvyāpārātmikā satī |",
    "GSP30parypanu:96": "vaikharī vṛttayo yasyāstā imāḥ śrutigocarāḥ || 47 ||",
    "GSP30parypanu:97": "ābhiḥ parasparaṃ jñānasaṃkrāntyātmā sa laukikaḥ |",
    "GSP30parypanu:98": "vyavahāro 'tha śāstrīyo nānāsaṃkocasaṃkaṭaḥ || 48 ||",
    "GSP30parypanu:99": "iti vāgvyāptividvāṃsam etadvargādhidevatāḥ |",
    "GSP30parypanu:100": "māheśvarīmukhā devyo jāgare 'pi na bhuñjate || 49 ||",
    "GSP30parypanu:101": "upāyenāgrahaḥ kārya upeyā bhairavīsthitiḥ |",
    "GSP30parypanu:102": "yāsau svasaṃvit tām eva sarvopāyāṃ samāviśet || 50 ||",
    "GSP30parypanu:103": "ādyantāntargatānantavācyavācakanirbharam |",
    "GSP30parypanu:104": "rahasyaṃ mantramudrāṇāṃ prapadye 'nuttaraṃ mahaḥ || 51 ||",
    "GSP30parypanu:105": "śambhor abhinnahṛdayā jayanti guravaḥ purā |",
    "GSP30parypanu:106": "nirvyutthānasamādhānaprāptaparyantasaṃpadaḥ || 52 ||",
    "GSP30parypanu:107": "|| namaḥ śivāya ||",
    "GSP30parypanu:108": "|| paripūrṇā kṛtir iyaṃ śrimadābhinavaguptanāthasya paryantapañcāśikā nāma ||",
    "GSP30parypanu:109": "Gandharva-nagaram /",
    "GSP30parypanu:110": "DSO Sanskrit Archive"
}