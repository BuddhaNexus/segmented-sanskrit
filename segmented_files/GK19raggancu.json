{
  "GK19raggancu:0": "śrīrāghavacaitanyaviracitaṃ mahāgaṇapatistotram |",
  "GK19raggancu:1": "tacchiṣyakṛtayā ṭippaṇyā sametam |",
  "GK19raggancu:2": "yogaṃ yogavidāṃ vidhūtavividhavyāsaṅgaśuddhāśayaprādurbhūtasudhārasaprasṛmaradhyānāspadādhyāsinām /",
  "GK19raggancu:3": "ānandaplavamānabodhamadhurāmodacchaṭāmeduraṃ taṃ bhūmānamupāsmahe pariṇataṃ dantāvalasyātmanā // RMgan_1 //",
  "GK19raggancu:4": "dantāvalo gajastasyevāsyaṃ mukhaṃ yasya sa gajānanastadātmanā tadrūpeṇa pariṇataṃ taṃ bhūmānaṃ paraṃ brahmopāsmahe |",
  "GK19raggancu:5": "kīdṛśaṃ tam |",
  "GK19raggancu:6": "ānando brahmānandastena plavamānaḥ |",
  "GK19raggancu:7": "lakṣaṇayā pūrṇānandābhinna ityarthaḥ |",
  "GK19raggancu:8": "īdṛśo yo bodhastena cidānandamayaṃ svarūpamuktam |",
  "GK19raggancu:9": "tadvivartarūpaḥ prapañca eva madhurāmodacchaṭātvena rūpitastena meduram |",
  "GK19raggancu:10": "punaḥ kīdṛśam |",
  "GK19raggancu:11": "yogavidāṃ yogam |",
  "GK19raggancu:12": "kīdṛśāṃ yogavidām |",
  "GK19raggancu:13_0": "vidhūto vividho vyāsaṅgo yairata eva śuddho ya āśayastasminprādurbhūtaḥ sudhārasaḥ",
  "GK19raggancu:13_1": "śāntisukhaṃ yeṣāṃ te ca te prasṛmaraṃ prasāri dhyānaṃ yasminnīdṛśaṃ yadāspadaṃ kaṃdarādi",
  "GK19raggancu:13_2": "tadadhyāsinaśca teṣām ||",
  "GK19raggancu:14": "tāraśrīparaśaktikāmavasudhārūpānugāṃ yaṃ vidustasmai stātpraṇatirgaṇādhipataye yo rāgiṇābhyarthyate /",
  "GK19raggancu:15": "āmantrya prathamaṃ vareti varadetyārtena sarvaṃ janaṃ svāminme vaśamānayeti satataṃ svāhādibhiḥ pūjitaḥ // RMgan_2 //",
  "GK19raggancu:16": "mahāgaṇapatimantramuddharati - tāraḥ praṇavaḥ,",
  "GK19raggancu:17": "śrīrlakṣmībījam,",
  "GK19raggancu:18": "paraśaktirmāyābījam,",
  "GK19raggancu:19": "kāmaḥ kāmabījam,",
  "GK19raggancu:20": "vasudhā bhūmibījam,",
  "GK19raggancu:21": "iti pañcarūpāṇāṃ bījānāmanu gamityakṣarametādṛśaṃ yaṃ sādhakā vidustasmai gaṇādhipataye praṇatiḥ stāditi yojanā |",
  "GK19raggancu:22": "yaḥ satataṃ svāhāsvadhādibhiḥ śaktibhiḥ pūjitaḥ |",
  "GK19raggancu:23": "ārtena rāgiṇā prathamaṃ vareti tato varadetyāmantryābhyarthyate |",
  "GK19raggancu:24": "abhyarthanāmevāha - sarvaṃ janaṃ svāminme vaśamānayeti |",
  "GK19raggancu:25": "svāhādibhirityanena svāhānto mantraḥ |",
  "GK19raggancu:26": "atrādhipadaṃ sarvamiti ca padaṃ chandonurodhāduktam |",
  "GK19raggancu:27": "mantre tu gaṇapataye tathā sarvajanamityekameva padam |",
  "GK19raggancu:28": "svāminniti ca mantrādbahirbhūtam ||",
  "GK19raggancu:29": "kallolāñcalacumbitāmbudatatāvikṣudravāmbhonidhau dvīpe ratnamaye suradrumavanāmodaikamedasvini /",
  "GK19raggancu:30": "mūle kalpatarormahāmaṇimaye pīṭhe 'kṣarāmbhoruhe ṣaṭkoṇākalitatrikoṇaracanasatkarṇike 'muṃ bhaje // RMgan_3 //",
  "GK19raggancu:31": "kallolānāṃ mahormīṇāmañcalāḥ prāntāstairāśliṣṭā meghatatiryenaitādṛśa ikṣurasasamudre suradrumāṇāṃ pārijātādīnāṃ vanaṃ tadāmodena paripuṣṭe |",
  "GK19raggancu:32_0": "ratnamayaṃ dvīpaṃ vārimadhyasthalaṃ tadgatasya kalpatarormūle mahāmaṇimayaṃ pīṭhaṃ",
  "GK19raggancu:32_1": "tatra ṣaṭkoṇayuktatrikoṇakarṇīkāyukte 'kṣarāmbhoruhe tantraprasiddhe mātṛkākamale",
  "GK19raggancu:32_2": "'muṃ mahāgaṇapatiṃ bhaje ||",
  "GK19raggancu:33": "cakraprāsarasālakārmukagadāsadbījapūradvijavrīhyagrotpalapāśapaṅkajakaraṃ śuṇḍāgrajāgradghaṭam /",
  "GK19raggancu:34": "āśliṣṭaṃ priyayā sarojakarayā ratnasphuradbhūṣayā māṇikyapratimaṃ mahāgaṇapatiṃ viśveśamāśāsmahe // RMgan_4 //",
  "GK19raggancu:35": "cakraṃ prasiddham,",
  "GK19raggancu:36": "prāsastriśūlaḥ,",
  "GK19raggancu:37": "rasālakārmukamikṣudhanuḥ,",
  "GK19raggancu:38": "gadā prasiddhā,",
  "GK19raggancu:39": "bījapūro mātuliṅgam,",
  "GK19raggancu:40": "dvijaḥ svakīyo dantaḥ,",
  "GK19raggancu:41": "vrīhyagraṃ śālimañjarī,",
  "GK19raggancu:42": "utpalaṃ prasiddham,",
  "GK19raggancu:43": "pāśapaṅkaje ca prasiddhe,",
  "GK19raggancu:44": "evaṃ daśāyudhāni kareṣu yasya |",
  "GK19raggancu:45": "śuṇḍāgre puṣkare jāgratsthito ghaṭo ratnapūrṇo hemakumbho yasya |",
  "GK19raggancu:46": "kamalahastayā priyayā dakṣiṇahastenāliṅgitaṃ māṇikyapratimaṃ śoṇacchaviṃ sarveśvaraṃ mahāgaṇapatimāśāsmahe ||",
  "GK19raggancu:47": "dānāmbhaḥparimeduraprasṛmaravyālambirolambabhṛtsindūrāruṇagaṇḍamaṇḍalayugavyājātpraśastidvayam /",
  "GK19raggancu:48": "trailokyeṣṭāvidhānavarṇasubhagaṃ yaḥ padmarāgopamaṃ dhatte sa śriyamātanotu satataṃ devo gaṇānāṃ patiḥ // RMgan_5 //",
  "GK19raggancu:49": "dānāmbhasā madāmbunā parimeduraṃ vyāptaṃ prasṛmarānvyālambino rolambānbhramarānbibhartīti prasṛmaravyālambirolambabhṛt |",
  "GK19raggancu:50": "sindūreṇāruṇametādṛśaṃ kumbhapradeśadvayaṃ tasya miṣāttrailokyeṣṭavidhānvarṇasubhagaṃ tribhuvanaśubhavidhyakṣaramanojñam |",
  "GK19raggancu:51": "padmarāgopamaṃ padmarāgo lohitakastadupamaṃ praśastidvayaṃ yo dhatte sa gaṇānāṃ patirdevaḥ satataṃ śriyamātanotu |",
  "GK19raggancu:52": "yathā mṛdambulipte dāruphalake raktacūrṇaṃ dattvākṣarāṇi,",
  "GK19raggancu:53": "tathā dānāmbulipte sindūravati kumbhasthale bhramarā ityuktaṃ bhavati ||",
  "GK19raggancu:54": "bhrāmyanmandaraghūrṇanāparavaśakṣīrābdhivīcicchaṭāsacchāyāścalacāmaravyatikaraśrīgarvasarvaṃkṛṣāḥ /",
  "GK19raggancu:55": "dikkāntāghanasāracandanarasāsārāḥ śrayantāṃ manaḥ svacchandaprasarapraliptaviyato herambadantatviṣaḥ // RMgan_6 //",
  "GK19raggancu:56": "herambadantatviṣo manaḥ śrayantām |",
  "GK19raggancu:57": "kiṃbhūtāḥ |",
  "GK19raggancu:58": "bhrāmyato mandarasya ghūrṇanāvṛttayastadāyattasya kṣīrābdhervīcayo laharyastāsāṃ chaṭā agrabhāgāstaiḥ sadṛśāḥ |",
  "GK19raggancu:59": "punaḥ kīdṛśāḥ |",
  "GK19raggancu:60": "calacāmaravyatikaraśrīgarvasarvaṃkakṛṣāḥ |",
  "GK19raggancu:61": "vyatikaro vyatiṣaṅgaḥ |",
  "GK19raggancu:62": "dikkāntetyādirūpakam |",
  "GK19raggancu:63": "ghanasāraḥ karpūraḥ |",
  "GK19raggancu:64": "tathā svacchandaprasarapraliptaviyato 'nalpasaṃcārākīrṇākāśāḥ |",
  "GK19raggancu:65": "etena tviṣāṃ bahutvaṃ vyajyate ||",
  "GK19raggancu:66": "muktājālakarambitapravikasanmāṇikyapuñjacchaṭākāntāḥ kambukadambacumbitaghanābhogapravālopamāḥ /",
  "GK19raggancu:67": "jyotsnāpūrataraṅgamantharataratsaṃdhyāvayasyāściraṃ herambasya jayanti dantakiraṇākīrṇāḥ śarīratviṣaḥ // RMgan_7 //",
  "GK19raggancu:68": "mauktikasamūhamiśritapradīptamāṇikyasamūhacchaṭāvatkāntā manoharāḥ |",
  "GK19raggancu:69": "śaṅkhasamūhasaṃgatavistīrṇavidrumasamāḥ |",
  "GK19raggancu:70": "jyotsnāpūrataraṅge mantharaṃ tarantī cāsau saṃdhyā ca tasyā vayasyāḥ sāmyātsakhyaḥ |",
  "GK19raggancu:71": "etādṛśā herambasya dantakiraṇairvyāptāḥ śarīratviṣaściraṃ jayanti ||",
  "GK19raggancu:72": "śuṇḍāgrākalitena hemakalaśenāvarjitena kṣarannānāratnacayena sādhakajanānsaṃbhāvayankoṭiśaḥ /",
  "GK19raggancu:73": "dānāmodavinodalubdhamadhupaprotsāraṇāvirbhavatkarṇāndolanakhelano vijayate devo gaṇagrāmaṇīḥ // RMgan_8 //",
  "GK19raggancu:74": "śuṇḍāpradhṛtasuvarṇakalaśasaṃgṛhītena kṣaratā bahutvādbahirapi nirgacchatā muktāmāṇikyādiratnasamūhena koṭiśaḥ sādhakajanānsaṃbhāvayannasaṃkhyātānupāsakānsaṃpadā vardhayan /",
  "GK19raggancu:75": "dānetyādi |",
  "GK19raggancu:76": "āmodo gandhaharṣayoḥ |",
  "GK19raggancu:77": "protsāraṇamuccāṭanaṃ tadarthamāvirbhavatkarṇāndolanakrīḍaḥ |",
  "GK19raggancu:78": "gaṇānāmīśvaro devo vijayate ||",
  "GK19raggancu:79": "herambaṃ praṇamāmi yasya purataḥ śāṇḍilyamūle śriyā bibhratyāmburuhe samaṃ madhuripuste śaṅkhacakre vahan /",
  "GK19raggancu:80": "nyagrodhasya tale sahādrisutayā śaṃbhustayā dakṣiṇe bibhrāṇaḥ paraśuṃ triśūlamitayā pāśāṅkuśābhyāṃ śubham // RMgan_9 //",
  "GK19raggancu:81": "śāṇḍilyamūle bilvavṛkṣasyādho yasya mahāgaṇapateḥ purato 'grabhāge padme bibhratyā śriyā samaṃ te prasiddhe śaṅkhacakre vahanmadhuripurviṣṇurasti |",
  "GK19raggancu:82": "tathā yasya dakṣiṇe nyagrodhasya tale vaṭavṛkṣādhaḥ pāśāṅkuśābhyāmitayā sahitayādrisutayā pārvatyā saha paraśuṃ triśūlaṃ ca bibhrāṇaḥ śaṃbhuḥ śivo 'sti ||",
  "GK19raggancu:83": "paścātpippalamāśrito ratipatirdevasya ratyotpale bibhratyā samamaikṣavaṃ dhanuriṣūnpauṣpānvahanpañca ca /",
  "GK19raggancu:84": "vāme cakragadādharaḥ sa bhagavānkroḍaḥ priyaṃgostale hastodyacchukaśālimañjarikayā devyā dharaṇyā saha // RMgan_10 //",
  "GK19raggancu:85": "devasya paścime pippalavṛkṣasyādha utpale bibhratyā ratyā samamaikṣavaṃ dhanuḥ pañca pauṣpāniṣūṃśca vahan ratipatiḥ kāmadevo 'sti /",
  "GK19raggancu:86_0": "asya ca vāme priyaṃguvṛkṣādho hastodyacchukaśālimañjarikayaikasminkare kīramanyatra",
  "GK19raggancu:86_1": "kalamakaṇiśaṃ bibhratyā dharaṇyā saha sa prasiddho bhagavānkroḍo varāho 'sti taṃ",
  "GK19raggancu:86_2": "herambaṃ praṇamāmīti pūrveṇānvayaḥ ||",
  "GK19raggancu:87": "ṣaṭkoṇāśriṣu ṣaṭsu ṣaḍ gajamukhāḥ pāśāṅkuśābhīvarānbibhrāṇāḥ pramadāsakhāḥ pṛthumahāśoṇāśmapuñjatviṣaḥ /",
  "GK19raggancu:88": "āmodaḥ purataḥ pramodasumukhau taṃ cābhito durmukhaḥ paścātpārśvagato 'sya vighna iti yo vighnakarteti ca // RMgan_11 //",
  "GK19raggancu:89": "ṣaṭkoṇasya pīṭhasya ṣaṭsvaśriṣu pālīṣu ṣaḍ gajamukhā dhyeyāḥ |",
  "GK19raggancu:90": "kīdṛśāste |",
  "GK19raggancu:91": "pāśāṅkuśābhayavarānhasteṣu bibhrāṇāḥ |",
  "GK19raggancu:92": "pramadānāṃ sakhāya iti pramadāsakhāḥ |",
  "GK19raggancu:93": "bhāryāsahitā ityarthaḥ |",
  "GK19raggancu:94": "pṛthuścāsau mahāśoṇāśmanāṃ padmarāgāṇāṃ puñjastadvattviṭ kāntiryeṣāṃ te |",
  "GK19raggancu:95": "yadi 'pṛthumahāḥ'; iti visargāntaḥ pāṭhastadā bhinnaṃ padam |",
  "GK19raggancu:96": "pṛthurmaho yeṣāṃ te |",
  "GK19raggancu:97": "akārānto 'pi mahaśabdo 'sti |",
  "GK19raggancu:98": "teṣāṃ nāmānyāha - purato 'grakoṇa āmodaḥ |",
  "GK19raggancu:99": "taṃ cāmodamabhitaḥ pramodasumukhau |",
  "GK19raggancu:100": "puraḥ kalpitapūrvadigapekṣayāgnikoṇe pramodaḥ, evamīśānakoṇe sumukha ityarthaḥ |",
  "GK19raggancu:101": "paścātpaścimakoṇe durmukhaḥ |",
  "GK19raggancu:102": "asya durmukhasya vighna iti yasya nāma sa ekasminpārśve vighnakarteti yasya nāma sa dvitīyapārśve 'sti |",
  "GK19raggancu:103": "arthādeko nairṛtyakoṇe, aparo vāyavye vartate ||",
  "GK19raggancu:104": "āmodādigaṇeśvarapriyatamāstatraiva nityaṃ sthitāḥ kāntāśleṣarasajñamantharadṛśaḥ siddhiḥ samṛddhistataḥ /",
  "GK19raggancu:105": "kāntiryā madanāvatītyapi tathā kalpeṣu yā gīyate sānyā yāpi madadravā tadaparā drāviṇyamūḥ pūjitāḥ // RMgan_12 //",
  "GK19raggancu:106": "kāntasya svasvabharturāliṅganarasaṃ jānantyata eva mantharā rāgiṇī dṛgyāsāṃ tāḥ |",
  "GK19raggancu:107": "āmodādīnāṃ pūrvaślokoktānāṃ ṣaṇṇāṃ bhāryāsteṣāṃ samīpe sthitā dhyeyāḥ |",
  "GK19raggancu:108": "tāsāṃ nāmāni ca - siddhiḥ, samṛddhiḥ, kāntiḥ, madanāvatī, madadravā, drāviṇī ceti ||",
  "GK19raggancu:109": "āśliṣṭau vasudhetyatho vasumatī tābhyāṃ sitālohitau varṣantau vasu pārśvayorvilasatastau śaṅkhapadmau nidhī /",
  "GK19raggancu:110": "aṅgānyanvatha mātaraśca paritaḥ śakrādayo 'bjāśrayāstadbāhye kuliśādayaḥ paripatatkālānalajyotiṣaḥ // RMgan_13 //",
  "GK19raggancu:111": "vasudhayā vasumatyā ca krameṇāliṅgitau śuklaraktavarṇau dhanaṃ varṣantau tau śaṅkhapadmasaṃjñau prasiddhau nidhī ṣaṭkoṇapārśvayorvilasataḥ /",
  "GK19raggancu:112": "tayordhyānaṃ kuryādityarthaha |",
  "GK19raggancu:113": "anu nidhidhyānānantaraṃ hṛdayāni ṣaḍaṅgāni dhyāyet |",
  "GK19raggancu:114": "parito brāhmyādyā aṣṭa mātaro dhyeyāḥ |",
  "GK19raggancu:115": "ṣaṭkoṇādbahiḥsthite 'ṣṭadalakamala indrādayo dikpālāstadbāhye teṣāṃ samīpa eva paripatatkālānalajyotiṣaḥ pradīptasvarūpā indrādīnāṃ hetayo vajrādyā dhyeyāḥ ||",
  "GK19raggancu:116": "ithaṃ viṣṇuśivāditattvatanave śrīvakratuṇḍāya huṃkārākṣiptasamastadaityapṛtanāvrātāya dīptatviṣe /",
  "GK19raggancu:117": "ānandaikarasāvabodhalaharīvidhvastasarvormaye sarvatra prathamānamugdhamahase tasmai parasmai namaḥ // RMgan_14 //",
  "GK19raggancu:118": "'herambaṃ praṇamāmi'; (9/10) iti ślokābhyāṃ viṣṇuśivādisvarūpaistanurmūrtiryasya sa tasmai |",
  "GK19raggancu:119": "ādipadātsmarakroḍau |",
  "GK19raggancu:120": "huṃkāramātreṇa nirastasamastāsurasainyasamūhāya dīptakāntaye |",
  "GK19raggancu:121": "ānandeti |",
  "GK19raggancu:122": "niratiśayasukhasphuraṇataraṅgairdūrīkṛtasaṃpūrṇormaye |",
  "GK19raggancu:123": "ūrmayaḥ ṣaḍbhāvavikārāḥ |",
  "GK19raggancu:124": "te ca - jāyate, asti, vardhate, vipariṇamate, apakṣīyate, naśyatīti ca |",
  "GK19raggancu:125": "ānandaikarasāvayodhalaharībhirvidhvastāḥ sarveṣāṃ sādhakānāmūrmayaḥ ṣaḍindriyajanyā vṛttayo yasmādityeke |",
  "GK19raggancu:126": "ūrmiśabdenāvidyādayo yogaśāstraprasiddhāḥ kleśāḥ |",
  "GK19raggancu:127": "sarvatra prathamānaṃ mugdhaṃ sundaraṃ maho yasya tasmai parasmai jagato 'nyasmai namaḥ ||",
  "GK19raggancu:128": "sevāhevākidevāsuranaranikarasphārakoṭīrakoṭīkoṭivyāṭīkamānadyumaṇisamamaṇiśreṇibhāveṇikānām /",
  "GK19raggancu:129": "rājannīrājanaśrīsakhacaraṇanakhadyotavidyotamānaḥ śreyaḥ stheyaḥ sa deyānmama vimaladṛśo bandhuraṃ sindhurāsyaḥ // RMgan_15 //",
  "GK19raggancu:130": "sevāyāṃ hevāko 'bhilāṣo yeṣām |",
  "GK19raggancu:131": "ahamagre 'hamagre bhavāmītīcchā |",
  "GK19raggancu:132": "ahaṃpūrviketi yāvat |",
  "GK19raggancu:133": "te ca te devāsuranarāṇāṃ samūhāsteṣāṃ dedīpyamānamukuṭāgrāṇāṃ yā koṭiḥ saṃkhyāviśeṣastatra vyāṭīkamānāḥ susaṃgatāḥ sūryatulyaratnapaṅktikāntipravāhāsteṣām |",
  "GK19raggancu:134": "rājantī nīrājanaśrīrārātrikaśobhā tasyāḥ sakhāyaste ca te caraṇanakhāśca teṣāṃ dyotena prakāśena vidyotamānaḥ sa prasiddhaḥ sindhurāsyo gajamukhaḥ |",
  "GK19raggancu:135": "he vimaladṛśaḥ paṇḍitāḥ |",
  "GK19raggancu:136": "mama bandhuraṃ ramyaṃ stheyaḥ sthirataraṃ śreyaḥ kalyāṇaṃ deyāt |",
  "GK19raggancu:137": "mametyasya vā vimaladṛśa iti viśeṣaṇam |",
  "GK19raggancu:138": "'vimaladṛśā'; iti pāṭhe tu saumyāvalokanena śreyo dadyādityarthaḥ ||",
  "GK19raggancu:139": "etena prakaṭarahasyamantramālāgarbheṇa sphuṭatarasaṃvidā stavena /",
  "GK19raggancu:140": "yaḥ stauti pracurataraṃ mahāgaṇeśaṃ tasyeyaṃ bhavati vaśaṃvadā trilokī // RMgan_16 //",
  "GK19raggancu:141": "sphuṭatarasaṃvidetyanena stotre prasādaguṇaḥ sūcitaḥ |",
  "GK19raggancu:142": "pracurataraḥ muhurmuhuḥ |",
  "GK19raggancu:143": "anyatspaṣṭam ||",
  "GK19raggancu:144": "||",
  "GK19raggancu:145": "iti śrīmatparamahaṃsaparivrājakācāryavaryaśrīrāghavacaitanyaviracitaṃ mahāgaṇapatistotraṃ tacchiṣyakṛtayā ṭippaṇyā sametaṃ samāptam ||"
}