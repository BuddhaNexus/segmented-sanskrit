{
    "T11bsa0552u:0": " Kṣaṇabhaṅgasiddhiḥ /",
    "T11bsa0552u:1": " namaḥ samantabhadrāya /",
    "T11bsa0552u:2": " ākṣiptavyatirekā ya vyāptiranvayarūpiṇī /",
    "T11bsa0552u:3": " sādharmmyavati dṛṣṭānte sattvahetorihocyate //",
    "T11bsa0552u:4": " yat sat tat kṣaṇikaṃ yathā ghaṭaḥ santaścāmī vivādāspadībhūtāḥ padārthā iti /",
    "T11bsa0552u:5": " hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayituṃ /",
    "T11bsa0552u:6": " hetvābhāsāśca asidvavirudvānaikāntikabhedena trividhāḥ /",
    "T11bsa0552u:7": " tatra na tāvadayamasidvo hetuḥ /",
    "T11bsa0552u:8": " yadi nāma darśane darśane nānāprakāraṃ sattvalakṣaṇamuktamāste,",
    "T11bsa0552u:9": " arthakriyākāritvaṃ,",
    "T11bsa0552u:10": " sattāsamavāyaḥ,",
    "T11bsa0552u:11": " svarūpasattvaṃ,",
    "T11bsa0552u:12": " utpādavyayaghrauvyayogitvaṃ pramāṇaviṣayatvaṃ,",
    "T11bsa0552u:13": " sadupalambhapramāṇagocaratvaṃ vyapadeśaviṣayatvamityādi,",
    "T11bsa0552u:14": " tathāpi kimanena aprastutena idānīmeva niṣṭaṅkitena /",
    "T11bsa0552u:15": " yadeva hi pramāṇato nirūpyamāṇaṃ padārthānāṃ sattvamupapannaṃ bhaviṣyati;",
    "T11bsa0552u:16": " tadeva vayamapi svīkariṣyāmaḥ /",
    "T11bsa0552u:17": " kevalaṃ yadetadarthakriyākāritvaṃ sarvvajanaprasidvamāste;",
    "T11bsa0552u:18": " tat khalvatra sattvaśabdenābhisandhāya sādhanatvenopāttaṃ /",
    "T11bsa0552u:19": " tacca yathāyogaṃ pratyakṣānumānapramāṇaprasidvasadbhāveṣu bhāveṣu pakṣīkṛteṣu pratyakṣādinā pramāṇena pratītamiti na svarūpeṇāśrayadvāreṇa vāsidvasambhāvanāpi",
    "T11bsa0552u:20": " nāpi viruddhaḥ /",
    "T11bsa0552u:21": " sapakṣīkṛte ghaṭe sadbhāvāt /",
    "T11bsa0552u:22": " nanu kathamasya sapakṣatvaṃ,",
    "T11bsa0552u:23": " pakṣavadatrāpi kṣaṇabhaṅgāsiddheḥ /",
    "T11bsa0552u:24": " nahyasya pratyakṣata kṣaṇabhaṅgasiddhiḥ /",
    "T11bsa0552u:25": " tathātvenāniścayāt /",
    "T11bsa0552u:26": " nāpi sattvānumānataḥ /",
    "T11bsa0552u:27": " punarnidarśanāntarāpekṣāyāmanavasthāprasaṅgāt /",
    "T11bsa0552u:28": " na cānyadanumānamasti /",
    "T11bsa0552u:29": " sambhave vā tenaiva pakṣe 'pi kṣaṇabhaṅgasidveralaṃ sattānumāneneti cet /",
    "T11bsa0552u:30": " ucyate /",
    "T11bsa0552u:31": " anumānāntarameva prasaṅgaprasaṅgaviparyyayātmakaṃ ghaṭe kṣaṇabhaṅgaprasādhakaṃ pramāṇāntaramasti,",
    "T11bsa0552u:32": " tathā ghaṭo varttamānakṣaṇe tāvat ekāmarthakriyāṃ karoti /",
    "T11bsa0552u:33": " atītānāgatakṣaṇayorapi kiṃ tāme vārthakriyāṃ kuryādanyāṃ vā,",
    "T11bsa0552u:34": " navā kāmapi kriyāmiti trayaḥ pakṣāḥ /",
    "T11bsa0552u:35": " nātra prathamapakṣo yuktaḥ kṛtasya karaṇāyogāt /",
    "T11bsa0552u:36": " atha dvitīyo 'bhyupagamyate tadidamatra vicāryyatām /",
    "T11bsa0552u:37": " yadā ghaṭo varttamānakṣaṇabhāvi kāryyaṃ karoti tadā kimatītānāgatakṣaṇabhāvinyapi kāryye śakto 'śakto vā /",
    "T11bsa0552u:38": " yadi śaktastadā varttamānakṣaṇabhāvikāryyavat atītānāgatakṣaṇabhāvyapi kāryyaṃ kuryyāt tatrāpi śaktatvāt śaktasya kṣepāyogāt /",
    "T11bsa0552u:39": " anyathā varttamānakṣaṇabhāvino 'pi kāryyasyākaraṇaprasaṅgāt pūrvvāparakālayorapi śaktatvenāviśeṣāt,",
    "T11bsa0552u:40": " samarthasya ca sahakāryyapekṣāyā ayogāt /",
    "T11bsa0552u:41": " athāśaktastadā ekatra kāryye śaktāśaktatvaviruddhadharmmādhyāsāt kṣaṇavidhvaṃso ghaṭasya durvvāraprasaraḥ syāt /",
    "T11bsa0552u:42": " nāpi tṛtīyaḥ pakṣaḥ saṅgacchate śaktasvabhāvānuvṛttereva /",
    "T11bsa0552u:43": " yadā hi śaktasya svabhāvasya vilambo 'pyasahyastadā dūrītsāritamakaraṇam /",
    "T11bsa0552u:44": " anyathā vārttamānikasyāpi kāryyasyākaraṇaṃ syāt ityuktaṃ /",
    "T11bsa0552u:45": " tasmād yad yadā yajjananavyavahārapātraṃ,",
    "T11bsa0552u:46": " tattadā tat kuryyāt /",
    "T11bsa0552u:47": " akurvvacca na jananavyavahārabhājanam /",
    "T11bsa0552u:48": " tadevamekatra kāryye samarthetarasvabhāvatayā pratikṣaṇaṃ bhedāt ghaṭasya sapakṣatvamakṣatam /",
    "T11bsa0552u:49": " atra prayogaḥ /",
    "T11bsa0552u:50": " yad yadā yajjananavyavahārayogyaṃ tattadā tajjanayatyeva /",
    "T11bsa0552u:51": " yathā antyā kāraṇasāmagrī svakāryyaṃ /",
    "T11bsa0552u:52": " atītānāgatakṣaṇabhāvikāryyajananavyavahārayogyaścāyaṃ ghaṭo varttamānakṣaṇabhāvikāryyakaraṇakāle sakalakriyātikramakāle 'pīti svabhāvahetuprasaṅgaḥ",
    "T11bsa0552u:53": " asya ca dvitīyādikṣaṇabhāvikāryyakaraṇavyavahāragocaratvasya prasaṅgasādhanasya vārttamānikakāryyakaraṇakāle",
    "T11bsa0552u:54": " sakalakriyātikramakāle ca ghaṭe dharmmiṇi parābhyupagamamātrataḥ sidvatvāt asidvistāvadasambhavinī /",
    "T11bsa0552u:55": " nāpi virudvatā,",
    "T11bsa0552u:56": " sapakṣe antyakāraṇasāmagryāṃ sadbhāvasambhavāt /",
    "T11bsa0552u:57": " nanvayaṃ sādhāraṇānaikāntiko hetuḥ /",
    "T11bsa0552u:58": " sākṣādajanake 'pi kuśūlādyavasthitavījādau vipakṣe samarthavyavahāragocaratvasya sādhanasya darśanāditi cet / na /",
    "T11bsa0552u:59": " dvividho hi samarthavyavahāraḥ pāramārthikaḥ aupacārikaśca /",
    "T11bsa0552u:60": " tatra yatpāramārthikam jananaprayuktaṃ jananavyavahāragocaratvaṃ tadiha sādhanatvenopāttaṃ /",
    "T11bsa0552u:61": " tasya ca kuśūlādyavasthita vījādau kāraṇakāraṇatvāt aupacārikajananavyavahāraviṣayabhūte sambhavābhāvāt kutaḥ sādhāraṇānaikāntikatā /",
    "T11bsa0552u:62": " na cāsya sandigdhavyatirekitā viparyyaye bādhakapramāṇasadbhāvāt /",
    "T11bsa0552u:63": " tathāhīdaṃ jananavyavahāragocaratvaṃ niyataviṣayatvena vyāptamiti sarvvajanānubhavasiddham /",
    "T11bsa0552u:64": " na cedaṃ nirnimittaṃ /",
    "T11bsa0552u:65": " deśakālasvabhāvaniyamābhāvaprasaṅgāt /",
    "T11bsa0552u:66": " na ca jananādanyannimittamupalabhyate /",
    "T11bsa0552u:67": " tadanvayavyatirekānuvidhānadarśanāt /",
    "T11bsa0552u:68": " yadi ca jananamantareṇāpi jananavyavahāragocaratvaṃ syāt tadā sarvvasya sarvvatra jananavyavahāra ityaniyamaḥ syāt /",
    "T11bsa0552u:69": " niyataścāyaṃ pratītaḥ /",
    "T11bsa0552u:70": " tato jananābhāve vipakṣe niyataviṣayatvasya vyāpakasya nivṛttau nivarttamānaṃ jananavyavahāragocaratvaṃ janana eva viśrāmyatīti vyāptisidveranavadyo hetuḥ /",
    "T11bsa0552u:71": " na caiṣa ghaṭo varttamānakāryyakaraṇakṣaṇe sakalakriyātikramaṇe ca atītānāgatakṣaṇabhāvikāryyaṃ janayati /",
    "T11bsa0552u:72": " tato na jananavyavahārayogyaḥ /",
    "T11bsa0552u:73": " sarvvaḥ prasaṅgaḥ prasaṅgaviparyyayaniṣṭha iti nyāyāt /",
    "T11bsa0552u:74": " atrāpi prayogaḥ /",
    "T11bsa0552u:75": " yadyadā yanna karoti /",
    "T11bsa0552u:76": " tattadā tatra samarthavyavahārayogyaṃ yathā śālyaṅkuramakurvvan kodravaḥ śālyaṅkure /",
    "T11bsa0552u:77": " na karoti caiṣa ghaṭo varttamānakṣaṇabhāvikāryyakaraṇakāle sakalakriyātikramakāle cātītānāgatakṣaṇabhāvikāryyamiti vyāpakānupalabdhirbhinatti samarthakṣaṇādasamarthakṣaṇam /",
    "T11bsa0552u:78": " atrāpyasiddhirnāsti varttamānakṣaṇabhāvikāryyakaraṇakāle sakalakriyātikramakāle ca atītānāgatakṣaṇabhāvikāryyakaraṇasyāyogāt /",
    "T11bsa0552u:79": " nāpi virodhaḥ sapakṣe bhāvāt /",
    "T11bsa0552u:80": " na cānaikāntikatā pūrvvoktena nyāyena samartha vyavahāragocaratvajanakatvayovidhibhūtayoḥ sarvvopasaṃhāravatyā vyāpteḥ prasādhanāt /",
    "T11bsa0552u:81": " yatpunaratroktaṃ yadyadā yanna karoti na tattadā tatra samarthamityatra kaḥ karotyarthaḥ /",
    "T11bsa0552u:82": " kiṃ kāraṇatvaṃ?",
    "T11bsa0552u:83": " tatkāryyotpādānuguṇasahakārisākalyaṃ?",
    "T11bsa0552u:84": " āhosvit kāryyāvyabhicāraḥ?",
    "T11bsa0552u:85": " kāryyasambandho veti?",
    "T11bsa0552u:86": " tatra kāraṇatvameva karotyarthaḥ /",
    "T11bsa0552u:87": " tataḥ pakṣāntarabhāvino doṣā anabhyupagamapratihatāḥ /",
    "T11bsa0552u:88": " na cātrapakṣe kāraṇatvasāmarthyayoḥ paryyāyatvena vyāpakānupalambhasya sādhyāviśiṣṭatvamabhidhātumucitaṃ /",
    "T11bsa0552u:89": " samarthavyavahāragocaratvābhāvasya sādhyatvāt /",
    "T11bsa0552u:90": " kāraṇatvasamarthavyavahāragocaratvayośca bṛkṣaśiṃśapayoriva vyāvṛttibhedo 'stītyanavasara eva evaṃvidhasya kṣudrapralāpasya /",
    "T11bsa0552u:91": " tadevaṃ prasaṅgaprasaṅgaviparyyayahetudvayabalato ghaṭe dṛṣṭānte kṣaṇabhaṅgaḥ siddhaḥ /",
    "T11bsa0552u:92": " tatkathaṃ sattvādanyadanumānaṃ dṛṣṭānte kṣaṇabhaṅgasādhakam /",
    "T11bsa0552u:93": " nāstītyucyate /",
    "T11bsa0552u:94": " na caivaṃ sattvahetorvaiyarthyaṃ /",
    "T11bsa0552u:95": " dṛṣṭāntamātra eva prasaṅgaprasaṅgaviparyyayābhyāṃ kṣaṇabhaṅgaprasādhanāt nanvābhyāmeva pakṣe 'pi kṣaṇabhaṅgasiddhirastviti cet /",
    "T11bsa0552u:96": " astu ko doṣaḥ /",
    "T11bsa0552u:97": " yo hi pratipattā prativastu yadyadā yajjananavyavahārayogyaṃ tattadā tajjanayatītyā dikamupanyasituṃ analasastasya tata eva kṣaṇabhaṅgasiddhiḥ",
    "T11bsa0552u:98": " yastu prativastu tannyāyopanyāsaprayāsabhīruḥ sa ttvekatradharmmiṇi yadyadā yajjananavyavahārayogyaṃ",
    "T11bsa0552u:99": " tattadā tajjanayatītyādinyāyena sattvamātramasthairyyavyāptamavadhāryyasattvādevānyatra",
    "T11bsa0552u:100": " kṣaṇikatvamavagacchatīti /",
    "T11bsa0552u:101": " kathamapramattovaiyarthyamasyācakṣīta tadevamekārthakāriṇo ghaṭasya dvitīyādikṣaṇabhāvikāryyāpekṣayā",
    "T11bsa0552u:102": " samarthetarasvabhāvavirudvadharmmā dhyāsāt bheda eveti kṣaṇabhaṅgatayā sapakṣatāmāvahati",
    "T11bsa0552u:103": " ghaṭe sattveheturupalabhyamāno na virudvaḥ /",
    "T11bsa0552u:104": " na cāya manaikāntikaḥ /",
    "T11bsa0552u:105": " atraiva sādharmmyavati dṛṣṭānte sarvvopasaṃhāravatyā vyāpteḥ prasādhanāt /",
    "T11bsa0552u:106": " nanu viparyyaye bādhakapramāṇabalābdyāptisiddhistasya copanyāsavārttāpi nāsti tatkathaṃ vyāptiḥ prasādhiteti cet /",
    "T11bsa0552u:107": " tadetat taralatarabuddhivilasitaṃ /",
    "T11bsa0552u:108": " tathā hi uktametat varttamānakṣaṇabhāvikāryyakaraṇakāle atītānāgatakṣaṇabhāvikāryye",
    "T11bsa0552u:109": " 'pi ghaṭasya śaktisambhave tadānīmevaitat karaṇamakaraṇe ca śaktāśaktasvabhāvatayā",
    "T11bsa0552u:110": " pratikṣaṇaṃ bheda iti kṣaṇikatvena vyāptaiva sā arthakriyāśaktiḥ /",
    "T11bsa0552u:111": " nanvevaṃ anvayamātramastu vipakṣāt punarekāntena vyāvṛttiriti kuto labhyamiti cet,",
    "T11bsa0552u:112": " vyāptisiddhereva /",
    "T11bsa0552u:113": " byatirekasandehe vyāptisiddhireva kathamiti cet,",
    "T11bsa0552u:114": " na dvividhā hi vyāptisiddhiranvayarūpā ca karttṛdharmmaḥ /",
    "T11bsa0552u:115": " sādhanadharmmavati dharmmiṇi sādhyadharmmasyāvaśyambhāvo yaḥ /",
    "T11bsa0552u:116": " vyatirekarūpā ca karmmadharmmaḥ sādhyābhāve sādhanasyāvaśyamabhāvo yaḥ /",
    "T11bsa0552u:117": " enayoścaikatarapratītiniyamena dvitīyapratītimākṣipati /",
    "T11bsa0552u:118": " anyathā, ekasyāḥ eva siddhaḥ /",
    "T11bsa0552u:119": " tasmād /",
    "T11bsa0552u:120": " yathā viparyyaye bādhakapramāṇabalāt niyamavati vyatireke siddhe anvayaviṣayaḥ saṃśayaḥ pūrvvaṃ sthito 'pi paścātparigalati /",
    "T11bsa0552u:121": " tato 'nvayaprasādhanārthaṃ na pṛthaksādhanamucyate /",
    "T11bsa0552u:122": " tathā prasaṅgatadviparyyayahetudvayabalato niyamavatyanvaye siddhe vyatirekaviṣaye pūrvvaṃ sthito 'pi sandehaḥ paścātparigalatyeva /",
    "T11bsa0552u:123": " na ca vyatirekasādhakamanyat pramāṇaṃ vyaktavyam /",
    "T11bsa0552u:124": " tataśca sādhyābhāve sādhanasyaikāntiko vyatirekaḥ /",
    "T11bsa0552u:125": " sādhane sati sādhyasyāvaśyamanvayo veti na kaścidarthabhedaḥ tadevaṃ viparyyayabādhakapramāṇamantareṇāpi",
    "T11bsa0552u:126": " prasaṅgaprasaṅgaviparyyayahetudvayabalāt anvayarūpavyāptisidvau sattvahetoranaikāntikasyābhāvādataḥ",
    "T11bsa0552u:127": " sādhanāt kṣaṇabhaṅgasidviranavadyeti /",
    "T11bsa0552u:128": " nanu ca sādhanamidamasidvaṃ,",
    "T11bsa0552u:129": " na hi kāraṇabudhyā kāryyaṃ gṛhyate /",
    "T11bsa0552u:130": " tasya bhāvitvāt /",
    "T11bsa0552u:131": " na ca kāryyabudhyā kāraṇam /",
    "T11bsa0552u:132": " tasyātītatvāt /",
    "T11bsa0552u:133": " na ca varttamānagrāhiṇā jñānena atītānāgatayorgrahaṇamatiprasaṅgāt /",
    "T11bsa0552u:134": " na ca pūrvvāparayoḥ kālayorekaḥ pratisandhātāsti kṣaṇabhaṅgabhaṅgaprasaṅgāt /",
    "T11bsa0552u:135": " kāraṇābhāve tu kāryyābhāvapratītiḥ svasambedanavādino manorathasyāpyaviṣayaḥ /",
    "T11bsa0552u:136": " na ca pūrbbotarakālayoḥ sambittī tābhyāṃ vāsanā tayā ca hetuphalāvasāyī vikalpa iti yuktaṃ /",
    "T11bsa0552u:137": " sa hi vikalpo gṛhītānusandhāyako 'tadrūpasamāropako vā na prathamaḥ pakṣaḥ /",
    "T11bsa0552u:138": " ekasya pratisandhāturabhāve pūrvvāparagrahaṇayorayogāt /",
    "T11bsa0552u:139": " vikalpavāsanāyā evābhāvāt /",
    "T11bsa0552u:140": " nāpi dvitīyaḥ;",
    "T11bsa0552u:141": " marīcikāyāmapi jalavijñānaprāmāṇyaprasaṅgāt /",
    "T11bsa0552u:142": " tadevamanvayavyatirekayorapratipatterarthakriyālakṣaṇam sattvamasidvamiti //",
    "T11bsa0552u:143": " kiñca prakārāntarādapīdaṃ sādhanamasidvaṃ /",
    "T11bsa0552u:144": " tathā hi vījādīnāṃ sāmarthyaṃ vījādijñānāt kāryyādaṅkurādervā niścetavyaṃ /",
    "T11bsa0552u:145": " kāryyatvañca vastutvasidvau sidhyati,",
    "T11bsa0552u:146": " vastutvañca kāryyāntarāt /",
    "T11bsa0552u:147": " kāryyāntarasyāpi kāryyatvaṃ vastutvasidvau /",
    "T11bsa0552u:148": " tadvastutvañca tadaparakāryyāntarādityanavasthā /",
    "T11bsa0552u:149": " athānavasthābhayāt paryyante kāryyāntaraṃ nāpekṣate,",
    "T11bsa0552u:150": " tadā tenaiva pūrvveṣāmasattvaprasaṅgāt naikasyāpyarthakriyāsāmarthyaṃ sidhyati /",
    "T11bsa0552u:151": " nanu kāryyatvasattvayorbhinnavyāvṛttikatvāt /",
    "T11bsa0552u:152": " sattāsidvāvapi kāryyatvasidvau kā kṣatiriti cet /",
    "T11bsa0552u:153": " tadasaṅgatam,",
    "T11bsa0552u:154": " satyapi kāryyatvasattvayorvyāvṛttibhede sattvasidvau kutaḥ kāryyatvasiddhiḥ /",
    "T11bsa0552u:155": " kāryyatvaṃ hyabhūtvābhāvitvaṃ,",
    "T11bsa0552u:156": " bhavanañca sattā /",
    "T11bsa0552u:157": " sattā ca saugatānāṃ sāmarthyameva /",
    "T11bsa0552u:158": " tataśca sāmarthyasandehe bhavatītyeva vaktumaśakyaṃ kathamabhūtvābhāvitvaṃ kāryyatvaṃ setsyati /",
    "T11bsa0552u:159": " apekṣitaparavyāpāratvaṃ kāryyatvamityapi nāsato dharmmaḥ sattvañca sāmarthyaṃ tacca sandigdhamiti kutaḥ kāryyasiddhiḥ /",
    "T11bsa0552u:160": " tadasidvau pūrvvasya sāmarthyaṃ na sidhyatīti sandigdhāsidvo hetuḥ /",
    "T11bsa0552u:161": " tathā virudvo 'pyayaṃ,",
    "T11bsa0552u:162": " tathā hi kṣaṇikatve sati na tāvat ajātasyānanvayanirudvasya vā kāryyārambhakatvaṃ sambhavati /",
    "T11bsa0552u:163": " na ca nispannasya tāvān kṣaṇo 'sti yamupādāya kasmaicit kāryyāya vyāpāryyet /",
    "T11bsa0552u:164": " ataḥ kṣaṇikapakṣa eva arthakriyānupapattervirūdvatā /",
    "T11bsa0552u:165": " athavā vikalpena yadupanīyate,",
    "T11bsa0552u:166": " tatsarvvamavastu,",
    "T11bsa0552u:167": " tataśca vastvātmake kṣaṇikatve sādhye 'vastūpasthāpayannanumānavikalpo virudvaḥ /",
    "T11bsa0552u:168": " yadvā, sarvvasyaiva hetoḥ kṣaṇikatve sādhye virudvatvaṃ deśakālāntarānanugame sādhyasādhanabhāvābhāvāt anugame ca nānākālamekamakṣaṇikaṃ kṣaṇikatvena virudhyata iti /",
    "T11bsa0552u:169": " anaikāntiko 'pyayaṃ sattvasthairyyayorvirodhābhāvāditi /",
    "T11bsa0552u:170": " pratrocyate /",
    "T11bsa0552u:171": " yattāvaduktaṃ sāmarthyaṃ na pratīyata iti /",
    "T11bsa0552u:172": " tat kiṃ sarvvathaiva na pratīyate /",
    "T11bsa0552u:173": " kṣaṇabhaṅgapakṣe vā /",
    "T11bsa0552u:174": " prathamapakṣe sakalakārakajñāpakahetucakrocchedāt mukhaspandanamātrasyāpyakaraṇaprasaṅgaḥ /",
    "T11bsa0552u:175": " anyathā yenaiva vacanena sāmarthyaṃ nāstīti pratipādyate tasyaiva tat pratipādanasāmarthyamavyāhatamāyātam /",
    "T11bsa0552u:176": " tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvvakaiva pravṛttiḥ /",
    "T11bsa0552u:177": " tadasvīkāre tu na kaścit kvacit pravartteteti nirīhaṃ jagajjāyate /",
    "T11bsa0552u:178": " atha dvitīyaḥ pakṣaḥ /",
    "T11bsa0552u:179": " tadāsti tāvat sāmarthyapratītiḥ /",
    "T11bsa0552u:180": " sā ca kṣaṇikatve yadi nopapadyate tadā virudvaṃ vaktumucitaṃ,",
    "T11bsa0552u:181": " asidvamiti tu nyāyabhūṣaṇīyaḥ prāyovilāpaḥ /",
    "T11bsa0552u:182": " na ca satyapi kṣaṇikatve sāmarthyapratītivyāghātaḥ /",
    "T11bsa0552u:183": " tathāhi kāraṇajñānopādeyabhūtena kāryyagrāhiṇā jñānena tadarpitasaṃskāragarbheṇa asya bhāve asya bhāva iti anvayaniścayo janyate,",
    "T11bsa0552u:184": " tathā kāraṇāpekṣayā bhūtalakaivalyagrāhijñānopādeyabhūtena kāryyāpekṣayā bhūtalakaivalyagrāhiṇā jñānena tadarpitasaṃskāragarbhaṇa asyābhāve asyābhāva iti vyatirekaniścayo janyate /",
    "T11bsa0552u:185": " yadāhurguravaḥ /",
    "T11bsa0552u:186": " ekāvasāyasamanantarajātamanyavijñānamanvayavimarṣamupādadhāti /",
    "T11bsa0552u:187": " evaṃ tadekavirahānubhavodbhavānyavyāvṛttadhīḥ prathayati vyatirekabuddhiṃ //",
    "T11bsa0552u:188": " evaṃ sati gṛhītānusandhāyake evāyaṃ vikalpaḥ /",
    "T11bsa0552u:189": " upādānopādeyabhūtakramipratyakṣadvayagṛhītānusandhānāt /",
    "T11bsa0552u:190": " yadāhālaṅkāraḥ /",
    "T11bsa0552u:191": " yadi nāmaikamadhyakṣaṃ na pūrvvāparavittimat /",
    "T11bsa0552u:192": " adhyakṣadvayasadbhāve prākparāvedanaṃ kathamiti /",
    "T11bsa0552u:193": " nāpi dvitīyo 'sidvaprabhedaḥ /",
    "T11bsa0552u:194": " sāmarthyaṃ hi sattvamiti saugatānāṃ sthitireṣā /",
    "T11bsa0552u:195": " na caitat prasādhanārthamasmākamidānīmeva prārambhaḥ;",
    "T11bsa0552u:196": " kintu yatra pramāṇapratīte vījādau vastubhūte dharmmiṇi pramāṇapratītaṃ sāmarthya tatra kṣaṇābhaṅga sādhanāya /",
    "T11bsa0552u:197": " tataścāṅkurādīnāṃ kāryyādaśanāt āhatyasāmarthyasandehe 'pi paṭupratyakṣaprasidvaṃ sanmātratvamavadhāryyameva /",
    "T11bsa0552u:198": " anyathā na kvacidapi vastumātrasyāpi pratipattiḥ syāt /",
    "T11bsa0552u:199": " tasmācchāstrīyasattvalakṣaṇasandehe 'pi paṭupratyakṣavalāvalambitavastubhāve aṅkurādau kāryyatvamupalabhyamānaṃ vījādeḥ sāmarthyamupasthāpayatīti nāsidvidoṣāvakāśaḥ /",
    "T11bsa0552u:200": " nāpi kśaṇikatve sāmarthyakṣatiḥ,",
    "T11bsa0552u:201": " yato virudvatā syāt,",
    "T11bsa0552u:202": " kṣaṇikatvaniyataprāgbhāvitvalakṣaṇakāraṇatvayovirodhābhāvāt,",
    "T11bsa0552u:203": " kṣaṇamātrasthāyinyapi sāmarthyasambhavāditi nādimo virodhaḥ /",
    "T11bsa0552u:204": " nāpi dvitīyo virodhaprabhedaḥ /",
    "T11bsa0552u:205": " avastuno vastuno vā svākārasya grāhyatve 'pi,",
    "T11bsa0552u:206": " adhyavaseyavastvapekṣayaiva sarvvatra prāmāṇyapratipādanāt vastusvabhāvasyaiva kṣaṇikatvasidviriti kva virodhaḥ /",
    "T11bsa0552u:207": " yacca gṛhyate yaccādhyavasīyate te dve api anyanivṛttī na vastunī svalakṣaṇāvagāhitve abhilāpasaṃsargānupapatteriti cet / na /",
    "T11bsa0552u:208": " adhyavasāyasvarūpāparijñānāt agṛhīte 'pi vastuni mānasyādipravṛttikārakatvaṃ vikalpasyādhyavasāyitvaṃ,",
    "T11bsa0552u:209": " apratibhāse 'pi pravṛttiviṣayīkṛtatvamadhyavaseyatvam /",
    "T11bsa0552u:210": " etaccādhyavaseyatvaṃ svalakṣaṇasyaiva yujyate, nānyasya /",
    "T11bsa0552u:211": " arthakriyārthitvāt arthipravṛtteḥ /",
    "T11bsa0552u:212": " evañcādhyavasāye svalakṣaṇasyāsphuraṇameva /",
    "T11bsa0552u:213": " na ca tasyāsphuraṇe 'pi sarvvatrāviśeṣeṇa pravṛttyākṣepaprasaṅgaḥ,",
    "T11bsa0552u:214": " pratiniyatasāmagrīprasūtāt,",
    "T11bsa0552u:215": " pratiniyatasvākārāt,",
    "T11bsa0552u:216": " pratiniyataśaktiyogāt,",
    "T11bsa0552u:217": " pratiniyata evātadrūpaparāvṛtte apratīte 'pi pravṛttisāmarthyadarśanāt /",
    "T11bsa0552u:218": " yathā sarvvasyāsattve 'pi vījādaṅkurasyaivotpattiḥ dṛṣṭasya niyatahetuphalabhāvasya pratikṣeptumaśakyatvāt /",
    "T11bsa0552u:219": " paraṃ vāhyenārthena sati pratibandhe prāmāṇyamanyathātvaprāmāṇyamiti viśeṣaḥ /",
    "T11bsa0552u:220": " tathā tṛtīyo 'pi pakṣaḥ prayāsaphalaḥ /",
    "T11bsa0552u:221": " nānākālasyaikasya vastuno vastuto 'sambhavepyatadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt /",
    "T11bsa0552u:222": " dvividho hi pratyakṣasya viṣayo grāhyo 'dhyavaseyaśca sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt",
    "T11bsa0552u:223": " tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva /",
    "T11bsa0552u:224": " kṣaṇagrahaṇe santānaniścayavat /",
    "T11bsa0552u:225": " rūpamātragrahaṇe ghaṭaniścayavacca /",
    "T11bsa0552u:226": " anyathā sarvvānumānocchedaprasaṅgāt /",
    "T11bsa0552u:227": " tathā hi vyāptigrahaḥ sāmānyayoḥ,",
    "T11bsa0552u:228": " viśeṣayoḥ,",
    "T11bsa0552u:229": " sāmānyaviśiṣṭaviśeṣayo rviśeṣaviśiṣṭasāmānyayorveti vikalpāḥ /",
    "T11bsa0552u:230": " nādyo vikalpaḥ sāmānyasya vādhyatvāt /",
    "T11bsa0552u:231": " avādhyatve 'pyadṛśyatvāt /",
    "T11bsa0552u:232": " dṛśyatve 'pi puruṣārthānupayogitayā tasyānumeyatvāyogāt /",
    "T11bsa0552u:233": " nāpyanumitāt sāmānyāt viśeṣānumānam,",
    "T11bsa0552u:234": " sāmānyasarvvaviśeṣayorvakṣyamāṇanyāyena pratibandhapratipatterayogāt /",
    "T11bsa0552u:235": " nāpi dvitīyo viśeṣasyānanugāmitvāt /",
    "T11bsa0552u:236": " antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ /",
    "T11bsa0552u:237": " adṛṣṭa eva vā deśakālāntaravarttī /",
    "T11bsa0552u:238": " yadvā dṛṣṭādṛṣṭātmako deśakālāntarabartī atadrūpaparāvṛttaḥ sarvvo viśeṣaḥ /",
    "T11bsa0552u:239": " na prathamaḥ pakṣo 'nanugāmittvāt;",
    "T11bsa0552u:240": " nāpi dvitīyaḥ,",
    "T11bsa0552u:241": " adṛṣṭatvāt /",
    "T11bsa0552u:242": " na ca tṛtīyaḥ,",
    "T11bsa0552u:243": " prastutaikaviśeṣadarśane 'pi deśakālāntaravarttināmadarśanāt /",
    "T11bsa0552u:244": " atha teṣāṃ sarvveṣāmeva viśeṣāṇāṃ sadṛśatvāt /",
    "T11bsa0552u:245": " sadṛśasāmagrīprasūtatvāt sadṛśakāryyakāritvāditi prattyāsattyā,",
    "T11bsa0552u:246": " ekaviśeṣagrāhakaṃ pratyakṣamatadrūpaparāvṛttamātreniścayaṃ janayadatadrūpaparāvṛttaviśeṣamātrasya vyavasthāpakam /",
    "T11bsa0552u:247": " yathaikasāmagrīpratibadvarūpamātragrāhakaṃ pratyakṣaṃ ghaṭe niścayaṃ janayadghaṭagrāhakaṃ byavasthāpyate /",
    "T11bsa0552u:248": " anyathā ghaṭo 'pi ghaṭasantāno 'pi pratyakṣato na sidhyet sarvvātmanā grahaṇābhāvāt /",
    "T11bsa0552u:249": " tadekadeśagrahaṇantvatadrūpaparāvṛtte 'pyaviśiṣṭam /",
    "T11bsa0552u:250": " yadyevamanenaiva krameṇa sarvvasya viśeṣasya viśeṣaṇaviśeṣyabhāvavat vyāptipratipattirapyastu /",
    "T11bsa0552u:251": " tat kimarthaṃ nānākālamekakṣaṇikamabhyupagantavyaṃ yena kṣaṇikatve sādhanasya virudvatvaṃ syāt iti na kaścidvirodhaprabhedaprasaṅgaḥ /",
    "T11bsa0552u:252": " na cāyamanekāntiko 'pi hetuḥ /",
    "T11bsa0552u:253": " pūrvvoktakrameṇa sādharmmyadṛṣṭānte prasaṅgaviparyyayahetubhyāmanvayarūpavyāpteḥ prasādhanāt /",
    "T11bsa0552u:254": " nanu yadi prasaṅgaviparyyayahetudvayavalato ghaṭe dṛṣṭānte kṣaṇabhaṅgaḥ sidhyettadā sattvasya niyamena kṣaṇikatvena vyāptisidveranaikāntikatvaṃ na syāditi yuktam /",
    "T11bsa0552u:255": " kevala midamevāsambhavi /",
    "T11bsa0552u:256": " tathāhi śakto 'pi ghaṭaḥ kramisahakāryyapekṣayā kramikāryyaṃ kariṣyati /",
    "T11bsa0552u:257": " na caitad vaktavyaṃ samartho 'rthaḥ svarūpeṇa karoti /",
    "T11bsa0552u:258": " svarūpañca sarvvadāstītyanupakāriṇi sahakāriṇyapekṣā na yujyata iti,",
    "T11bsa0552u:259": " satyapi svarūpeṇa kārakatve sāmarthyābhāvātkathaṃ karoti,",
    "T11bsa0552u:260": " sahakārisākalyaṃ hi sāmarthyaṃ tadvaikalyañcāsāmarthyaṃ /",
    "T11bsa0552u:261": " na ca tayorāvirbhāvatirobhāvābhyāṃ tadvataḥ kācit kṣatiḥ /",
    "T11bsa0552u:262": " tasya tābhyāmanyatvāt /",
    "T11bsa0552u:263": " tasmādarthaḥ samartho 'pi syāt na ca karotīti sandigdhavyatirekaḥ prasaṅgahetuḥ /",
    "T11bsa0552u:264": " atrocyate / bhavatu tāvat sahakārisākalyameva sāmarthyaṃ /",
    "T11bsa0552u:265": " tathāpi so 'pi tāvadbhāvaḥ svarūpeṇa kārakaḥ /",
    "T11bsa0552u:266": " tasya ca yādṛśaścaramakṣaṇe 'kṣepakriyādharmmā svabhāvaḥ tādṛśa eva cet prathamakṣaṇe tadā tadāpi prasahya kurbbāṇo brahmaṇāpyanivāryyaḥ /",
    "T11bsa0552u:267": " na ca so 'pyakṣepakriyādharmmā svabhāvaḥ sākalye sati jāto bhāvādbhinna evābhidhātuṃ śakyaḥ /",
    "T11bsa0552u:268": " bhāvasyākarttṛtvaprasaṅgāt /",
    "T11bsa0552u:269": " evaṃ yāvadyāvat dharmāntaraparikalpastāvattāvadudāsīno bhāvaḥ /",
    "T11bsa0552u:270": " tasmādyadrūpamādāya svarūpeṇāpi janayatītyucyate;",
    "T11bsa0552u:271": " tasya prāgapi bhāve kathamajaniḥ kadācit /",
    "T11bsa0552u:272": " akṣepakriyāpratyanīkasvabhāvasya prācyasya paścādanuvṛttau kathaṃ kadācidapi kāryyasambhavaḥ /",
    "T11bsa0552u:273": " nanu yadi sa evaikaḥ karttā syāt yuktametat /",
    "T11bsa0552u:274": " kintu sāmagrī janikā tataḥ sahakāryyantaravirahavelāyāṃ balīyaso 'pi na kāryyaprasava iti kimatra virudvaṃ /",
    "T11bsa0552u:275": " na hi bhāvaḥ svarūpeṇakarotīti svarūpeṇaiva karoti /",
    "T11bsa0552u:276": " sahakārisahitādeva tataḥ kāryyotpattidarśanāt /",
    "T11bsa0552u:277": " tasmādyāptivat kāryyakāraṇabhāvo 'pi,",
    "T11bsa0552u:278": " ekatrānyayogabyavacchedena anyatrāyogavyavacchedena nāvabodvavyaḥ,",
    "T11bsa0552u:279": " tathaiva laukikaparīkṣakāṇāṃ sampratipatteriti /",
    "T11bsa0552u:280": " atrocyate / yadā militāḥ santaḥ kāryyaṃ kurvvate tadaikārthakaraṇalakṣaṇaṃ sahakāritvamepāmastu ko niṣedvā?",
    "T11bsa0552u:281": " militaireva tu tatkāryya karttavyamiti kuto labhyate?",
    "T11bsa0552u:282": " pūrvvāparayorekasvabhāvatvādbhāvasya /",
    "T11bsa0552u:283": " sarvvadā jananājananayoranyataraniyataprasaṅgasya durvvāratvāt /",
    "T11bsa0552u:284": " tasmāt sāmagrī janika naikaṃ janakamiti sthiravādināṃ manorathasyāpyaviṣayaḥ /",
    "T11bsa0552u:285": " dṛśyate tāvadevamiti cet /",
    "T11bsa0552u:286": " dṛśyatāṃ kintu pūrvvasthitādeva sāmagrīmadhyapraviṣṭādbhāvāt kāryotpattiranyasmādeva vā viśiṣṭādbhāvādutpannāditi vivādapadam /",
    "T11bsa0552u:287": " tatra prāgapi sambhave sarvvadaiva kāryyotpatti rna vā kadācidapīti virodhamasamādhāya cakṣuṣī nimīlya tata eva kāryyotpattidarśanāditi sādhyānuvādamātrapravṛttaḥ kṛpāmarhatīti /",
    "T11bsa0552u:288": " na ca pratyabhijñādibalādekatvasidviḥ tat pauruṣasya lūnapunarjātakeśanakhādāvapyupalambhato nirddalanāt,",
    "T11bsa0552u:289": " lakṣaṇabhedasya ca darśayitumaśakyatvāt /",
    "T11bsa0552u:290": " sthirasidvidūṣaṇe cāsmābhiḥ prapañcato nirastatvāt /",
    "T11bsa0552u:291": " tasmāt sākṣāt kāryyakāraṇabhāvāpekṣayā ubhayatrāpyanyayogavyavacchedaḥ /",
    "T11bsa0552u:292": " vyāptau tu sākṣātparamparayā kāraṇamātrāpekṣayā kāraṇe vyāpake 'yogavyavacchedaḥ /",
    "T11bsa0552u:293": " kāryye vyāpye 'nyayogavyavacchedaḥ /",
    "T11bsa0552u:294": " tathā tadatatsvabhāve vyāpake 'yogavyavacchedaḥ /",
    "T11bsa0552u:295": " tatsvabhāve ca vyāpye 'nyayogavyavacchedo vikalpāruḍharūpāpekṣayā vyāptau dvividhamavadhāraṃam /",
    "T11bsa0552u:296": " nanu yadi pūrvvāparakālayorekasvabhāvo bhāvaḥ sarvvadājanakatvenājanakatvena vā vyāpta upalabdhaḥ syāttadāyaṃ prasaṅgaḥ saṅgacchate /",
    "T11bsa0552u:297": " na kṣaṇabhaṅgavādinā pūrvvāparakālayorekaḥ kaścidupalabdha iti cet /",
    "T11bsa0552u:298": " tadetadatigrāmyaṃ /",
    "T11bsa0552u:299": " tathāhi pūrvvāparakālayorekasvabhāvatve satītyasyāyamarthaḥ /",
    "T11bsa0552u:300": " parakālabhāvī janako yaḥ svabhāvo bhāvasya sa eva yadi pūrvvakālabhāvī /",
    "T11bsa0552u:301": " pūrvvakālabhāvī vā yo 'janakaḥ svabhāvaḥ sa eva yadi parakālabhāvī,",
    "T11bsa0552u:302": " tadopalabdhameva jananamajananambā syāt,",
    "T11bsa0552u:303": " tathā ca sati sidvayoreva svabhāvayorekatvārope sidvameva jananamajananambāsajyata iti /",
    "T11bsa0552u:304": " nanu kāryyameva sahakāriṇamapekṣate /",
    "T11bsa0552u:305": " na tu kāryyotpattihetuḥ /",
    "T11bsa0552u:306": " yasmāt dvividhaṃ sāmarthya nijamāgantukañca sahakāryyantaraṃ tato 'kṣaṇikasyāpi kramavat",
    "T11bsa0552u:307": " sahakārinānātvādapi kramavat kāryyanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet /",
    "T11bsa0552u:308": " ucyate /",
    "T11bsa0552u:309": " bhavatu tāvannijāgantukabhedena dvividhaṃ sāmarthyaṃ /",
    "T11bsa0552u:310": " tathāpi yat prātisvikaṃ vastusvalakṣaṇaṃ arthakriyādharmmakamavaśyamabhyupagantavyaṃ tat kiṃ prāgapi paścādeva veti vikalpya yaddūṣaṇamugdīritaṃ",
    "T11bsa0552u:311": " tatra kimuktamaneneti na pratīmaḥ /",
    "T11bsa0552u:312": " yattu kāryyeṇaiva sahakāriṇo 'pekṣanta ityupatkṛtaṃ tadapi nirupayogaṃ /",
    "T11bsa0552u:313": " yadi hi kāryyameva svajanmani svatantraṃ syādyuktametat /",
    "T11bsa0552u:314": " kevalamevaṃ sati sahakārisākalyasāmarthyakalpanamaphalaṃ /",
    "T11bsa0552u:315": " svātantryādeva hi kāryyaṃ kādācitkaṃ bhaviṣyati /",
    "T11bsa0552u:316": " tathā ca sati santo hetavaḥ sarvvathāsamarthāḥ /",
    "T11bsa0552u:317": " asadetat kāryyaṃ svatantramiti viśuddhā budviḥ /",
    "T11bsa0552u:318": " atha kāryyasyaivāyamaparādho yadidaṃ samarthe kāraṇe satyapi kadācinnopapadyata iti cet /",
    "T11bsa0552u:319": " na tattarhi tat kāryyaṃ svātantryāt /",
    "T11bsa0552u:320": " yadbhāṣyaṃ /",
    "T11bsa0552u:321": " sarvvāvasthāsamāne 'pi kāraṇe yadyakāryyatā /",
    "T11bsa0552u:322": " svatantraṃ kāryyamevaṃ syānnatatkāryyantathā sati //",
    "T11bsa0552u:323": " atha na tadbhāve bhavatīti tatkāryyamucyate,",
    "T11bsa0552u:324": " kintu tadabhāvena bhavatyeveti vyatirekaprādhānyāditi cet / na /",
    "T11bsa0552u:325": " yadi hi svayambhavan bhāvayedeva hetuḥ svakāryyaṃ tadā tadabhāvaprayukto 'syābhāva iti pratītiḥ syāt /",
    "T11bsa0552u:326": " no ced yathā kāraṇe satyapi kāryyasvātantryānna bhavati /",
    "T11bsa0552u:327": " tathā tadabhāve 'pi svātantryādeva na bhūtamiti śaṅkā kena nivāryyeta /",
    "T11bsa0552u:328": " yadbhāṣyaṃ /",
    "T11bsa0552u:329": " tadbhāve 'pi na bhāvaścedabhāve 'bhāvitā kutaḥ /",
    "T11bsa0552u:330": " tadabhāvaprayuktosya so 'bhāva iti tat kutaḥ //",
    "T11bsa0552u:331": " tasmād yathaiva tadbhāve niyamena na bhavati /",
    "T11bsa0552u:332": " tathaiva tadbhāve niyamena bhavedeva /",
    "T11bsa0552u:333": " abhavacca na tatkāraṇatāmātmanaḥ kṣamate /",
    "T11bsa0552u:334": " yaccoktaṃ, prathamakāryyotpādanakāle hṛttarakāryyotpādanasvabhāvaḥ /",
    "T11bsa0552u:335": " ataḥ prathamakāla evāśeṣāṇi kāryyāṇi kuryyāditi /",
    "T11bsa0552u:336": " tadidaṃ mātā me vandhyetyādivat svavacananirodhādayuktaṃ,",
    "T11bsa0552u:337": " yo hṛttarakāryyajananasvabhāvaḥ sa kathamādau kāryyaṃ kuryyāt /",
    "T11bsa0552u:338": " na tarhi tatkāryyakaraṇasvabhāvaḥ na hi nīlotpādanasvabhāvaḥ pītādikamapi karotīti /",
    "T11bsa0552u:339": " atrocyate / sthirasvabhāvatve hi bhāvasya uttarakālamevedaṃ kāryyaṃ na pūrvvakālamiti kuta etat /",
    "T11bsa0552u:340": " tadabhāvācca kāraṇamapi uttarakāryyakaraṇasvabhāvamityapi kutaḥ /",
    "T11bsa0552u:341": " kiṃ kurmmaḥ uttarakālameva tasya janmeti cet;",
    "T11bsa0552u:342": " astu sthiratve tadanupapadyamānamasthiratāmādiśatu;",
    "T11bsa0552u:343": " sthiṣtvepyeṣa eva svabhāvastasya yaduttarakṣaṇa eva karotīti cet /",
    "T11bsa0552u:344": " utedānīṃ pramāṇapratyāśā /",
    "T11bsa0552u:345": " dhūmādagnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt /",
    "T11bsa0552u:346": " tasmāt pramāṇasidve svabhāvāvalambanaṃ,",
    "T11bsa0552u:347": " na tu svabhāvāvalambanena pramāṇavyālopaḥ /",
    "T11bsa0552u:348": " tasmād yadi kāraṇasyottarakāryyakārakatvamabhyupagamya kāryyasya prathamakṣaṇabhāvitvamāsajyate,",
    "T11bsa0552u:349": " syāt svavacanavirodhaḥ /",
    "T11bsa0552u:350": " yadā tu kāraṇasya sthiratve kāryyasyottarakālatvamevāsaṅgatam /",
    "T11bsa0552u:351": " ataḥ kāraṇasyāpyuttarakāryyajanakatvaṃ vastuto 'sambhavi tadā prasaṅgasādhanamidaṃ /",
    "T11bsa0552u:352": " jananavyavahāragocaratvaṃ hi jananena vyāptamiti prasādhitaṃ /",
    "T11bsa0552u:353": " uttarakāryyajananavyavahāragocaratvañca tvadabhyupagamāt prathamakāryyakaraṇakāla eva ghaṭe dharmmiṇi sidvaṃ /",
    "T11bsa0552u:354": " atastanmātrānubandhina uttarābhimatasya kāryyasya prathame kṣaṇe 'sambhavādeva prasaṅgaḥ kriyate /",
    "T11bsa0552u:355": " na hi nīlakārake 'pi pītakārakatvārope pītasambhavaprasaṅgaḥ svavacanavirodhonāma /",
    "T11bsa0552u:356": " tadevaṃ śaktaḥ sahakāryyanapekṣitatvāt jananena vyāptaḥ /",
    "T11bsa0552u:357": " ajanayaṃśca śaktāśaktatvavirudvadharmmādhyāsādbhinna eva /",
    "T11bsa0552u:358": " nanu bhavatu prasaṅgaviparyyayabalādekakāryyaṃ pratiśaktāśaktatvalakṣaṇavirudvadharmmādhyāsaḥ /",
    "T11bsa0552u:359": " tathāpi na tato medaḥ sidhyati;",
    "T11bsa0552u:360": " tathāhi bījamaṅkurādikaṃ kurvvad yadi yenaiva svabhāvenāṅkuraṃ karoti tenaiva kṣityādikantadākṣityādīnāmapyaṅkurasvābhāvyāpattiḥ /",
    "T11bsa0552u:361": " nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhāvau parasparavirudvau syātāmityekamapi bījaṃ bhidyeta /",
    "T11bsa0552u:362": " evaṃ pradīpo 'pi tailakṣayavarttidāhādikaṃ;",
    "T11bsa0552u:363": " tathā pūrvvarūpamapyuttararūparasagandhādikamanekaiḥ svabhāvaiḥ parikaritaṃ karoti /",
    "T11bsa0552u:364": " teṣāñca svabhāvānāmanyonyābhāvāvyabhicārādvirudvānāṃ yoge pradīpādikaṃ bhidyeta /",
    "T11bsa0552u:365": " na ca bhidyate /",
    "T11bsa0552u:366": " tanna /",
    "T11bsa0552u:367": " virudvadharmmādhyāso bhedakaḥ,",
    "T11bsa0552u:368": " tathā bījasyāṅkuraṃ prati kārakatvaṃ garddabhādikaṃ pratyakārakatvamiti kārakatvākārakatve api virudvau dharmau /",
    "T11bsa0552u:369": " na ca tadyoge 'pi bījabhedaḥ /",
    "T11bsa0552u:370": " tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirvirudvadharmmādhyāso na ghaṭāderbhedaka iti /",
    "T11bsa0552u:371": " atra brūmaḥ /",
    "T11bsa0552u:372": " bhavatu tāvadvījādīnāmanekakāryyakāritvādvarmmabhūtānekasvabhāvabhedastathāpi kaḥ prastāvovirudvadharmmādhyāsasya /",
    "T11bsa0552u:373": " svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ /",
    "T11bsa0552u:374": " virodhastu yadvidhāne yanniṣedho yanniṣedhe yadvidhānaṃ tayorekatradharmmiṇi parasparaparihārasthitatayā syāt /",
    "T11bsa0552u:375": " tadatraikaḥ svbhāvaḥ svābhāvena virudvo yukto bhāvābhāvavat /",
    "T11bsa0552u:376": " na tu svabhāvāntareṇa /",
    "T11bsa0552u:377": " ghaṭatvavastutvavat /",
    "T11bsa0552u:378": " evamaṅkurādikāritvaṃ tadakāritvena virudvaṃ na punarvastvantarakāritvena /",
    "T11bsa0552u:379": " pratyakṣavyāpāraścātra yathā nānādharmmairadhyāsitaṃ bhāvamabhinnaṃ vyavasthāpayati /",
    "T11bsa0552u:380": " tathā tatkāryyakāriṇaṃ kāryyāntarākāriṇañca /",
    "T11bsa0552u:381": " tadyadi pratiyogitvābhāvādanyonyābhāvāvyabhicāri ṇāvapi svabhāvāvavirudvo tatkārakatvānyākārakatve vā viṣayabhedādavirudve,",
    "T11bsa0552u:382": " tat kimāyātamekakāryyamprati śaktāśaktatvayoḥ parasparapratiyoginīrvirudvayordharmmayoḥ /",
    "T11bsa0552u:383": " etayorapi punaravirodhe virodho nāma dattajalāñjaliḥ /",
    "T11bsa0552u:384": " bhavatu tarhyekakāryyāpekṣayaiva sāmarthyāsāmarthyayorvirodhaḥ /",
    "T11bsa0552u:385": " kevalaṃ yathā tadeva kāryyaṃ prati kvaciddeśe śaktirdeśāntare cāśaktiriti deśabhedādavirudve śaktayaśaktī tathaikatraiva kāryye kālabhedādapyavirudve",
    "T11bsa0552u:386": " yathāpūrvvaṃ nniḥkriyaḥ sphaṭikaḥ sa eva paścāt sakriya iti cet /",
    "T11bsa0552u:387": " ucyate / na hi vayaṃ paribhāṣāmātrādekatra kāryye deśabhedādavirudve śaktyaśaktī brūmaḥ /",
    "T11bsa0552u:388": " kintu virodhābhāvāt /",
    "T11bsa0552u:389": " taddeśakāryya kāritvaṃ hi taddeśakāryyākāritvena virudvaṃ /",
    "T11bsa0552u:390": " na punardeśāntare tatkāryyākāritvenānyakāryyakāritvena vā /",
    "T11bsa0552u:391": " yadyevantatkālakāryyakāritvaṃ tatkālakāryyākāritvena virudvaṃ /",
    "T11bsa0552u:392": " na punaḥ kālāntare tatkāryyākāritvenānyakāryyakāritvena vā /",
    "T11bsa0552u:393": " tatkathaṃ kālabhede 'pi virodha iti cet /",
    "T11bsa0552u:394": " ucyate /",
    "T11bsa0552u:395": " dvayorhi dharmmayorekatradharmmiṇyanavasthitiniyamaḥ parasparaparihārasthitilakṣaṇo virodhaḥ /",
    "T11bsa0552u:396": " sa ca sākṣātparasparapratyanīkatayā bhāvābhāvavadvā bhavet /",
    "T11bsa0552u:397": " ekasya vā niyamena pramāṇāntareṇa bādhanānnityatvasattvavadvā bhavediti na kaścidarthabhedaḥ /",
    "T11bsa0552u:398": " tadatraikadharmmiṇi tat kālakāryyakāritvādhāre kālāntare tatkāryyākāritvasyānyakāryyakāritvasya vā niyamena pramāṇāntareṇa bādhanādvirodhaḥ",
    "T11bsa0552u:399": " tathā hi yatraiva dharmmiṇi tatkālakāryyakāritvamupalabdhanna tatraiva kālāntare tat kāryyākāritvamanyakāryyakāritvaṃ vā brahmaṇāpyupasaṃharttuṃ",
    "T11bsa0552u:400": " yenānayoravirodhaḥ syāt /",
    "T11bsa0552u:401": " kṣaṇāntare kathita prasaṅgaviparyyayahetubhyāmavaśyambhāvena dharmmibhedaprasādhanāt /",
    "T11bsa0552u:402": " na ca pratyabhijñānādekatvasidviḥ /",
    "T11bsa0552u:403": " tat pauruṣasya nirmmūlitatvāt /",
    "T11bsa0552u:404": " ata eva vajro 'pi pakṣakūkṣau nikṣiptaḥ kathamasau sphaṭiko varākaḥ kālabhedenābhedāsādhanāya dṛṣṭāntībhavitumarhati /",
    "T11bsa0552u:405": " na caivaṃ samānakālakāryyāṇāṃ deśabhede 'pi dharmmibhedo yukto bhedasādhakapramāṇābhāvādindriyapratyakṣeṇa nirastavibhramāśaṅkenābhedaprasādhanācca",
    "T11bsa0552u:406": " iti na kālabhede 'pi śaktyaśaktyorvirodhaḥ svasamayamātrādapahastayituṃ śakyaḥ /",
    "T11bsa0552u:407": " samayapramāṇayorapravṛtteriti /",
    "T11bsa0552u:408": " tasmāt sarvvatra virudvadharmmādhyāsasidvireva bhedasidviḥ /",
    "T11bsa0552u:409": " vipratipannaṃ prati tu virudvadharmmādhyāsādbhedavyavahāraḥ sādhyate /",
    "T11bsa0552u:410": " nanu tathāpi sattvamidamanaikāntikamevāsādhāraṇatvāt sandigdhavyatirekatvādvā /",
    "T11bsa0552u:411": " yathā hīdaṃ kramākramanivṛtto akṣaṇikānnivṛttaṃ,",
    "T11bsa0552u:412": " tathā sāpekṣatvānāpekṣatvayorekatvānekatvayorapi vyāpakayornivṛttau kṣaṇikādapi /",
    "T11bsa0552u:413": " tathāhyupasapaṇapratyayena devadattakarapallavādinā sahacaro vījakṣaṇaḥ pūrvvasmādeva puñjāt samarthojāto 'napekṣa ādyātiśayasya janaka iṣyate",
    "T11bsa0552u:414": " tatra ca samānakuśūlajanmasu bahuṣu vijasantāneṣu kasmāt kiñcideva vījaṃ paramparayāṅkurotpādānuguṇamupajanayati bījakṣaṇānnānye vījakṣaṇā bhinnasantānāntaḥpātinaḥ",
    "T11bsa0552u:415": " nahyupasarpaṇapratyayāt prāgeva teṣāṃ samānāsamānasantānavarttināṃ vījakṣaṇānāṃ kaścit paramparātiśayaḥ /",
    "T11bsa0552u:416": " athopasarpaṇāt prāṅna tat santāna varttino 'pi janayanti paramparayāpyaṅkurotpādānuguṇaṃ vījakṣaṇaṃ vījamātrajananātteṣāṃ /",
    "T11bsa0552u:417": " kasyacideva vījakṣaṇasyopasarpaṇapratyayasahabhuva ādyātiśayotpādaḥ /",
    "T11bsa0552u:418": " hanta tarhi yadabhāve satyutpannopi na janayedeva /",
    "T11bsa0552u:419": " tathā kevalānāṃ vyabhicārasambhavādādyātiśayotpādamaṅkuraṃ vā prati kṣityādīnāṃ parasparāpekṣāṇāmevotpādakatvamakāmakenāpi svīkarttavyaṃ /",
    "T11bsa0552u:420": " ato na tāvadanapekṣā kṣaṇikasya sambhavinī /",
    "T11bsa0552u:421": " nāpya pekṣā yujyate /",
    "T11bsa0552u:422": " samasamayakṣaṇayoḥ savyetaragoviṣāṇayorivopakāryyopakārakabhāvāyogāditi nāsidvaḥ prathamo vyāpakābhāvaḥ /",
    "T11bsa0552u:423": " api cāntyo vījakṣaṇo 'napekṣo 'ṅkurādikaṃ kurvvan yadi yenaiva rūpeṇāṅkuraṃ karoti tenaiva kṣityādikaṃ /",
    "T11bsa0552u:424": " tadā kṣityādīnāmapi aṅkurasvābhāvyāpattirabhinnakāraṇātvāditi na tāvadekatvasambhavaḥ /",
    "T11bsa0552u:425": " nanu rūpāntareṇa karoti /",
    "T11bsa0552u:426": " tathā hi vījasyāṅkuraṃ pratyupādānatvaṃ kṣityādikaṃ tu prati sahakāritvaṃ /",
    "T11bsa0552u:427": " yadyevaṃ sahakāritvopādānatve kimekantatvaṃ nānā vā /",
    "T11bsa0552u:428": " ekañceta kathaṃ rūpāntareṇa janakaṃ /",
    "T11bsa0552u:429": " nānātve tvanayorvījādbhedo 'bhedo vā /",
    "T11bsa0552u:430": " bhede kathaṃ vījasya janakatvaṃ tābhyāmevāṅkurādīnāmutpatteḥ /",
    "T11bsa0552u:431": " abhede vā kathaṃ vījasya na nānātvaṃ bhinnatādātmyāt /",
    "T11bsa0552u:432": " etayorvā ekatvamekatādātmyāt /",
    "T11bsa0552u:433": " yadyucyeta /",
    "T11bsa0552u:434": " kśityādau janayitavye tadupādānam purvvameva kṣityādivījasya rūpāntaramiti /",
    "T11bsa0552u:435": " na tarhi vījantadanapekṣaṃ kṣityādīnāṃ janakaṃ /",
    "T11bsa0552u:436": " tadanapekṣatve teṣāmaṅkurodbhedānupapatteḥ /",
    "T11bsa0552u:437": " na cānupakārakāṇyapekṣanta iti tvayaivoktaṃ /",
    "T11bsa0552u:438": " na ca kṣaṇasyopakārasambhavo 'nyatra jananāt tasyābhedyatvādityanekatvamapi nāstīti dvitīyo 'pi vyāpakābhāvo na sidvaḥ /",
    "T11bsa0552u:439": " tasmādasādhāraṇānaikāntikatvaṃ gandhavattvavaditi /",
    "T11bsa0552u:440": " yadi manyetānupakārakā api bhavanti sahakāriṇo 'pekṣaṇīyāśca kāryyeṇānuvihitabhāvābhāvāt sahakaraṇācca /",
    "T11bsa0552u:441": " nanvanena krameṇākṣaṇikopi bhāvo 'nupakārakānapi sahakāriṇaḥ kramavataḥ kramavatkāryyeṇānukṛtānvayavyatirekānapekṣiṣyate /",
    "T11bsa0552u:442": " kariṣyate ca kramavat sahakārivaśaḥ krameṇa kāryyāṇīti vyāpakānupalabdherasidveḥ /",
    "T11bsa0552u:443": " sandigdhavyatirekamanaikāntikaṃ sattvaṃ kṣaṇikatvasidvāviti //",
    "T11bsa0552u:444": " atra brūmaḥ /",
    "T11bsa0552u:445": " kīdṛśaṃ punarapekṣārthamādāya kṣaṇikesāpekṣānapekṣatvanivṛttirūcyate /",
    "T11bsa0552u:446": " kiṃ sahakāriṇamapekṣata iti sahakāriṇāsyopakāraḥ karttavyaḥ /",
    "T11bsa0552u:447": " atha pūrvvāvasthitasyaiva vījādeḥ sahakāriṇā saha sambhūyakaraṇaṃ /",
    "T11bsa0552u:448": " yadvā purvvāvasthitasyetyanapekṣamilitāvasthasya karaṇamātramapekṣārthaḥ /",
    "T11bsa0552u:449": " atra prathamapakṣasyāsambhavādanapekṣaiva kṣaṇikasya kathamubhayavyāvṛttiḥ /",
    "T11bsa0552u:450": " yadyanapekṣaḥ kṣaṇikaḥ,",
    "T11bsa0552u:451": " kimityupasarpaṇapratyayābhāve 'pi na karoti /",
    "T11bsa0552u:452": " karotyeva yadi syāt /",
    "T11bsa0552u:453": " svayamasambhavī tu kathaṃ karotu /",
    "T11bsa0552u:454": " atha tadvā tādṛgvā āsīditi na kaścidviśeṣaḥ /",
    "T11bsa0552u:455": " tatastādṛksvabhāvasambhavepyakaraṇaṃ sahakāriṇi nirapekṣatāṃ na kṣamata iti cet /",
    "T11bsa0552u:456": " asambadvametat /",
    "T11bsa0552u:457": " varṇasaṃsthānasāmyepyakarttustatsvabhāvatāyā virahāt /",
    "T11bsa0552u:458": " sa cādyātiśayajanakatvalakṣaṇaḥ svabhāvaviśeṣo na samānāsamānasantānavarttiṣu vījakṣaṇeṣu sarvveṣveva sambhavī kintu keṣucideva karmmakarakara pallavasahacareṣu /",
    "T11bsa0552u:459": " nanvekatra kṣetre niṣpattilabanādipūrvvakamānīyaikatra kuśūle kṣiptāni sarvvāṇyeva vījāni sādhāraṇarūpāṇyeva pratīyante,",
    "T11bsa0552u:460": " tat kutastyo 'yamekavījasambhavī viśeṣonyeṣāmiti cet /",
    "T11bsa0552u:461": " ucyate / kāraṇaṃ khalu sarvvatra kāryye dvividhaṃ dṛṣṭamadṛṣṭañca sarvvāstikaprasidvametat /",
    "T11bsa0552u:462": " tataḥ pratyakṣaparokṣasahakāripratyayasākalyamasarvvavidā pratyakṣato na śakyaṃ pratipattuṃ /",
    "T11bsa0552u:463": " tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva vījakṣaṇānāṃ yena taeva vījakṣaṇā ādyātiśayamaṅkurambā paramparayā janayeyu rnānye vījakṣaṇāḥ /",
    "T11bsa0552u:464": " nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ sambhāvyate,",
    "T11bsa0552u:465": " sa tatrāvaśyamastīti kuto labhyamiti cet /",
    "T11bsa0552u:466": " aṅkurotpādādanumitādādyātiśayalakṣaṇāt kāryyāditi brūmaḥ /",
    "T11bsa0552u:467": " kāraṇānupalabdhestarhi tadabhāva eva bhaviṣyatīti cet /",
    "T11bsa0552u:468": " na dṛśyādṛśyasamudāyasya kāraṇasyādarśanepyabhāvasidveḥ kāraṇānupalabdheḥ sandigdhāsidvatvāt /",
    "T11bsa0552u:469": " tadayamarthaḥ /",
    "T11bsa0552u:470": " pāṇisparśavataḥ kṣaṇasya na bhedabhinnānyakālakṣaṇādbhedo veti matadvaye mitibalaṃ yasyāstyasau jitvaraḥ /",
    "T11bsa0552u:471": " tatraikasya balaṃ nimittavirahaḥ kāryyāṅgamanyasya vā /",
    "T11bsa0552u:472": " sāmagrī tu na sarvvathekṣaṇasahā kāryyantu mānānugamamiti //",
    "T11bsa0552u:473": " tadevaṃ nopakāro 'pekṣārtha ityanapekṣyaiva kṣaṇikasya sahakāriṣu nobhayavyāvṛttiḥ /",
    "T11bsa0552u:474": " atha sambhūyakaraṇamapekṣārthaḥ /",
    "T11bsa0552u:475": " tadā yadi pūrvvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā /",
    "T11bsa0552u:476": " atha pūrvvāsthitasyetyanapekṣyamilitāvasthitasyaiva karaṇamapekṣārthastadā sāpekṣataiva nānapekṣa /",
    "T11bsa0552u:477": " tathā ca nobhayavyāvṛttirityasidvaḥ prathamo vyāpakānupalambhaḥ /",
    "T11bsa0552u:478": " tathaikatvānekatvayorapi vyāpakayoḥ kṣaṇikādvyāvṛttirasidvā /",
    "T11bsa0552u:479": " tattadyāvṛttibhedamāśrityopādānatvādikālpanikasvabhāvabhede 'pi paramārthata ekenaiva svarūpeṇānekakāryyaniṣpādanādubhayavyāvṛtterabhāvāt /",
    "T11bsa0552u:480": " yacca vījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede 'pi kāryyabhede 'pi kāryyasyāhetukatvaprasaṅgādityuktaṃ tadasaṅgataṃ /",
    "T11bsa0552u:481": " kāraṇaikatvasya kāryyabhedasya ca paṭunendriyapratyakṣeṇa prasādhanāt /",
    "T11bsa0552u:482": " ekakāraṇajanyatvaikatvayorvyāpteḥ pratihatatvāt /",
    "T11bsa0552u:483": " prasaṅgasyānupadatvāt /",
    "T11bsa0552u:484": " yacca kāraṇābhede kāryyābheda ityuktaṃ tatra sāmagrīsvarūpaṃ kāraṇamabhipretaṃ sāmagrīsajātīyatve na kāryyavijātīyatetyarthaḥ /",
    "T11bsa0552u:485": " na punaḥ sāmagrīmadhyagatenaikenānekaṃ kāryyaṃ na karttavyaṃ nāma /",
    "T11bsa0552u:486": " ekasmādanekotpatteḥ pratyakṣasidvatvāt /",
    "T11bsa0552u:487": " na caivaṃ pratyabhijñānāt kālabhedepyabhedasidvirityuktaprāyam /",
    "T11bsa0552u:488": " na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdhaṃ yena tatrāpi bhedaśaṅkā syāt /",
    "T11bsa0552u:489": " śaṅkāyāmbā paṭupratyakṣasyāpyapalāpe sarvvapramāṇocchedaprasaṅgāt /",
    "T11bsa0552u:490": " nāpi sandigdhavyatirekaḥ /",
    "T11bsa0552u:491": " kṣityāderdrabyāntarasya vījasvabhāvatvenāsmābhirasvīkṛtatvāt anupakāriṇyapekṣāyāḥ pratyākhyānāt /",
    "T11bsa0552u:492": " vyāpakānupalambhasyāsidvatvāyogāt /",
    "T11bsa0552u:493": " tadetau dvāvapi vyāpakānupalambhāvasidvau na kṣaṇikāt sattvannivarttata iti nāyamasādhāraṇo hetuḥ /",
    "T11bsa0552u:494": " api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ /",
    "T11bsa0552u:495": " prakṛtavyāpakānupalambhācca sarvvathārthakriyaivāsatī ubhābhyāmbādibhyāmubhayasmādvinivarttitatvena nirāśrayatvāt /",
    "T11bsa0552u:496": " tat kathamasādhāraṇānaikāntikī bhaviṣyatyalaṃ pralāpini nirbbandhena /",
    "T11bsa0552u:497": " tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyyayayoḥ sattve hetorapi nānaikāntikatvamataḥ kṣaṇabhaṅgasidviriti sthitam //",
    "T11bsa0552u:498": " iti sādharmyadṛṣṭānte 'nvayarūpavyāptyā",
    "T11bsa0552u:499": " kṣaṇabhaṅgasidviḥ samāptā //",
    "T11bsa0552u:500": " kṛtiriyaṃ mahāpaṇḍitaratnakīrttipādānāmiti //"
}