{
  "GR14caitcanu:0": "There are two numbering systems for this text. The material is",
  "GR14caitcanu:1": "sometimes organized into twelve themes and numbered accordingly.",
  "GR14caitcanu:2": "Those numbers are given in brackets. The editions used were:",
  "GR14caitcanu:3": "- Stava-kalpa-druma, (ed.)",
  "GR14caitcanu:4": "Bhakti Saranga Goswami. Vrindavan, 1959",
  "GR14caitcanu:5": "- śrī-śrī-caitanya-candrāmṛta, (ed.)",
  "GR14caitcanu:6": "Bhakti Vilasa Tirtha. Mayapur,",
  "GR14caitcanu:7": "Chaitanya Math. 3rd edition, 1992.",
  "GR14caitcanu:8": "Texts without an alternative number are not found in either one of",
  "GR14caitcanu:9": "the editions. No attempt has been made to provide alternative readings.",
  "GR14caitcanu:10": "stumas taṃ caitanyākṛtim ativimaryāda-paramā-",
  "GR14caitcanu:11": "dbhutaudāryaṃ varyaṃ vraja-pati-kumāraṃ rasayitum /",
  "GR14caitcanu:12": "viśuddha-sva-premonmada-madhura-pīyuṣa-laharīṃ",
  "GR14caitcanu:13": "pradātuṃ cānyebhyaḥ para-pada-navadvīpa-prakaṭam //1// (1)",
  "GR14caitcanu:14": "sarvair āmnāya-cūḍāmaṇibhir api na saṃlakṣyate yat svarūpaṃ",
  "GR14caitcanu:15": "śrīśa-brahmādy-agamyā sumadhura-padavī kāpi yasyāsti ramyā /",
  "GR14caitcanu:16": "yenākasymāj jagac-chrī-hari-rasa-madirā-mattam etad vyadhāyi",
  "GR14caitcanu:17": "śrīmac-caitanya-candraḥ sa kim u mama girāṃ gocaraś cetaso vā //2// (137)",
  "GR14caitcanu:18": "dharme niṣṭhāṃ dadhad anupamāṃ viṣṇu-bhaktiṃ gariṣṭhāṃ",
  "GR14caitcanu:19": "saṃbibhrāṇo dadhad ahaha hṛt-tiṣṭhatīvāśma-sāram /",
  "GR14caitcanu:20": "nīco goghrād api jagad aho plāvayaty aśru-pūraiḥ",
  "GR14caitcanu:21": "ko vā jānāty ahaha gahanaṃ heama-gaurāṅga-raṅgam //3// (127)",
  "GR14caitcanu:22": "dharmāspṛṣṭaḥ satata-paramāviṣṭa evātyadharme",
  "GR14caitcanu:23": "dṛṣṭiṃ prāpto na hi khalu satāṃ sṛṣṭiṣu kvāpi no san /",
  "GR14caitcanu:24": "yad datta-śrī-hari-rasa-sudhā-svāda-mattaḥ pranṛtya-",
  "GR14caitcanu:25": "ty uccair gāyaty atha viluṭhati staumi taṃ kañcid īśam //4// (2)",
  "GR14caitcanu:26": "akasmād evāvirbhavati bhagavan-nāma-laharī",
  "GR14caitcanu:27": "parītānāṃ pāpair api purubhir eṣāṃ tanu-bhṛtām /",
  "GR14caitcanu:28": "aho vajra-prāyaṃ hṛd api navanītāyitam abhūn",
  "GR14caitcanu:29": "nṝṇāṃ yasmin loke'vatarati sa gauro mama gatiḥ //5// (110)",
  "GR14caitcanu:30": "na yogo na dhyānaṃ na ca japa-tapas-tyāga-niyamā",
  "GR14caitcanu:31": "na vedā nācāraḥ kva nu bata niṣiddhādy-uparatiḥ /",
  "GR14caitcanu:32": "akasmāc caitanye'vatarati dayāsāra-hṛdaye",
  "GR14caitcanu:33": "pumarthānāṃ mauliṃ param iha mudā luṇṭhati janaḥ //6// (111)",
  "GR14caitcanu:34": "yan nāptaṃ karma-niṣṭhair na ca samadhigataṃ yat tapo-dhyāna-yogai-",
  "GR14caitcanu:35": "rvairāgyais tyāga-tattva-stutibhir api na yat tarkitaṃ cāpi kaiścit /",
  "GR14caitcanu:36": "govinda-prema-bhājām api na ca kalitaṃ yad-rahasyaṃ svayaṃ tan-",
  "GR14caitcanu:37": "nāmnaiva prādurāsīd avatarati pare yatra taṃ naumi gauram //7// (3)",
  "GR14caitcanu:38": "dhig astu brahmāhaṃ vadana-pariphullān jaḍa-matīn",
  "GR14caitcanu:39": "kriyāsaktān dhig dhig vikaḍa-tapaso dhik ca yaminaḥ /",
  "GR14caitcanu:40": "kim etān śocāmo viṣaya-rasa-mattān nara-paśūn",
  "GR14caitcanu:41": "na keṣāṃcil leśo'py ahaha milito gaura-madhunaḥ //8// (32)",
  "GR14caitcanu:42": "badhnan prema-bhara-prakampita-karo granthīn kaṭī-ḍorakaiḥ",
  "GR14caitcanu:43": "saṅkhyātuṃ nija-loka-maṅgala-hare-kṛṣṇeti-nāmnāṃ japan /",
  "GR14caitcanu:44": "aśru-snāta-mukhaḥ svam eva hi jagannāthaṃ didṛkṣur gatā-",
  "GR14caitcanu:45": "yātair gaura-tanur vilocana-mudaṃ tanvan hariḥ pātu vaḥ //9// (16)",
  "GR14caitcanu:46": "pāṣāṇaḥ pariṣocito'mṛta-rasair naivāṅkuraḥ sambhavet",
  "GR14caitcanu:47": "lāṅgūlaṃ saramāpater vivṛṇataḥ syād asya naivārjavam /",
  "GR14caitcanu:48": "hastāv unnayatā budhāḥ katham aho dhāryaṃ vidhor maṇḍalaṃ",
  "GR14caitcanu:49": "sarvaṃ sādhanam astu gaura-karuṇābhāve na bhāvotsavaḥ //10// (36)",
  "GR14caitcanu:50": "saundarye kāma-koṭiḥ sakala-jana-samāhlādane candra-koṭir",
  "GR14caitcanu:51": "vātsalye mātṛ-koṭis tridaśa-viṭapito'py adbhutaudārya-koṭiḥ /",
  "GR14caitcanu:52": "gāmbhīrye'mbhodhi-koṭir madhuramaṇi sudhā-kṣīra-mādhvīka-koṭir",
  "GR14caitcanu:53": "gauro devaḥ sa jīyān praṇaya-rasa-pade darśitāś carya-koṭiḥ //11// (101)",
  "GR14caitcanu:54": "premā nāmādbhutārthaḥ śravaṇa-patha-gataḥ kasya nāmnāṃ mahimnaḥ",
  "GR14caitcanu:55": "ko vettā kasya vṛndāvana-vipina-mahā-mādhurīṣu praveśaḥ /",
  "GR14caitcanu:56": "ko vā jānāti rādhāṃ parama-rasa-camatkāra-mādhurya-sīmām",
  "GR14caitcanu:57": "ekaś caitanya-candraḥ parama-karuṇayā sarvam āviścakāra //12// (130)",
  "GR14caitcanu:58": "namaś caitanya-candrāya koṭi-candrānana-tviṣe /",
  "GR14caitcanu:59": "premānandābdhi-candrāya cāru-candrāṃśu-hāsine //13// (8)",
  "GR14caitcanu:60": "yasyaiva pādāmbuja-bhakti-labhyaḥ",
  "GR14caitcanu:61": "pramābhidhānaḥ paramaḥ pumarthaḥ /",
  "GR14caitcanu:62": "tasmai jagan-maṅgala-maṅgalāya",
  "GR14caitcanu:63": "caitanya-candrāya namo namas te //14// (9)",
  "GR14caitcanu:64": "dadhan mūrdhany ūrdhvaṃ mukulita-karāmbhoja-yugalaṃ",
  "GR14caitcanu:65": "galan-netrāmbhobhiḥ snapita-mṛdu-gaṇḍa-sthala-yugam /",
  "GR14caitcanu:66": "dukūlenāvītaṃ nava-kamala-kiñjalka-rucinā",
  "GR14caitcanu:67": "paraṃ jyotir gauraṃ kanaka-rucira-cauraṃ praṇamata //15// (81)",
  "GR14caitcanu:68": "siṃha-skandhaṃ madhura-madhuraṃ smera-gaṇḍa-sthalāntaṃ",
  "GR14caitcanu:69": "durvijñeyojjvala-rasa-mayāścarya-nānā-vikāram /",
  "GR14caitcanu:70": "bibhrat kāntiṃ vikaca-kanakāmbhoja-garbhābhirāmām",
  "GR14caitcanu:71": "ekībhūtaṃ vapur avatu vo rādhayā mādhavasya //16// (13)",
  "GR14caitcanu:72": "pūrṇa-prema-rasāmṛtābdhi-laharī-lolāṅga-gaura-cchaṭā-",
  "GR14caitcanu:73": "koṭy-ācchādita-viśvam īśvara-vidhi-vyāsādibhiḥ saṃstutam /",
  "GR14caitcanu:74": "durlakṣyāṃ śruti-koṭibhiḥ prakaṭayan mūrtiṃ jagan-mohinīm",
  "GR14caitcanu:75": "āścaryaṃ lavaṇoda-rodhasi paraṃ brahma svayaṃ nṛtyati //17// (131)",
  "GR14caitcanu:76": "uddāma-dāmanaka-dāma-gaṇābhirāma-",
  "GR14caitcanu:77": "mārāmarāmam avirāma-gṛhīta-nāmā /",
  "GR14caitcanu:78": "kāruṇya-dhāma kanakojjvala-gaura-dhāma",
  "GR14caitcanu:79": "caitanya-nāma paramaṃ kalayāma dhāma //18// (69)",
  "GR14caitcanu:80": "avatīrṇe gaura-candre vistīrṇe prema-sāgare /",
  "GR14caitcanu:81": "suprakāśita-ratnaughe yo dīno dīna eva saḥ //19// (34)",
  "GR14caitcanu:82": "śravaṇa-manana-saṅkīrtyādi-bhaktyā murārer",
  "GR14caitcanu:83": "yadi parama-pumarthaṃ sādhayet ko'pi bhadram /",
  "GR14caitcanu:84": "mama tu parama-pāra-prema-pīyūṣa-sindhoḥ",
  "GR14caitcanu:85": "kim api rasa-rahasyaṃ dhāma gauraṃ namasyam //20// (58)",
  "GR14caitcanu:86": "niṣṭhāṃ prāptā vyavahṛti-tatir laukikī vaidikī yā",
  "GR14caitcanu:87": "yā vā lajjā prahasan-samudgāna-nāṭyotsaveṣu /",
  "GR14caitcanu:88": "ye vābhuvann ahaha sahaja-prāṇa-dehārtha-dharmā",
  "GR14caitcanu:89": "gauraś cauraḥ sakalam aharat ko'pi me tīvra-vīryaḥ //21// (60)",
  "GR14caitcanu:90": "mahākarma-sroto-nipatitam api sthairyam ayate",
  "GR14caitcanu:91": "mahā-pāṣāṇebhyo'py atikaṭhinam eti drava-daśām /",
  "GR14caitcanu:92": "naṭaty ūrdhvaṃ niḥsādhanam api mahā-yogi-manasāṃ",
  "GR14caitcanu:93": "bhuvi śrī-caitanye'vatarati manaś citra-vibhave //22// (112)",
  "GR14caitcanu:94": "strī-putrādi-kathāṃ jahur viṣayiṇaḥ śāstra-pravādaṃ budhā",
  "GR14caitcanu:95": "yogīndrā vijahur marun-niyama-ja-kleśaṃ tapas tāpasāḥ /",
  "GR14caitcanu:96": "jñānābhyāsa-vidhiṃ jahuś ca yatayaś caitanya-candre parām",
  "GR14caitcanu:97": "āviṣkurvati bhakti-yoga-padavīṃ naivānya āsīd rasaḥ //23// (113)",
  "GR14caitcanu:98": "bhrāntaṃ yatra munīśvarair api purā yasmin kṣamā-maṇḍale",
  "GR14caitcanu:99": "kasyāpi praviveśa naiva dhiṣaṇā yad veda no vā śukaḥ /",
  "GR14caitcanu:100": "yatra kvāpi kṛpāmayena ca nije'py udghāṭitaṃ śauriṇā",
  "GR14caitcanu:101": "tasminn ujjvala-bhakti-vartmani sukhaṃ khelanti gaura-priyāḥ //24// (18)",
  "GR14caitcanu:102": "īśaṃ bhajantu puruṣārtha-catuṣṭayāśā",
  "GR14caitcanu:103": "dāsā bhavantu ca vidhāya harer upāsāḥ /",
  "GR14caitcanu:104": "kiñcid rahasya-pada-lobhita-dhīr ahaṃ tu",
  "GR14caitcanu:105": "caitanya-candra-caraṇaṃ śaraṇaṃ karomi //25// (59)",
  "GR14caitcanu:106": "apy agaṇya-mahā-puṇyam ananya-śaraṇaṃ hareḥ /",
  "GR14caitcanu:107": "anupāsita-caitanyam adhanyaṃ manyate matiḥ //26// (31)",
  "GR14caitcanu:108": "bhrātaḥ kīrtaya nāma gokula-pater uddāma-nāmāvalīṃ",
  "GR14caitcanu:109": "yad vā bhāvaya tasya divya-madhuraṃ rūpaṃ jagan-mohanam /",
  "GR14caitcanu:110": "hanta prema-mahā-rasojjvala-pade nāśāpi te sambhavet",
  "GR14caitcanu:111": "śrī-caitanya-mahāprabhor yadi kṛpā-dṛṣṭiḥ paten na tvayi //27// (82)",
  "GR14caitcanu:112": "bhūto vā bhavitāpi vā bhavati vā kasyāpi yaḥ ko'pi vā",
  "GR14caitcanu:113": "sambandho bhagavat-padāmbuja-rase nāsmin jagan-maṇḍale /",
  "GR14caitcanu:114": "tat sarvaṃ nija-bhakti-rūpa-paramaiśvaryeṇa vikrīḍato",
  "GR14caitcanu:115": "gaurasyaiva kṛpā-vijṛmbhitatayā jānanti nirmatsarāḥ //28// (28)",
  "GR14caitcanu:116": "svādaṃ svādaṃ madhurima-bharaṃ svīya-nāmāvalīnāṃ",
  "GR14caitcanu:117": "mādaṃ mādaṃ kim api vivaśībhūta-visrasta-gātraḥ /",
  "GR14caitcanu:118": "vāraṃ vāraṃ vraja-pati-guṇān gāya gāyeti jalpan",
  "GR14caitcanu:119": "gauro dṛṣṭaḥ sakṛd api na yair durghaṭā teṣu bhaktiḥ //29// (38)",
  "GR14caitcanu:120": "abhūd gehe gehe tumula-hari-saṅkīrtana-ravo",
  "GR14caitcanu:121": "babhau dehe dehe vipula-pulakāśru-vyatikaraḥ /",
  "GR14caitcanu:122": "api snehe snehe parama-madhurotkarṣa-padavī",
  "GR14caitcanu:123": "davīyasyāmnāyād api jagati gaure'vatarati //30// (114)",
  "GR14caitcanu:124": "jāḍyaṃ karmasu kutracij japa-tapo-yogādikaṃ kutracid-",
  "GR14caitcanu:125": "govindārcana-vikriyā kvacid api jñānābhimānaḥ kvacit /",
  "GR14caitcanu:126": "śrī-bhaktiḥ kvacid ujjvalāpi ca harer vāṅ-mātra eva sthitā",
  "GR14caitcanu:127": "hā caitanya kuto gato'si padavī kutrāpi te nekṣyate //31// (138)",
  "GR14caitcanu:128": "vinā bījaṃ kiṃ nāṅkura-jananam andho'pi na kathaṃ",
  "GR14caitcanu:129": "prapaśyen no paṅgur giri-śikharam ārohati katham /",
  "GR14caitcanu:130": "yadi śrī-caitanye hari-rasa-mayāścarya-vibhave'",
  "GR14caitcanu:131": "py abhaktānāṃ bhāvī katham api para-prema-rabhasaḥ //32// (39)",
  "GR14caitcanu:132": "akasmād evaitad bhuvanam abhitaḥ plāvitam abhūn",
  "GR14caitcanu:133": "mahā-premāmbhodheḥ kim api rasa-vanyābhir akhilam /",
  "GR14caitcanu:134": "akasmāc cādṛṣṭa-śruta-cara-vikārair alam abhūc",
  "GR14caitcanu:135": "camatkāraḥ kṛṣṇe kanaka-rucirāṅge'vatarati //33// (115)",
  "GR14caitcanu:136": "are mūḍhā gūḍhāṃ vicinuta harer bhakti-padavīṃ",
  "GR14caitcanu:137": "davīyasyā dṛṣṭyāpy aparicita-pūrvāṃ munivaraiḥ /",
  "GR14caitcanu:138": "na viśrambhaś citte yadi yadi ca daurlabhyam iva tat",
  "GR14caitcanu:139": "parityajyāśeṣaṃ vrajata śaraṇaṃ gaura-caraṇam //34// (80)",
  "GR14caitcanu:140": "tāvad brahma-kathā vimukta-padavī tāvan na tiktī-bhavet",
  "GR14caitcanu:141": "tāvac cāpi viśṛṅkhalatvam ayate no loka-veda-sthitiḥ /",
  "GR14caitcanu:142": "tāvac chāstra-vidāṃ mithaḥ kala-kalo nānā-bahir-vartmasu",
  "GR14caitcanu:143": "śrī-caitanya-padāmbuja-priya-jano yāvan na dig-gocaraḥ //35// (19)",
  "GR14caitcanu:144": "sadā raṅge nīlācala-śikhara-śṛṅge vilasato",
  "GR14caitcanu:145": "harer eva bhrājan-mukha-kamala-bhṛṅgekṣaṇa-yugam /",
  "GR14caitcanu:146": "samuttuṅga-premonmada-rasa-taraṅgaṃ mṛga-dṛśām",
  "GR14caitcanu:147": "anaṅgaṃ gaurāṅgaṃ smaratu gata-saṅgaṃ mama manaḥ //36// (70)",
  "GR14caitcanu:148": "kvacit kṛṣṇāveśān naṭati bahubhaṅgīm abhinayan",
  "GR14caitcanu:149": "kvacid rādhāviṣṭo hari hari harīty ārta-ruditaḥ /",
  "GR14caitcanu:150": "kvacid riṅgan bālaḥ kvacid api ca gopāla-carito",
  "GR14caitcanu:151": "jagad gauro vismāpayati bahu-bhaṅgī-madhurimā //37// (128)",
  "GR14caitcanu:152": "aye na kuru sāhasaṃ tava hasanti sarvodyamaṃ",
  "GR14caitcanu:153": "janāḥ parita unmadā hari-rasāmṛtāsvādinaḥ /",
  "GR14caitcanu:154": "idaṃ tu nibhṛtaṃ śṛṇu praṇaya-vastu prastūyate",
  "GR14caitcanu:155": "yad eva nigameṣu tat patir ayaṃ hi gauraḥ param //38// (83)",
  "GR14caitcanu:156": "udgṛhṇanti samasta-śāstram abhito durvāra-garvāyitā",
  "GR14caitcanu:157": "dhanyaṃ-manya-dhiyaś ca karma-tapa-ādy-uccāvaceṣu sthitāḥ /",
  "GR14caitcanu:158": "dvitrāṇy eva japanti kecana harer nāmāni vāmāśayāḥ",
  "GR14caitcanu:159": "pūrvaṃ samprati gauracandra udite premāpi sādhāraṇaḥ //39// (116)",
  "GR14caitcanu:160": "pāpīyān api hīna-jātir api duḥśīlo'pi duṣkarmaṇāṃ",
  "GR14caitcanu:161": "sīmāpi śvapacādhamo'pi satataṃ durvāsanāḍhyo'pi ca /",
  "GR14caitcanu:162": "durdeśa-prabhavo'pi tatra vihitāvāso'pi duḥsaṅgato",
  "GR14caitcanu:163": "naṣṭo'py uddhṛta eva yena kṛpayā taṃ gauram eva stumaḥ //40// (78)",
  "GR14caitcanu:164": "acaitanyam idaṃ viśvaṃ yadi caitanyam īśvaram /",
  "GR14caitcanu:165": "na viduḥ sarva-śāstra-jñā hy api bhrāmyanti te janāḥ //41// (37)",
  "GR14caitcanu:166": "deve caitanya-nāmany avatarati sura-prārthya-pādābja-seve",
  "GR14caitcanu:167": "viṣvadrīcīḥ pravistārayati sumadhura-prema-pīyūṣa-vīcīḥ /",
  "GR14caitcanu:168": "ko bālaḥ kaś ca vṛddhaḥ ka iha jaḍa-matiḥ ko budhaḥ ko varākaḥ",
  "GR14caitcanu:169": "sarveṣām aikarasyaṃ kim api hari-pade bhakti-bhājāṃ babhūva //42// (117)",
  "GR14caitcanu:170": "dattvā yaḥ kam api prasādam atha sambhāṣya smita-śrī-mukhaṃ",
  "GR14caitcanu:171": "dūrāt snigdha-dṛśā nirīkṣya ca mahā-premotsavaṃ yacchati /",
  "GR14caitcanu:172": "yeṣāṃ hanta kutarka-karkaśa-dhiyāṃ tatrāpi nātyādaraḥ",
  "GR14caitcanu:173": "sākṣāt pūrṇa-rasāvatāriṇi harau duṣṭā amī kevalam //43// (45)",
  "GR14caitcanu:174": "kāśī-vāsān api na gaṇaye kiṃ gayāṃ mārgaye'haṃ",
  "GR14caitcanu:175": "muktiḥ śuktībhavati yadi me kaḥ parārtha-prasaṅgaḥ /",
  "GR14caitcanu:176": "trāsābhāsaḥ sphurati na mahā-raurave'pi kva bhītiḥ",
  "GR14caitcanu:177": "strī-putrādau yadi kṛpayate deva-devaḥ sa gauraḥ //44// (99)",
  "GR14caitcanu:178": "belāyāṃ lavaṇodadher madhurima-prāg-bhāva-sāra-sphural-",
  "GR14caitcanu:179": "līlāyāṃ nava-vallavī-rasa-nidher āveśayantī jagat /",
  "GR14caitcanu:180": "khelāyām api śaiśave nija-rucā viśvaika-saṃmohinī",
  "GR14caitcanu:181": "mūrtiḥ kācana kāñcana-drava-mayī cittāya me rocate //45// (129)",
  "GR14caitcanu:182": "dṛṣṭvā mādyati nūtanāmbuda-cayaṃ saṃvīkṣya barhaṃ bhaved",
  "GR14caitcanu:183": "atyantaṃ vikalo vilokya valitāṃ guñjāvalīṃ vepate /",
  "GR14caitcanu:184": "dṛṣṭe śyāma-kiśorake'pi cakitaṃ dhatte camatkāritām",
  "GR14caitcanu:185": "itthaṃ gaura-tanuḥ pracārita-nija-premā hariḥ pātu vaḥ //46// (14)",
  "GR14caitcanu:186": "duṣkarma-koṭi-niratasya duranta-ghora-",
  "GR14caitcanu:187": "durvāsanā-nigaḍa-śṛṅkhalitasya gāḍham /",
  "GR14caitcanu:188": "kliśyan mateḥ kumati-koṭi-kadarthitasya",
  "GR14caitcanu:189": "gauraṃ vinādya mama ko bhaviteha bandhuḥ //47// (51)",
  "GR14caitcanu:190": "hā hanta citta-bhuvi me paramoṣarāyāṃ",
  "GR14caitcanu:191": "sad-bhakti-kalpa-latikāṅkuritā kathaṃ syāt /",
  "GR14caitcanu:192": "hṛdy ekam eva paramāśasatnīyam asti",
  "GR14caitcanu:193": "caitanya-nāma kalayan na kadāpi śocyaḥ //48// (53)",
  "GR14caitcanu:194": "kṛpā-sindhuḥ sandhyāruṇa-rucira-citrāmbara-daro-",
  "GR14caitcanu:195": "jjvalaḥ pūrṇa-premāmṛta-maya-mahājyotir amalaḥ /",
  "GR14caitcanu:196": "śacī-garbha-kṣīrābmbudhibhava udārādbhuta-kalaḥ",
  "GR14caitcanu:197": "kalānāthaḥ śrīmān udayatu mama svānta-nabhasi //49// (15)",
  "GR14caitcanu:198": "kva tāvad vairāgyaṃ kva ca viṣaya-vārtāsu narake-",
  "GR14caitcanu:199": "ṣvivodvegaḥ kvāsau vinaya-bhara-mādhurya-laharī /",
  "GR14caitcanu:200": "kva tat tejo vālaukikam atha mahā-bhakti-padavī",
  "GR14caitcanu:201": "kva sā vā sambhāvyā yad avakalitaṃ gaura-gatiṣu //50// (20)",
  "GR14caitcanu:202": "sva-pādāmbhojaika-praṇaya-laharī-sādhana-bhṛtāṃ",
  "GR14caitcanu:203": "śiva-brahmādīnām api ca sumahā-vismaya-bhṛtām /",
  "GR14caitcanu:204": "mahā-premāveśāt kim api naṭanām unmada iva",
  "GR14caitcanu:205": "prabhur gauro jīyāt prakaṭa-paramāścarya-mahimā //51// (102)",
  "GR14caitcanu:206": "sarve nārada-śaṅkarādaya ihāyātāḥ svayaṃ śrīr api",
  "GR14caitcanu:207": "prāptā deva-halāyudho'pi milito jātāś ca te vṛṣṇayaḥ /",
  "GR14caitcanu:208": "bhūyaḥ kiṃ vraja-vāsino'pi prakaṭā gopāla-gopyādayaḥ",
  "GR14caitcanu:209": "pūrṇa-prema-raseśvare'vatarati śrī-gauracandre bhuvi //52// (118)",
  "GR14caitcanu:210": "bhṛtyāḥ snigdhā atha sumadhura-projjvalodāra-bhājas",
  "GR14caitcanu:211": "tat-pādābja-dvitaya-savidhe sarva evāvatīrṇāḥ /",
  "GR14caitcanu:212": "prāpuḥ pūrvādhikatara-mahāprema-pīyūṣa-lakṣmīṃ",
  "GR14caitcanu:213": "sva-premāṇaṃ vitarati jagaty adbhutaṃ hema-gaure //53// (119)",
  "GR14caitcanu:214": "alaukikyā premonmada-rasa-vilāsa-prathanayā",
  "GR14caitcanu:215": "na yaḥ śrī-govindānucara-saciveṣv eṣu kṛtiṣu /",
  "GR14caitcanu:216": "mahāścaryaṃ premotsavam api haḍhād dātari na yan",
  "GR14caitcanu:217": "matir gaure sākṣāt para iha sa mūḍho nara-paśuḥ //54// (40)",
  "GR14caitcanu:218": "asaṅkhyāḥ śruty-ādau bhagavad-avatārā nigaditāḥ",
  "GR14caitcanu:219": "prabhāvaṃ kaḥ sambhāvayatu param īśād itarataḥ /",
  "GR14caitcanu:220": "kim anyat mat-preṣṭhe kati kati satāṃ nāpy anubhavās",
  "GR14caitcanu:221": "tathāpi śrī-gaure hari hari na mūḍhā hari-dhiyaḥ //55// (41)",
  "GR14caitcanu:222": "rakṣo-daitya-kulaṃ hataṃ kiyad idaṃ yogādi-vartma-kriyā-",
  "GR14caitcanu:223": "mārgo vā prakaṭī-kṛtaḥ kiyad idaṃ sṛṣṭy-ādikaṃ vā kiyat /",
  "GR14caitcanu:224": "mediny-uddharaṇādikaṃ kiyad idaṃ premojjvalāyā mahā-",
  "GR14caitcanu:225": "bhakter vartma-karīṃ parāṃ bhagavataś caitanya-mūrtiṃ stumaḥ //56// (7)",
  "GR14caitcanu:226": "sākṣān-mokṣādikārthān vividha-vikṛtibhis tucchatāṃ darśantaṃ",
  "GR14caitcanu:227": "premānandaṃ prasūte sakala-tanu-bhṛtāṃ yasya līlā-kaṭākṣaḥ /",
  "GR14caitcanu:228": "nāsau vedeṣu gūḍho jagati yadi bhaved īśvaro gauracandras",
  "GR14caitcanu:229": "tat-prāpto'nīśa-vādaḥ śiva śiva gahane viṣṇu-māye namaste //57// (42)",
  "GR14caitcanu:230": "vāso me varam astu ghora-dahana-vyālāvalī-pañjare",
  "GR14caitcanu:231": "śrī-caitanya-padāravinda-vimukhair mā kutracit saṅgamaḥ /",
  "GR14caitcanu:232": "vaikuṇṭhādi-padaṃ svayaṃ ca militaṃ no me mano lipsate",
  "GR14caitcanu:233": "pādāmbhoja-rasa-cchaṭā yadi manāk gaurasya no rasyate //58// (65)",
  "GR14caitcanu:234": "sakṛn nayana-gocarīkṛta-tad-aśru-dhārākula-",
  "GR14caitcanu:235": "praphulla-kamalekṣaṇa-praṇaya-kātara-śrī-mukhaḥ /",
  "GR14caitcanu:236": "na gaura-caraṇaṃ jihāsati kadāpi lokottara-",
  "GR14caitcanu:237": "sphuran-madhurimārṇavaṃ nava-navānurāgonmadaḥ //59// (21)",
  "GR14caitcanu:238": "ācarya dharmaṃ paricarya viṣṇuṃ",
  "GR14caitcanu:239": "vicarya tīrthāni vicārya vedān /",
  "GR14caitcanu:240": "vinā na gaura-priya-pāda-sevāṃ",
  "GR14caitcanu:241": "vedādi-duṣprāpa-padaṃ vidanti //60// (22)",
  "GR14caitcanu:242": "jñānādi-vartma-viruciṃ vraja-nātha-bhakti-",
  "GR14caitcanu:243": "rītiṃ na vedmi na ca sad-guravo milanti /",
  "GR14caitcanu:244": "hā hanta hanta mama kaḥ śaraṇaṃ nigūḍha-",
  "GR14caitcanu:245": "gauro haris tava na karṇa-pathaṃ gato'sti //61// (84)",
  "GR14caitcanu:246": "mṛgyāpi sā śiva-śukoddhava-nāradādyair",
  "GR14caitcanu:247": "āścarya-bhakti-padavī na davīyastī naḥ /",
  "GR14caitcanu:248": "durbodha-vaibhava-pate mayi pāmare'pi",
  "GR14caitcanu:249": "caitanya-candra yadi te karuṇā-kaṭākṣaḥ //62// (55)",
  "GR14caitcanu:250": "vṛthāveśaṃ karmasv apanayata vārtām api manāk",
  "GR14caitcanu:251": "na karṇābhyarṇe'pi kvacana nayatādhyātma-saraṇeḥ /",
  "GR14caitcanu:252": "na mohaṃ dehādau bhajata paramāścarya-madhuraḥ",
  "GR14caitcanu:253": "pumarthānāṃ maulir milati bhavatāṃ gaura-kṛpayā //63// (85)",
  "GR14caitcanu:254": "alaṃ śāstrābhyāsair alam ahaha tīrthāṭanikayā",
  "GR14caitcanu:255": "sadā yoṣid-vyāghryās trasata vitathaṃ thūtkuruta re /",
  "GR14caitcanu:256": "tṛṇaṃ-manyā dhanyāḥy śrayata kila sannyāsi-kapaṭaṃ",
  "GR14caitcanu:257": "naṭantaṃ gaurāṅgaṃ nija-rasa-madād ambudhi-taṭe //64// (86)",
  "GR14caitcanu:258": "uccair āsphālayantaṃ kara-caraṇam aho hema-daṇḍa-prakāṇḍau",
  "GR14caitcanu:259": "bāhū proddhṛtya sat-tāṇḍava-tarala-tanuṃ puṇḍarīkāyatākṣam /",
  "GR14caitcanu:260": "viśvasyāmaṅgalaghnaṃ kim api hari-harīty unmadānanda-nādair",
  "GR14caitcanu:261": "vande taṃ deva-cūḍāmaṇim atula-rasāviṣṭa-caitanya-candram //65// (10)",
  "GR14caitcanu:262": "huṅkārair daśa-diṅmukhaṃ mukharayann aṭṭahāsa-cchaṭā-",
  "GR14caitcanu:263": "vīcībhiḥ sphuṭa-kundakairava-gaṇa-prodbhāsi kurvan nabhaḥ /",
  "GR14caitcanu:264": "sarvāṅgaḥ pavanoccalac-cala-dala-prāya-prakampaṃ dadhan",
  "GR14caitcanu:265": "mattaḥ prema-rasonmadāpluta-gatir gauro hariḥ śobhate //66// (106)",
  "GR14caitcanu:266": "kva sā niraṅkuśa-kṛpā kva tad-vaibhavam adbhutam /",
  "GR14caitcanu:267": "kva sā vatsalatā śaure yādṛk gaure tavātmani //67// (56)",
  "GR14caitcanu:268": "ānanda-līlā-maya-vigrahāya",
  "GR14caitcanu:269": "hemābha-divya-cchavi-sundarāya /",
  "GR14caitcanu:270": "tasmai mahā-prema-rasa-pradāya",
  "GR14caitcanu:271": "caitanya-candrāya namo namas te //68// (11)",
  "GR14caitcanu:272": "mahā-puruṣa-mānināṃ sura-munīśvarāṇāṃ nijaṃ",
  "GR14caitcanu:273": "padāmbujam ajānatāṃ kim api garva-nirvāsanam /",
  "GR14caitcanu:274": "aho nayana-gocaraṃ nigama-cakra-cūḍā-cayaṃ",
  "GR14caitcanu:275": "śacī-sutam acīkarat ka iha bhūri-bhāgyodayaḥ //69// (29)",
  "GR14caitcanu:276": "āstāṃ nāma mahān mahān iti ravaḥ sarva-kṣamā-maṇḍale",
  "GR14caitcanu:277": "loke vā prakaṭāstu nāma mahatī siddhiś camatkāriṇī /",
  "GR14caitcanu:278": "kāmaṃ cāru-caturbhujatvam ayatām ārādhya viśveśvaraṃ",
  "GR14caitcanu:279": "ceto me bahumanyate nahi nahi śrī-gaura-bhaktiṃ vinā //70// (66)",
  "GR14caitcanu:280": "nirdoṣaś cāru-nṛtyo vidhuta-malinatā-vakra-bhāvaḥ kadācin",
  "GR14caitcanu:281": "niḥśeṣa-prāṇi-tāpa-traya-haraṇa-mahā-prema-pīyūṣa-varṣī /",
  "GR14caitcanu:282": "udbhūtaḥ ko'pi bhāgyodaya-rucira-śacīgarbha-dugdhāmbu-rāśer",
  "GR14caitcanu:283": "bhaktānāṃ hṛc-cakora-svadita-pada-rucir bhāti gaurāṅga-candraḥ //71// (107)",
  "GR14caitcanu:284": "devā dundubhi-vādanaṃ vidadhire gandharva-mukhyā jaguḥ",
  "GR14caitcanu:285": "siddhāḥ santata-puṣpa-vṛṣṭibhir imāṃ pṛthvīṃ samācchādayan /",
  "GR14caitcanu:286": "divya-stotra-parā maharṣi-nivahāḥ prītyopatasthur nija-",
  "GR14caitcanu:287": "premonmādini tāṇḍavaṃ racayati śrī-gauracandre bhuvi //72// (133)",
  "GR14caitcanu:288": "matta-keśari-kiśora-vikramaḥ",
  "GR14caitcanu:289": "prema-sindhu-jagad-āplavodyamaḥ /",
  "GR14caitcanu:290": "ko'pi divya-nava-hema-kandalī-",
  "GR14caitcanu:291": "komalo jayati gaura-candramāḥ //73// (100)",
  "GR14caitcanu:292": "alaṅkāraḥ paṅkeruha-nayana-niḥsyandi-payasāṃ",
  "GR14caitcanu:293": "pṛṣadbhiḥ san-muktā-phala-sulalitair yasya vapuṣi /",
  "GR14caitcanu:294": "udañcad-romāñcair api ca paramā yasya suṣamā",
  "GR14caitcanu:295": "tam ālambe gauraṃ harim aruṇa-rociṣṇu-vasanam //74// (71)",
  "GR14caitcanu:296": "kandarpād api sundaraḥ surasarit-pūrād aho pāvanaḥ",
  "GR14caitcanu:297": "śītāṃśor api śītalaḥ sumadhuro mādhvīka-sārād api /",
  "GR14caitcanu:298": "dātā kalpa-mahīruhād api mahān snigdho jananyā api",
  "GR14caitcanu:299": "premṇā gaura-hariḥ kadā nu hṛdi me dhyātuḥ padaḥ dhāsyati //75// (72)",
  "GR14caitcanu:300": "puñjaṃ puñjaṃ madhura-madhur-prema-mādhvī-rasānāṃ",
  "GR14caitcanu:301": "dattvā dattvā svayam urudayo modayan viśvam etat /",
  "GR14caitcanu:302": "eko devaḥ kaṭi-taṭa-milan-mañju-māñjiṣṭa-vāsā",
  "GR14caitcanu:303": "bhāsā nirbhartsita-nava-taḍit-koṭir eva priyo me //76// (73)",
  "GR14caitcanu:304": "dṛṣṭaḥ spṛṣṭaḥ kīrtitaḥ saṃsmṛto vā",
  "GR14caitcanu:305": "dūrasthair apy ānato vādṛto vā /",
  "GR14caitcanu:306": "premṇaḥ sāraṃ dātum īśo ya ekaḥ",
  "GR14caitcanu:307": "śrī-caitanyaṃ naumi devaṃ dayālum //77// (4)",
  "GR14caitcanu:308": "siñcan siñcan nayana-payasā pāṇḍu-gaṇḍa-sthalāntaṃ",
  "GR14caitcanu:309": "muñcan muñcan pratimuhur aho dīrgha-niḥśvāsa-jātam /",
  "GR14caitcanu:310": "uccaiḥ krandan karuṇa-karuṇo dīrgha-hā-heti-nādo",
  "GR14caitcanu:311": "gauraḥ ko'pi vraja-virahiṇī-bhāva-magnaś cakāsti //78// (108)",
  "GR14caitcanu:312": "kiṃ tāvad bata durgameṣu viphalaṃ yogādi-mārgeṣv aho",
  "GR14caitcanu:313": "bhaktiṃ kṛṣṇa-padāmbuje vidadhataḥ sarvārtham āluṇṭhataḥ /",
  "GR14caitcanu:314": "āśā prema-mahotsave yadi śiva-brahmādy-alabhye'dbhute",
  "GR14caitcanu:315": "gaure dhāmani durvigāha-mahimodāre tadā rajyatām //79// (87)",
  "GR14caitcanu:316": "hasanty uccair uccair ahaha kula-vadhvo'pi parito",
  "GR14caitcanu:317": "dravībhāvaṃ gacchanty api kuviṣaya-grāva-ghaṭitāḥ /",
  "GR14caitcanu:318": "tiraskurvanty ajñā api sakala-śāstrajña-samitiṃ",
  "GR14caitcanu:319": "kṣitau śrī-caitanye'dbhuta-mahima-sāre'vatarati //80// (120)",
  "GR14caitcanu:320": "prāyaś caitanyam āsīd api sakala-vidāṃ neha pūrvaṃ yad eṣāṃ",
  "GR14caitcanu:321": "khaarvā sarvārtha-sāre'py akṛta nahi padaṃ kuṇṭhitā buddhi-vṛttiḥ /",
  "GR14caitcanu:322": "gambhīrodāra-bhāvojjvala-rasa-madhura-prema-bhakti-praveśaḥ",
  "GR14caitcanu:323": "keṣāṃ nāsīd idānīṃ jagati karuṇayā gaura-candre'vatīrṇe //81// (121)",
  "GR14caitcanu:324": "abhivyakto yatra druta-kanaka-gauro harir abhūn",
  "GR14caitcanu:325": "mahimnā tasyaiva praṇaya-rasa-magnaṃ jagad abhūt /",
  "GR14caitcanu:326": "abhūd uccair uccais tumula-hari-saṅkīrtana-vidhiḥ",
  "GR14caitcanu:327": "sa kālaḥ kiṃ bhūyo'py ahaha parivartate madhuraḥ //82// (139)",
  "GR14caitcanu:328": "saiveyaṃ bhuvi dhanya-gauḍa-nagarī velāpi saivāmbudheḥ",
  "GR14caitcanu:329": "so'yaṃ śrī-puruṣottamo madhupates tāny eva nāmāni ca /",
  "GR14caitcanu:330": "no kutrāpi nirīkṣyate hari hari premotsavas tādṛśo",
  "GR14caitcanu:331": "hā caitanya kṛpā-nidhāna tava kiṃ vikṣe punar vaibhavam //83// (140)",
  "GR14caitcanu:332": "apārāvāraṃ cedam ṛtamaya-pāthodhim adhikaṃ",
  "GR14caitcanu:333": "vimathya prāptaṃ syāt kim api paramaṃ sāram atulam /",
  "GR14caitcanu:334": "tathāpi śrī-gaurākṛti-madana-gopāla-caraṇa-",
  "GR14caitcanu:335": "cchaṭā-spṛṣṭānāṃ tad vahati vikaṭām eva kaṭutām //84// (23)",
  "GR14caitcanu:336": "tṛṇād api sunīcatā sahaja-saumya-mugdhākṛtiḥ",
  "GR14caitcanu:337": "sudhā-madhura-bhāṣitā viṣaya-gandha-thūthūtkṛtiḥ /",
  "GR14caitcanu:338": "hari-praṇaya-vihvalā kim api dhīranārambhitā",
  "GR14caitcanu:339": "bhavanti kila sad-guṇā jagati gaura-bhājām amī //85// (24)",
  "GR14caitcanu:340": "kadā śaure gaure vapuṣi parama-prema-rasade",
  "GR14caitcanu:341": "sad-eka-prāṇe niṣkapaṭa-kṛta-bhāvo'smi bhavitā /",
  "GR14caitcanu:342": "kadā vā tasyālaukika-sad-anumānena mama hṛdy",
  "GR14caitcanu:343": "akasmāt śrī-rādhā-pada-nakha-maṇi-jyotir udabhūt //86// (68)",
  "GR14caitcanu:344": "aśrūṇāṃ kim api pravāha-nivahaiḥ kṣauṇīṃ puraḥ paṅkilī-",
  "GR14caitcanu:345": "kurvan pāṇi-tale nidhāya badarī-pāṇḍuṃ kapola-sthalīm /",
  "GR14caitcanu:346": "āścaryaṃ lavaṇoda-rodhasi vasan śoṇaṃ dadhāno'ṃśukaṃ",
  "GR14caitcanu:347": "gaurībhūya hariḥ svayaṃ vitanute rādhā-padābje ratim //87// (135)",
  "GR14caitcanu:348": "sāndrānandojjvala-nava-rasa-prema-pīyūṣa-sindhoḥ",
  "GR14caitcanu:349": "koṭiṃ varṣan kim api kaaurṇa-snigdha-netrāñcalena /",
  "GR14caitcanu:350": "ko'yaṃ devaḥ kanaka-kadalī-garbha-gaurāṅga-yaṣṭiś",
  "GR14caitcanu:351": "ceto'kasmān mama nija-pade gāḍham uptaṃ cakāra //88// (61)",
  "GR14caitcanu:352": "yathā yathā gaura-padāravinde",
  "GR14caitcanu:353": "vindeta bhaktiṃ kṛta-puṇya-rāśiḥ /",
  "GR14caitcanu:354": "tathā tathotsarpati hṛdy akasmāt",
  "GR14caitcanu:355": "rādhā-padāmbhoja-sudhāṃśu-rāśiḥ //89// (88)",
  "GR14caitcanu:356": "ko'yaṃ paṭṭa-ghaṭī-virājita-kaṭī-deśaḥ kare kaṅkaṇaṃ",
  "GR14caitcanu:357": "hāraṃ vakṣasi kuṇḍalaṃ śravaṇayor bibhrat pade nūpurau /",
  "GR14caitcanu:358": "ūrdhvīkṛtya nibaddha-kuntala-bhara-protphulla-mallī-sragā-",
  "GR14caitcanu:359": "pīḍaḥ krīḍati gaura-nāgara-varo nṛtyan nijair nāmabhiḥ //90// (132)",
  "GR14caitcanu:360": "saṃsāra-duḥkha-jaladhau patitasya kāma-",
  "GR14caitcanu:361": "krodhādi-nakra-makaraiḥ kavalīkṛtasya /",
  "GR14caitcanu:362": "durvāsanā-nigaḍitasya nirāśrayasya",
  "GR14caitcanu:363": "caitanya-candra mama dehi padāvalambam //91// (54)",
  "GR14caitcanu:364": "kāntyā nindita-koṭi-koṭi-madanaḥ śrīman-mukhendu-cchaṭā-",
  "GR14caitcanu:365": "vicchāyīkṛta-koṭi-koṭi-śarad-unmīlat-tuṣāra-cchaviḥ /",
  "GR14caitcanu:366": "audāryeṇa ca koṭi-koṭi-guṇitaṃ kalpa-drumaṃ hy alpayan",
  "GR14caitcanu:367": "gauro me hṛdi koṭi-koṭi-januṣāṃ bhāgyaiḥ padaṃ dhāsyati //92// (74)",
  "GR14caitcanu:368": "kṣaṇaṃ hasati roditi kṣaṇam atha kṣaṇaṃ mūrcchati",
  "GR14caitcanu:369": "kṣaṇaṃ luṭhati dhāvati kṣaṇam atha kṣaṇaṃ nṛtyati /",
  "GR14caitcanu:370": "kṣaṇaṃ śvasiti muñcati kṣaṇam udāra-hāhā-ravaṃ",
  "GR14caitcanu:371": "mahā-praṇaya-līlayā viharatīha gauro hariḥ //93// (134)",
  "GR14caitcanu:372": "kṣaṇaṃ kṣīṇaḥ pīnaḥ kṣaṇam ahaha sāśruḥ kṣaṇam atha",
  "GR14caitcanu:373": "kṣaṇaṃ smeraḥ śītaḥ kṣaṇam anala-taptaḥ kṣaṇaṃ api /",
  "GR14caitcanu:374": "kṣaṇaṃ dhāvan stabdhaḥ kṣaṇam adhika-jalpan kṣaṇam aho",
  "GR14caitcanu:375": "kṣaṇaṃ mūko gauraḥ sphuratu mama deho bhagavataḥ //94// (76)",
  "GR14caitcanu:376": "kaivalyaṃ narakāyate tri-daśa-pūr ākāśa-puṣpāyate",
  "GR14caitcanu:377": "durdāntendriya-kāla-sarpa-paṭalī protkhāta-daṃṣṭrāyate /",
  "GR14caitcanu:378": "viśvaṃ pūrṇa-sukhāyate vidhi-mahendrādiś ca kīṭāyate",
  "GR14caitcanu:379": "yat-kāruṇya-kaṭākṣa-vaibhavavatāṃ taṃ gauram eva stumaḥ //95// (5)",
  "GR14caitcanu:380": "pravāhair aśrūṇāṃ nava-jalada-koṭīr iva dṛśor",
  "GR14caitcanu:381": "dadhānaṃ premārdhyā parama-pada-koṭi-prahasanam /",
  "GR14caitcanu:382": "vamantaṃ mādhuryair amṛta-nidhi-koṭīr iva tanū-",
  "GR14caitcanu:383": "cchaṭābhis taṃ vande harim ahaha sannyāsa-kapaṭam //96// (12)",
  "GR14caitcanu:384": "sva-tejasā kṛṣṇa-padāravinde",
  "GR14caitcanu:385": "mahā-rasāveśita-viśvam īśam /",
  "GR14caitcanu:386": "kam apy aśeṣa-śruti-gūḍha-veśaṃ",
  "GR14caitcanu:387": "gaurāṅgam aṅgīkuru mūḍha-cetaḥ //97// (57)",
  "GR14caitcanu:388": "caitanyeti kṛpāmayeti paramodāreti nānāvidha-",
  "GR14caitcanu:389": "premāveśita-sarva-bhūta-hṛdayety āścarya-dhāmann iti /",
  "GR14caitcanu:390": "gaurāṅgeti guṇārṇaveti rasarūpeti svanāma-priye-",
  "GR14caitcanu:391": "ty āśrāntaṃ mama jalpato janir iyaṃ yāyād iti prārthaye //98// (67)",
  "GR14caitcanu:392": "mādyantaḥ paripīya yasya caraṇāmbhoja-sravat-projjvala-",
  "GR14caitcanu:393": "premānanda-mayāmṛtādbhuta-rasān sarve suparveḍitāḥ /",
  "GR14caitcanu:394": "brahmādīṃś ca hasanti nātibahumanyante mahā-vaiṣṇavān",
  "GR14caitcanu:395": "dhik-kurvanti sca jñāna-karma-viduṣas taṃ gauram eva stumaḥ //99// (6)",
  "GR14caitcanu:396": "yo mārgo dura-śūnyo ya iha bata balat-kaṇṭako yo'tidurgo",
  "GR14caitcanu:397": "mithyārtha-bhrāmako yaḥ sapadi rasamayānanda-niḥsyandano yaḥ /",
  "GR14caitcanu:398": "sadyaḥ pradyotayaṃs taṃ prakaṭita-mahimā snehavad-dhṛd-guhāyāṃ",
  "GR14caitcanu:399": "ko'py antardhvānta-hantā sa jayati navadvīpa-dīpyat-pradīpaḥ //100// (104)",
  "GR14caitcanu:400": "dūrād eva dahan kutarka-śalabhān koṭīndu-saṃśītala-",
  "GR14caitcanu:401": "jyotiḥkandala-saṃvalan-madhurimā bāhyāntara-dhvānta-hṛt /",
  "GR14caitcanu:402": "sasnehāśaya-vṛtti-divya-visarat-tejāḥ suvarṇa-dyutiḥ",
  "GR14caitcanu:403": "kāruṇyād iha jājvalīti sa navadvīpa-pradīpo'dbhutaḥ //101// (105)",
  "GR14caitcanu:404": "svayaṃ devo yatra druta-kanaka-gauraḥ karuṇayā",
  "GR14caitcanu:405": "mahā-premānandojjvala-rasa-vapuḥ prādurabhavat /",
  "GR14caitcanu:406": "navadvīpe tasmin praibhavana-bhakty-utsava-maye",
  "GR14caitcanu:407": "mano me vaikuṇṭhād api ca madhure dhāmni ramate //102// (62)",
  "GR14caitcanu:408": "bibhrad-varṇaṃ kim api dahanottīrṇa-sauvarṇa-sāraṃ",
  "GR14caitcanu:409": "divyākāraṃ kim api kalayan dṛpta-gopāla-mauleḥ /",
  "GR14caitcanu:410": "āviṣkurvan kvacid avasare tat-tad-āścarya-līlāṃ",
  "GR14caitcanu:411": "sākṣād rādhā-madhuripur-vapur bhāti gaurāṅga-candraḥ //103// (109)",
  "GR14caitcanu:412": "yat tad vadantu śāstrāṇi yat tad vyākhyāntu tārkikāḥ /",
  "GR14caitcanu:413": "jīvanaṃ mama caitanya-pādāmbhoja-sudhaiva tu //104// (63)",
  "GR14caitcanu:414": "pādāghāta-ravair diśo mukharayan netrāmbhasāṃ veṇībhiḥ",
  "GR14caitcanu:415": "kṣauṇiṃ paṅkilayann aho viśadayann aṭṭāṭṭahāsair nabhaḥ /",
  "GR14caitcanu:416": "candra-jyotir udāra-sundara-kaṭi-vyālola-śoṇāmbaraḥ",
  "GR14caitcanu:417": "ko devo lavaṇoda-kūla-kusumodyāne mudā nṛtyati //105// (136)",
  "GR14caitcanu:418": "dhig astu kulam ujjvalaṃ dhig api vāgmitāṃ dhig yaśo",
  "GR14caitcanu:419": "dhig adhyayanam ākṛtiṃ nava-vayaḥ śriyaṃ cāpi dhik /",
  "GR14caitcanu:420": "dvijatvam api dhik para:",
  "GR14caitcanu:421": "a vimalam āśramādyaṃ ca dhik",
  "GR14caitcanu:422": "na cet paricitaḥ kalau prakaṭa-gaura-gopī-patiḥ //106// (43)",
  "GR14caitcanu:423": "dhyāyanto giri-kandareṣu bahavo brahmānubhūyāsate",
  "GR14caitcanu:424": "yogābhyāsa-parāś ca santi bahavaḥ siddhā mahī-maṇḍale /",
  "GR14caitcanu:425": "vidyā-śaurya-dhanādibhiś ca bahavo valganti mithyoddhatāḥ",
  "GR14caitcanu:426": "ko vā gaura-kṛpāṃ vinādya jagati premonmado nṛtyatu //107// (98)",
  "GR14caitcanu:427": "antardhvānta-cayaṃ samasta-jagatām unmūlayantī haṭhāt",
  "GR14caitcanu:428": "premānanda-rasāmbudhiṃ niravadhiṃ prodvelayantī balāt /",
  "GR14caitcanu:429": "viśvaṃ śītalayanty atīva vikalaṃ tāpa-trayeṇāniśaṃ",
  "GR14caitcanu:430": "sāsmākaṃ hṛdaye cakāstu satataṃ caitanya-candra-cchaṭā //108// (17,75)",
  "GR14caitcanu:431": "upāsatāṃ vā guru-varya-koṭīr",
  "GR14caitcanu:432": "adhīyatāṃ vā śruti-śātra-koṭīḥ /",
  "GR14caitcanu:433": "caitanya-kāruṇya-kaṭākṣa-bhājāṃ",
  "GR14caitcanu:434": "sadyaḥ paraṃ syād dhi rahasya-lābhaḥ //109// (25)",
  "GR14caitcanu:435": "apārasya premojjvala-rasa-rahasyāmṛta-nidher",
  "GR14caitcanu:436": "nidhānaṃ brahmeśārcita iha hi caitanya-caraṇaḥ /",
  "GR14caitcanu:437": "atas taṃ dhyāyantu praṇaya-bharato yāntu śaraṇaṃ",
  "GR14caitcanu:438": "tam eva pronmattās tam iha kila gāyantu kṛtinaḥ //110// (89)",
  "GR14caitcanu:439": "śrīmad-bhāgavatasya yatra paramaṃ tātparyam uṭṭaṅkitaṃ",
  "GR14caitcanu:440": "śrī-vaiyāsakinā duranvayatayā rāsa-prasaṅge'pi yat /",
  "GR14caitcanu:441": "yad rādhā-rati-keli-nāgara-rasāsvādaika-sad-bhājanaṃ",
  "GR14caitcanu:442": "tad-vastu-prathanāya gaura-vapuṣā loke'vatīrṇo hariḥ //111// (122)",
  "GR14caitcanu:443": "pātrāpātra-vicāraṇaṃ na kurute na svaṃ paraṃ vīkṣate",
  "GR14caitcanu:444": "deyādeya-vimarśako na hi na vā kāla-pratīkṣaḥ prabhuḥ /",
  "GR14caitcanu:445": "sadyo yaḥ śravaṇekṣaṇa-praṇamana-dhyānādinā durlabhaṃ",
  "GR14caitcanu:446": "datte bhakti-rasaṃ sa eva bhagavān gauraḥ paraṃ me gatiḥ //112// (77)",
  "GR14caitcanu:447": "kecid dāsyam avāpur uddhava-mukhāḥ ślāghyaṃ pare lebhire",
  "GR14caitcanu:448": "śrī-dāmādi-padaṃ vrajāmbu-dṛśāṃ bhāvaṃ bhejuḥ pare /",
  "GR14caitcanu:449": "anye dhanyatamā dhayanti madhuraṃ rādhā-rasāmbhonidhiṃ",
  "GR14caitcanu:450": "śrī-caitanya-mahāprabhoḥ karuṇayā lokasya kāḥ sampadaḥ //113// (123)",
  "GR14caitcanu:451": "sarvajñair muni-puṅgavaiḥ pravitate tat-tan-mate yuktibhiḥ",
  "GR14caitcanu:452": "pūrvaṃ naikataratra ko'pi sudṛḍhaṃ viśvasta āsīj janaḥ /",
  "GR14caitcanu:453": "sampraty apratima-prabhāva udite gaurāṅga-candre punaḥ",
  "GR14caitcanu:454": "śruty-artho hari-bhaktir eva paramaḥ kair vā na nirdhāryate //114// (124)",
  "GR14caitcanu:455": "vañcito'smi vañcito'smi vañcito'smi na saṃśayaḥ /",
  "GR14caitcanu:456": "viśvaṃ gaura-rase magnaṃ sparśo'pi mama nābhavat //115// (46)",
  "GR14caitcanu:457": "aho vaikuṇṭha-sthair api ca bhagavat-pārṣada-varaiḥ",
  "GR14caitcanu:458": "saromāñcaṃ dṛṣṭā yad anucara-vakreśvara-mukhāḥ /",
  "GR14caitcanu:459": "mahāścarya-premojjvala-rasa-sadāveśa-vivaśī-",
  "GR14caitcanu:460": "kṛtāṅgās taṃ gauraṃ katham akṛta-puṇyaḥ praṇayatu //116// (44)",
  "GR14caitcanu:461": "kair vā sarva-pumartha-maulir akṛtāyāsair ihāsād ito",
  "GR14caitcanu:462": "nāsīd gaura-padāravinda-rajasā spṛṣṭe mahī-maṇḍale /",
  "GR14caitcanu:463": "hā hā dhig mama jīvitaṃ dhig api me vidyāṃ dhig apy āśramaṃ",
  "GR14caitcanu:464": "yad daurbhāgya-bharād aho mama na tad-sambandho-gandho'py abhūt //117// (47)",
  "GR14caitcanu:465": "viśvaṃ mahā-praṇaya-sīdhu-sudhā-rasaika-",
  "GR14caitcanu:466": "pāthonidhau sakalam eva nimajjayantam /",
  "GR14caitcanu:467": "gaurāṅga-candra-nakha-candra-maṇi-cchaṭāyāḥ",
  "GR14caitcanu:468": "kañcid vicitram anubhāvam ahaṃ smarāmi //118// (125)",
  "GR14caitcanu:469": "jitaṃ jitaṃ mayādyāpi gaura-smṛty-anubhāvataḥ /",
  "GR14caitcanu:470": "tīrṇāḥ kumata-kāntārāḥ pūrṇāḥ sarva-manorathāḥ //119// (?)",
  "GR14caitcanu:471": "dante nidhāya tṛṇakaṃ padayor nipatya",
  "GR14caitcanu:472": "kṛtvā ca kāku-śatam etad ahaṃ bravīmi /",
  "GR14caitcanu:473": "he sādhavaḥ sakalam eva vihāya dūrād",
  "GR14caitcanu:474": "gaurāṅga-candra-caraṇe kurutānurāgam //120// (90)",
  "GR14caitcanu:475": "patanti yadi siddhayaḥ karatale svayaṃ durlabhāḥ",
  "GR14caitcanu:476": "svayaṃ ca yadi sevakī-bhavitum āgatāḥ syuḥ surāḥ /",
  "GR14caitcanu:477": "kim anyad idam eva me yadi caturbhujaṃ syād vapus",
  "GR14caitcanu:478": "tathāpi na mano manāk calati gauracandrān mama //121// (64)",
  "GR14caitcanu:479": "aho na durlabhā muktir na ca bhaktiḥ sudurlabhā /",
  "GR14caitcanu:480": "gauracandra-prasādas tu vaikuṇṭhe'pi sudurlabhaḥ //122// (91)",
  "GR14caitcanu:481": "so'py āścarya-mayaḥ prabhur nayanayor yan nābhavad gocaro",
  "GR14caitcanu:482": "yan nāsvādi hareḥ padāmbuja-rasas tad yad gataṃ tad gatam /",
  "GR14caitcanu:483": "etāvan mama tāvad astu jagatīṃ ye'dyāpy alaṅkurvate",
  "GR14caitcanu:484": "śrī-caitanya-pade nikhāta-manasas tair yat prasaṅgotsavaḥ //123// (50)",
  "GR14caitcanu:485": "utsasarpa jagad eva pūrayan",
  "GR14caitcanu:486": "gauracandra-karuṇā-mahārṇavaḥ /",
  "GR14caitcanu:487": "bindu-mātram api nāpatan mahā-",
  "GR14caitcanu:488": "durbhage mayi kim etad adbhutam //124// (48)",
  "GR14caitcanu:489": "kālaḥ kalir balina indriya-vairi-vargāḥ",
  "GR14caitcanu:490": "śrī-bhakti-mārga iha kaṇṭaka-koṭi-ruddhaḥ /",
  "GR14caitcanu:491": "hā hā kva yāmi vikalaḥ kim ahaṃ karomi",
  "GR14caitcanu:492": "caitanya-candra yadi nādya kṛpāṃ karoṣi //125// (49)",
  "GR14caitcanu:493": "kalinda-tanayā-taṭe sphurad-amanda-vṛndāvanaṃ",
  "GR14caitcanu:494": "vihāya lavaṇāmbudheḥ pulina-puṣpa-vāṭīṃ gataḥ /",
  "GR14caitcanu:495": "dhṛtāruṇa-paṭaḥ parākṛta-supīta-vāsā haris",
  "GR14caitcanu:496": "tirohita-nija-cchaviḥ prakaṭa-gaurimā me gatiḥ //126// (79)",
  "GR14caitcanu:497": "āstāṃ vairāgya-koṭir bhavatu śama-dama-kṣānti-maitry-ādi-koṭis",
  "GR14caitcanu:498": "tattvānudhyāna-koṭir bhavatu bhavatu vā vaiṣṇavī bhakti-koṭiḥ /",
  "GR14caitcanu:499": "koṭy-aṃśo 'py asya na syāt tad api guṇa-gaṇo yaḥ svataḥ-siddha āste",
  "GR14caitcanu:500": "śrīmac-caitanyacandra-priya-caraṇa-nakha-jyotir āmoda-bhājām //127// (26)",
  "GR14caitcanu:501": "bhajantu caitanya-padāravindaṃ",
  "GR14caitcanu:502": "bhavantu sad-bhakti-rasena pūrṇāḥ /",
  "GR14caitcanu:503": "ānandayantu tri-jagad-vicitra-",
  "GR14caitcanu:504": "mādhurya-saubhāgya-dayā-kṣamādyaiḥ //128// (92)",
  "GR14caitcanu:505": "jñāna-vairāgya-bhakty-ādi",
  "GR14caitcanu:506": "sādhayantu yathā tathā /",
  "GR14caitcanu:507": "caitanya-caraṇāmbhoja-",
  "GR14caitcanu:508": "bhakti-labhya-samaṃ kutaḥ //129// (94)",
  "GR14caitcanu:509": "hā hanta hanta paramoṣara-citta-bhūmau",
  "GR14caitcanu:510": "vyarthībhavanti mama sādhana-koṭayo'pi /",
  "GR14caitcanu:511": "sarvātmanā tad aham adbhuta-bhakti-bījaṃ",
  "GR14caitcanu:512": "śrī-gauracandra-caraṇaṃ śaraṇaṃ karomi //130// (52)",
  "GR14caitcanu:513": "sarva-sādhana-hīno'pi paramāścarya-vaibhave /",
  "GR14caitcanu:514": "gaurāṅge nyasta-bhāvo yaḥ sarvārtha-pūrṇa eva saḥ //131// (30)",
  "GR14caitcanu:515": "brahmeśādi-mahāścarya-mahimāpi mahāprabhuḥ /",
  "GR14caitcanu:516": "mugdha-bāloditaṃ śrutvā snigdho'vaśyaṃ bhaviṣyati //132// (142)",
  "GR14caitcanu:517": "dṛṣṭaṃ na śāstraṃ guravo na pṛṣṭā",
  "GR14caitcanu:518": "vivecitaṃ nāpi budhaiḥ sva-buddhyā /",
  "GR14caitcanu:519": "yathā tathā jalpatu bāla-bhāvāt",
  "GR14caitcanu:520": "tathāpi me gaurahariḥ prasīdatu //133// (143)",
  "GR14caitcanu:521": "kecit sāgara-bhūdharān api parākrāmanti nṛtyanti vai",
  "GR14caitcanu:522": "kecid deva-purandarādiṣ mahā-kṣepaṃ kṣipante muhuḥ /",
  "GR14caitcanu:523": "ānandodbhaṭa-jāla-vihvalatayā te'dvaita-candrādayaḥ",
  "GR14caitcanu:524": "ke kiṃ no kṛtavanta īdṛśi punaś caitanya-nṛtyotsave //134// (27)",
  "GR14caitcanu:525": "avatīrṇe gauracandre vistīrṇe prema-sāgare /",
  "GR14caitcanu:526": "ye na majjanti majjanti te mahānartha-sāgare //135// (35)",
  "GR14caitcanu:527": "prasārita-mahā-prema-pīyūṣa-rasa-sāgare /",
  "GR14caitcanu:528": "caitanya-candre prakaṭe yo dīno dīna eva saḥ //136// (36)",
  "GR14caitcanu:529": "gītā-bhāgavataṃ paṭhatv avirataṃ tīrthāni saṃsevatāṃ",
  "GR14caitcanu:530": "śālagrāma-śilāṃ samarcayatu vā kāla-trayaṃ pratyaham /",
  "GR14caitcanu:531": "muktibhyo mahatīṃ pumān na labhate tat-koṣa-bhūṣāṅkarīṃ",
  "GR14caitcanu:532": "bhaktiṃ premamayīṃ śacīsuta-pada-dvandvānukampāṃ vinā //137// (?)",
  "GR14caitcanu:533": "āśā yasya pada-dvandve caitanyasya mahāprabhoḥ /",
  "GR14caitcanu:534": "tasyendro dāsavad bhāti kā kathā nṛpa-kīṭake //138// (96)",
  "GR14caitcanu:535": "yasyāśā kṛṣṇa-caitanye rāja-dvāri kim arthinaḥ /",
  "GR14caitcanu:536": "cintāmaṇi-cayaṃ prāpya ko gūḍho rajataṃ vrajet //139// (97)",
  "GR14caitcanu:537": "mādyat-koṭi-mṛgendra-huṅkṛti-ravas tigmāṃśu-koṭi-cchaviḥ",
  "GR14caitcanu:538": "koṭīndūdbhava-śītalo gati-jita-pronmatta-koṭi-dvipaḥ /",
  "GR14caitcanu:539": "nāmnā duṣkṛta-koṭi-niṣkṛti-karo brahmādi-koḍīśvaraḥ",
  "GR14caitcanu:540": "koṭy-advaita-śiromaṇir vijayate śrī-śrī-śacī-nandanaḥ //140// (103)",
  "GR14caitcanu:541": "ati-puṇyair ati-sukṛtaiḥ kṛtārthīkṛtaḥ ko'pi pūrvaiḥ /",
  "GR14caitcanu:542": "evaṃ kair api na kṛtaṃ yat premābdhau nimajjitaṃ viśvam //141// (126)",
  "GR14caitcanu:543": "yadi nigadita-mīnādy-aṃśavad gauracandro",
  "GR14caitcanu:544": "na tad api sa hi kaścic chakti-līlā-vikāśaḥ /",
  "GR14caitcanu:545": "atula-sakala-śaktyāścarya-līlā-prakāśair",
  "GR14caitcanu:546": "anadhigata-mahattvaḥ pūrṇa evāvatīrṇaḥ //142// (141)",
  "GR14caitcanu:547": "saṃsāra-sindhu-taraṇe hṛdayaṃ yadi syāt",
  "GR14caitcanu:548": "saṅkīrtanāmṛta-rase ramate manaś cet /",
  "GR14caitcanu:549": "premāmbudhau viharaṇe yadi citta-vṛttiś",
  "GR14caitcanu:550": "caitanya-candra-caraṇe śaraṇaṃ prayātu //143// (93)",
  "GR14caitcanu:551": "acaitanyam idaṃ viśvaṃ yadi caitanyam īśvaram /",
  "GR14caitcanu:552": "bhajet sarvato mṛtyur upāsyam amarottamaiḥ //??// (95)"
}