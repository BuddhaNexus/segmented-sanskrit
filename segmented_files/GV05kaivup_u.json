{
    "GV05kaivup_u:0": "[Oṃ bhadraṃ karṇebhiḥ śṛṇuyāma devāḥ bhadraṃ paśyemākṣabhir yajatrāḥ |",
    "GV05kaivup_u:1": "sthirair aṅgais tuṣṭuvāṃsas tanūbhir vyaśema devahitaṃ yadāyuḥ |",
    "GV05kaivup_u:2": "svasti na indro vṛddhaśravāḥ svasti naḥ pūṣā viśvavedāḥ |",
    "GV05kaivup_u:3": "svasti nas tārkṣyo 'riṣṭanemiḥ svasti no bṛhaspatir dadhātu |",
    "GV05kaivup_u:4": "Oṃ śāntiḥ śāntiḥ śāntiḥ |]",
    "GV05kaivup_u:5": "oṃ athāśvalāyano bhagavantaṃ parameṣṭhinam upasametyovāca |",
    "GV05kaivup_u:6": "adhīhi bhagavan brahmavidyāṃ variṣṭhāṃ sadā sadbhiḥ sevyamānāṃ nigūḍhām |",
    "GV05kaivup_u:7": "yathācirāt [yayācirāt] sarvapāpaṃ vyapohya parātparaṃ puruṣaṃ yāti vidvān",
    "GV05kaivup_u:8": "tasmai sa hovāca pitāmahaś ca śraddhā-bhakti-dhyāna-yogād avaihi |",
    "GV05kaivup_u:9": "na karmaṇā na prajayā dhanena tyāgenaike amṛtatvam ānaśuḥ ||2||",
    "GV05kaivup_u:10": "pareṇa nākaṃ nihitaṃ guhāyāṃ vibhrājate yad yatayo viśanti |",
    "GV05kaivup_u:11": "vedānta-vijñānasuniścitārthāḥ saṃnyāsayogād yatayaḥ śuddhasattvāḥ ||3||",
    "GV05kaivup_u:12": "te brahmalokeṣu parāntakāle parāmṛtāḥ [parāmṛtāt] parimucyanti sarve |",
    "GV05kaivup_u:13": "viviktadeśe ca sukhāsanasthaḥ śuciḥ samagrīvaśiraḥśarīraḥ ||4||",
    "GV05kaivup_u:14": "antyāśramasthaḥ sakalendriyāṇi nirudhya bhaktyā svaguruṃ praṇamya |",
    "GV05kaivup_u:15": "hṛtpuṇḍarīkaṃ virajaṃ viśuddhaṃ vicintya madhye viṣadam [viśadaṃ] viśokam",
    "GV05kaivup_u:16": "acintyam avyaktam anantarūpaṃ śivaṃ praśāntam amṛtaṃ brahmayonim |",
    "GV05kaivup_u:17": "tam ādimadhyāntavihīnam ekaṃ vibhuṃ cidānandam arūpam adbhutam ||6||",
    "GV05kaivup_u:18": "umāsahāyaṃ parameśvaraṃ prabhuṃ trilocanaṃ nīlakaṇṭhaṃ praśāntam |",
    "GV05kaivup_u:19": "dhyātvā munirgacchati bhūtayoniṃ samastasākṣiṃ tamasaḥ parastāt ||7||",
    "GV05kaivup_u:20": "sa brahmā sa śivaḥ sendraḥ so 'kṣaraḥ paramaḥ svarāṭ |",
    "GV05kaivup_u:21": "sa eva viṣṇuḥ sa prāṇaḥ sa kālo 'gniḥ sa candramāḥ ||8||",
    "GV05kaivup_u:22": "sa eva sarvaṃ yad bhūtaṃ yac ca bhavyaṃ sanātanam |",
    "GV05kaivup_u:23": "jñātvā taṃ mṛtyum atyeti nānyaḥ panthā vimuktaye ||9||",
    "GV05kaivup_u:24": "sarvabhūtastham ātmānaṃ sarvabhūtāni cātmani |",
    "GV05kaivup_u:25": "saṃpaśyan brahma paramaṃ yāti nānyena hetunā ||10||",
    "GV05kaivup_u:26": "ātmānam araṇiṃ kṛtvā praṇavaṃ cottarāraṇim |",
    "GV05kaivup_u:27": "jñānanirmathanābhyāsāt pāpaṃ [pāśaṃ] dahati paṇḍitaḥ ||11||",
    "GV05kaivup_u:28": "sa eva māyāparimohitātmā śarīram āsthāya karoti sarvam |",
    "GV05kaivup_u:29": "striyannapānādivicitrabhogaiḥ sa eva jāgrat paritṛptim eti ||12||",
    "GV05kaivup_u:30": "svapna [svapne] sa jīvaḥ sukhaduḥkhabhoktā svamāyayā kalpitajīvaloke |",
    "GV05kaivup_u:31": "suṣuptikāle sakale vilīne tamo 'bhibhūtaḥ sukharūpam eti ||13||",
    "GV05kaivup_u:32": "punaśca janmāntarakarmayogāt sa eva jīvaḥ svapiti prabuddhaḥ |",
    "GV05kaivup_u:33": "puratraye krīḍati yaśca jīvas tatas tu jātaṃ sakalaṃ vicitram ||14||",
    "GV05kaivup_u:34": "dhāramānandam akhaṇḍabodhaṃ yasmiṃl layaṃ yāti puratrayaṃ ca ||14*||",
    "GV05kaivup_u:35": "etasmāj jāyate prāṇo manaḥ sarvendriyāṇi ca |",
    "GV05kaivup_u:36": "khaṃ vāyur jyotir āpaḥ pṛthivī viśvasya dhāriṇī ||15||",
    "GV05kaivup_u:37": "yat paraṃ brahma sarvātmā viśvasyāyatanaṃ mahat |",
    "GV05kaivup_u:38": "sūkṣmāt sūkṣmataraṃ nityaṃ tat tvam eva tvam eva tat ||16||",
    "GV05kaivup_u:39": "jāgratsvapnasuṣuptyādiprapañcaṃ yat prakāśate |",
    "GV05kaivup_u:40": "tad brahmāham iti jñātvā sarvabandhaiḥ pramucyate ||17||",
    "GV05kaivup_u:41": "triṣu dhāmasu yad bhogyaṃ bhoktā bhogaś ca yad bhavet |",
    "GV05kaivup_u:42": "tebhyo vilakṣaṇaḥ sākṣī cinmātro 'haṃ sadā śivaḥ ||18||",
    "GV05kaivup_u:43": "mayy eva sakalaṃ jātaṃ mayi sarvaṃ pratiṣṭhitam |",
    "GV05kaivup_u:44": "mayi sarvaṃl layaṃ yāti tad brahmādvayam asmy aham ||19||",
    "GV05kaivup_u:45": "[iti] prathamaḥ khaṇḍaḥ ||",
    "GV05kaivup_u:46": "aṇor aṇiyān aham eva tadvan mahān ahaṃ viśvam ahaṃ vicitram |",
    "GV05kaivup_u:47": "purātano 'haṃ puruṣo 'ham īśo hiraṇmayo 'haṃ śivarūpam asmi ||20||",
    "GV05kaivup_u:48": "apāṇipādo 'ham acintyaśaktiḥ paśyāmy acakṣuḥ sa śṛṇomy akarṇaḥ |",
    "GV05kaivup_u:49": "ahaṃ vijānāmi viviktarūpo na cāsti vettā mama cit sadāham ||21||",
    "GV05kaivup_u:50": "vedair anekair aham eva vedyo vedāntakṛd vedavid eva cāham |",
    "GV05kaivup_u:51": "na puṇyapāpe mama nāsti nāśo na janma dehendriyabuddhir asti ||22||",
    "GV05kaivup_u:52": "na bhūmir āpo na ca vahnir asti na cānilo me 'sti na cāmbaraṃ ca |",
    "GV05kaivup_u:53": "evaṃ viditvā paramātmarūpaṃ guhāśayaṃ niṣkalam advitīyam ||23||",
    "GV05kaivup_u:54": "samastasākṣiṃ sadasadvihīnaṃ prayāti śuddhaṃ paramātmarūpam ||23*||",
    "GV05kaivup_u:55_0": "yaḥ śatarūdrīyam adhīte so 'gnipūto bhavati sa vāyupūto bhavati, sa ātmapūto bhavati sa surāpānāt pūto bhavati sa brahmahatyātpūto",
    "GV05kaivup_u:55_1": "bhavati sa suvarṇasteyāt pūto bhavati sa kṛtyākṛtyāt pūto bhavati tasmād avimuktam",
    "GV05kaivup_u:56": "āśrito bhavaty āśramī sarvadā sakṛd vā japet |",
    "GV05kaivup_u:57": "anena jñānam āpnoti saṃsārārṇavanāśanam |",
    "GV05kaivup_u:58": "tasmād evaṃ viditvainaṃ kaivalyaṃ padam [phalam] aśnute |",
    "GV05kaivup_u:59": "kaivalyaṃ padam [phalam] aśnute ||24||",
    "GV05kaivup_u:60": "ity atharvavede kaivalyopaniṣat samāptā ||"
}