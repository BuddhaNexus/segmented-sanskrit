{
  "SA20vmvkbh_u:0": "namo buddhāya /",
  "SA20vmvkbh_u:1": "[abhyarcana]",
  "SA20vmvkbh_u:2": "śāstrasyāsya praṇetāram abhyarhya sugatātmajaṃ [/]",
  "SA20vmvkbh_u:3": "vaktāraṃ cāsmadādibhyo yatiṣye 'rthavivecane //",
  "SA20vmvkbh_u:4": "[śāstraśarīra]",
  "SA20vmvkbh_u:5": "tatrāditaḥ śāstraśarīraṃ vyavasthāpyate /",
  "SA20vmvkbh_u:6": "lakṣaṇaṃ hy āvṛtis tatvaṃ pratipakṣasya bhāvanā /",
  "SA20vmvkbh_u:7": "tatra ca sthā phalaprāptir yānānuttaryam eva ca //",
  "SA20vmvkbh_u:8": "ity ete saptārthā hy asmiṃ cchāstre upadiśyante /",
  "SA20vmvkbh_u:9": "yad uta lakṣaṇaṃ āvaraṇaṃ tatvaṃ pratipakṣasya bhāvanā /",
  "SA20vmvkbh_u:10": "tasyām eva ca pratipakṣabhāvanāyām avasthā phalaprāptiś ca yānānuttatyañ ca saptamo 'rthaḥ /",
  "SA20vmvkbh_u:11": "[CHAPTER I. LAKṢAṆAPARICCHEDA]",
  "SA20vmvkbh_u:12": "[1. abhūtaparikalpa;",
  "SA20vmvkbh_u:13": "a. sadasallaksaṇa]",
  "SA20vmvkbh_u:14": "tatra lakṣaṇam ārabhyāha /",
  "SA20vmvkbh_u:15": "abhūtaparikalpo 'sti dvayan tatra na vidyate /",
  "SA20vmvkbh_u:16": "śūnyatā vidyate tv atra tasyām api sa vidyate // 1.1",
  "SA20vmvkbh_u:17": "(Mvbh 18)",
  "SA20vmvkbh_u:18": "tatrābhūtaparikalpo grāhyagrāhakavikalpaḥ /",
  "SA20vmvkbh_u:19": "dvayaṃ grāhyaṃ grāhakañ ca /",
  "SA20vmvkbh_u:20": "śūnyatā tasyābhūtaparikalpasya grāhyagrāhakabhāvena virahitatā /",
  "SA20vmvkbh_u:21": "tasyām api sa vidyata ity abhūtaparikalpaḥ /",
  "SA20vmvkbh_u:22_0": "evaṃ yad yatra nāsti tat tena śūnyam iti yathābhūtaṃ samanupaśyati yat punar atrāvaśiṣṭaṃ",
  "SA20vmvkbh_u:22_1": "bhavati tat sad ihāstīti yathābhūtaṃ prajānātīty aviparītaṃ śūnyatālakṣaṇam udbhāvitaṃ bhavati /",
  "SA20vmvkbh_u:23": "na śūnyaṃ nāpi cāśūnyaṃ tasmāt sarvaṃ vidhīyate /",
  "SA20vmvkbh_u:24": "satvād asatvāt satvāc ca madhyamā pratipac ca sā // I.2",
  "SA20vmvkbh_u:25": "na śūnyaṃ śūnyatayā cābhūtaparikalpena ca /",
  "SA20vmvkbh_u:26": "na cāśūnyaṃ dvayena grāhyena grāhakeṇa ca /",
  "SA20vmvkbh_u:27": "sarvaṃ saṃskṛtaṃ cābhūtaparikalpākhyaṃ /",
  "SA20vmvkbh_u:28": "asaṃskṛtaṃ ca śūnyatākhyaṃ /",
  "SA20vmvkbh_u:29": "vidhīyate nirdiśyate satvād abhūtaparikalpasya asatvād dvayasya satvāc ca śūnyatāyā abhūtaparikalpe tasyāṃ cābhūtaparikalpasya sā ca madhyamā pratipat /",
  "SA20vmvkbh_u:30": "yat sarvaṃ /",
  "SA20vmvkbh_u:31": "naikāntena śūnyaṃ naikāntenāśūnyaṃ /",
  "SA20vmvkbh_u:32": "evam ayaṃ pāṭhaḥ prajñāpāramitādiṣv anulomito bhavati sarvam idaṃ na śūnyaṃ nāpi cāśūnyam iti /",
  "SA20vmvkbh_u:33": "[b. Svalakṣaṇa]",
  "SA20vmvkbh_u:34": "evam abhūtaparikalpasya sallakṣaṇam asallakṣaṇaṃ ca khyāpayitvā /",
  "SA20vmvkbh_u:35": "svalakṣaṇaṃ khyāpayati /",
  "SA20vmvkbh_u:36": "arthasatvātmavijñaptipratibhāsaṃ prajāyate /",
  "SA20vmvkbh_u:37": "vijñānaṃ nāsti cāsyārthas tadabhāvāt tad apy asat // I.3",
  "SA20vmvkbh_u:38": "tatrārthapratibhāsaṃ yad rūpādibhāvena pratibhāsate /",
  "SA20vmvkbh_u:39": "satvapratibhāsaṃ yat pañcendriyatvena svaparasantānayor [/",
  "SA20vmvkbh_u:40": "] ātmapratibhāsaṃ kliṣṭaṃ manaḥ /",
  "SA20vmvkbh_u:41": "ātmamohādisaṃprayogāt /",
  "SA20vmvkbh_u:42": "vijñaptipratibhāsaṃ ṣaḍ vijñānāni [/",
  "SA20vmvkbh_u:43": "] nāsti cāsyārtha iti /",
  "SA20vmvkbh_u:44": "arthasatvapratibhāsasyānākāratvāt /",
  "SA20vmvkbh_u:45": "ātmavijñaptipratibhāsasya ca vitathapratibhāsatvāt /",
  "SA20vmvkbh_u:46": "(Mvbh 19) tadabhāvāt tad apy asad iti /",
  "SA20vmvkbh_u:47": "yat tadgrāhyaṃ rūpādipañcendriyaṃ manaḥ ṣaḍvijñānasaṃjñakaṃ caturvidhaṃ tasya grāhyasyārthasyābhāvāt tad api grāhakaṃ vijñānam asat /",
  "SA20vmvkbh_u:48": "abhūtaparikalpatvaṃ siddham asya bhavaty ataḥ /",
  "SA20vmvkbh_u:49": "na tathā sarvathābhāvāt /",
  "SA20vmvkbh_u:50": "yasmān na tathāsya bhāvo yathā pratibhāsa utpadyate /",
  "SA20vmvkbh_u:51": "na ca sarvathābhāvo bhrāntimātrasyotpādāt/",
  "SA20vmvkbh_u:52": "kimarthaṃ punas tasyābhāva eva neṣyate / yasmāt /",
  "SA20vmvkbh_u:53": "tatkṣayān muktir iṣyate // I.4",
  "SA20vmvkbh_u:54": "anyathā na bandho na mokṣaḥ prasidhyed iti saṃkleśavyavadānāpavādadoṣaḥ syāt /",
  "SA20vmvkbh_u:55": "[c. Saṃgrahalakṣaṇa]",
  "SA20vmvkbh_u:56": "evam abhūtaparikalpasya svalakṣaṇaṃ khyāpayitvā saṃgrahalakṣaṇaṃ khyāpayati /",
  "SA20vmvkbh_u:57": "abhūtaparikalpamātre sati yathā trayāṇāṃ svabhāvānāṃ saṃgraho bhavati /",
  "SA20vmvkbh_u:58": "kalpitaḥ paratantraś ca pariniṣpanna eva ca /",
  "SA20vmvkbh_u:59": "arthād abhūtakalpāc ca dvayābhāvāc ca deśitaḥ // I.5",
  "SA20vmvkbh_u:60": "arthaḥ parikalpitaḥ svabhāvaḥ /",
  "SA20vmvkbh_u:61": "abhūtaparikalpaḥ paratantraḥ svabhāvaḥ /",
  "SA20vmvkbh_u:62": "grāhyagrāhakābhāvaḥ pariniṣpannaḥ svabhāvaḥ /",
  "SA20vmvkbh_u:63": "[d. Asallakṣaṇānupraveśopāyalakṣaṇa]",
  "SA20vmvkbh_u:64": "idānīṃ tasminn evābhūtaparikalpe 'sallakṣaṇānupraveśopāyalakṣaṇaṃ paridīpayati /",
  "SA20vmvkbh_u:65": "(Mvbh 20)",
  "SA20vmvkbh_u:66": "upalabdhiṃ samāśritya nopalabdhiḥ prajāyate /",
  "SA20vmvkbh_u:67": "nopalabdhiṃ samāśritya nopalabdhiḥ prajāyate // I.6",
  "SA20vmvkbh_u:68": "vijñaptimātropalabdhiṃ niśrityārthānupalabdhir jāyate /",
  "SA20vmvkbh_u:69": "arthānupalabdhiṃ niśritya vijñaptimātrasyāpy anupalabdhir jāyate /",
  "SA20vmvkbh_u:70": "evam asallakṣaṇaṃ grāhyagrāhakayoḥ praviśati /",
  "SA20vmvkbh_u:71": "upalabdhes tataḥ siddhā nopalabdhisvabhāvatā /",
  "SA20vmvkbh_u:72": "upalabhyārthābhāve upalabdhyayogāt /",
  "SA20vmvkbh_u:73": "tasmāc ca samatā jñeyā nopalambhopalambhayoḥ // I.7",
  "SA20vmvkbh_u:74": "upalabdher upalabdhitvenāsiddhatvād abhūtārthapratibhāsatayā tūpalabdhir ity ucyate 'nupalabdhisvabhāvāpi satī",
  "SA20vmvkbh_u:75": "[e. Prabhedalakṣaṇa]",
  "SA20vmvkbh_u:76": "tasyaivedānīm abhūtaparikalpasya prabhedalakṣaṇaṃ khyāpayati /",
  "SA20vmvkbh_u:77": "abhūtaparikalpaś ca cittacaittās tridhātukāḥ /",
  "SA20vmvkbh_u:78": "kāmarūpārūpyāvacarabhedena /",
  "SA20vmvkbh_u:79": "[f. Paryāyalakṣaṇa]",
  "SA20vmvkbh_u:80": "paryāyalakṣaṇaṃ ca khyāpayati /",
  "SA20vmvkbh_u:81": "tatrārthadṛṣṭir vijñānaṃ tadviśeṣe tu caitasāḥ // I.8",
  "SA20vmvkbh_u:82": "tatrārthamātre dṛṣṭir vijñānaṃ /",
  "SA20vmvkbh_u:83": "arthaviśeṣe dṛṣṭiś caitasā vedanādayaḥ /",
  "SA20vmvkbh_u:84": "[g. Pravṛttilakṣaṇa]",
  "SA20vmvkbh_u:85": "pravṛttilakṣaṇaṃ ca khyāpayati /",
  "SA20vmvkbh_u:86": "(Mvbh 21)",
  "SA20vmvkbh_u:87": "ekaṃ pratyayavijñānaṃ dvitīyam aupabhogikaṃ /",
  "SA20vmvkbh_u:88": "upabhogaparicchedaprerakās tatra caitasāḥ // I.9",
  "SA20vmvkbh_u:89": "ālayavijñānam anyeṣāṃ vijñānānāṃ pratyayatvāt pratyayavijñānaṃ /",
  "SA20vmvkbh_u:90": "tatpratyayaṃ pravṛttivijñānam aupabhogikaṃ /",
  "SA20vmvkbh_u:91": "upabhogo vedanā /",
  "SA20vmvkbh_u:92": "paricchedaḥ saṃjñā /",
  "SA20vmvkbh_u:93": "prerakāḥ saṃskārā vijñānasya cetanāmanaskārādayaḥ /",
  "SA20vmvkbh_u:94": "[h. Saṃkleśalaksaṇa]",
  "SA20vmvkbh_u:95": "saṃkleśalakṣaṇaṃ ca khyāpayati/",
  "SA20vmvkbh_u:96": "chādanād ropaṇāc caiva nayanāt saṃparigrahāt /",
  "SA20vmvkbh_u:97": "pūraṇāt triparicchedād upabhogāc ca karṣaṇāt // I.10",
  "SA20vmvkbh_u:98": "nibandhanād ābhimukhyād duḥkhanāt kliśyate jagat /",
  "SA20vmvkbh_u:99": "tatra cchādanād avidyayā yathābhūtadarśanavibandhanāt /",
  "SA20vmvkbh_u:100": "ropaṇāt saṃskārair vijñāne karmavāsanāyāḥ pratiṣṭhāpanāt /",
  "SA20vmvkbh_u:101": "nayanād vijñānenopapattisthānasaṃprāpaṇāt /",
  "SA20vmvkbh_u:102": "saṃparigrahān nāmarūpeṇātmabhāvasya /",
  "SA20vmvkbh_u:103": "pūraṇāt ṣaḍāyatanena /",
  "SA20vmvkbh_u:104": "triparicchedāt sparśena /",
  "SA20vmvkbh_u:105": "upabhogād vedanayā /",
  "SA20vmvkbh_u:106": "karṣaṇāt tṛṣṇayā karmākṣiptasya punarbhavasya [/",
  "SA20vmvkbh_u:107": "] nibandhanād upādānair vijñānasyotpattyanukūleṣu kāmādiṣu /",
  "SA20vmvkbh_u:108": "ābhimukhyād bhavena kṛtasya karmaṇaḥ punarbhave vipākadānāyābhimukhīkaraṇāt /",
  "SA20vmvkbh_u:109": "duḥkhanāj jātyā jarāmaraṇena ca parikliśyate jagat / so 'yaṃ /",
  "SA20vmvkbh_u:110": "tredhā dvedhā ca saṃkleśaḥ saptadhābhūtakalpanāt // I.11",
  "SA20vmvkbh_u:111": "tredhā saṃkleśaḥ /",
  "SA20vmvkbh_u:112": "kleśasaṃkleśaḥ karmasaṃkleśaḥ janmasaṃkleśaś ca /",
  "SA20vmvkbh_u:113": "tatra kleśasaṃkleśo 'vidyātṛṣṇopādānāni /",
  "SA20vmvkbh_u:114": "karmasaṃkleśaḥ saṃskārā bhavaś ca /",
  "SA20vmvkbh_u:115": "janmasaṃkleśaḥ śeṣāṇy aṅgāni /",
  "SA20vmvkbh_u:116": "dvedhā saṃkleśaḥ /",
  "SA20vmvkbh_u:117": "hetusaṃkleśaḥ phalasaṃkleśaś ca /",
  "SA20vmvkbh_u:118": "(Mvbh 22) tatra hetusaṃkleśaḥ kleśakarmasvabhāvair aṅgaiḥ phalasaṃkleśaś ca śeṣaiḥ /",
  "SA20vmvkbh_u:119": "saptadhā saṃkleśaḥ saptavidho hetuḥ /",
  "SA20vmvkbh_u:120": "viparyāsahetuḥ /",
  "SA20vmvkbh_u:121": "ākṣepahetuḥ i upanayahetuḥ /",
  "SA20vmvkbh_u:122": "parigrahahetuḥ /",
  "SA20vmvkbh_u:123": "upabhogahetuḥ /",
  "SA20vmvkbh_u:124": "ākarṣaṇahetuḥ /",
  "SA20vmvkbh_u:125": "udvegahetuś ca /",
  "SA20vmvkbh_u:126": "tatra viparyāsahetur avidyā /",
  "SA20vmvkbh_u:127": "ākṣepahetuḥ saṃskārāḥ /",
  "SA20vmvkbh_u:128": "upanayahetur vijñānaṃ /",
  "SA20vmvkbh_u:129": "parigrahahetur nāmarūpaṣaḍāyatane /",
  "SA20vmvkbh_u:130": "upabhogahetuḥ sparśavedane /",
  "SA20vmvkbh_u:131": "ākarṣaṇahetus tṛṣṇopādānabhavāḥ /",
  "SA20vmvkbh_u:132": "udvegahetur jātijarāmaraṇe /",
  "SA20vmvkbh_u:133": "sarvaś caiṣa saṃkleśo 'bhūtaparikalpāt pravartata iti /",
  "SA20vmvkbh_u:134": "[Abhūtaparikalpapiṇḍārtha]",
  "SA20vmvkbh_u:135": "piṇḍārthaḥ punar abhūtaparikalpasya navavidhaṃ lakṣaṇaṃ paridīpitaṃ bhavati /",
  "SA20vmvkbh_u:136": "sallakṣaṇaṃ /",
  "SA20vmvkbh_u:137": "asallakṣaṇaṃ svalakṣaṇaṃ /",
  "SA20vmvkbh_u:138": "saṃgrahalakṣaṇaṃ [/",
  "SA20vmvkbh_u:139": "] asallakṣaṇānupraveśopāyalakṣaṇaṃ /",
  "SA20vmvkbh_u:140": "prabhedalakṣaṇaṃ /",
  "SA20vmvkbh_u:141": "paryāyalakṣaṇaṃ /",
  "SA20vmvkbh_u:142": "pravṛttilakṣaṇaṃ /",
  "SA20vmvkbh_u:143": "saṃkleśalakṣaṇañ ca /",
  "SA20vmvkbh_u:144": "[2. Śūnyatā]",
  "SA20vmvkbh_u:145": "evam abhūtaparikalpaṃ khyāpayitvā yathā śūnyatā vijñeyā tan nirdiśati /",
  "SA20vmvkbh_u:146": "lakṣaṇaṃ cātha paryāyas tadartho bheda eva ca /",
  "SA20vmvkbh_u:147": "sādhanaṃ ceti vijñeyaṃ śūnyatāyāḥ samāsataḥ // I.12",
  "SA20vmvkbh_u:148": "[a. Sūnyatālakṣaṇa]",
  "SA20vmvkbh_u:149": "kathaṃ lakṣaṇaṃ vijñeyaṃ /",
  "SA20vmvkbh_u:150": "dvayābhāvo hy abhāvasya bhāvaḥ śūnyasya lakṣaṇaṃ /",
  "SA20vmvkbh_u:151": "dvayagrāhyagrāhakasyābhāvaḥ /",
  "SA20vmvkbh_u:152": "tasya cābhāvasya bhāvaḥ śūnyatayā (Mvbh 23)",
  "SA20vmvkbh_u:153": "lakṣaṇam ity abhāvasvabhāvalakṣaṇatvaṃ śūnyatāyāḥ paridīpitaṃ bhavati /",
  "SA20vmvkbh_u:154": "yaś cāsau tadabhāvasvabhāvaḥ sa /",
  "SA20vmvkbh_u:155": "na bhāvo nāpi cābhāvaḥ /",
  "SA20vmvkbh_u:156": "kathaṃ na bhāvo yasmāt dvayasyābhāvaḥ /",
  "SA20vmvkbh_u:157": "kathaṃ nābhāvo yasmāt dvayābhāvasya bhāvaḥ /",
  "SA20vmvkbh_u:158": "etac ca śūnyatāyā lakṣaṇaṃ /",
  "SA20vmvkbh_u:159": "tasmād abhūtaparikalpān",
  "SA20vmvkbh_u:160": "na pṛthaktvaikalakṣaṇaṃ // I.13",
  "SA20vmvkbh_u:161": "pṛthaktve sati dharmād anyā dharmateti na yujyate /",
  "SA20vmvkbh_u:162": "anityatāduḥkhatāvat /",
  "SA20vmvkbh_u:163": "ekatve sati viśuddhyālambanaṃ jñānaṃ na syāt sāmānyalakṣaṇañ ca /",
  "SA20vmvkbh_u:164": "etena tattvānyatvavinirmuktaṃ lakṣaṇaṃ paridīpitaṃ bhavati /",
  "SA20vmvkbh_u:165": "[b. Sūnyatāparyāya]",
  "SA20vmvkbh_u:166": "kathaṃ paryāyo vijñeyaḥ /",
  "SA20vmvkbh_u:167": "tathatā bhūtakoṭiś cānimittaṃ paramārthatā /",
  "SA20vmvkbh_u:168": "dharmadhātuś ca paryāyāḥ śūnyatāyāḥ samāsataḥ // I.14",
  "SA20vmvkbh_u:169": "[c. Śūnyatāparyāyārtha]",
  "SA20vmvkbh_u:170": "kathaṃ paryāyārtho vijñeyaḥ /",
  "SA20vmvkbh_u:171": "ananyathāviparyāsatannirodhāryagocaraiḥ /",
  "SA20vmvkbh_u:172": "hetutvāc cāryadharmāṇāṃ paryāyārtho yathākramaṃ // I.15",
  "SA20vmvkbh_u:173": "ananyathārthena tathātā nityan tathaiveti kṛtvā [/",
  "SA20vmvkbh_u:174": "] aviparyāsārthena bhūtakoṭiḥ viparyāsāvastutvāt /",
  "SA20vmvkbh_u:175": "nimittanirodhārthenānimittaṃ sarvanimittābhāvāt /",
  "SA20vmvkbh_u:176": "āryajñānagocaratvāt paramārthaḥ /",
  "SA20vmvkbh_u:177": "paramajñānaviṣayatvād [/",
  "SA20vmvkbh_u:178": "] āryadharmahetutvād dharmadhātuḥ /",
  "SA20vmvkbh_u:179": "(Mvbh 24) āryadharmāṇān tadālambanaprabhavatvāt /",
  "SA20vmvkbh_u:180": "hetvartho hy atra dhātvarthaḥ /",
  "SA20vmvkbh_u:181": "[d. Śūnyatāprabheda]",
  "SA20vmvkbh_u:182": "kathaṃ śūnyatāyāḥ prabhedo jñeyaḥ /",
  "SA20vmvkbh_u:183": "saṃkliṣṭā ca viśuddhā ca /",
  "SA20vmvkbh_u:184": "ity asyāḥ prabhedaḥ /",
  "SA20vmvkbh_u:185": "kasyām avasthāyāṃ saṃkliṣṭā kasyāṃ viśuddhā /",
  "SA20vmvkbh_u:186": "samalā nirmalā ca sā /",
  "SA20vmvkbh_u:187": "yadā saha malena vartate tadā saṃkliṣṭā /",
  "SA20vmvkbh_u:188": "yadā prahīṇamalā tadā viśuddhā /",
  "SA20vmvkbh_u:189": "yadi samalā bhūtvā nirmalā bhavati kathaṃ vikāradharmiṇītvād anityā na bhavati /",
  "SA20vmvkbh_u:190": "yasmād asyāḥ",
  "SA20vmvkbh_u:191": "abdhātukanakākāśaśuddhivac chuddhir iṣyate // I.1",
  "SA20vmvkbh_u:192": "āgantukamalāpagamān na tu tasyāḥ svabhāvānyatvaṃ bhavati /",
  "SA20vmvkbh_u:193": "[Ṣoḍaśavidhā śūnyatā]",
  "SA20vmvkbh_u:194": "ayam aparaḥ prabhedaḥ ṣoḍaśavidhā śūnyatā /",
  "SA20vmvkbh_u:195": "adhyātmaśūnyatā /",
  "SA20vmvkbh_u:196": "bahirdhāśūnyatā /",
  "SA20vmvkbh_u:197": "adhyātmabahirdhāśūnyatā /",
  "SA20vmvkbh_u:198": "mahāśūnyatā /",
  "SA20vmvkbh_u:199": "śūnyatāśūnyatā /",
  "SA20vmvkbh_u:200": "paramārthaśūnyatā /",
  "SA20vmvkbh_u:201": "saṃskṛtaśūnyatā /",
  "SA20vmvkbh_u:202": "asaṃskṛtaśūnyatā /",
  "SA20vmvkbh_u:203": "atyantaśūnyatā /",
  "SA20vmvkbh_u:204": "anavarāgrasūnyatā /",
  "SA20vmvkbh_u:205": "anavakāraśūnyatā /",
  "SA20vmvkbh_u:206": "prakṛtiśūnyatā /",
  "SA20vmvkbh_u:207": "lakṣaṇaśūnyatā /",
  "SA20vmvkbh_u:208": "sarvadharmaśūnyatā /",
  "SA20vmvkbh_u:209": "abhāvaśūnyatā /",
  "SA20vmvkbh_u:210": "abhāvasvabhāvaśūnyatā ca /",
  "SA20vmvkbh_u:211": "saiṣā samāsato veditavyā /",
  "SA20vmvkbh_u:212": "bhoktṛbhojanataddehapratiṣṭhāvastuśūnyatā /",
  "SA20vmvkbh_u:213": "(Mvbh 25)",
  "SA20vmvkbh_u:214": "tac ca yena yathā dṛṣṭaṃ yadarthaṃtasya śūnyatā // I.171",
  "SA20vmvkbh_u:215": "tatra bhoktṛśūnyatā (/",
  "SA20vmvkbh_u:216": ") ādhyātmikāny āyatanāny ārabdhā bhojanaśūnyatā bāhyāni /",
  "SA20vmvkbh_u:217": "taddehas tayor bhoktṛbhojanayor yad adhiṣṭhānaṃ śarīraṃ [/",
  "SA20vmvkbh_u:218": "] tasya śūnyatādhyātmabahirdhāśūnyatety ucyate /",
  "SA20vmvkbh_u:219": "pratiṣṭhāvastu bhājanalokaḥ [/",
  "SA20vmvkbh_u:220": "] tasya vistīrṇatvāc chūnyatā mahāśūnyatety ucyate /",
  "SA20vmvkbh_u:221": "tac cādhyātmikāyatanādi yena śūnyaṃ dṛṣṭaṃ śūnyatājñānena [/",
  "SA20vmvkbh_u:222": "] tasya śūnyatā śūnyatāśūnyatā /",
  "SA20vmvkbh_u:223": "yathā ca dṛṣṭaṃ paramārthākāreṇa tasya śūnyatā paramārtha śūnyatā /",
  "SA20vmvkbh_u:224": "yadarthaṃ ca bodhisatvaḥ prapadyate tasya ca śūnyatā /",
  "SA20vmvkbh_u:225": "kimarthañ ca prapadyate /",
  "SA20vmvkbh_u:226": "śubhadvayasya prāptyarthaṃ /",
  "SA20vmvkbh_u:227": "kuśalasya saṃskṛtasyāsaṃskṛtasya ca /",
  "SA20vmvkbh_u:228": "sadā satvahitāya ca /",
  "SA20vmvkbh_u:229": "atyantasatvahitārthaṃ /",
  "SA20vmvkbh_u:230": "saṃsārātyajanārthañ ca /",
  "SA20vmvkbh_u:231": "anavarāgrasya hi saṃsārasya śūnyatām apaśyan khinnaḥ saṃsāraṃ parityajeta /",
  "SA20vmvkbh_u:232": "kuśalasyākṣayāya ca // I.18",
  "SA20vmvkbh_u:233": "nirupadhiśeṣe nirvāṇe 'pi yan nāvakirati notsṛjati tasya śūnyatā (/",
  "SA20vmvkbh_u:234": ") (Mvbh 26) anavakāraśūnyatety ucyate /",
  "SA20vmvkbh_u:235": "gotrasya ca viśuddhyarthaṃ /",
  "SA20vmvkbh_u:236": "gotraṃ hi prakṛtiḥ svābhāvikatvāt /",
  "SA20vmvkbh_u:237": "lakṣaṇavyañjanāptaye /",
  "SA20vmvkbh_u:238": "mahāpuruṣalakṣaṇānāṃ sānuvyañjanānāṃ prāptaye /",
  "SA20vmvkbh_u:239": "śuddhaye buddhadharmāṇāṃ bodhisatvaḥ prapadyate // I.19",
  "SA20vmvkbh_u:240": "balavaiśāradyāveṇikādīnāṃ /",
  "SA20vmvkbh_u:241": "evan tāvac caturdaśānāṃ śūnyatānāṃ vyavasthānaṃ veditavyaṃ /",
  "SA20vmvkbh_u:242": "kā punar atra śūnyatā /",
  "SA20vmvkbh_u:243": "pudgalasyātha dharmāṇām abhāvaḥ śūnyatātra hi /",
  "SA20vmvkbh_u:244": "tadabhāvasya sadbhāvas tasmin sā śūnyatāparā // I.20",
  "SA20vmvkbh_u:245": "pudgaladharmābhāvaś ca śūnyatā /",
  "SA20vmvkbh_u:246": "tadabhāvasya ca sadbhāvaḥ [/",
  "SA20vmvkbh_u:247": "] tasmin yathokte bhoktrādau sānyā śūnyateti [/",
  "SA20vmvkbh_u:248": "] śūnyatālakṣaṇakhyāpanārthaṃ dvividhām ante śūnyatāṃ vyavasthāpayati /",
  "SA20vmvkbh_u:249": "abhāvaśūnyatām abhāvasvabhāvaśūnyatāṃ ca /",
  "SA20vmvkbh_u:250": "pudgaladharmasamāropasya tacchūnyatāpavādasya ca parihārārthaṃ yathākramaṃ /",
  "SA20vmvkbh_u:251": "evaṃ śūnyatāyāḥ prabhedo vijñeyaḥ /",
  "SA20vmvkbh_u:252": "[e. Śūnyatāsādhana]",
  "SA20vmvkbh_u:253": "kathaṃ sādhanaṃ vijñeyaṃ /",
  "SA20vmvkbh_u:254": "saṃkliṣṭā ced bhaven nāsau muktāḥ syuḥ sarvadehinaḥ /",
  "SA20vmvkbh_u:255": "viśuddhā ced bhaven nāsau vyāyāmo niṣphalo bhavet // I.21",
  "SA20vmvkbh_u:256": "yadi dharmāṇāṃ śūnyatā āgantukair upakleśair anutpanne (Mvbh 27)",
  "SA20vmvkbh_u:257": "'pi pratipakṣe na saṃkliṣṭā bhavet saṃkleśābhāvād ayatnata eva muktāḥ sarvasatvā bhaveyuḥ /",
  "SA20vmvkbh_u:258": "athotpanne 'pi pratipakṣe na viśuddhā bhavet mokṣārtham ārambho niṣphalo bhavet /",
  "SA20vmvkbh_u:259": "evaṃ ca kṛtvā /",
  "SA20vmvkbh_u:260": "na kliṣṭā nāpi vākliṣṭā śuddhāśuddhā na caiva sā /",
  "SA20vmvkbh_u:261": "kathaṃ na kliṣṭā nāpi cāśuddhā /",
  "SA20vmvkbh_u:262": "prakṛtyaiva /",
  "SA20vmvkbh_u:263": "prahhāsvaratvāc cittasya /",
  "SA20vmvkbh_u:264": "kathaṃ nākliṣṭā na śuddhā /",
  "SA20vmvkbh_u:265": "kleśasyāgantukatvataḥ // I.22",
  "SA20vmvkbh_u:266": "evaṃ śūnyatāyā uddiṣṭaḥ prabhedaḥ sādhito bhavati /",
  "SA20vmvkbh_u:267": "[Śūnyatāpiṇḍārtha]",
  "SA20vmvkbh_u:268": "tatra śūnyatāyāḥ piṇḍārthaḥ /",
  "SA20vmvkbh_u:269": "lakṣaṇato vyavasthānataś ca veditavyaḥ /",
  "SA20vmvkbh_u:270": "tatra lakṣaṇato 'bhāvalakṣaṇato bhāvalakṣaṇataś ca /",
  "SA20vmvkbh_u:271": "bhāvalakṣaṇaṃ punar bhāvābhāvavinirmuktalakṣaṇataś ca /",
  "SA20vmvkbh_u:272": "tatvānyatvavinirmuktalakṣaṇataś ca /",
  "SA20vmvkbh_u:273": "vyavasthānaṃ punaḥ paryāyādivyavasthānato veditavyaṃ /",
  "SA20vmvkbh_u:274": "tatraitayā catuḥprakāradeśanayā śūnyatāyāḥ svalakṣaṇaṃ /",
  "SA20vmvkbh_u:275": "karmalakṣaṇaṃ /",
  "SA20vmvkbh_u:276": "saṃkleśavyavadānalakṣaṇaṃ /",
  "SA20vmvkbh_u:277": "yuktilakṣaṇaṃ codbhāvitaṃ bhavati /",
  "SA20vmvkbh_u:278": "vikalpatrāsakauśīdyavicikitsopaśāntaye /",
  "SA20vmvkbh_u:279": "madhyāntavibhāge /",
  "SA20vmvkbh_u:280": "akṣaṇaparicchedaḥ prathamaḥ // //",
  "SA20vmvkbh_u:281": "(Mvbh 28)",
  "SA20vmvkbh_u:282": "[CHAPTER II. ĀVARAṆAPARICCHEDA]",
  "SA20vmvkbh_u:283": "[1. Vyāpyādipañcāvaraṇa]",
  "SA20vmvkbh_u:284": "āvaraṇam adhikṛtyāha /",
  "SA20vmvkbh_u:285": "vyāpiprādeśikodriktasamādānavivarjanaṃi /",
  "SA20vmvkbh_u:286": "dvayāvaraṇam ākhyātaṃ /",
  "SA20vmvkbh_u:287": "tatra vyāpi kleśajñeyāvaraṇaṃ bodhisatvagotrakāṇāṃ kaṃ sākalyāt /",
  "SA20vmvkbh_u:288": "prādeśikaṃ kleśāvaranaṃ śrāvakādigotrakāṇāṃ /",
  "SA20vmvkbh_u:289": "udriktaṃ teṣām eva rāgādicaritānāṃ /",
  "SA20vmvkbh_u:290": "samaṃ samabhāgacaritānāṃ /",
  "SA20vmvkbh_u:291": "saṃsārādānatyāgāvaraṇaṃ bodhisatvagotrakāṇām apratiṣṭhitanirvāṇāvaraṇād ity etad yathāyogam ubhayeṣām āvaraṇam ākhyātaṃ /",
  "SA20vmvkbh_u:292": "bodhisatvagotrakānāṃ śrāvakādigotrakāṇāṃ ca /",
  "SA20vmvkbh_u:293": "[2. Prayoganavasaṃyojanāvaraṇa]",
  "SA20vmvkbh_u:294": "punar",
  "SA20vmvkbh_u:295": "navadhā kleśalakṣaṇaṃ // II.1",
  "SA20vmvkbh_u:296": "saṃyojanāny āvaraṇaṃ /",
  "SA20vmvkbh_u:297": "nava saṃyojanāni (/",
  "SA20vmvkbh_u:298": ") kleśāvaraṇaṃ /",
  "SA20vmvkbh_u:299": "kasyaitasyāvaraṇaṃ /",
  "SA20vmvkbh_u:300": "udvegasamupekṣayoḥ /",
  "SA20vmvkbh_u:301": "tattva'dṛṣṭeś ca /",
  "SA20vmvkbh_u:302": "anunayasaṃyojanaṃ saṃvegasyāvaraṇaṃ [/",
  "SA20vmvkbh_u:303": "] pratighasaṃyojanam (Mvbh 29) upekṣīyāḥ /",
  "SA20vmvkbh_u:304": "tena hi pratikūlam api pratighavastu upekṣituṃ na śaknoti /",
  "SA20vmvkbh_u:305": "śeṣāni tattvadarśanasyāvaraṇaṃ /",
  "SA20vmvkbh_u:306": "kathaṃ kṛtvā /",
  "SA20vmvkbh_u:307": "tāni hi yathākramaṃ /",
  "SA20vmvkbh_u:308": "satkāyadṛṣṭes tadvastuno 'pi ca // II.2",
  "SA20vmvkbh_u:309": "nirodhamārgaratneṣu lābhasatkāra eva ca /",
  "SA20vmvkbh_u:310": "saṃlekhasya parijñāne /",
  "SA20vmvkbh_u:311": "saṃyojanāny āvaraṇaṃ bhavaṃti /",
  "SA20vmvkbh_u:312": "mānasaṃyojanaṃ hi satkāyadṛṣṭiparijñāne bhavaty āvaraṇaṃ /",
  "SA20vmvkbh_u:313": "abhisamayakāle sāntaravyantarāsmimānasamudācāravaśena tadaprahāṇāt /",
  "SA20vmvkbh_u:314": "avidyāsaṃyojanaṃ satkāyadṛṣṭivastuparijñāne /",
  "SA20vmvkbh_u:315": "tenopādānaskandhāparijñānāt /",
  "SA20vmvkbh_u:316": "dṛṣṭisaṃyojanaṃ nirodhasatyaparijñāne /",
  "SA20vmvkbh_u:317": "satkāyāntagrāhadṛṣṭibhyāṃ taduttrāsāt [/",
  "SA20vmvkbh_u:318": "] mithyādṛṣṭyā cāpavādāt /",
  "SA20vmvkbh_u:319": "parāmarśasaṃyojanaṃ mārgasatyaparijñāne /",
  "SA20vmvkbh_u:320": "anyathāgraśuddhiparāmarṣaṇāt /",
  "SA20vmvkbh_u:321": "vicikitsāsaṃyojanaṃ ratnatrayaparijñāne tadguṇānabhiśraddhānāt /",
  "SA20vmvkbh_u:322": "īrṣyāsaṃyojanaṃ lābhasatkāraparijñāne taddoṣādarśanāt /",
  "SA20vmvkbh_u:323": "mātsaryasaṃyojanaṃ saṃlekhaparijñāne pariṣkārādhyavasānāt /",
  "SA20vmvkbh_u:324": "[3. Bodhisattvāvaraṇa]",
  "SA20vmvkbh_u:325": "[a. Daśaśubhādiṣv āvaraṇam]",
  "SA20vmvkbh_u:326": "śubhādau daśadhāparaṃ // II.3",
  "SA20vmvkbh_u:327": "aparaṃ punar āvaraṇaṃ /",
  "SA20vmvkbh_u:328": "daśavidhe śubhādau veditavyaṃ /",
  "SA20vmvkbh_u:329": "kin tad āvaraṇaṃ ke ca śubhādayaḥ /",
  "SA20vmvkbh_u:330": "aprayogo 'nāyatane 'yogavihitaś ca yaḥ /",
  "SA20vmvkbh_u:331": "notpattir amanaskāraḥ saṃbhārasyāprapūrṇatā // II.4",
  "SA20vmvkbh_u:332": "gotramitrasya vaidhuryaṃ cittasya parikheditā /",
  "SA20vmvkbh_u:333": "(Mvbh 30)",
  "SA20vmvkbh_u:334": "pratipatteś ca vaidhuryaṃ kuduṣṭajanavāsatā // II.5",
  "SA20vmvkbh_u:335": "dauṣṭhulyam avaśiṣṭatvaṃ trayāt prajñāvipakvatā /",
  "SA20vmvkbh_u:336": "prakṛtyā caiva dauṣṭhulyaṃ kauśīdyaṃ ca pramāditā // II.6",
  "SA20vmvkbh_u:337": "saktir bhave ca bhoge ca līnacittatvam eva ca /",
  "SA20vmvkbh_u:338": "aśraddhānadhimuktiś ca yathārutavicāraṇā // II.7",
  "SA20vmvkbh_u:339": "saddharme 'gauravaṃ lābhe gurutā kṛpatā tathā /",
  "SA20vmvkbh_u:340": "śrutavyasanam alpatvaṃ samādhyaparikarmitā // II.8",
  "SA20vmvkbh_u:341": "etad āvaraṇaṃ /",
  "SA20vmvkbh_u:342": "ke śubhādayaḥ /",
  "SA20vmvkbh_u:343": "śubhaṃ bodhiḥ samādānan dhīmattvābhrāntyanāvṛtī /",
  "SA20vmvkbh_u:344": "natyatrāso 'matsaritvaṃ vaśitvaṃ ca śubhādayaḥ // II.9",
  "SA20vmvkbh_u:345": "eṣāṃ śubhādīnāṃ kasya katy āvaraṇāni jñeyānīty āha /",
  "SA20vmvkbh_u:346": "trīṇi trīṇi ca eteṣāṃ jñeyāny āvaraṇāni hi /",
  "SA20vmvkbh_u:347": "kuśalasya trīṇy āvaraṇāni /",
  "SA20vmvkbh_u:348": "aprayogo 'nāyatanaprayogo 'yoniśaḥprayogaś ca /",
  "SA20vmvkbh_u:349": "bodhes trīṇi kuśalasyānutpattir amanasikaraṇaṃ /",
  "SA20vmvkbh_u:350": "aparipūrṇasaṃbhāratā ca /",
  "SA20vmvkbh_u:351": "samādānaṃ bodhicittotpādaḥ /",
  "SA20vmvkbh_u:352": "tasya trīṇi gotravaidhuryaṃ kalyāṇamitravaidhuryaṃ /",
  "SA20vmvkbh_u:353": "parikhedacittatā ca /",
  "SA20vmvkbh_u:354": "dhīmatvaṃ bodhisatvatā /",
  "SA20vmvkbh_u:355": "tasyāḥ prajñāne trīṇy āvaraṇāni pratipattivaidhuryaṃ kujanavāsaḥ /",
  "SA20vmvkbh_u:356": "duṣṭajanavāsaś ca /",
  "SA20vmvkbh_u:357": "tatra kujano mūrkhajanaḥ [/",
  "SA20vmvkbh_u:358": "] duṣṭajanaḥ pratihataḥ /",
  "SA20vmvkbh_u:359": "abhrāntes trīṇi viparyāsadauṣṭhulyaṃ /",
  "SA20vmvkbh_u:360": "kleśādyāvaraṇatrayād anyatamāvaśiṣṭatā /",
  "SA20vmvkbh_u:361": "vimuktiparipācinyāḥ (/",
  "SA20vmvkbh_u:362": ") prajñāyā aparipakvatā ca /",
  "SA20vmvkbh_u:363": "āvaraṇaprahāṇam anāvaraṇaṃ /",
  "SA20vmvkbh_u:364": "tasya trīṇi sahajaṃ dauṣṭhulyaṃ /",
  "SA20vmvkbh_u:365": "kauśīdyaṃ pramādaś ca /",
  "SA20vmvkbh_u:366": "pariṇates trīṇi yair anyatra cittaṃ pariṇāmayati /",
  "SA20vmvkbh_u:367": "nānuttarasyāṃ samyaksaṃbodhau [/]",
  "SA20vmvkbh_u:368": "(Mvbh 31)",
  "SA20vmvkbh_u:369": "bhavasaktir bhogasaktir līnacittatā ca /",
  "SA20vmvkbh_u:370": "atrāsasya trīṇi [/",
  "SA20vmvkbh_u:371": "] asaṃbhāvanā pudgale /",
  "SA20vmvkbh_u:372": "anadhimuktir dharme /",
  "SA20vmvkbh_u:373": "yathārutavicāraṇārthe /",
  "SA20vmvkbh_u:374": "amātsaryasya trīṇi saddharme 'gauravaṃ /",
  "SA20vmvkbh_u:375": "lābhasatkārapūjāyāṃ gauravaṃ satveṣv akāruṇyaṃ ca /",
  "SA20vmvkbh_u:376": "vaśitvasya trīṇi yair vibhutvaṃ na labhate [/",
  "SA20vmvkbh_u:377": "] śrutavyasanaṃ dharmavyasanasaṃvartanīyakarmaprabhavanāt /",
  "SA20vmvkbh_u:378": "alpaśrutatvaṃ /",
  "SA20vmvkbh_u:379": "samādher aparikarmitatvaṃ ca /",
  "SA20vmvkbh_u:380": "[b. Daśa kāraṇāni]",
  "SA20vmvkbh_u:381": "tat punar etad āvaraṇaṃ śubhādau yatrārthe daśa kāraṇāni tadarthādhikāreṇa veditavyaṃ /",
  "SA20vmvkbh_u:382": "daśakāraṇāni [/",
  "SA20vmvkbh_u:383": "] utpattikāraṇaṃ tadyathā cakṣurādayaś cakṣurvijñānasya /",
  "SA20vmvkbh_u:384": "sthitikāraṇaṃ tad yathā catvāra āhārāḥ satvānāṃ /",
  "SA20vmvkbh_u:385": "dhṛtikāraṇaṃ yad yasyādhārabhūtaṃ /",
  "SA20vmvkbh_u:386": "tad yathā bhājanalokaḥ satvalokasya /",
  "SA20vmvkbh_u:387": "abhivyaktikāraṇaṃ /",
  "SA20vmvkbh_u:388": "tad yathā [/",
  "SA20vmvkbh_u:389": "] āloko rūpasya /",
  "SA20vmvkbh_u:390": "vikārakāraṇaṃ /",
  "SA20vmvkbh_u:391": "tad yathāgnyādayaḥ pākyādīnāṃ /",
  "SA20vmvkbh_u:392": "viśleṣakāraṇaṃ tad yathā dātrādayaḥ cchedyādīnāṃ /",
  "SA20vmvkbh_u:393": "pariṇatikāraṇaṃ /",
  "SA20vmvkbh_u:394": "tad yathā suvarṇakārādayaḥ suvarṇādīnāṃ kaṭakādibhāvena pariṇatau /",
  "SA20vmvkbh_u:395": "saṃpratyayakāraṇaṃ /",
  "SA20vmvkbh_u:396": "tad yathā dhūmādayo 'gnyādīnāṃ /",
  "SA20vmvkbh_u:397": "saṃpratyāyanankāraṇaṃ /",
  "SA20vmvkbh_u:398": "tad yathā hetuḥ pratijñāyāḥ [/",
  "SA20vmvkbh_u:399": "] prāptikāraṇaṃ /",
  "SA20vmvkbh_u:400": "tad yathā mārgādayo nirvāṇādīnāṃ /",
  "SA20vmvkbh_u:401": "evam utpattyāvaraṇaṃ śubhe draṣṭavyaṃ tasyotpādanīyatvāt /",
  "SA20vmvkbh_u:402": "sthityāvaraṇaṃ bodhau tasyā akopyatvād [/",
  "SA20vmvkbh_u:403": "] dhṛtyāvaraṇaṃ samādāne bodhicittasyādhārabhūtatvād [/",
  "SA20vmvkbh_u:404": "] abhivyaktyāvaraṇaṃ dhīmatve tasya prakāśanīyatvāt /",
  "SA20vmvkbh_u:405": "vikārāvaraṇam abhrāntau tasyā (Mvbh 32)",
  "SA20vmvkbh_u:406": "bhrāntiparivṛttitvena vikāratvāt /",
  "SA20vmvkbh_u:407": "viśleṣāvaraṇam anāvaraṇe tasyāvaraṇavisaṃyogatvāt [/",
  "SA20vmvkbh_u:408": "] pariṇatyāvaraṇaṃ natau bodhau cittapariṇatilakṣaṇatvāt /",
  "SA20vmvkbh_u:409": "saṃpratyayāvaraṇam atrāse /",
  "SA20vmvkbh_u:410": "asaṃpratyayena trasanāt /",
  "SA20vmvkbh_u:411": "saṃpratyāyanāvaraṇam amatsaritve dharmāmatsaritvena parasaṃpratyāyanāt /",
  "SA20vmvkbh_u:412": "prāptyāvaraṇaṃ vaśitve tasya vibhutvaprāptilakṣaṇatvāt /",
  "SA20vmvkbh_u:413": "kāraṇaṃ daśadhotpattau sthitau dhṛtyāṃ prakāśane /",
  "SA20vmvkbh_u:414": "vikāraviśleṣanatipratyayaprāyaṇāptiṣu //",
  "SA20vmvkbh_u:415": "cakṣurāhārabhūdīpavahnyādis tadudāhṛtiḥ /",
  "SA20vmvkbh_u:416": "dātraśilpajñatādhūmahetumārgādayo 'pare //",
  "SA20vmvkbh_u:417": "bodhiprāptukāmenādita eva tāvat kuśalamūlam utpādayitavyaṃ /",
  "SA20vmvkbh_u:418": "tataḥ kuśalamūlabalādhānena bodhiḥ prāptavyā /",
  "SA20vmvkbh_u:419": "tasyāḥ punaḥ kuśalamūlotpatter bodhicittaṃ pratiṣṭhā [/",
  "SA20vmvkbh_u:420": "] tasya bodhicittasya bodhisatva āśrayaḥ [/",
  "SA20vmvkbh_u:421": "] tena punar utpāditabodhicittena kuśalamūlabalādhānaprāptena bodhisatvena viparyāsaṃ prahāya aviparyāsa utpāditavyaḥ /",
  "SA20vmvkbh_u:422": "tato darśanamārge 'viparyaste bhāvanāmārge sarvāvaraṇāni prahātavyāni /",
  "SA20vmvkbh_u:423": "prahīṇāvaraṇena sarvāṇi kuśalamūlāni anuttarāyāṃ samyaksaṃbodhau pariṇāmayitavyāni /",
  "SA20vmvkbh_u:424": "tataḥ pariṇāmanābalādhānena gambhīrodāradharmadeśanāsu nottrasitavyaṃ /",
  "SA20vmvkbh_u:425": "tathānuttrastamānasena dharmeṣu guṇadarśinā pareṣāṃ te dharmā vistareṇa saṃprakāśayitavyās [/",
  "SA20vmvkbh_u:426": "] tataḥ sa bodhisatva evaṃ vicitraguṇabalādhānaprāptaḥ kṣipram (Mvbh 33)",
  "SA20vmvkbh_u:427": "anuttarāṃ samyaksaṃbodhim anuprāptavān sarvadharmavaśitām anuprāpnotīty eṣo 'nukramaḥ (/",
  "SA20vmvkbh_u:428": ") śubhādīnāṃ [/]",
  "SA20vmvkbh_u:429": "[4. Bodhipakṣyapāramitābhūmiṣv āvaraṇam]",
  "SA20vmvkbh_u:430": "pakṣyapāramitābhūmiṣv anyad āvaraṇaṃ punaḥ // II.10",
  "SA20vmvkbh_u:431": "[a. Bodhipakṣyeṣv āvaraṇam]",
  "SA20vmvkbh_u:432": "bodhipakṣyeṣu tāvat /",
  "SA20vmvkbh_u:433": "vastvakauśalakausīdyaṃ samādher dvayahinatā /",
  "SA20vmvkbh_u:434": "aropaṇātha daurbalyaṃ dṛṣṭidauṣṭhulyaduṣṭatā // II.11",
  "SA20vmvkbh_u:435": "smṛtyupasthāneṣu vastvakauśalam āvaraṇaṃ /",
  "SA20vmvkbh_u:436": "samyakprahāṇeṣu kausīdyaṃ [/",
  "SA20vmvkbh_u:437": "] ṛddhipādeṣu samādher dvayahīnatā [/",
  "SA20vmvkbh_u:438": "] paripūryā ca cchandavīryacittamīmānsānām anyatamavaikalyāt /",
  "SA20vmvkbh_u:439": "bhāvanayā ca prahāṇasaṃskāravaikalyāt /",
  "SA20vmvkbh_u:440": "indriyeṣu mokṣabhāgīyānām aropaṇaṃ /",
  "SA20vmvkbh_u:441": "baleṣu teṣām evendriyāṇāṃ daurbalyaṃ vipakṣavyavakiraṇāt /",
  "SA20vmvkbh_u:442": "bodhyaṅgeṣu dṛṣṭidoṣaḥ teṣāṃ darśanamārgaprabhāvitatvāt /",
  "SA20vmvkbh_u:443": "mārgāṅgeṣu dauṣṭhulyadoṣaḥ /",
  "SA20vmvkbh_u:444": "teṣāṃ bhāvanāmārgaprabhāvitatvāt /",
  "SA20vmvkbh_u:445": "[b. Pāramitāsv āvaraṇam]",
  "SA20vmvkbh_u:446": "pāramitāsv āvaraṇaṃ /",
  "SA20vmvkbh_u:447": "(Mvbh 34)",
  "SA20vmvkbh_u:448": "aiśvaryasyātha sugateḥ satvātyāgasya cāvṛtiḥ /",
  "SA20vmvkbh_u:449": "hānivṛddhyoś ca doṣāṇāṃ guṇānām avatāraṇe // II.12",
  "SA20vmvkbh_u:450": "vimocane 'kṣayatve ca nairantarye śubhasya ca /",
  "SA20vmvkbh_u:451": "niyatīkaraṇe dharmasaṃbhogaparipācane // II.13",
  "SA20vmvkbh_u:452": "atra daśānāṃ pāramitānāṃ yasyāḥ pāramitāyāḥ yat phalaṃ tadāvaraṇena tasyā āvaraṇam udbhāvitaṃ bhavati /",
  "SA20vmvkbh_u:453": "tatra dānapāramitāyāḥ aiśvaryādhipatyāvaraṇam āvaraṇaṃ /",
  "SA20vmvkbh_u:454": "śīlapāramitāyāḥ sugatyāvaraṇaṃ kṣāntipāramitāyāḥ satvāparityāgāvaraṇaṃ /",
  "SA20vmvkbh_u:455": "vīryapāramitāyā doṣaguṇahānivṛddhyāvaraṇaṃ /",
  "SA20vmvkbh_u:456": "dhyānapāramitāyā vineyāvatāraṇāvaraṇaṃ /",
  "SA20vmvkbh_u:457": "prajñāpāramitāyāḥ vimocanāvaraṇaṃ /",
  "SA20vmvkbh_u:458": "upāyakauśalyapāramitāyā dānādyakṣayatvāvaraṇaṃ /",
  "SA20vmvkbh_u:459": "bodhipariṇāmanayā tadakṣayatvāt /",
  "SA20vmvkbh_u:460": "praṇidhānanpāramitāyāḥ sarvajanmasu kuśalanairantaryapravṛttyāvaraṇaṃ [/",
  "SA20vmvkbh_u:461": "] praṇidhānavaśena tadanukūlopapattiparigrahād [[] balapāramitāyās tasyaiva kuśalasya niyatīkaraṇāvaraṇaṃ /",
  "SA20vmvkbh_u:462": "pratisaṃkhyānabhāvanābalābhyāṃ vipakṣānabhibhavāt /",
  "SA20vmvkbh_u:463": "jñānapāramitāyāḥ ātmaparayor dharmasaṃbhogaparipācanāvaraṇam āvaraṇaṃ /",
  "SA20vmvkbh_u:464": "ayathārutaśrutārthāvabodhāt /",
  "SA20vmvkbh_u:465": "[c. Bhūmiṣv āvaraṇam]",
  "SA20vmvkbh_u:466": "bhūmiṣu punar yathākramaṃ /",
  "SA20vmvkbh_u:467": "sarvatragārthe agrārthe niṣyandāgrārtha eva ca /",
  "SA20vmvkbh_u:468": "(Mvbh 35)",
  "SA20vmvkbh_u:469": "niṣparigrahatārthe ca santānābheda eva ca // II.14",
  "SA20vmvkbh_u:470": "niḥsaṃkleśaviśuddhyarthe 'nānātvārtha eva ca /",
  "SA20vmvkbh_u:471": "ahīnānadhikārthe ca caturdhāvaśitāśraye // II.15",
  "SA20vmvkbh_u:472": "dharmadhātāv avidyeyaṃ akliṣṭā daśadhāvṛtiḥ /",
  "SA20vmvkbh_u:473": "daśabhūmivipakṣeṇa pratipakṣās tu bhūmayaḥ // II.16",
  "SA20vmvkbh_u:474": "dharmadhātau daśavidhe sarvatragādyarthe yad akliṣṭam ajñānaṃ tad daśasu bodhisatvabhūmiṣv āvaraṇaṃ yathākramaṃ tadvipakṣatvāt / yad uta",
  "SA20vmvkbh_u:475": "sarvatragārthe",
  "SA20vmvkbh_u:476": "prathamayā hi bhūmyā dharmadhātoḥ sarvatragārthaṃ pratividhyati [/",
  "SA20vmvkbh_u:477": "] yenātmaparasamatāṃ pratilabhate /",
  "SA20vmvkbh_u:478": "dvitīyayāgrārthaṃ [/",
  "SA20vmvkbh_u:479": "] yenāsyaivaṃ bhavati tasmāt tarhy asmābhiḥ samāne 'bhinirhāre sarvākārapariśodhanābhinirhāra eva yogaḥ karaṇīya iti /",
  "SA20vmvkbh_u:480": "tṛtīyayā tanniṣyandāgrārthaṃ /",
  "SA20vmvkbh_u:481": "yena dharmadhātuniṣyandasya śrutasyāgratāṃ viditvā tadarthaṃ trisāhasramahāsāhasrapramāṇāyām apy agnikhadāyām ātmānaṃ prakṣipet /",
  "SA20vmvkbh_u:482": "caturthyā niṣparigrahatārthan tathā hi dharmatṛṣṇāpi vyāvartate /",
  "SA20vmvkbh_u:483": "pañcamyā santānābhedārthaṃ daśabhiś cittāśayaviśuddhisamatābhiḥ /",
  "SA20vmvkbh_u:484": "ṣaṣṭhyā niḥsaṃkleṣaviśuddhyarthaṃ pratītyasamutpāde (/",
  "SA20vmvkbh_u:485": ") nāsti sa kaścid dharmo yaḥ saṃkliśyate vā viśudhyate veti prativedhāt /",
  "SA20vmvkbh_u:486": "saptamyānānātvārthaṃ nirnimittatayā sūtrādidharmanimittanānātvāsamudācārād [/",
  "SA20vmvkbh_u:487": "] aṣṭamyāhīnānadhikārtham anutpattikadharmakṣāntilābhāt saṃkleśe vyavadāne vā (Mvbh 36)",
  "SA20vmvkbh_u:488": "kasyacid dharmasya hānivṛddhyadarśanāc [/",
  "SA20vmvkbh_u:489": "] caturdhā vaśitā nirvikalpavaśitā kṣetrapariśuddhivaśitā jñānavaśitā karmavaśitā ca [/",
  "SA20vmvkbh_u:490": "] tatra prathamadvitīyavaśitāśrayatvaṃ dharmadhātāv aṣṭamyaiva bhūmyā pratividdhati /",
  "SA20vmvkbh_u:491": "jñānavaśitāśrayatvaṃ navamyāṃ pratisaṃvillābhāt /",
  "SA20vmvkbh_u:492": "karmavaśitāśrayatvaṃ daśamyāṃ yathecchaṃ nirmāṇaiḥ satvārthakaraṇāt /",
  "SA20vmvkbh_u:493": "[5. Avaraṇasamāsa]",
  "SA20vmvkbh_u:494": "samāsena punaḥ /",
  "SA20vmvkbh_u:495": "kleśāvaraṇam ākhyātaṃ jñeyāvaraṇam eva ca /",
  "SA20vmvkbh_u:496": "sarvāṇy āvaraṇānīha yatkṣayān muktir iṣyate // II.17",
  "SA20vmvkbh_u:497": "asya hi dvividhasyāvaraṇasya (/",
  "SA20vmvkbh_u:498": ") kṣayāt sarvāvaraṇebhyo muktir iṣyate /",
  "SA20vmvkbh_u:499": "[Āvaraṇapiṇḍārtha]",
  "SA20vmvkbh_u:500": "āvaraṇānāṃ piṇḍārthaḥ /",
  "SA20vmvkbh_u:501": "mahad āvaraṇaṃ yad vyāpi /",
  "SA20vmvkbh_u:502": "pratanv āvaraṇaṃ yat prādeśikaṃ /",
  "SA20vmvkbh_u:503": "prayogāvaraṇaṃ yad udriktaṃ /",
  "SA20vmvkbh_u:504": "prāptyāvaraṇaṃ yat samaṃ /",
  "SA20vmvkbh_u:505": "prāptiviśeṣāvaraṇaṃ yad ādānavivarjane /",
  "SA20vmvkbh_u:506": "samyakprayogāvaraṇaṃ yan navadhākleśāvaraṇaṃ /",
  "SA20vmvkbh_u:507": "hetvāvaraṇaṃ yac chubhādau daśavidhahetvarthādhikārāt i tatvapraveśāvaraṇaṃ yad bodhipakṣyeṣu /",
  "SA20vmvkbh_u:508": "śubhānuttaryāvaraṇaṃ yat pāramitāsu /",
  "SA20vmvkbh_u:509": "tadviśeṣagatyāvaraṇaṃ yad bhūmiṣu /",
  "SA20vmvkbh_u:510": "saṃgrahāvaraṇaṃ yat samāsato dvividhaṃ //",
  "SA20vmvkbh_u:511": "madhyāntavibhāge āvaraṇaparicchedo dvitīyaḥ // ḥ //",
  "SA20vmvkbh_u:512": "(Mvbh 37)",
  "SA20vmvkbh_u:513": "[CHAPTER III. TATTVAPARICCHEDA]",
  "SA20vmvkbh_u:514": "tatvam adhikṛtyāha /",
  "SA20vmvkbh_u:515": "mūlalakṣaṇatatvaṃ aviparyāsalakṣaṇaṃ /",
  "SA20vmvkbh_u:516": "phalahetumayan tatvaṃ sūkṣmaudārikam eva ca // III. 1",
  "SA20vmvkbh_u:517": "prasiddhaṃ śuddhiviṣayaṃ saṃgrāhyaṃ bhedalakṣaṇaṃ /",
  "SA20vmvkbh_u:518": "kauśalyatatvaṃ daśadhā ātmadṛṣṭivipakṣataḥ // III.2",
  "SA20vmvkbh_u:519": "ity etad daśavidhaṃ tatvaṃ yad uta mūlatatvaṃ lakṣaṇatatvaṃ /",
  "SA20vmvkbh_u:520": "aviparyāsatatvaṃ /",
  "SA20vmvkbh_u:521": "phalahetutatvaṃ /",
  "SA20vmvkbh_u:522": "audārikasūkṣmatatvaṃ /",
  "SA20vmvkbh_u:523": "prasiddhatatvaṃ /",
  "SA20vmvkbh_u:524": "viśuddhigocaratatvaṃ /",
  "SA20vmvkbh_u:525": "saṃgrahatatvaṃ] prabhedatatvaṃ /",
  "SA20vmvkbh_u:526": "kauśalyatatvañ ca /",
  "SA20vmvkbh_u:527": "tat punar daśavidhaṃ daśavidhātmagrāhapratipakṣeṇa veditavyaṃ /",
  "SA20vmvkbh_u:528": "tad yathā skandhakauśalyaṃ /",
  "SA20vmvkbh_u:529": "dhātukauśalyam āyatanakauśalyaṃ /",
  "SA20vmvkbh_u:530": "pratītyasamutpādakauśalyaṃ /",
  "SA20vmvkbh_u:531": "sthānāsthānakauśalyam indriyakauśalyaṃ adhvakauśalyaṃ satyakauśalyaṃ yānakauśalyaṃ /",
  "SA20vmvkbh_u:532": "saṃskṛtāsaṃskṛtakauśalyaṃ ca /",
  "SA20vmvkbh_u:533": "[1. Mūlatattva]",
  "SA20vmvkbh_u:534": "tatra mūlatatvaṃ /",
  "SA20vmvkbh_u:535": "svabhāvas trividhaḥ",
  "SA20vmvkbh_u:536": "parikalpitaḥ paratantraḥ pariniṣpannaś ca /",
  "SA20vmvkbh_u:537": "tatrānyatatvavyavasthāpanāt /",
  "SA20vmvkbh_u:538": "kim atra svabhāvatraye tatvam iṣyate /",
  "SA20vmvkbh_u:539": "(Mvbh 38)",
  "SA20vmvkbh_u:540": "asac ca nityaṃ sac cāpy atatvataḥ",
  "SA20vmvkbh_u:541": "sadasattatvataś ceti svabhāvatraya iṣyate // III.3",
  "SA20vmvkbh_u:542": "parikalpitalakṣaṇaṃ nityam asad ity etat parikalpitasvabhāve tatvam aviparītatvāt [/",
  "SA20vmvkbh_u:543": "] paratantralakṣaṇaṃ sac ca na ca tatvato bhrāntatvād ity etat paratantrasvabhāve tatvaṃ /",
  "SA20vmvkbh_u:544": "pariniṣpannalakṣaṇaṃ sadasattatvataś cety etat (/",
  "SA20vmvkbh_u:545": ") pariniṣpannasvabhāve tatvaṃ /",
  "SA20vmvkbh_u:546": "[2. Laksaṇatattva]",
  "SA20vmvkbh_u:547": "lakṣaṇatatvaṃ katamat /",
  "SA20vmvkbh_u:548": "samāropāpavādasya dharmapudgalayor iha /",
  "SA20vmvkbh_u:549": "grāhyagrāhakayoś cāpi bhāvābhāve ca darśanaṃ // III.4",
  "SA20vmvkbh_u:550": "yajjñānān na pravarteta tad dhi tatvasya lakṣaṇaṃ /",
  "SA20vmvkbh_u:551": "pudgaladharmayoḥ samāropāpavādadarśanaṃ yasya jñānān na pravartate /",
  "SA20vmvkbh_u:552": "tat parikalpitasvabhāve tatvalakṣaṇaṃ /",
  "SA20vmvkbh_u:553": "grāhyagrāhakayoḥ samāropāpavādadarśanaṃ yasya jñānān na pravartate /",
  "SA20vmvkbh_u:554": "tat paratantrasvabhāve tatvalakṣaṇaṃ /",
  "SA20vmvkbh_u:555": "bhāvābhāvasamāropāpavādadarśanaṃ yasya jñānān na pravartate /",
  "SA20vmvkbh_u:556": "tat pariniṣpannasvabhāve tatvalakṣaṇaṃ /",
  "SA20vmvkbh_u:557": "etan mūlatatve lakṣaṇam aviparītaṃ lakṣaṇatatvam ity ucyate /",
  "SA20vmvkbh_u:558": "[3. Aviparyāsatattva]",
  "SA20vmvkbh_u:559": "aviparyāsatatvaṃ nityādiviparyāsapratipakṣeṇānityaduḥkhaśūnyānātmatā mūlatatve yathākramaṃ [/",
  "SA20vmvkbh_u:560": "] kathaṃ ca tatrānityatāditā veditavyā /",
  "SA20vmvkbh_u:561": "asadartho hy anityārtha utpādavyayalakṣaṇaḥ // III.5",
  "SA20vmvkbh_u:562": "samalāmalabhāvena mūlatatve yathākramaṃ /",
  "SA20vmvkbh_u:563": "(Mvbh 39)",
  "SA20vmvkbh_u:564": "trayo hi svabhāvā mūlatatvaṃ [/",
  "SA20vmvkbh_u:565": "] teṣu yathākramam",
  "SA20vmvkbh_u:566": "asadartho hy anityārtha",
  "SA20vmvkbh_u:567": "utpādavyayārthaḥ samalāmalatārthaś ca /",
  "SA20vmvkbh_u:568": "duḥkham ādānalakṣmākhyaṃ saṃbandhenāparaṃ mataṃ // III.6",
  "SA20vmvkbh_u:569": "mūlatatve yathākramaṃ duḥkham upādānataḥ pudgaladharmābhiniveśopādānāt /",
  "SA20vmvkbh_u:570": "lakṣaṇatas triduḥkhatālakṣaṇatvāt /",
  "SA20vmvkbh_u:571": "saṃbandhataś ca duḥkhasaṃbandhāt [/",
  "SA20vmvkbh_u:572": "] tatraiva mūlatatve yathākramaṃ veditavyam /",
  "SA20vmvkbh_u:573": "abhāvaś cāpy atadbhāvaḥ prakṛtiḥ śūnyatā matā /",
  "SA20vmvkbh_u:574": "parikalpitalakṣaṇaṃ na kenacit prakāreṇāstīty abhāva evāsya śūnyatā paratantralakṣaṇaṃ tathā nāsti yathā parikalpyate na tu sarvathā nāstīti tasyātadbhāvaḥ (/",
  "SA20vmvkbh_u:575": ") śūnyatā [/",
  "SA20vmvkbh_u:576": "] pariniṣpannalakṣaṇaṃ śūnyatāsvabhāvam eveti prakṛtir evāsya śūnyatā /",
  "SA20vmvkbh_u:577": "alakṣaṇaṃ ca nairātmyaṃ tadvilakṣaṇam eva ca // III.7",
  "SA20vmvkbh_u:578": "svalakṣaṇañ ca nirdiṣṭaṃ /",
  "SA20vmvkbh_u:579": "parikalpitasya svabhāvasya lakṣaṇam eva nāstīty alakṣaṇam evāsya nairātmyaṃ [/",
  "SA20vmvkbh_u:580": "] paratantrasyāsti lakṣaṇaṃ na tu yathā parikalpyata iti tadvilakṣaṇam asya lakṣaṇan nairātmyaṃ /",
  "SA20vmvkbh_u:581_0": "pariniṣpannas tu svabhāvo nairātmyam eveti prakṛtir evāsya nairātmyam iti trividhe",
  "SA20vmvkbh_u:581_1": "mūlatatve trividhānityatā paridīpitā asadarthānityatā utpādabhaṅgānityatā samalanirmalānityatā ca /",
  "SA20vmvkbh_u:582": "trividhā duḥkhatā upādānaduḥkhatā lakṣaṇaduḥkhatā saṃbandhaduḥkhatā (Mvbh 40) ca /",
  "SA20vmvkbh_u:583": "trividhā śūnyatā abhāvaśūnyatā atadbhāvaśūnyatā svabhāvaśūnyatā ca trividhaṃ nairātmyaṃ alakṣaṇanairātmyaṃ /",
  "SA20vmvkbh_u:584": "vilakṣaṇanairātmyaṃ svalakṣaṇanairātmyaṃ ca /",
  "SA20vmvkbh_u:585": "[4. Phalahetutattva]",
  "SA20vmvkbh_u:586": "phalahetumayan tatvaṃ tatraiva mūlatatve duḥkhasamudayanirodhamārgasatyatvaṃ [/",
  "SA20vmvkbh_u:587": "] kathaṃ trividhaṃ mūlatatvaṃ duḥkhādisatyatvaṃ [/",
  "SA20vmvkbh_u:588": "] yatas tad anityādilakṣaṇaṃ /",
  "SA20vmvkbh_u:589": "duḥkhasatyam ato mataṃ",
  "SA20vmvkbh_u:590": "trividhena samudayārthena samudayasatyaṃ [/",
  "SA20vmvkbh_u:591": "] trividhaḥ samudayārthaḥ /",
  "SA20vmvkbh_u:592": "vāsanātha samutthānam avisaṃyoga eva ca // III.8",
  "SA20vmvkbh_u:593": "vāsanāsamudayaḥ parikalpitasvabhāvābhiniveśavāsanā samutthānasamudayaḥ karmakleśāḥ /",
  "SA20vmvkbh_u:594": "avisaṃyogasamudayaḥ /",
  "SA20vmvkbh_u:595": "tathatāyā āvaraṇāvisaṃyogaḥ /",
  "SA20vmvkbh_u:596": "trividhena nirodhena nirodhasatyaṃ [/",
  "SA20vmvkbh_u:597": "] trividho nirodhaḥ /",
  "SA20vmvkbh_u:598": "svabhāvadvayanotpattir malaśāntidvayaṃ mataṃ /",
  "SA20vmvkbh_u:599": "svabhāvānutpattir grāhyagrāhakayor anutpattir malaśāntidvayaṃ ca pratisaṃkhyānirodhatathatākhyam ity eṣa trividho nirodho yad uta svabhāvanirodho dvayanirodhaḥ /",
  "SA20vmvkbh_u:600": "prakṛtinirodhaś ca /",
  "SA20vmvkbh_u:601": "mārgasatyaṃ trividhe mūlatatve kathaṃ vyavasthāpyate /",
  "SA20vmvkbh_u:602": "parijñāyāṃ prahāṇe ca prāptisākṣātkṛtāv ayaṃ [//] III.9",
  "SA20vmvkbh_u:603": "(Mvbh 41)",
  "SA20vmvkbh_u:604": "mārgasatyaṃ samākhyātaṃ /",
  "SA20vmvkbh_u:605": "parikalpitasya parijñāne paratantrasya parijñāne prahāṇe ca /",
  "SA20vmvkbh_u:606": "pariniṣpannasya parijñāne prāptisākṣātkaraṇe ca evam atra parijñāprahāṇasākṣātkriyāyāṃ mārgasatyavyavasthānam iti veditavyaṃ [/]",
  "SA20vmvkbh_u:607": "[5. Audārikasūkṣmatattva]",
  "SA20vmvkbh_u:608": "audārikasūkṣmatatvaṃ punaḥ saṃvṛtiparamārthasatyaṃ tan mūlatatve kathaṃ veditavyaṃ /",
  "SA20vmvkbh_u:609": "prajñaptipratipattitas",
  "SA20vmvkbh_u:610": "tathodbhāvanayodāraṃ /",
  "SA20vmvkbh_u:611": "trividhā hi saṃvṛtiḥ prajñaptisaṃvṛtiḥ /",
  "SA20vmvkbh_u:612": "pratipattisaṃvṛtiḥ /",
  "SA20vmvkbh_u:613": "udbhāvanāsaṃvṛtiś ca /",
  "SA20vmvkbh_u:614": "tayā saṃvṛtisatyatvaṃ mūlatatve yathākramaṃ veditavyaṃ /",
  "SA20vmvkbh_u:615": "paramārthan tu ekataḥ // III.10",
  "SA20vmvkbh_u:616": "paramārthasatyaṃ /",
  "SA20vmvkbh_u:617": "ekasmāt pariniṣpannād eva svabhāvād veditavyaṃ /",
  "SA20vmvkbh_u:618": "sa punaḥ kathaṃ paramārthaḥ /",
  "SA20vmvkbh_u:619": "arthaprāptiprapattyā hi paramārthas tridhā mataḥ /",
  "SA20vmvkbh_u:620": "arthaparamārthas tathatā paramasya jñānasyārtha iti kṛtvā /",
  "SA20vmvkbh_u:621": "prāptiparamārtho nirvāṇaṃ paramo 'rtha iti kṛtvā pratipattiparamārtho mārgaḥ paramo 'syārtha iti kṛtvā [/",
  "SA20vmvkbh_u:622": "] katham asaṃskṛtaṃ ca (/",
  "SA20vmvkbh_u:623": ") saṃskṛtaṃ ca (/",
  "SA20vmvkbh_u:624": ") pariniṣpannaḥ (/",
  "SA20vmvkbh_u:625": ") svabhāva ucyate /",
  "SA20vmvkbh_u:626": "nirvikarāviparyāsapariniṣpattito dvayaṃ // III.11",
  "SA20vmvkbh_u:627": "asaṃskṛtam avikārapariniṣpattyā pariniṣpannaṃ /",
  "SA20vmvkbh_u:628": "saṃskṛtaṃ mārgasatyasaṃgṛhītam aviparyāsapariniṣpattyā punar jñeyavastuny (Mvbh 42)",
  "SA20vmvkbh_u:629": "aviparyāsāt /",
  "SA20vmvkbh_u:630": "[6. Prasiddhatattva]",
  "SA20vmvkbh_u:631": "prasiddhatatvaṃ mūlatatve kathaṃ vyavasthāpyate /",
  "SA20vmvkbh_u:632": "dvividhaṃ hi prasiddhatatvaṃ /",
  "SA20vmvkbh_u:633": "lokaprasiddhaṃ yuktiprasiddhaṃ ca / tatra /",
  "SA20vmvkbh_u:634": "lokaprasiddham ekasmāt",
  "SA20vmvkbh_u:635": "parikalpitasvabhāvāt /",
  "SA20vmvkbh_u:636": "yasmin vastuni saṃketasaṃstavānupraviṣṭayā buddhyā sarveṣāṃ laukikānāṃ darśanatulyatā bhavati /",
  "SA20vmvkbh_u:637": "pṛthivy eveyaṃ nāgnī rūpam evedaṃ na śabda ity evamādi /",
  "SA20vmvkbh_u:638": "trayād yuktiprasiddhakaṃ /",
  "SA20vmvkbh_u:639": "yat satāṃ yuktārthapaṇḍitānāṃ tārkikāṇāṃ pramāṇatrayaṃ niśrityopapattisādhanayuktyā prasiddhaṃ vastu /",
  "SA20vmvkbh_u:640": "[7. Viśuddhigocaratattva]",
  "SA20vmvkbh_u:641": "viśuddhigocaratatvaṃ dvividhaṃ kleśāvaraṇaviśuddhijñānagocaraṃ /",
  "SA20vmvkbh_u:642": "jñeyāvaraṇaviśuddhijñānagocaraṃ ca / tad etat /",
  "SA20vmvkbh_u:643": "viśuddhigocaraṃ dvedhā ekasmād eva kīrtitaṃ // III.12",
  "SA20vmvkbh_u:644": "pariniṣpannād eva svabhāvān na hy anyasvabhāvo viśuddhijñānadvayagocaro bhavati /",
  "SA20vmvkbh_u:645": "[8. Saṃgrahatattva]",
  "SA20vmvkbh_u:646": "kathaṃ trividhe mūlatatve saṃgrahatatvaṃ veditavyaṃ /",
  "SA20vmvkbh_u:647": "nimittasya vikalpasya nāmnaś ca dvayasaṃgrahaḥ /",
  "SA20vmvkbh_u:648": "yathāyogaṃ pañca vastūny ārabhya nimittavikalpayoḥ paratantreṇa (Mvbh 43)",
  "SA20vmvkbh_u:649": "saṃgrahaḥ nāmnaḥ parikalpitena /",
  "SA20vmvkbh_u:650": "samyagjñānasatatvasya ekenaiva ca saṃgrahaḥ // III.13",
  "SA20vmvkbh_u:651": "tathatāsamyagjñānayoḥ pariniṣpannena svabhāvena saṃgrahaḥ /",
  "SA20vmvkbh_u:652": "[9. Prabhedatattva]",
  "SA20vmvkbh_u:653": "prabhedatatvaṃ mūlatatve kathaṃ veditavyaṃ /",
  "SA20vmvkbh_u:654": "saptavidhaṃ prabhedatatvaṃ pravṛttitatvaṃ /",
  "SA20vmvkbh_u:655": "lakṣaṇatatvaṃ /",
  "SA20vmvkbh_u:656": "vijñaptitatvaṃ sanniveśatatvaṃ /",
  "SA20vmvkbh_u:657": "mithyāpratipattitatvaṃ /",
  "SA20vmvkbh_u:658": "viśuddhitatvaṃ samyakpratipattitatvañ ca /",
  "SA20vmvkbh_u:659": "(tatra pravṛttitatvāditrividhaṃ /",
  "SA20vmvkbh_u:660": "anavarāgreṣv eti saṃsāraḥ tathatācittasaṃkleśāt satvāḥ saṃkliśyanta iti sarvaṃ duḥkhādisatyaṃ ca yathāsaṃkhyaṃ)",
  "SA20vmvkbh_u:661": "yaiva ca sandhinirmocanasūtre saptavidhā tathatā nirdiṣṭā / tatra /",
  "SA20vmvkbh_u:662": "pravṛttitatvaṃ dvividhaṃ /",
  "SA20vmvkbh_u:663": "mūlatatvaṃ veditavyaṃ /",
  "SA20vmvkbh_u:664": "parikalpitaparatantralakṣaṇaṃ /",
  "SA20vmvkbh_u:665": "yathā pravṛttitatvaṃ tathā /",
  "SA20vmvkbh_u:666": "sanniveśakupannatā /",
  "SA20vmvkbh_u:667": "sanniveśamithyāpratipattitatve api tathaiva dvividhaṃ mūlatatvaṃ /",
  "SA20vmvkbh_u:668": "ekaṃ lakṣaṇavijñaptiśuddhisamyakprapannatā // III.14",
  "SA20vmvkbh_u:669": "lakṣaṇatatvādīni catvāry ekaṃ mūlatatvaṃ pariniṣpannalakṣaṇaṃ /",
  "SA20vmvkbh_u:670": "(Mvbh 44)",
  "SA20vmvkbh_u:671": "[10. Kauśalyatattva]",
  "SA20vmvkbh_u:672": "kauśalyatatvaṃ darśanapratipakṣeṇety uktaṃ /",
  "SA20vmvkbh_u:673": "katham eṣu skandhādiṣu daśavidham ātmadarśanam /",
  "SA20vmvkbh_u:674": "ekahetutvabhoktṛtvakartṛtvavaśavartane /",
  "SA20vmvkbh_u:675": "ādhipatyārthanityatve kleśaśuddhyāśraye 'pi ca // III.15",
  "SA20vmvkbh_u:676": "yogitvāmuktamuktatve ātmadarśanam eṣu hi /",
  "SA20vmvkbh_u:677": "eṣa daśavidha ātmāsadgrāhaḥ skandhādiṣu pravartate /",
  "SA20vmvkbh_u:678": "yasya pratipakṣeṇa daśavidhaṃ kauśalyaṃ yad utaikatvagrāho hetutvagrāho bhoktṛtvagrāhaḥ /",
  "SA20vmvkbh_u:679": "kartṛtvagrāhaḥ /",
  "SA20vmvkbh_u:680": "svatantragrāhaḥ i adhipatitvagrāho nityatvagrāhaḥ /",
  "SA20vmvkbh_u:681": "saṃkliṣṭavyavadānatvagrāho yogitvagrāhaḥ /",
  "SA20vmvkbh_u:682": "amuktamuktatvagrāhaś ca /",
  "SA20vmvkbh_u:683": "katham idaṃ daśavidhaṃ kauśalyatatvaṃ mūlatatve 'ntarbhavati /",
  "SA20vmvkbh_u:684": "yatas triṣu svabhāveṣu te skandhādayo 'ntarbhūtāḥ /",
  "SA20vmvkbh_u:685": "katham antarbhūtāḥ /",
  "SA20vmvkbh_u:686": "parikalpavikalpārthadharmatārthena teṣu te // III.16",
  "SA20vmvkbh_u:687": "trividhaṃ rūpaṃ parikalpitaṃ rūpaṃ yo rūpasya parikalpitaḥ svabhāvaḥ /",
  "SA20vmvkbh_u:688": "vikalpitaṃ rūpaṃ yo rūpasya paratantraḥ (/",
  "SA20vmvkbh_u:689": ") svabhāvas tatra hi rūpavikalpaḥ kriyate /",
  "SA20vmvkbh_u:690": "dharmatārūpaṃ yo rūpasya pariniṣpannaḥ svabhāvaḥ /",
  "SA20vmvkbh_u:691": "yathā rūpam evaṃ vedanādayaḥ skandhāḥ dhātvāyatanādayaś ca yojyāḥ /",
  "SA20vmvkbh_u:692": "evan triṣu svabhāveṣu skandhādīnām antarbhāvād daśavidhaṃ kauśalyatatvaṃ mūlatatva eva draṣṭavyaṃ /",
  "SA20vmvkbh_u:693": "uktam idaṃ yathā daśavidhātmadarśanapratipakṣeṇa skandhādikauśalyaṃ [/",
  "SA20vmvkbh_u:694": "] skandhādyarthas tu noktaḥ /",
  "SA20vmvkbh_u:695": "sa idānīm ucyate/",
  "SA20vmvkbh_u:696": "(Mvbh 45)",
  "SA20vmvkbh_u:697": "[a. Skandhārtha]",
  "SA20vmvkbh_u:698": "anekatvābhisaṃkṣepaparicchedārtha āditaḥ /",
  "SA20vmvkbh_u:699": "āditas tāvat skandhās te trividhenārthena veditavyāḥ /",
  "SA20vmvkbh_u:700": "anekatvārthena yat kiñcid rūpam atītānāgatapratyutpannam iti vistaraḥ /",
  "SA20vmvkbh_u:701": "abhisaṃkṣepārthena tat sarvam aikadhyam abhisaṃkṣipyeti /",
  "SA20vmvkbh_u:702": "paricchedārthena ca rūpādilakṣaṇasya pṛthaktvavyavasthānāt /",
  "SA20vmvkbh_u:703": "rāśyartho hi skandhārtha evaṃ ca loke rāśyartho dṛṣṭa iti /",
  "SA20vmvkbh_u:704": "[b. Dhātvartha]",
  "SA20vmvkbh_u:705": "grāhakagrāhyatadgrāhabījārthaś cāparo mataḥ // III. 17",
  "SA20vmvkbh_u:706": "katamo 'paro dhātus tatra grāhakabījārthaḥ cakṣurdhātvādayaḥ [/",
  "SA20vmvkbh_u:707": "] grāhyabījārtho rūpadhātvādayas [/",
  "SA20vmvkbh_u:708": "] tadgrāhabījārthaś cakṣurvijñānadhātvādayaḥ /",
  "SA20vmvkbh_u:709": "[c. Āyatanārtha]",
  "SA20vmvkbh_u:710": "veditārthaparicchedabhogāyadvārato 'paraṃ /",
  "SA20vmvkbh_u:711": "kim aparaṃ āyatanaṃ /",
  "SA20vmvkbh_u:712": "tatra veditopabhogāyadvārārthena ṣaḍ ādhyātmikāny āyatanāni /",
  "SA20vmvkbh_u:713": "arthaparicchedopabhogāyadvārārthena ṣaḍ bāhyāni /",
  "SA20vmvkbh_u:714": "[d. Pratītyasamutpādārtha]",
  "SA20vmvkbh_u:715": "pratītyasamutpādārthaḥ /",
  "SA20vmvkbh_u:716": "punar hetuphalāyāsānāropānapavādataḥII III.18",
  "SA20vmvkbh_u:717": "hetuphalakriyāṇām asamāropānapavādārthaḥ pratītyasamutpādārthaḥ /",
  "SA20vmvkbh_u:718": "tatra hetu sa nāropaḥ saṃskārādīnāṃ viṣamahetukalpanāt /",
  "SA20vmvkbh_u:719": "(Mvbh 46) hetvapavādo nirhetukatvakalpanāt phalasamāropaḥ sātmakānāṃ saṃskārādīnām avidyādipratyayapravṛttikalpanāt /",
  "SA20vmvkbh_u:720": "phalāpavādo na santy avidyādipratyayāḥ saṃskārādaya iti kalpanāt /",
  "SA20vmvkbh_u:721": "kriyāsamāropo 'vidyādīnāṃ saṃskārādyutpattau vyāpārakalpanāt kriyāpavādo niḥsāmarthyakalpanāt tadabhāvād asamāropānapavādo veditavyaḥ /",
  "SA20vmvkbh_u:722": "[e. Sthānāsthānārtha]",
  "SA20vmvkbh_u:723": "aniṣṭeṣṭaviśuddhīnāṃ samotpattyādhipatyayoḥ /",
  "SA20vmvkbh_u:724": "saṃprāptisamudācārapāratantryārthato 'paraṃ // III. 19",
  "SA20vmvkbh_u:725": "sthānāsthānaṃ saptavidhapāratantryārthena veditavyaṃ /",
  "SA20vmvkbh_u:726": "tatrāniṣṭe pāratantryaṃ duścaritenānicchato 'pi durgatigamanād iṣṭe pāratantryaṃ sucaritena sugatigamanāt /",
  "SA20vmvkbh_u:727_0": "viśuddhau pāratantryaṃ pañca nivaraṇāny aprahāya yāvat saptabodhyaṅgāny abhāvayitvā",
  "SA20vmvkbh_u:727_1": "duḥkhasyāntākaraṇāt samotpattau pāratantryaṃ dvayor apūrvācaramayos tathāgatayoś",
  "SA20vmvkbh_u:727_2": "cakravartinoś caikasmin lokadhātāv anutpādād ādhipatye pāratantryaṃ striyāś cakravartitvādyakaraṇāt",
  "SA20vmvkbh_u:727_3": "saṃprāptau pāratantryaṃ striyāḥ pratyekānuttarabodhyanabhisaṃbodhāt samudācāre pāratantryaṃ",
  "SA20vmvkbh_u:727_4": "dṛṣṭisaṃpannasya vadhādyupakramāsamudācārāt pṛthagjanasya ca samudācārād vistareṇa",
  "SA20vmvkbh_u:727_5": "bahudhātukasūtrānusārād anugantavyaṃ /",
  "SA20vmvkbh_u:728": "[f. Indriyārtha]",
  "SA20vmvkbh_u:729": "indriyaṃ punar dvāviṃśatividhaṃ /",
  "SA20vmvkbh_u:730": "grahaṇasthānasaṃdhānabhogaśuddhidvayārthataḥ /",
  "SA20vmvkbh_u:731": "(Mvbh 47)",
  "SA20vmvkbh_u:732": "grahaṇārthena yāvad viśuddhidvayārthena teṣu tadādhipatyād rūpādiviṣayagrahaṇe hi cakṣurādīnāṃ ṣaṇṇām ādhipatyaṃ sthāne jīvitendriyasya tadādhipatyenāmaraṇāt /",
  "SA20vmvkbh_u:733": "kulasandhāne strīpuruṣendriyayor apatyaprasavādhipatyād upabhoge vedanendriyāṇāṃ kuśalākuśalakarmaphalopabhogāt /",
  "SA20vmvkbh_u:734": "laukikaviśuddhau śraddhādīnāṃ /",
  "SA20vmvkbh_u:735": "lokottaraviśuddhau anājñātamājñāsyāmīndriyādīnāṃ /",
  "SA20vmvkbh_u:736": "[g. Adhvārtha]",
  "SA20vmvkbh_u:737": "phalahetūpayogārthanopayogāt tathāparaṃ // III.20",
  "SA20vmvkbh_u:738": "kim aparam adhvatrayaṃ yathāyogaṃ phalahetūpayogārthenātīto 'dhvā phalahetvanupayogārthenānāgato 'dhvā hetūpayogaphalānupayogārthena pratyutpanno 'dhvā veditavyaḥ /",
  "SA20vmvkbh_u:739": "[h. Catuḥsatyārtha]",
  "SA20vmvkbh_u:740": "vedanāsanimittārthatannimittaprapattitaḥ /",
  "SA20vmvkbh_u:741": "tacchamapratipakṣārthayogād aparam iṣyate // III.21",
  "SA20vmvkbh_u:742": "kim aparaṃ satyacatuṣṭayaṃ /",
  "SA20vmvkbh_u:743": "tatra duḥkhasatyaṃ vedanāsanimittārthena yat kiñcid veditam idam atra duḥkhasyeti kṛtvā vedanānimittaṃ punar vedanāsthānīyā dharmā veditavyāḥ /",
  "SA20vmvkbh_u:744": "tannimittapratipattitaḥ samudayasatyaṃ duḥkhasatyanimittaṃ yā pratipattiḥ /",
  "SA20vmvkbh_u:745": "tayoḥ śamārthena nirodhasatyaṃ /",
  "SA20vmvkbh_u:746": "pratipakṣārthena mārgasatyaṃ /",
  "SA20vmvkbh_u:747": "[i. Yānatrayārtha]",
  "SA20vmvkbh_u:748": "guṇadoṣāvikalpena jñānena parataḥ svayaṃ [/]",
  "SA20vmvkbh_u:749": "niryāṇād aparaṃ jñeyaṃ /",
  "SA20vmvkbh_u:750": "(Mvbh 48)",
  "SA20vmvkbh_u:751": "yānatrayaṃ yathāyogaṃ /",
  "SA20vmvkbh_u:752": "tatra nirvāṇasaṃsārayor guṇadoṣajñānena parataḥ (/",
  "SA20vmvkbh_u:753": ") śrutvā niryāṇārthena śrāvakayānaṃ /",
  "SA20vmvkbh_u:754": "tenaiva svayam aśrutvā parato niryāṇārthena pratyekabuddhayānaṃ /",
  "SA20vmvkbh_u:755": "avikalpena jñānena svayaṃ niryāṇārthena mahāyānaṃ veditavyaṃ //",
  "SA20vmvkbh_u:756": "[j. Saṃskṛtāsaṃskṛtārtha]",
  "SA20vmvkbh_u:757": "saprajñaptisahetukāt /",
  "SA20vmvkbh_u:758": "nimittāt praśamāt sārthāt paścimaṃ samudāhṛtaṃ // III.22",
  "SA20vmvkbh_u:759": "saṃskṛtāsaṃskṛtaṃ tatra saprajñaptir nāmakāyādayaḥ hetur bījasaṃgṛhītam ālayavijñānaṃ /",
  "SA20vmvkbh_u:760": "nimittaṃ pratiṣṭhādehabhogasaṃgṛhītaṃ /",
  "SA20vmvkbh_u:761": "pravṛttivijñānasaṃgṛhītāś ca manaudgrahavikalpaḥ /",
  "SA20vmvkbh_u:762": "etat saprajñaptisahetukaṃ nimittaṃ sasaṃprayogaṃ saṃskṛtaṃ veditavyaṃ /",
  "SA20vmvkbh_u:763": "tatra mano yan nityaṃ manyanākāraṃ /",
  "SA20vmvkbh_u:764": "udgrahaḥ pañcavijñānakāyāḥ vikalpo manovijñānaṃ (/",
  "SA20vmvkbh_u:765": ") tasya vikalpakatvād asaṃskṛtaṃ punaḥ praśamaś ca nirodhaḥ /",
  "SA20vmvkbh_u:766": "praśamārthaś ca tathatā tatra praśamo nirodho mārgaś ca yaś ca praśamo yena ceti kṛtvā praśamārthaḥ tathatā praśamasyārtha iti kṛtvā tathatāyā mārgālambanatvāt /",
  "SA20vmvkbh_u:767": "mārgasya praśamatvan tena praśamanāt /",
  "SA20vmvkbh_u:768": "ity etenārthena skandhādiṣu jñānaṃ skandhādikauśalyaṃ veditavyaṃ /",
  "SA20vmvkbh_u:769": "[Tattvapiṇḍārtha]",
  "SA20vmvkbh_u:770": "tatvasya piṇḍārthaḥ /",
  "SA20vmvkbh_u:771": "samāsato dvividhaṃ tatvaṃ /",
  "SA20vmvkbh_u:772": "ādarśatatvaṃ /",
  "SA20vmvkbh_u:773": "dṛśyatatvaṃ ca tatrādarśatatvaṃ mūlatatvaṃ tatra śeṣāṇāṃ darśanāt /",
  "SA20vmvkbh_u:774": "(Mvbh 49) dṛśyatatvaṃ navavidhaṃ nirabhimānadṛśyatatvaṃ /",
  "SA20vmvkbh_u:775": "aviparyāsadṛśyatatvaṃ /",
  "SA20vmvkbh_u:776": "śrāvakayānaniryāṇadṛśyatatvaṃ /",
  "SA20vmvkbh_u:777": "mahāyānaniryāṇadṛśyatatvaṃ /",
  "SA20vmvkbh_u:778": "audārikeṇa paripācanāt /",
  "SA20vmvkbh_u:779": "sūkṣmeṇa ca vimocanāt paravādinigrahadṛśyatatvaṃ /",
  "SA20vmvkbh_u:780": "dṛṣṭāntasanniśrayeṇa yuktyā nigrahāt /",
  "SA20vmvkbh_u:781": "mahāyānābhidyotanadṛśyatatvaṃ /",
  "SA20vmvkbh_u:782": "sarvākārajñeyapraveśadṛśyatatvaṃ /",
  "SA20vmvkbh_u:783": "avitathatathatābhidyotanadṛśyatatvaṃ /",
  "SA20vmvkbh_u:784": "ātmagrāhavastusarvābhisandhipraveśadṛśyatatvaṃ ca // ḥ //",
  "SA20vmvkbh_u:785": "madhyāntavibhāgaśāstre tatvaparicchedas tṛtīyaḥ // ḥ //",
  "SA20vmvkbh_u:786": "(Mvbh 50)",
  "SA20vmvkbh_u:787": "[CHAPTER IV. PRATIPAKṢABHĀVANĀVASTHĀPHALAPARICCHEDA]",
  "SA20vmvkbh_u:788": "[1.Pratipaksabhāvanā]",
  "SA20vmvkbh_u:789": "pratipakṣabhāvanā bodhipakṣyabhāvanā sedānīṃ vaktavyā /",
  "SA20vmvkbh_u:790": "[a. Catvāri smṛtyupasthānāni]",
  "SA20vmvkbh_u:791": "tatra tāvad ādau /",
  "SA20vmvkbh_u:792": "dauṣṭhulyāt tarṣahetutvād vastutvād avimohataḥ /",
  "SA20vmvkbh_u:793": "catuḥsatyāvatārāya smṛtyupasthānabhāvanā // IV.1",
  "SA20vmvkbh_u:794": "kāyena hi dauṣṭhulyaṃ prabhāvyate /",
  "SA20vmvkbh_u:795": "tatparīkṣayā duḥkhasatyam avatarati /",
  "SA20vmvkbh_u:796": "tasya sadauṣṭhulyasaṃskāralakṣaṇatvāt /",
  "SA20vmvkbh_u:797": "dauṣṭhulyaṃ hi saṃskāraduḥkhatā /",
  "SA20vmvkbh_u:798": "tayā sarvaṃ sāsravaṃ vastv āryā duḥkhataḥ paśyantīti /",
  "SA20vmvkbh_u:799": "tṛṣṇāhetur vedanā tatparīkṣayā samudayasatyam avatarati /",
  "SA20vmvkbh_u:800": "ātmābhiniveśavastu cittaṃ tatparīkṣayā nirodhasatyam avataraty ātmocchedabhayāpagamāt /",
  "SA20vmvkbh_u:801": "dharmaparīkṣayā sāṃkleśikavaiyavadānikadharmāsaṃmohāt /",
  "SA20vmvkbh_u:802": "mārgasatyam avataraty ataḥ (/",
  "SA20vmvkbh_u:803": ") ādau catuḥsatyāvatārāya smṛtyupasthānabhāvanā vyavasthāpyate /",
  "SA20vmvkbh_u:804": "[b. Catvāri samyakprahāṇāni]",
  "SA20vmvkbh_u:805": "tataḥ samyakprahāṇabhāvanā yasmāt /",
  "SA20vmvkbh_u:806": "parijñāte vipakṣe ca pratipakṣe ca sarvathā /",
  "SA20vmvkbh_u:807": "tadapāyāyavīryaṃ hi caturdhā saṃpravartate // IV.2",
  "SA20vmvkbh_u:808": "smṛtyupasthānabhāvanayā vipakṣe pratipakṣe ca sarvaprakāraṃ parijñāte vipakṣāpagamāya pratipakṣopagamāya ca vīryañ caturdhā saṃpravartate /",
  "SA20vmvkbh_u:809": "utpannānāṃ pāpakānām akuśalānāṃ dharmāṇāṃ prahāṇāyeti vistaraḥ /",
  "SA20vmvkbh_u:810": "(Mvbh 51)",
  "SA20vmvkbh_u:811": "[c. Catvāra ṛddhipādāḥ]",
  "SA20vmvkbh_u:812": "karmaṇyatā sthites tatra sarvārthānāṃ samṛddhaye /",
  "SA20vmvkbh_u:813": "pañcadoṣaprahāṇāṣṭasaṃskārāsevanānvayā // IV.3",
  "SA20vmvkbh_u:814": "tasyāṃ tadapāyāyavīryabhāvanāyāṃ cittasthiteḥ (/",
  "SA20vmvkbh_u:815": ") karmaṇyatā catvāra ṛddhipādāḥ sarvārthasamṛddhihetutvāt sthitir atra cittasthitiḥ samādhir veditavyaḥ /",
  "SA20vmvkbh_u:816": "ataḥ samyakprahāṇānantaram ṛddhipādāḥ /",
  "SA20vmvkbh_u:817": "sā punaḥ karmaṇyatā pañcadoṣaprahāṇāyāṣṭaprahāṇasaṃskārabhāvanānvayā veditavyā /",
  "SA20vmvkbh_u:818": "[Paṃca dosāḥ]",
  "SA20vmvkbh_u:819": "katame pañca doṣā ity āha /",
  "SA20vmvkbh_u:820": "kausīdyam avavādasya saṃmoṣo laya uddhataḥ /",
  "SA20vmvkbh_u:821": "asaṃskāro 'tha saṃskāraḥ pañca doṣā ime matāḥ // IV.4",
  "SA20vmvkbh_u:822": "tatra layauddhatyam eko doṣaḥ kriyate /",
  "SA20vmvkbh_u:823": "anabhisaṃskāro layauddhatyapraśamanakāle doṣaḥ /",
  "SA20vmvkbh_u:824": "abhisaṃskāraḥ praśāntau [/]",
  "SA20vmvkbh_u:825": "[Aṣṭa prahāṇasaṃskārāḥ]",
  "SA20vmvkbh_u:826": "eṣāṃ prahāṇāya katham aṣṭau prahāṇasaṃskārā vyavasthāpyante /",
  "SA20vmvkbh_u:827": "catvāraḥ kausīdyaprahāṇāya cchandavyāyāmaśraddhāprasrabdhayas te punar yathākramaṃ veditavyāḥ /",
  "SA20vmvkbh_u:828": "āśrayo 'thāśritas tasya nimittaṃ phalam eva ca /",
  "SA20vmvkbh_u:829": "āśrayaś chando vyāyāmasya /",
  "SA20vmvkbh_u:830": "āśrito vyāyāmas tasyāśrayasya cchandasya nimittaṃ śraddhā saṃpratyaye (/",
  "SA20vmvkbh_u:831": ") saty abhilāṣāt tasyāśritasya vyāyāmasya phalaṃ prasrabdhir ārabdhavīryasya samādhiviśeṣādhigamāc (Mvbh 52)",
  "SA20vmvkbh_u:832": "cheṣāś catvāraḥ prahāṇasaṃskārāḥ smṛtisaṃprajanyacetanopekṣāś caturṇāṃ doṣāṇāṃ yathāsaṃkhyaṃ pratipakṣās te punaḥ smṛtyādayo veditavyā yathākramaṃ /",
  "SA20vmvkbh_u:833": "ālambane 'saṃmoṣo layauddhatyānubuddhyanā /",
  "SA20vmvkbh_u:834": "tadapāyābhisaṃskāraḥ śāntau praśaṭhavāhitā // IV.5",
  "SA20vmvkbh_u:835": "smṛtir ālambane 'saṃpramoṣaḥ saṃprajanyaṃ smṛtyasaṃpramoṣe sati layauddhatyānubodhaḥ /",
  "SA20vmvkbh_u:836": "anubudhya tadapagamāyābhisaṃskāraś cetanā /",
  "SA20vmvkbh_u:837": "tasya layauddhatyasyopaśāntau satyāṃ praśaṭhavāhitā cittasyopekṣā [/]",
  "SA20vmvkbh_u:838": "[d. Pañcendriyāṇi]",
  "SA20vmvkbh_u:839": "ṛddhipādānām anantaraṃ pañcendriyāṇi śraddhādīni teṣāṃ kathaṃ vyavasthānaṃ /",
  "SA20vmvkbh_u:840": "ropite mokṣabhāgīye cchandayogādhipatyataḥ /",
  "SA20vmvkbh_u:841": "ālambane 'saṃmoṣāvisāravicayasya ca // IV.6",
  "SA20vmvkbh_u:842": "ādhipatyata iti vartate /",
  "SA20vmvkbh_u:843": "ṛddhipādaiḥ karmaṇyacittasyāropite mokṣabhāgīye kuśalamūle cchandādhipatyataḥ prayogādhipatyataḥ /",
  "SA20vmvkbh_u:844": "ālambanāsaṃpramoṣādhipatyataḥ /",
  "SA20vmvkbh_u:845": "avisārādhipatyataḥ /",
  "SA20vmvkbh_u:846": "pravicayādhipatyataś ca /",
  "SA20vmvkbh_u:847": "yathākramaṃ pañca śraddhādīnīndriyāṇi veditavyāni /",
  "SA20vmvkbh_u:848": "[e. Pañca balāni]",
  "SA20vmvkbh_u:849": "tāny eva śraddhādīni balavanti balānīty ucyante /",
  "SA20vmvkbh_u:850": "teṣāṃ punar balavatvaṃ",
  "SA20vmvkbh_u:851": "vipakṣasya hi saṃlekhad /",
  "SA20vmvkbh_u:852": "(Mvbh 53)",
  "SA20vmvkbh_u:853": "yadā tāny aśraddhādibhir vipakṣair na vyavakīryante /",
  "SA20vmvkbh_u:854": "kasmāc chraddhādīnāṃ pūrvottaranirdeśaḥ / yasmāt",
  "SA20vmvkbh_u:855": "pūrvasya phalam uttaraṃ /",
  "SA20vmvkbh_u:856": "śraddadhāno hi hetuphalaṃ vīryam ārabhate /",
  "SA20vmvkbh_u:857": "ārabdhavīryasya smṛtir upatiṣṭhate /",
  "SA20vmvkbh_u:858": "upasthitasmṛteś cittaṃ samādhīyate /",
  "SA20vmvkbh_u:859": "samāhitacitto yathābhūtaṃ prajānāti /",
  "SA20vmvkbh_u:860": "avaropitamokṣabhāgīyasyendriyāṇy uktāny atha nirvedhabhāgīyāni kim indriyāvasthāyāṃ veditavyāny āhosvid balāvasthāyāṃ /",
  "SA20vmvkbh_u:861": "dvau dvau nirvedhabhāgīyāv indriyāṇi balāni ca // IV.7",
  "SA20vmvkbh_u:862": "uṣmagataṃ mūrdhānaś cendriyāṇi /",
  "SA20vmvkbh_u:863": "kṣāntayo laukikāś cāgradharmā balāni /",
  "SA20vmvkbh_u:864": "[f. Sapta bodhyaṅgāni]",
  "SA20vmvkbh_u:865": "balānantaraṃ bodhyaṅgāni teṣāṃ kathaṃ vyavasthānaṃ /",
  "SA20vmvkbh_u:866": "āśrayāṅgaṃ svabhāvāṅgaṃ niryāṇāṅgaṃ tṛtīyakaṃ /",
  "SA20vmvkbh_u:867": "caturtham anuśaṃsāṅgan niḥkleśāṅgaṃ tridhā mataṃ // IV.8",
  "SA20vmvkbh_u:868": "darśanamārge bodhāv aṅgāni bodhyaṅgāni /",
  "SA20vmvkbh_u:869": "tatra bodher āśrayāṅgaṃ smṛtiḥ /",
  "SA20vmvkbh_u:870": "svabhāvāṅgaṃ dharmavicayaḥ /",
  "SA20vmvkbh_u:871": "niryāṇāṅgaṃ vīryaṃ /",
  "SA20vmvkbh_u:872": "anuśansāṅgaṃ prītiḥ /",
  "SA20vmvkbh_u:873": "asaṃkleśāṅgaṃ tridhā prasrabdhisamādhyupekṣāḥ /",
  "SA20vmvkbh_u:874": "kimarthaṃ punar asaṃkleśāṅgaṃ tridhā deśitaṃ",
  "SA20vmvkbh_u:875": "(Mvbh 54)",
  "SA20vmvkbh_u:876": "nidānenāśrayeṇeha svabhāvena ca deśitaṃ /",
  "SA20vmvkbh_u:877": "asaṃkleśasya nidānaṃ prasrabdhir dauṣṭhulyahetutvāt saṃkleśasya /",
  "SA20vmvkbh_u:878": "tasyāś ca tatpratipakṣatvād āśrayaḥ samādhiḥ /",
  "SA20vmvkbh_u:879": "svabhāvaupekṣā [/]",
  "SA20vmvkbh_u:880": "[g. Aṣṭa mārgāṅgāni]",
  "SA20vmvkbh_u:881": "bodhyaṅgānantaraṃ mārgāṅgāni teṣāṃ kathaṃ vyavasthānaṃ /",
  "SA20vmvkbh_u:882": "paricchedo 'tha saṃprāptiḥ parasaṃbhāvanā tridhā [//] IV.9",
  "SA20vmvkbh_u:883": "vipakṣapratipakṣaś ca mārgasyāṅgaṃ tad aṣṭadhā /",
  "SA20vmvkbh_u:884": "bhāvanāmārge 'sya paricchedāṅgaṃ samyagdṛṣṭir laukikī lokottarapṛṣṭhalabdhā yayā svādhigamaṃ paricchinatti /",
  "SA20vmvkbh_u:885": "parasaṃprāpaṇāṅgaṃ samyaksaṃkalpaḥ samyagvāk ca /",
  "SA20vmvkbh_u:886": "sasamutthānayā vācā tatprāpaṇāt /",
  "SA20vmvkbh_u:887": "parasaṃbhāvanāṅgaṃ tridhā samyagvākkarmāntājīvās tair hi yathākramaṃ /",
  "SA20vmvkbh_u:888": "dṛṣṭau śīle 'tha saṃlekhe paravijñaptir iṣyate // IV.10",
  "SA20vmvkbh_u:889": "tasya samyagvācā kathāsāṃkathyaviniścayena prajñāyāṃ saṃbhāvanā bhavati /",
  "SA20vmvkbh_u:890": "samyakkarmāntena śīle 'kṛtyākaraṇāt samyagājīvena saṃlekhe dharmeṇa mātrayā ca cīvarādyanveṣaṇāt /",
  "SA20vmvkbh_u:891": "vipakṣapratipakṣāṅgaṃ tridhaiva samyagvyāyamasmṛtisamādhayaḥ /",
  "SA20vmvkbh_u:892": "eṣāṃ hi yathākramaṃ /",
  "SA20vmvkbh_u:893": "kleśopakleśavaibhutvavipakṣapratipakṣatā /",
  "SA20vmvkbh_u:894": "trividho hi vipakṣaḥ kleśo bhāvanāheyaḥ /",
  "SA20vmvkbh_u:895": "upakleśo layauddhatyaṃ (Mvbh 55)",
  "SA20vmvkbh_u:896": "vibhutvavipakṣaś ca vaiśeṣikaguṇābhinirhāravibandhaḥ tatra prathamasya samyagvyāyāmaḥ pratipakṣas tena mārgabhāvanāt /",
  "SA20vmvkbh_u:897": "dvitīyasya samyaksmṛtiḥ śamathādinimitteṣu sūpasthitasmṛteḥ layauddhatyābhāvāt /",
  "SA20vmvkbh_u:898": "tṛtīyasya samyaksamādhiḥ dhyānasanniśrayeṇābhijñādiguṇābhinirhārāt /",
  "SA20vmvkbh_u:899": "[h. Pratipakṣabhāvanāprabheda]",
  "SA20vmvkbh_u:900": "saiṣā pratipakṣabhāvanā samāsena trividhā veditavyā /",
  "SA20vmvkbh_u:901": "anukūlā viparyastā sānubandhā viparyayā // IV.11",
  "SA20vmvkbh_u:902": "aviparyastaviparyāsānānubandhā ca bhāvanā /",
  "SA20vmvkbh_u:903": "viparyastāpi aviparyāsānukūlāviparyastā viparyāsānubandhā aviparyastā viparyāsaniranubandhā ca yathākramaṃ pṛthagjanaśaikṣāśaikṣāvasthāsu /",
  "SA20vmvkbh_u:904": "bodhisatvānān tv",
  "SA20vmvkbh_u:905": "ālambanamanaskāraprāptitas tadviśiṣṭatā // IV.12",
  "SA20vmvkbh_u:906": "śrāvakapratyekabuddhānāṃ hi svāsantānikāḥ kāyādayaḥ ālambanam /",
  "SA20vmvkbh_u:907": "bodhisatvānāṃ svaparasāntānikāḥ śrāvakapratyekabuddhā anityādibhir ākāraiḥ kāyādīn manasikurvanti /",
  "SA20vmvkbh_u:908": "bodhisatvās tv anupalambhayogena /",
  "SA20vmvkbh_u:909": "śrāvakapratyekabuddhāḥ smṛtyupasthānādīni bhāvayanti yāvad eva kāyādīnāṃ visaṃyogāya /",
  "SA20vmvkbh_u:910": "bodhisatvā na visaṃyogāya /",
  "SA20vmvkbh_u:911": "nāvisaṃyogāya /",
  "SA20vmvkbh_u:912": "yāvad evāpratiṣṭhitanirvāṇāya /",
  "SA20vmvkbh_u:913": "uktā pratipakṣabhāvanā /",
  "SA20vmvkbh_u:914": "(Mvbh 56)",
  "SA20vmvkbh_u:915": "[2. Tatrāvasthā]",
  "SA20vmvkbh_u:916": "tatrāvasthā katamā /",
  "SA20vmvkbh_u:917": "hetvavasthāvatārākhyā prayogaphalasaṃjñitā /",
  "SA20vmvkbh_u:918": "kāryākāryaviśiṣṭā ca /",
  "SA20vmvkbh_u:919": "uttarānuttarā ca sā // IV.13",
  "SA20vmvkbh_u:920": "adhimuktau praveśe ca niryāṇe vyākṛtāv api /",
  "SA20vmvkbh_u:921": "kathikatve 'bhiṣeke ca saṃprāptāv anuśansane // IV.1",
  "SA20vmvkbh_u:922": "kṛtyānuṣṭhā uddiṣṭā /",
  "SA20vmvkbh_u:923": "tatra hetvavasthā yā gotrasthasya pudgalasyāvatārāvasthā utpāditabodhicittasya prayogāvasthā cittotpādād ūrdham aprāpte phale /",
  "SA20vmvkbh_u:924": "phalāvasthā prāpte /",
  "SA20vmvkbh_u:925": "sakaraṇīyāvasthā śaikṣasya /",
  "SA20vmvkbh_u:926": "akaraṇīyāvasthā aśaikṣasya /",
  "SA20vmvkbh_u:927": "viśeṣāvasthābhijñādiguṇaviśeṣasamanvāgatasya /",
  "SA20vmvkbh_u:928": "uttarāvasthā śrāvakādibhyo bhūmipraviṣṭasya bodhisatvasya /",
  "SA20vmvkbh_u:929": "anuttarāvasthā buddhasya tata ūrdham avasthābhāvād adhimuktyavasthā bodhisatvānāṃ sarvasyām adhimukticaryābhūmau /",
  "SA20vmvkbh_u:930": "praveśāvasthā prathamāyāṃ bhūmau niryāṇāvasthā taduttarāsu ṣaṭsu bhūmiṣu /",
  "SA20vmvkbh_u:931": "vyākaraṇāvasthā aṣṭamyāṃ bhūmau kathikatvāvasthā navamyām abhiṣekāvasthā daśamyāṃ /",
  "SA20vmvkbh_u:932": "prāptyavasthā buddhānān dharmakāyaḥ /",
  "SA20vmvkbh_u:933": "anuśansāvasthā sāṃbhogikaḥ kāyaḥ /",
  "SA20vmvkbh_u:934": "kṛtyānuṣṭhānāvasthā nirmāṇakāyaḥ /",
  "SA20vmvkbh_u:935": "sarvāpy eṣā bahuvidhāvasthābhisamasya veditavyā /",
  "SA20vmvkbh_u:936": "dharmadhātau tridhā puuaḥ /",
  "SA20vmvkbh_u:937": "aśuddhāśuddhaśuddhā ca viśuddhā ca yathārhataḥ // IV.15",
  "SA20vmvkbh_u:938": "tatrāśuddhāvasthā hetvavasthām upādāya yāvat prayogād aśuddhaśuddhāvasthā (Mvbh 57) śaikṣāṇāṃ /",
  "SA20vmvkbh_u:939": "viśuddhāvasthā aśaikṣāṇāṃ /",
  "SA20vmvkbh_u:940": "pudgalānāṃ vyavasthānaṃ yathāyogam ato matam /",
  "SA20vmvkbh_u:941": "ato 'vasthāprabhedād yathāyogaṃ pudgalānāṃ vyavasthānaṃ (/",
  "SA20vmvkbh_u:942": ") veditavyam ayaṃ gotrastho 'yam avatīrṇa ity evamādi /",
  "SA20vmvkbh_u:943": "uktāvasthā [/]",
  "SA20vmvkbh_u:944": "[3. Phalaprāpti]",
  "SA20vmvkbh_u:945": "phalaprāptiḥ katamā /",
  "SA20vmvkbh_u:946": "bhājanatvaṃ vipākākhyaṃ balan tasyādhipatyataḥ // IV.16",
  "SA20vmvkbh_u:947": "rucir vṛddhir viśuddhiś ca phalam etad yathākramaṃ /",
  "SA20vmvkbh_u:948": "bhājanatvaṃ yaḥ kuśalānukūlo vipākaḥ /",
  "SA20vmvkbh_u:949": "balaṃ yā bhājanatvādhipatyāt kuśalasyādhimātratā /",
  "SA20vmvkbh_u:950": "rucir yā pūrvābhyāsāt kuśalaruciḥ /",
  "SA20vmvkbh_u:951": "vṛddhir yā pratyutpanne kuśaladharmābhyāsāt kuśalamūlaparipuṣṭiḥ /",
  "SA20vmvkbh_u:952": "viśuddhir yad āvaraṇaprahāṇaṃ /",
  "SA20vmvkbh_u:953": "etad yathākramaṃ phalaṃ pañcavidhaṃ veditavyam /",
  "SA20vmvkbh_u:954": "vipākaphalam adhipatiphalan niṣyandaphalaṃ puruṣakāraphalaṃ visaṃyogaphalañ ca /",
  "SA20vmvkbh_u:955": "uttarottaram ādyañ ca tadabhyāsāt samāptitaḥ // IV.17",
  "SA20vmvkbh_u:956": "ānukūlyād vipakṣāc ca visaṃyogād viśeṣataḥ /",
  "SA20vmvkbh_u:957": "uttarānuttaratvāc ca phalam anyat samāsataḥ // IV.18",
  "SA20vmvkbh_u:958": "uttarottaraphalaṃ gotrāc cittotpāda ity evamādi paraṃparayā veditavyaṃ /",
  "SA20vmvkbh_u:959": "ādiphalaṃ prathamato lokottaradharmapratilambhaḥ /",
  "SA20vmvkbh_u:960": "abhyāsaphalaṃ tasmāt pareṇa śaikṣāvasthāyāṃ /",
  "SA20vmvkbh_u:961": "samāptiphalam aśaikṣādharmāḥ /",
  "SA20vmvkbh_u:962": "ānukūlyaphalam upaniṣadbhāvenottarottaraphalam eva veditavyaṃ /",
  "SA20vmvkbh_u:963": "vipakṣaphalaṃ prahāṇamārgo yad evādiphalaṃ /",
  "SA20vmvkbh_u:964": "pratipakṣo 'bhipretaḥ /",
  "SA20vmvkbh_u:965": "visaṃyogaphalaṃ nirodhasākṣātkriyā abhyāsaphalaṃ samāptiphalaṃ ca kleśavisaṃyogaḥ (Mvbh 58)",
  "SA20vmvkbh_u:966": "śaikṣāśaikṣāṇāṃ yathākramaṃ /",
  "SA20vmvkbh_u:967": "viśeṣaphalam abhijñādiko guṇaviśeṣaḥ /",
  "SA20vmvkbh_u:968": "uttaraphalaṃ bodhisatvabhūmayas tadanyayānottaratvād anuttaraphalaṃ buddhabhūmiḥ /",
  "SA20vmvkbh_u:969": "etāni catvāri abhyāsasamāptiphalaprabheda eva etad anyat phalaṃ samāsanirdeśato vyāsatas tv aparimāṇaṃ /",
  "SA20vmvkbh_u:970": "[Pratipakṣabhāvanāpiṇḍārtha]",
  "SA20vmvkbh_u:971": "tatra pratipakṣabhāvanāyāḥ piṇḍārthaḥ /",
  "SA20vmvkbh_u:972": "vyutpattibhāvanā nirlekhabhāvanā parikarmabhāvanā /",
  "SA20vmvkbh_u:973": "uttarasamārambhabhāvanā /",
  "SA20vmvkbh_u:974": "śliṣṭabhāvanā darśanamārgaśleṣāt /",
  "SA20vmvkbh_u:975": "praviṣṭabhāvanā utkṛṣṭabhāvanā ādibhāvanā madhyabhāvanā paryavasānabhāvanā /",
  "SA20vmvkbh_u:976": "sottarā bhāvanā niruttarā ca bhāvanā yālambanamanaskāraprāptiviśiṣṭā //",
  "SA20vmvkbh_u:977": "avasthānāṃ piṇḍārthaḥ /",
  "SA20vmvkbh_u:978": "bhavyatāvasthā gotrasthasya /",
  "SA20vmvkbh_u:979": "ārambhāvasthā yāvat prayogāt /",
  "SA20vmvkbh_u:980": "asuddhāvasthā aśuddhaśuddhāvasthā viśuddhāvasthā /",
  "SA20vmvkbh_u:981": "sālaṃkārāvasthā /",
  "SA20vmvkbh_u:982": "vyāptyavasthā daśabhūmivyāpanāt /",
  "SA20vmvkbh_u:983": "anuttarāvasthā ca //",
  "SA20vmvkbh_u:984": "phalānāṃ piṇḍārthaḥ saṃgrahataḥ tadviśeṣataḥ pūrvābhyāsataḥn uttarottaranirhārataḥ /",
  "SA20vmvkbh_u:985": "uddeśato nirdeśataś ca /",
  "SA20vmvkbh_u:986": "tatra saṃgrahataḥ /",
  "SA20vmvkbh_u:987": "pañca phalāni /",
  "SA20vmvkbh_u:988": "tadviśeṣataḥ śeṣāṇi /",
  "SA20vmvkbh_u:989": "pūrvābhyāsataḥ vipākaphalaṃ /",
  "SA20vmvkbh_u:990": "uttarottaranirhāratas tadanyāni catvāri /",
  "SA20vmvkbh_u:991": "uddeśataḥ uttarottaraphalādīni catvāri nirdeśataḥ ānukūlyaphalādini ṣaṭ /",
  "SA20vmvkbh_u:992": "teṣām eva (Mvbh 59)",
  "SA20vmvkbh_u:993": "caturṇāṃ nirdeśāt //",
  "SA20vmvkbh_u:994": "madhyāntavibhāge pratipakṣabhāvanāvasthāphalaparicchedaś caturthaḥ // ḥ",
  "SA20vmvkbh_u:995": "(Mvbh 60)",
  "SA20vmvkbh_u:996": "[CHAPTER V. YĀNĀNUTTARYAPARICCHEDA]",
  "SA20vmvkbh_u:997": "[1. Trividhānuttarya]",
  "SA20vmvkbh_u:998": "yānānuttaryam idānīṃ vaktavyaṃ / tad ucyate /",
  "SA20vmvkbh_u:999": "ānuttaryaṃ prapattau hi punar ālambane mataṃ /",
  "SA20vmvkbh_u:1000": "samudāgama uddiṣṭaṃ /",
  "SA20vmvkbh_u:1001": "trividham ānuttaryaṃ mahāyāne yenaitad anuttaraṃ yānaṃ pratipattyānuttaryaṃ /",
  "SA20vmvkbh_u:1002": "ālambanānuttaryaṃ /",
  "SA20vmvkbh_u:1003": "samudāgamānuttaryañ ca /",
  "SA20vmvkbh_u:1004": "[2. Pratipattyānuttarya]",
  "SA20vmvkbh_u:1005": "tatra pratipattyānuttaryaṃ daśapāramitāpratipattito veditavyaṃ /",
  "SA20vmvkbh_u:1006": "pratipattis tu ṣaḍvidhā // V.1",
  "SA20vmvkbh_u:1007": "tāsu pāramitāsu /",
  "SA20vmvkbh_u:1008": "paramātha manaskāre anudharme 'ntavarjane /",
  "SA20vmvkbh_u:1009": "viśiṣṭā cāviśiṣṭā ca /",
  "SA20vmvkbh_u:1010": "ity eṣā ṣaḍvidhā pratipattir yad uta paramā pratipattiḥ /",
  "SA20vmvkbh_u:1011": "manaskārapratipattir anudharmapratipattiḥ /",
  "SA20vmvkbh_u:1012": "antadvayavarjitā pratipattiḥ viśistā pratipattiḥ /",
  "SA20vmvkbh_u:1013": "aviśiṣṭā ca pratipattiḥ /",
  "SA20vmvkbh_u:1014": "[a. Paramā pratipattiḥ]",
  "SA20vmvkbh_u:1015": "tatra /",
  "SA20vmvkbh_u:1016": "(Mvbh 61)",
  "SA20vmvkbh_u:1017": "paramā dvādaśātmikā // V.2",
  "SA20vmvkbh_u:1018": "audāryam āyatatvaṃ ca adhikāro 'kṣayātmatā /",
  "SA20vmvkbh_u:1019": "nairantaryam akṛcchratvaṃ vittatvaṃ ca parigrahaḥ // V.3",
  "SA20vmvkbh_u:1020": "ārambhaprāptiniṣyandaniṣpattiḥ paramā matā /",
  "SA20vmvkbh_u:1021": "ity eṣā dvādaśavidhā paramā matā /",
  "SA20vmvkbh_u:1022": "yad utaudāryaparamatā āyatatvaparamatā adhikāraparamatā akṣayatvaparamatā nairantaryaparamatā akṛcchratvaparamatā /",
  "SA20vmvkbh_u:1023": "vittatvaparamatā parigrahaparamatā /",
  "SA20vmvkbh_u:1024": "ārambhaparamatā pratilambhaparamatā niṣyandaparamatā niṣpattiparamatā ca /",
  "SA20vmvkbh_u:1025": "tatraudāryaparamatā sarvalaukikasaṃpattyanarthitvenotkṛṣṭatayā ca veditavyā /",
  "SA20vmvkbh_u:1026": "āyatatvaparamatā trikalpāsaṃkhyeyaparibhāvanāt /",
  "SA20vmvkbh_u:1027": "adhikāraparamatā sarvasatvārthakriyādhikārāt /",
  "SA20vmvkbh_u:1028_0": "akṣayatvaparamatā mahābodhipariṇāmanayātyantam aparyādānān nairantaryaparamatātmaparasamatādhimokṣāt",
  "SA20vmvkbh_u:1028_1": "sarvasatvadānādibhiḥ pāramitāparipūraṇād akṛcchratvaparamatānumodanāmātreṇa paradānādīnāṃparamitāparipūraṇāt /",
  "SA20vmvkbh_u:1029": "vittatvaparamatā /",
  "SA20vmvkbh_u:1030": "gaganagañjasamādhyādibhir dānādiparipūraṇāt parigrahaparamatā nirvikalpajñānaparigṛhītatvāt /",
  "SA20vmvkbh_u:1031": "ārambhaparamatādhimukticaryābhūmāv adhimātrāyāṃ kṣāntau pratilambhaparamatā prathamāyāṃ bhūmau /",
  "SA20vmvkbh_u:1032": "niṣyandaparamatā /",
  "SA20vmvkbh_u:1033": "tadanyāsv aṣṭāsu bhūmiṣu /",
  "SA20vmvkbh_u:1034": "niṣpattiparamatā daśamyāṃ bhūmau tathāgatyāṃ ca /",
  "SA20vmvkbh_u:1035": "bodhisatvaniṣpattyā buddhaniṣpattyā ca /",
  "SA20vmvkbh_u:1036": "tataś ca paramārthena daśa pāramitā matāḥ // V.4",
  "SA20vmvkbh_u:1037": "yata eṣā dvādaśavidhā paramatā etāsu saṃvidyate /",
  "SA20vmvkbh_u:1038": "tataḥ paramā (Mvbh 62)",
  "SA20vmvkbh_u:1039": "ity anenārthena daśa pāramitāḥ /",
  "SA20vmvkbh_u:1040": "katamā daśety ekeṣāṃ tannāmavyutpādanārtham ucyate /",
  "SA20vmvkbh_u:1041": "dānaṃ śīlaṃ kṣamā vīryaṃ dhyānaṃ prajñā upāyatā /",
  "SA20vmvkbh_u:1042": "praṇidhānaṃ balaṃ jñānam etāḥ pāramitā daśeti // V.5",
  "SA20vmvkbh_u:1043": "kim āsāṃ pratyekaṃ karma /",
  "SA20vmvkbh_u:1044": "anugraho 'vighātaś ca karma tasya ca marṣaṇaṃ /",
  "SA20vmvkbh_u:1045": "guṇavṛddhiś ca sāmarthyam avatāravimocane /",
  "SA20vmvkbh_u:1046": "akṣayatvaṃ sadā vṛttir niyataṃ bhogapācane // V.6",
  "SA20vmvkbh_u:1047": "ity etad āsāṃ karma yathākramaṃ /",
  "SA20vmvkbh_u:1048": "dānena hi bodhisatvaḥ satvān anugṛhṇāti /",
  "SA20vmvkbh_u:1049": "śīlenopaghātaṃ pareṣāṃ na karoti /",
  "SA20vmvkbh_u:1050": "kṣāntyā paraiḥ kṛtam upaghātaṃ marṣayati /",
  "SA20vmvkbh_u:1051": "vīryeṇa guṇān vardhayati /",
  "SA20vmvkbh_u:1052": "dhyānena rddhyādibhir āvarjyāvatārayati /",
  "SA20vmvkbh_u:1053": "prajñayā samyagavavādadānād vimocayati /",
  "SA20vmvkbh_u:1054": "upāyakauśalyapāramitayā mahābodhipariṇāmanād dānādīn akṣayān karoti /",
  "SA20vmvkbh_u:1055": "praṇidhānapāramitayānukūlopapattiparigrahāt /",
  "SA20vmvkbh_u:1056": "sarvajanmasu buddhotpādārāgaṇato dānādiṣu sadā pravartate balapāramitayā pratisaṃkhyānabhāvanābalābhyāṃ niyataṃ dānādiṣu pravartate /",
  "SA20vmvkbh_u:1057": "vipakṣānabhibhavāt /",
  "SA20vmvkbh_u:1058": "jñānapāramitayā yathārutadharmasaṃmohāpagamād dānādyādhipateyadharmasaṃbhogañ ca pratyanubhavati /",
  "SA20vmvkbh_u:1059": "satvāṃś ca paripācayati /",
  "SA20vmvkbh_u:1060": "uktā paramā pratipattiḥ /",
  "SA20vmvkbh_u:1061": "[b. Manasikārapratipatti]",
  "SA20vmvkbh_u:1062": "(Mvbh 63)",
  "SA20vmvkbh_u:1063": "manasikārapratipattiḥ katamā /",
  "SA20vmvkbh_u:1064": "yathāprajñaptito dharmamahāyānamanaskriyā /",
  "SA20vmvkbh_u:1065": "bodhisatvasya satataṃ prajñayā triprakārayā // V.7",
  "SA20vmvkbh_u:1066": "dānādīny adhikṛtya yathāprajñaptānāṃ sūtrādidharmāṇāṃ mahāyāne manasikaraṇam abhīkṣṇaṃ śrutacintābhāvanāmayyā prajñayā manasikārapratipattiḥ /",
  "SA20vmvkbh_u:1067": "sā triprakārayā prajñayā manasikriyā kaṃ guṇaṃkaroti /",
  "SA20vmvkbh_u:1068": "dhātupuṣṭyai praveśāya cārthasiddhyai bhavaty asau /",
  "SA20vmvkbh_u:1069": "śrutamayyā prajñayā manasikurvato dhātupuṣṭir bhavati /",
  "SA20vmvkbh_u:1070": "cintāmayyā tasya śrutasyārthaṃ bhāvena praviśati /",
  "SA20vmvkbh_u:1071": "bhāvanāmayyārthasiddhiṃ prāpnoti bhūmipraveśapariśodhanāt /",
  "SA20vmvkbh_u:1072": "saṃyuktā dharmacaritaiḥ sā jñeyā daśabhiḥ punaḥ // V.8",
  "SA20vmvkbh_u:1073": "sā punar manasikārapratipattiḥ /",
  "SA20vmvkbh_u:1074": "daśabhir dharmacaritaiḥ parigṛhītā veditavyā katamad daśadhā dharmacaritaṃ /",
  "SA20vmvkbh_u:1075": "lekhanā pūjanā dānaṃ śravaṇaṃ vācanodgrahaḥ /",
  "SA20vmvkbh_u:1076": "prakāśanātha svādhyāyaś cintanā bhāvanā ca tat // V.9",
  "SA20vmvkbh_u:1077": "mahāyānasya lekhanaṃ pūjanaṃ parebhyo dānaṃ pareṇa vācyamānasya śravaṇaṃ /",
  "SA20vmvkbh_u:1078": "svayaṃ ca vācanaṃ /",
  "SA20vmvkbh_u:1079": "udgrahaṇaṃ /",
  "SA20vmvkbh_u:1080": "parebhyo deśanaṃ granthasyārthasya vā svādhyāyanaṃ /",
  "SA20vmvkbh_u:1081": "cintanaṃ bhāvanañ ca /",
  "SA20vmvkbh_u:1082": "ameyapuṇyaskandhaṃ hi caritan tad daśātmakaṃ /",
  "SA20vmvkbh_u:1083": "(Mvbh 64)",
  "SA20vmvkbh_u:1084": "kasmān mahāyāna eva dharmacaritam atyarthaṃ mahāphalan deśyate sūtreṣu na punaḥ śrāvakayāne /",
  "SA20vmvkbh_u:1085": "dvābhyāṃ kāraṇābhyāṃ /",
  "SA20vmvkbh_u:1086": "viśeṣād akṣayatvāc ca /",
  "SA20vmvkbh_u:1087": "kathaṃ viśeṣāt /",
  "SA20vmvkbh_u:1088": "katham akṣayatvāt /",
  "SA20vmvkbh_u:1089": "parānugrahato 'śamāt // V.10",
  "SA20vmvkbh_u:1090": "parānugrahavṛttitvād viśiṣṭatvaṃ /",
  "SA20vmvkbh_u:1091": "parinirvāṇe 'py aśamāt /",
  "SA20vmvkbh_u:1092": "anuparamād akṣayatvaṃ veditavyaṃ /",
  "SA20vmvkbh_u:1093": "uktā manasikārapratipattiḥ /",
  "SA20vmvkbh_u:1094": "[c. Anudharmapratipatti]",
  "SA20vmvkbh_u:1095": "anudharmapratipattiḥ katamā /",
  "SA20vmvkbh_u:1096": "avikṣiptāviparyāsapraṇatā cānudhārmikī /",
  "SA20vmvkbh_u:1097": "ity eṣā dvividhānudharmapratipattiḥ /",
  "SA20vmvkbh_u:1098": "yad utāvikṣiptā cāviparyāsapariṇatā ca /",
  "SA20vmvkbh_u:1099": "[Avikṣepapariṇatā]",
  "SA20vmvkbh_u:1100": "tatra ṣaḍvidhavikṣepābhāvād avikṣiptā /",
  "SA20vmvkbh_u:1101": "tatra ṣaḍvidho vikṣepaḥ /",
  "SA20vmvkbh_u:1102": "prakṛtivikṣepaḥ /",
  "SA20vmvkbh_u:1103": "bahirdhāvikṣepaḥ /",
  "SA20vmvkbh_u:1104": "adhyātmavikṣepaḥ nimittavikṣepaḥ dauṣṭhulyavikṣepaḥ manasikāravikṣepaś ca /",
  "SA20vmvkbh_u:1105": "sa eṣa kiṃlakṣaṇo veditavya ity ata āha /",
  "SA20vmvkbh_u:1106": "vyutthānaṃ viṣaye sāras tathāsvādalayoddhataḥ / V.11",
  "SA20vmvkbh_u:1107": "saṃbhāvanābhisandhiś ca manaskāre 'py ahaṃkṛtiḥ /",
  "SA20vmvkbh_u:1108": "(Mvbh 65)",
  "SA20vmvkbh_u:1109": "hīnacittaṃca vikṣepaḥ parijñeyo hi dhīmatā // V.12",
  "SA20vmvkbh_u:1110": "ity evaṃlakṣaṇaḥ ṣaḍvidho vikṣepo yo bodhisatvena parijñeyaḥ /",
  "SA20vmvkbh_u:1111": "tatra vyutthānaṃ samādhitaḥ pañcabhir vijñānakāyaiḥ prakṛtivikṣepaḥ viṣaye visāro bahirdhāvikṣepaḥ /",
  "SA20vmvkbh_u:1112": "samādher āsvādanā layauddhatyaṃ cādhyātmavikṣepaḥ /",
  "SA20vmvkbh_u:1113": "saṃbhāvanābhisandhiḥ nimittavikṣepaḥ /",
  "SA20vmvkbh_u:1114": "tan nimittaṃ kṛtvā prayogāt /",
  "SA20vmvkbh_u:1115": "sāhaṃkāramanaskāratā dauṣṭhulyavikṣepaḥ /",
  "SA20vmvkbh_u:1116": "dauṣṭhulyavaśenāsmimānasamudācārāt /",
  "SA20vmvkbh_u:1117": "hīnacittatvaṃ /",
  "SA20vmvkbh_u:1118": "manasikāravikṣepaḥ hīnayānamanasikārasamudācārāt /",
  "SA20vmvkbh_u:1119": "[Aviparyāsapariṇatā]",
  "SA20vmvkbh_u:1120": "tatrāviparyāso daśavidhe vastuni veditavyaḥ / yad uta /",
  "SA20vmvkbh_u:1121": "vyañjanārthamanaskāre 'visāre lakṣaṇadvaye /",
  "SA20vmvkbh_u:1122": "aśuddhaśuddhāv āgantukatve 'trāsitānunnatau // V.13",
  "SA20vmvkbh_u:1123": "tatra /",
  "SA20vmvkbh_u:1124": "saṃyogāt saṃstavāc caiva viyogād apy asaṃstavāt /",
  "SA20vmvkbh_u:1125": "arthasatvam asatvañ ca vyañjane so 'viparyayaḥ /] V.14",
  "SA20vmvkbh_u:1126": "saṃyoge sati vyañjanānām avicchinnoccāraṇatayā asya cedaṃ nāmeti saṃstavāt sārthakatvaṃ viparyayān nirarthakatvam iti /",
  "SA20vmvkbh_u:1127": "yad evandarśanaṃ so 'viparyāso vyañjane veditavyaḥ /",
  "SA20vmvkbh_u:1128": "katham arthe 'viparyāsaḥ /",
  "SA20vmvkbh_u:1129": "dvayena pratibhāsatvaṃ tathā cāvidyamānatā j",
  "SA20vmvkbh_u:1130": "arthe sa cāviparyāsaḥ sadasatvena varjitaḥ // V.15",
  "SA20vmvkbh_u:1131": "dvayena grāhyagrāhakatvena pratibhāsate tadākarotpattitaḥ /",
  "SA20vmvkbh_u:1132": "tathā (Mvbh 66) ca na vidyate /",
  "SA20vmvkbh_u:1133": "yathā pratibhāsata iti /",
  "SA20vmvkbh_u:1134": "arthe yad darśanaṃ sa tatrāviparyāsaḥ arthasya satvena varjito grāhyagrāhakābhāvād asatvena varjitaḥ /",
  "SA20vmvkbh_u:1135": "tatpratibhāsabhrāntisadbhāvāt /",
  "SA20vmvkbh_u:1136": "tajjalpabhāvito jalpamanaskāras tadāśrayaḥ",
  "SA20vmvkbh_u:1137": "manaskāre 'viparyāso dvayaprakhyānakāraṇe // V.16",
  "SA20vmvkbh_u:1138": "grāhyagrāhakajalpaparibhāvito jalpamanaskāras tasya grāhyagrāhakavikalpasyāśrayo bhavatīty ayaṃ manaskāre 'viparyāsaḥ /",
  "SA20vmvkbh_u:1139": "katamasmin manaskāre grāhyagrāhakasaṃprakhyānakāraṇe sa hy asau jalpamanaskāro 'bhilāpasaṃjñāparibhāvitatvāt grāhyagrāhakavikalpāśrayo veditavyaḥ /",
  "SA20vmvkbh_u:1140": "māyādivad asatvañ ca satvaṃ cārthasya tan mataṃ [/]",
  "SA20vmvkbh_u:1141": "so 'visāre 'viparyāso bhāvābhāvāvisārataḥ // V.17",
  "SA20vmvkbh_u:1142": "yat tad arthasyāsatvaṃ satvaṃ cānantaram uktaṃ /",
  "SA20vmvkbh_u:1143": "tan māyādivan mataṃ yathā māyā na hastyādibhāvenāsti na ca naivāsti /",
  "SA20vmvkbh_u:1144": "tadbhrāntimātrāstitvāt /",
  "SA20vmvkbh_u:1145": "evam artho 'pi na cāsti yathā saṃprakhyāti grāhyagrāhakatvena na ca naivāsti tadbhrāntimātrāstitvāt /",
  "SA20vmvkbh_u:1146_0": "ādiśabdena marīcisvapnodakacandrādayo dṛṣṭāntā yathāyogaṃ veditavyā iti yan māyādyupamārthe",
  "SA20vmvkbh_u:1146_1": "darśanād avisāraṃ cetasaḥ paśyati so 'visāre 'viparyāsas tena bhāvābhāvayoś cittasyāvisaraṇāt /",
  "SA20vmvkbh_u:1147": "(Mvbh 67)",
  "SA20vmvkbh_u:1148": "sarvasya nāmamātratvaṃ sarvakalpāpravṛttaye /",
  "SA20vmvkbh_u:1149": "svalakṣaṇe 'viparyāsaḥ /",
  "SA20vmvkbh_u:1150": "sarvam idaṃ nāmamātraṃ /",
  "SA20vmvkbh_u:1151": "yad idaṃ cakṣūrūpaṃ yāvan manodharmā iti yaj jñānaṃ sarvavikalpānāṃ pratipakṣeṇa ayaṃ svalakṣaṇe 'viparyāsaḥ /",
  "SA20vmvkbh_u:1152": "katamasmin svalakṣaṇe /",
  "SA20vmvkbh_u:1153": "paramārthe svalakṣaṇe // V.18",
  "SA20vmvkbh_u:1154": "saṃvṛtyā tu nedaṃ nāmamātram iti gṛhyate /",
  "SA20vmvkbh_u:1155": "dharmadhātuvinirmukto yasmād dharmo na vidyate /",
  "SA20vmvkbh_u:1156": "sāmānyalakṣaṇaṃ tasmāt sa ca tatrāviparyayaḥ // V.19",
  "SA20vmvkbh_u:1157": "na hi dharmanairātmyena vinā kaścid dharmo vidyate /",
  "SA20vmvkbh_u:1158": "tasmād dharmadhātuḥ sarvadharmāṇāṃ sāmānyaṃ lakṣaṇam iti /",
  "SA20vmvkbh_u:1159": "yad evaṃjñānam ayaṃ sāmānyalakṣaṇe 'viparyāsaḥ /",
  "SA20vmvkbh_u:1160": "viparyastamanaskārāvihāniparihāṇitaḥ /",
  "SA20vmvkbh_u:1161": "tadaśuddhir viśuddhiś ca sa ca tatrāviparyayaḥ // V.20",
  "SA20vmvkbh_u:1162": "viparyastasmanaskārāprahāṇan tasya dharmadhātor aviśuddhis tatprahāṇaṃ viśuddhir iti yad evaṃjñānam ayam aviśuddhau viśuddhau cāviparyāso yathākramaṃ /",
  "SA20vmvkbh_u:1163": "dharmadhātor viśuddhatvāt prakṛtyā vyomavat punaḥ /",
  "SA20vmvkbh_u:1164": "dvayasyāgantukatvaṃ hi sa ca tatrāviparyayaḥ // V.21",
  "SA20vmvkbh_u:1165": "dharmadhātoḥ punar ākāśavat /",
  "SA20vmvkbh_u:1166": "prakṛtiviśuddhatvāt /",
  "SA20vmvkbh_u:1167": "dvayam apy etad āgantukam aviśuddhiru viśuddhiś ca paścād iti /",
  "SA20vmvkbh_u:1168": "yad evaṃjñānam ayam āgantukatve 'viparyāsaḥ /",
  "SA20vmvkbh_u:1169": "(Mvbh 68)",
  "SA20vmvkbh_u:1170": "saṃkleśaś ca viśuddhiś ca dharmapudgalayor na hi /",
  "SA20vmvkbh_u:1171": "asatvāt trāsatāmānau nātaḥ so 'trāviparyayaḥ // V.22",
  "SA20vmvkbh_u:1172": "na hi pudgalasya saṃkleśo na viśuddhir nāpi dharmasya /",
  "SA20vmvkbh_u:1173": "yasmān na pudgalo 'sti na dharmo yataś ca na kasyacit saṃkleśo na vyavadānaṃ ato na saṃkleśapakṣe kasyacid dhāniḥ na vyavadānapakse kasyacid viśeṣaḥ /",
  "SA20vmvkbh_u:1174": "yatas trāso vā syād unnatir vety ayam atrāse 'nunnatau cāviparyāsaḥ /",
  "SA20vmvkbh_u:1175": "[Daśa vajrapadāni]",
  "SA20vmvkbh_u:1176": "ete ca daśāviparyāsā daśasu vajrapadeṣu yathākramaṃ yojayitavyāḥ /",
  "SA20vmvkbh_u:1177": "daśa vajrapadāni /",
  "SA20vmvkbh_u:1178": "sadasattā aviparyasaḥ /",
  "SA20vmvkbh_u:1179": "āśrayo māyopamatā avikalpanatā prakṛtiprabhāsvaratā saṃkleśo vyavadānaṃ /",
  "SA20vmvkbh_u:1180": "ākāśopamatā ahīnatā aviśiṣṭatā ca /",
  "SA20vmvkbh_u:1181": "vajrapadānāṃ śarīravyavasthānaṃ /",
  "SA20vmvkbh_u:1182": "svabhāvataḥ /",
  "SA20vmvkbh_u:1183": "ālambanataḥ /",
  "SA20vmvkbh_u:1184": "avikalpanataḥ /",
  "SA20vmvkbh_u:1185": "codyaparihārataś ca /",
  "SA20vmvkbh_u:1186": "tatra svabhāvataḥ trayaḥ svabhāvāḥ /",
  "SA20vmvkbh_u:1187": "pariniṣpannaparikalpitaparatantrākhyā ādyais tribhiḥ padair yathākramaṃ /",
  "SA20vmvkbh_u:1188": "ālambanataḥ /",
  "SA20vmvkbh_u:1189": "ta eva avikalpanato yena ca na vikalpayati nirvikalpena jñānena yac ca na vikalpayati prakṛtiprabhāsvaratāṃ /",
  "SA20vmvkbh_u:1190": "tad anena jñeyajñānavyavasthānaṃ yathākramaṃ veditavyaṃ /",
  "SA20vmvkbh_u:1191": "yad uta tribhiḥ svabhāvair avikalpanatayā ca /",
  "SA20vmvkbh_u:1192": "codyaparihārataḥ /",
  "SA20vmvkbh_u:1193": "śiṣṭāni padāni tatredaṃ codyaṃ /",
  "SA20vmvkbh_u:1194": "yady ete parikalpitaparatantralakṣaṇā dharmā na saṃvidyante /",
  "SA20vmvkbh_u:1195": "katham upalabhyante /",
  "SA20vmvkbh_u:1196": "atha saṃvidyante dharmāṇāṃ prakṛtiprabhāsvaratā na (Mvbh 69) yujyate /",
  "SA20vmvkbh_u:1197": "tan māyopamatayā pariharati /",
  "SA20vmvkbh_u:1198": "yathā māyākṛtaṃ na vidyata upalabhyate ca yadi prakṛtiprabhāsvaratā dharmāṇāṃ tat kathaṃ pūrvaṃ saṃkleśaḥ paścād vyavadānaṃ /",
  "SA20vmvkbh_u:1199": "asya parihāraḥ /",
  "SA20vmvkbh_u:1200": "saṃkleśavyavadānam ākāśopamatayā veditavyaṃ /",
  "SA20vmvkbh_u:1201": "yathākāśaṃ prakṛtipariśuddhaṃ saṃkliśyate /",
  "SA20vmvkbh_u:1202": "vyavadāyate ceti /",
  "SA20vmvkbh_u:1203": "yady aprameyabuddhotpāde saty aprameyāṇāṃ satvānāṃ kleśāpaśamaḥ /",
  "SA20vmvkbh_u:1204": "tat kathaṃ na saṃsārasamucchedo na nirvāṇavṛddhir bhavati /",
  "SA20vmvkbh_u:1205": "tasyāhīnāviśiṣṭatayā parihāraḥ /",
  "SA20vmvkbh_u:1206": "aprameyatvāt satvadhātor vyavadānapakṣasya ca /",
  "SA20vmvkbh_u:1207": "dvitīyaṃ śarīravyavasthānam /",
  "SA20vmvkbh_u:1208": "yatra yā ca yato bhrāntir abhrāntir yā ca yatra ca /",
  "SA20vmvkbh_u:1209": "bhrāntyabhrāntiphale caiva paryantaś ca tayor iti //",
  "SA20vmvkbh_u:1210": "sadasattāviparyāsaḥ āśrayo māyayopamā /",
  "SA20vmvkbh_u:1211": "akalpanā prakṛtyā ca bhāsvaratvaṃ sadaiva hi //",
  "SA20vmvkbh_u:1212": "saṃkleśo vyavadānaṃ cākāśopamatā tathā /",
  "SA20vmvkbh_u:1213": "ahīnānadhikatvañ ca daśa vajrapadāni hi //",
  "SA20vmvkbh_u:1214": "uktānudharmapratipattiḥ /",
  "SA20vmvkbh_u:1215": "[d. Antadvayavarjane pratipattiḥ]",
  "SA20vmvkbh_u:1216": "antadvayavarjane pratipattiḥ katamā yā ratnakūṭe madhyamā pratipattir upadiṣṭā /",
  "SA20vmvkbh_u:1217": "kasyāntasya varjanād asau veditavyā /",
  "SA20vmvkbh_u:1218": "pṛthaktvaikatvam antaś ca tirthyaśrāvakayor api /",
  "SA20vmvkbh_u:1219": "samāropāpavādānto dvidhā pudgaladharmayoḥ // V.23",
  "SA20vmvkbh_u:1220": "vipakṣapratipakṣāntaḥ śāśvatocchedasaṃjñitaḥ /",
  "SA20vmvkbh_u:1221": "grāhyagrāhakasaṃkleśavyavadāne dvidhā tridhā // V.24",
  "SA20vmvkbh_u:1222": "vikalpadvayatāntaś ca sa ca saptavidho mataḥ /",
  "SA20vmvkbh_u:1223": "bhāvābhāve praśāmye 'tha śamane trāsyantadbhaye // V.25",
  "SA20vmvkbh_u:1224": "(Mvbh 70)",
  "SA20vmvkbh_u:1225": "grāhyagrāhe 'tha samyaktvamithyātve vyāpṛtau na ca /",
  "SA20vmvkbh_u:1226": "ajanmasamakālatve sa vikalpadvayāntatā // V.26",
  "SA20vmvkbh_u:1227": "tatra rūpādibhyaḥ /",
  "SA20vmvkbh_u:1228": "pṛthaktvam ātmana ity antaḥ /",
  "SA20vmvkbh_u:1229": "ekatvam ity antaḥ tatparivarjanārthaṃ madhyamā pratipat /",
  "SA20vmvkbh_u:1230": "yā nātmapratyavekṣā /",
  "SA20vmvkbh_u:1231": "yāvan na mānavapratyavekṣā ātmadarśane hi jīvas tac charīraṃ /",
  "SA20vmvkbh_u:1232": "anyo jīvo 'nyac charīram iti bhavati darśanaṃ /",
  "SA20vmvkbh_u:1233": "nityaṃ rūpam iti tīrthikāntaḥ /",
  "SA20vmvkbh_u:1234": "anityam iti śrāvakāntaḥ /",
  "SA20vmvkbh_u:1235": "tatparivarjanārthaṃ madhyamā pratipad yā rūpādīnāṃ na nityapratyavekṣā nānityapratyavekṣā /",
  "SA20vmvkbh_u:1236": "ātmeti pudgalasamāropāntaḥ nairātmyam ity apavādāntaḥ prajñaptisato 'py apavādāt /",
  "SA20vmvkbh_u:1237": "tatparivarjanārthaṃ madhyamā pratipad yad ātmanairātmyayor madhyaṃ nirvikalpaṃ jñānaṃ /",
  "SA20vmvkbh_u:1238": "bhūtaṃ cittam iti dharmasamāropāntaḥ abhūtam ity apavādāntaḥ /",
  "SA20vmvkbh_u:1239": "tatparivarjanārthaṃ madhyamā pratipad yatra na cittaṃ na cetanā na mano na vijñānaṃ /",
  "SA20vmvkbh_u:1240": "akuśalādayo dharmāḥ saṃkleśa iti vipakṣāntaḥ /",
  "SA20vmvkbh_u:1241": "kuśalādayo vyavadānam iti pratipakṣāntas tatparivarjanārthaṃ madhyamā pratipad yo 'syāntadvayasyānupagamo 'nudāhāro 'pravyāhāraḥ /",
  "SA20vmvkbh_u:1242": "astīti śāśvatāntas tayor eva pudgaladharmayor nāstīty ucchedāntas tatparivarjanārthaṃ madhyamā pratipad yad anayor dvayor antayor madhyaṃ /",
  "SA20vmvkbh_u:1243": "avidyā grāhyā grāhakā cety antaḥ /",
  "SA20vmvkbh_u:1244": "evaṃ vidyā saṃskārā asaṃskṛtaṃ ca tatpratipakṣaḥ /",
  "SA20vmvkbh_u:1245": "yāvaj jarāmaraṇaṃ grāhyaṃ grāhakaṃ cety antas tannirodho grāhyo grāhako vety anto yena mārgeṇa tan nirudhyate /",
  "SA20vmvkbh_u:1246": "evaṃ grāhyagrāhakānto (Mvbh 71)",
  "SA20vmvkbh_u:1247": "dvidhā kṛṣṇaśuklapakṣabhedena tatparivarjanārthaṃ madhyamā pratipad vidyā cāvidyā cādvayam etad iti vistareṇa vidyāvidyādīnāṃ grāhyagrāhakatvābhāvāt /",
  "SA20vmvkbh_u:1248": "trividhaḥ saṃkleśaḥ /",
  "SA20vmvkbh_u:1249": "kleśasaṃkleśaḥ /",
  "SA20vmvkbh_u:1250": "karmasaṃkleśaḥ /",
  "SA20vmvkbh_u:1251": "janmasaṃkleśaś ca /",
  "SA20vmvkbh_u:1252": "tatra kleśasaṃkleśas trividhaḥ /",
  "SA20vmvkbh_u:1253": "dṛṣṭiḥ rāgadveṣamohanimittaṃ punarbhavapraṇidhānaṃ ca /",
  "SA20vmvkbh_u:1254": "yasya pratipakṣo jñānaśūnyatā jñānānimittaṃ jñānāpraṇihitaṃ ca /",
  "SA20vmvkbh_u:1255": "karmasaṃkleśaḥ /",
  "SA20vmvkbh_u:1256": "śubhāśubhakarmābhisaṃskāraḥ yasya pratipakṣo jñānānabhisaṃskāraḥ /",
  "SA20vmvkbh_u:1257": "janmasaṃkleśaḥ /",
  "SA20vmvkbh_u:1258": "punarbhavajātiḥ jātasya cittacaittānāṃ pratikṣaṇotpādaḥ /",
  "SA20vmvkbh_u:1259": "punarbhavaprabandhaś ca yasya pratipakṣo jñānājātiḥ jñānānutpādo jñānāsvabhāvatā ca /",
  "SA20vmvkbh_u:1260": "etasya trividhasya saṃkleśasyāpagamo vyavadānaṃ /",
  "SA20vmvkbh_u:1261": "tatra jñānaśūnyatādibhiḥ /",
  "SA20vmvkbh_u:1262": "jñeyaśūnyatādayo dharmā etena trividhena saṃkleśena yathāyogaṃ yāvan na śūnyatādayaḥ kriyante /",
  "SA20vmvkbh_u:1263": "prakṛtyaiva śūnyatādayo dharmadhātoḥ prakṛtyasaṃkliṣṭatvāt tena yadi dharmadhātuḥ saṃkliśyate vā viśudhyate veti kalpayaty ayam antaḥ /",
  "SA20vmvkbh_u:1264": "prakṛtyasaṃkliṣṭasya saṃkleśaviśuddhyabhāvād etasyāntasya parivarjanārthaṃ /",
  "SA20vmvkbh_u:1265": "madhyamā pratipat /",
  "SA20vmvkbh_u:1266": "yan na śūnyatayā dharmāñ chūnyāṃ karoti /",
  "SA20vmvkbh_u:1267": "api tu dharmā eva śūnyā ity evamādi /",
  "SA20vmvkbh_u:1268": "aparaḥ saptavidho vikalpadvayāntas tad yathā bhāve 'pi vikalpo 'ntaḥ/",
  "SA20vmvkbh_u:1269": "abhāve 'pi pudgalo 'sti yasya vināśāya śūnyatā (Mvbh 72)",
  "SA20vmvkbh_u:1270": "nairātmyam api vā nāstīti kalpanāt /",
  "SA20vmvkbh_u:1271": "tad etasya vikalpadvayāntasya parivarjanārtham iyaṃ madhyamā pratipat /",
  "SA20vmvkbh_u:1272": "na khalu pudgalavināśāya śūnyatā api tu śūnyataiva śūnyā pūrvāntaśūnyatā /",
  "SA20vmvkbh_u:1273": "aparāntaśūnyatā ity evamādivistaraḥ /",
  "SA20vmvkbh_u:1274": "śāmye 'pi vikalpo 'ntaḥ /",
  "SA20vmvkbh_u:1275": "śamane 'pi vikalpo 'nataḥ praheyaprahāṇakalpanayā śūnyatāyās trasanād etasya vikalpadvayāntasya parivarjanārtham ākāśadṛṣṭāntaḥ /",
  "SA20vmvkbh_u:1276": "trāsye 'pi vikalpo 'ntas tataś ca trāsyād bhaye 'pi parikalpitarūpāditrasanāt (/",
  "SA20vmvkbh_u:1277": ") duḥkhabhīrutayā etasya vikalpadvayāntasya parivarjanārthaṃ citrakaradṛṣṭāntaḥ /",
  "SA20vmvkbh_u:1278": "pūrvako dṛṣṭāntaḥ śrāvakān ārabhyāyaṃ tu bodhisatvān /",
  "SA20vmvkbh_u:1279": "grāhye 'pi vikalpo 'ntaḥ grāhake 'pi etasya vikalpadvayāntasya parivarjanārthaṃ māyākāradṛṣṭāntaḥ /",
  "SA20vmvkbh_u:1280": "vijñaptimātrajñānakṛtaṃ hy arthābhāvajñānaṃ /",
  "SA20vmvkbh_u:1281": "tac cārthābhāvajñānaṃ /",
  "SA20vmvkbh_u:1282": "tad eva vijñaptimātrajñānaṃ nivartayati /",
  "SA20vmvkbh_u:1283": "arthābhāve vijñaptyasaṃbhavād ity etad atra sādharmyaṃ /",
  "SA20vmvkbh_u:1284": "samyaktve 'pi vikalpo 'ntaḥ mithyātve 'pi bhūtapratyavekṣāṃ samyaktvena kalpayato mithyātvena vā etasyāntadvayasya parivarjanārthaṃ /",
  "SA20vmvkbh_u:1285": "kāṣṭhadvayāgnidṛṣṭāntaḥ /",
  "SA20vmvkbh_u:1286": "yathākāṣṭhadvayād (Mvbh 73)",
  "SA20vmvkbh_u:1287": "anagnilakṣaṇād agnir jāyate /",
  "SA20vmvkbh_u:1288_0": "jātaś ca tad eva kāṣṭhadvayaṃ dahaty evam asamyaktvalakṣaṇāyā yathābhūtapratyavekṣāyāḥ",
  "SA20vmvkbh_u:1288_1": "samyaktvalakṣaṇam āryaṃ prajñendriyaṃ jāyate jātaṃ ca tām eva bhūtapratyavekṣāṃ vibhāvayatīty",
  "SA20vmvkbh_u:1288_2": "etad atra sādharmyaṃ na cāsamyaktvalakṣaṇāpi bhūtapratyavekṣā mithyātvalakṣaṇā samyaktvānukūlyāt /",
  "SA20vmvkbh_u:1289": "vyāpṛtāv api vikalpo 'ntaḥ /",
  "SA20vmvkbh_u:1290": "avyāpṛtāv api jñānasya buddhipūrvāṃ kriyāṃ niḥsāmarthyaṃ vā kalpayataḥ /",
  "SA20vmvkbh_u:1291": "etasya vikalpadvayāntasya parivarjanārthaṃ /",
  "SA20vmvkbh_u:1292": "tailapradyotadṛṣṭāntaḥ /",
  "SA20vmvkbh_u:1293_0": "ajanmatve 'pi vikalpo 'ntaḥ samakālatve 'pi yadi pratipakṣasyānutpattiṃ vā kalpayati",
  "SA20vmvkbh_u:1293_1": "saṃkleśasyaiva vā dīrghakālatvam etasya vikalpadvayāntasya parivarjanārthaṃ dvitīyas",
  "SA20vmvkbh_u:1293_2": "tailapradyotadṛṣṭāntaḥ /",
  "SA20vmvkbh_u:1294": "uktāntadvayaparivarjane pratipattiḥ /",
  "SA20vmvkbh_u:1295": "[e. Viśisṭā cāviśiṣṭā ca pratipattiḥ]",
  "SA20vmvkbh_u:1296": "viśiṣṭā cāviśiṣṭā ca pratipattiḥ / katamā /",
  "SA20vmvkbh_u:1297": "viśiṣṭā cāviśiṣṭā ca jñeyā daśasu bhūmiṣu /",
  "SA20vmvkbh_u:1298": "yasyāṃ bhūmau yā pāramitātiriktatarā sā tatra viśiṣṭā sarvāsu ca sarvatra samudāgacchatīty aviśiṣṭā /",
  "SA20vmvkbh_u:1299": "uktaṃ pratipattyānuttaryaṃ /",
  "SA20vmvkbh_u:1300": "[3. Ālambanānuttarya]",
  "SA20vmvkbh_u:1301": "ālambanānuttaryaṃ / katamat /",
  "SA20vmvkbh_u:1302": "vyavasthānaṃ tathā dhātuḥ sādhyasādhanadhāraṇā // V.27",
  "SA20vmvkbh_u:1303": "avadhārapradhārā ca prativedhaḥ pratānatā /",
  "SA20vmvkbh_u:1304": "(Mvbh 74)",
  "SA20vmvkbh_u:1305": "pragamaḥ praśaṭhatvaṃ ca prakarṣālambanaṃ mataṃ // V.28",
  "SA20vmvkbh_u:1306": "ity etat / dvādaśavidham ālambanaṃ /",
  "SA20vmvkbh_u:1307": "yad uta dharmaprajñaptivyavasthānālambanaṃ dharmadhātvālambanaṃ sādhyālambanaṃ sādhanālambanaṃ /",
  "SA20vmvkbh_u:1308": "dhāraṇālambanaṃ avadhāraṇālambanaṃ /",
  "SA20vmvkbh_u:1309": "pradhāraṇālambanaṃ /",
  "SA20vmvkbh_u:1310": "prativedhālambanaṃ /",
  "SA20vmvkbh_u:1311": "pratānatālambanaṃ /",
  "SA20vmvkbh_u:1312": "pragamālambanaṃ /",
  "SA20vmvkbh_u:1313": "praśaṭhatvālambanaṃ prakarṣālambanaṃ ca /",
  "SA20vmvkbh_u:1314": "tatra prathamaṃ ye pāramitādayo dharmā vyavasthāpyante /",
  "SA20vmvkbh_u:1315": "dvitīyan tathatā tṛtīyacaturthe te eva yathākramaṃ dharmadhātuprativedhena pāramitādidharmādhigamāt /",
  "SA20vmvkbh_u:1316": "pañcamaṃ śrutamayajñānālambanaṃ /",
  "SA20vmvkbh_u:1317": "ṣaṣṭhaṃ /",
  "SA20vmvkbh_u:1318": "cintāmayasyāvagamya dhāraṇāt /",
  "SA20vmvkbh_u:1319": "saptamaṃ bhāvanāmayasya pratyātmaṃ dhāraṇāt /",
  "SA20vmvkbh_u:1320": "aṣṭamaṃ prathamāyāṃ bhūmau darśanamārgasya /",
  "SA20vmvkbh_u:1321": "navamaṃ bhāvanāmārgasya yāvat saptamyāṃ bhūmau /",
  "SA20vmvkbh_u:1322": "daśamaṃ tatraiva laukikalokottarasya mārgasya /",
  "SA20vmvkbh_u:1323": "prakāraśo dharmādhigamāt /",
  "SA20vmvkbh_u:1324": "ekādaśam aṣṭamyāṃ bhūmau dvādaśaṃ navamyādibhūmitraye tad eva hi prathamadvayaṃ /",
  "SA20vmvkbh_u:1325": "tasyān tasyām avasthāyāṃ tattadālambanaṃ nāma labhate /",
  "SA20vmvkbh_u:1326": "uktam ālambanaṃ //",
  "SA20vmvkbh_u:1327": "[4. Samudāgamānuttarya]",
  "SA20vmvkbh_u:1328": "samudāgamaḥ katamaḥ /",
  "SA20vmvkbh_u:1329": "avaikalyāpratikṣepo 'vikṣepaś ca prapūraṇā /",
  "SA20vmvkbh_u:1330": "samutpādo nirūḍhiś ca karmaṇyatvāpratiṣṭhitā /",
  "SA20vmvkbh_u:1331": "nirāvaraṇatā tasyāprasrabdhisamudāgamaḥ // V.29",
  "SA20vmvkbh_u:1332": "ity eṣa daśavidhaḥ samudāgamaḥ /",
  "SA20vmvkbh_u:1333": "tatra pratyayāvaikalyaṃ /",
  "SA20vmvkbh_u:1334": "gotrasamudāgamaḥ /",
  "SA20vmvkbh_u:1335": "(Mvbh 75) mahāyānāpratikṣepo 'dhimuktisamudāgamaḥ /",
  "SA20vmvkbh_u:1336": "hīnayānāvikṣepaś cittotpādasamudāgamaḥ /",
  "SA20vmvkbh_u:1337": "pāramitāparipūraṇā pratipattisamudāgamaḥ /",
  "SA20vmvkbh_u:1338": "āryamārgotpādo niyāmāvakrāntisamudāgamaḥ /",
  "SA20vmvkbh_u:1339": "kuśalamūlanirūḍhiḥ dīrghakālaparicayāt satvaparipākasamudāgamaḥ [/",
  "SA20vmvkbh_u:1340": "] cittakarmaṇyatvaṃ kṣetrapariśuddhisamudāgamaḥ /",
  "SA20vmvkbh_u:1341": "saṃsāranirvāṇāpratiṣṭhatā avinivartanīyabhūmivyākaraṇalābhasamudāgamaḥ saṃsāranirvāṇābhyām avinivartanāt /",
  "SA20vmvkbh_u:1342": "nirāvaraṇatā buddhabhūmisamudāgamaḥ /",
  "SA20vmvkbh_u:1343": "tadaprasrabdhir bodhisaṃdarśanasamudāgamaḥ [//]",
  "SA20vmvkbh_u:1344": "[Śāstranāmavyākhyāna]",
  "SA20vmvkbh_u:1345": "ity etac",
  "SA20vmvkbh_u:1346": "chāstraṃ madhyavibhāgaṃ hi",
  "SA20vmvkbh_u:1347": "madhyamāpratipatprakāśanāt madhyāntavibhāgam apy etan madhyasyāntayoś ca prakāśanāt /",
  "SA20vmvkbh_u:1348": "ādyaparavarjitasya madhyasya vā /",
  "SA20vmvkbh_u:1349": "gūḍhasārārtham eva ca /",
  "SA20vmvkbh_u:1350": "tarkasyāgocaratvāt paravādibhir abhedyatvāc ca yathākramaṃ /",
  "SA20vmvkbh_u:1351": "mahārthaṃ caiva /",
  "SA20vmvkbh_u:1352": "svaparādhikārāt /",
  "SA20vmvkbh_u:1353": "sarvārthaṃ /",
  "SA20vmvkbh_u:1354": "yānatrayādhikārāt /",
  "SA20vmvkbh_u:1355": "sarvānarthapraṇodanaṃ // V.30",
  "SA20vmvkbh_u:1356": "(Mvbh 76)",
  "SA20vmvkbh_u:1357": "kleśajñeyāvaraṇaprahāṇāvāhanāt /",
  "SA20vmvkbh_u:1358": "[Yānānuttaryapiṇḍārtha]",
  "SA20vmvkbh_u:1359": "ānuttaryasya piṇḍārthaḥ /",
  "SA20vmvkbh_u:1360": "samāsatas trividham ānuttaryaṃ pratipattiḥ (/",
  "SA20vmvkbh_u:1361": ") pratipattyādhāraḥ pratipattiphalaṃ caiva /",
  "SA20vmvkbh_u:1362": "sā ca pratipattir yādṛśī paramā / yena ca",
  "SA20vmvkbh_u:1363": "yathāprajñaptito dharmamahāyānamanaskriyā (V. 7ab)",
  "SA20vmvkbh_u:1364": "ity evamādinā /",
  "SA20vmvkbh_u:1365": "yathā yena prakāreṇāvikṣepapariṇatā ca śamathabhāvanayā aviparyāsapariṇatā ca vipaśyanābhāvanayā/",
  "SA20vmvkbh_u:1366": "yadarthaṃ ca madhyamayā pratipadā niryāṇārthaṃ / yatra ca",
  "SA20vmvkbh_u:1367": "daśasu bhūmiṣu (V. 27b) /",
  "SA20vmvkbh_u:1368": "viśiṣṭā cāviśiṣṭā ca (V. 27a) /",
  "SA20vmvkbh_u:1369": "aviparyāsānāṃ piṇḍārthaḥ /",
  "SA20vmvkbh_u:1370": "vyañjanāviparyāsena śamathanimittaṃ pratividhyati /",
  "SA20vmvkbh_u:1371": "arthāviparyāsena vipaśyanānimittaṃ pratividhyati /",
  "SA20vmvkbh_u:1372": "manaskārāviparyāsena viparyāsanidānaṃ parivarjayati /",
  "SA20vmvkbh_u:1373": "avisārāviparyāsena tannimittaṃ sugṛhītaṃ karoti /",
  "SA20vmvkbh_u:1374": "svalakṣaṇāviparyāsena tatpratipakṣeṇāvikalpaṃ mārgaṃ bhāvayati /",
  "SA20vmvkbh_u:1375": "sāmānyalakṣaṇāviparyāsena vyavadānaprakṛtiṃ pratividhyati /",
  "SA20vmvkbh_u:1376": "aśuddhiśuddhimanaskārāviparyāsena tadāvaraṇaprahīṇāprahīṇatāṃ prajānāti /",
  "SA20vmvkbh_u:1377": "tadāgantukatvāviparyāsena saṃkleśavyavadānaṃ yathābhūtaṃ prajānāti /",
  "SA20vmvkbh_u:1378": "atrāsānunnatyaviparyāsena nirāvaraṇe niryāti /",
  "SA20vmvkbh_u:1379": "ānuttaryaparicchedaḥ pañcamaḥ //",
  "SA20vmvkbh_u:1380": "(Mvbh 77)",
  "SA20vmvkbh_u:1381": "// samāpto madhyāntavibhāgaḥ //",
  "SA20vmvkbh_u:1382": "// vyākhyām imām upanibadhya yad asti puṇyaṃ",
  "SA20vmvkbh_u:1383": "puṇyodayāya mahato jagatas tad astu /",
  "SA20vmvkbh_u:1384": "jñānodayāya ca yato 'bhyudayaṃ mahāntaṃ",
  "SA20vmvkbh_u:1385": "bodhitrayaṃ ca na cirāj jagad aśnuvīta //",
  "SA20vmvkbh_u:1386": "iti //",
  "SA20vmvkbh_u:1387": "madhyāntavibhāgakārikābhāṣyaṃ samāptam //",
  "SA20vmvkbh_u:1388": "// kṛtir ācāryabhadantavasubandhoḥ /"
}