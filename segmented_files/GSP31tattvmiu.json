{
    "GSP31tattvmiu:0": " tattvamīmāṃsā /",
    "GSP31tattvmiu:1": " sukhaikaviṣayā bhūtānāṃ pravṛttiḥ /",
    "GSP31tattvmiu:2": " sukhaṃ ca sati duḥkhahetāvasambhavati /",
    "GSP31tattvmiu:3": " ato bhavati duḥkhābhighātake jijñāsā sā ca tattvajñānāt /",
    "GSP31tattvmiu:4": " atastattvamatra nirūpyate /",
    "GSP31tattvmiu:5": " nanu trividhaṃ duḥkham ādhyātmikamādhidaivikamādhibhautikaṃ ca /",
    "GSP31tattvmiu:6": " tatrādhyātmikaṃ dvividhaṃ śārīraṃ mānasañca /",
    "GSP31tattvmiu:7": " śārīraṃ vātapittaśleṣmaṇāṃ vaiṣamyanimittaṃ mānasaṃ kāmakrodhādinibandhanam /",
    "GSP31tattvmiu:8": " ādhibhautikaṃ mānuṣapaśupakṣyādinimittam /",
    "GSP31tattvmiu:9": " ādhidaivikaṃ yakṣarākṣasagrahādyāveśanibandhanam /",
    "GSP31tattvmiu:10": " teṣāṃ caiṣāṃ laukikairevopāyaiḥ pratīkāraḥ śakyate /",
    "GSP31tattvmiu:11": " tathā hi śārīrasyauṣadhādibhiḥ mānasasya manojñastrīpānabhojanavastrālaṅkārādiprāptyā",
    "GSP31tattvmiu:12": " ādhibhautikasya nītiśāstrābhyāsasusthānopaveśādinā ādhidaivikasya maṇimantrādyupayogeneti",
    "GSP31tattvmiu:13": " sukara upāyaḥ tattvajñānaṃ tvanekajanmaraparābhyāsasādhyam /",
    "GSP31tattvmiu:14": " tathā ca laukikānāmābhāṇakaḥ /",
    "GSP31tattvmiu:15": " akke cenmadhu vindeta kimarthaṃ parvataṃ vrajet /",
    "GSP31tattvmiu:16": " iṣṭasyārthasya saṃprāptau ko vidvān yatnamācaret // iti /",
    "GSP31tattvmiu:17": " akke gṛhakoṇe /",
    "GSP31tattvmiu:18": " maivam /",
    "GSP31tattvmiu:19": " na hyetairupāyaiḥ sarvameva duḥkhaṃ nivartate /",
    "GSP31tattvmiu:20": " nivṛttaṃ punarnotpadyate /",
    "GSP31tattvmiu:21": " yadyapi śāstrīyamapi ahorātramāsavarṣādisādhyamupāyāntaraṃ sukaraṃ śrūyate apāma somamamṛtā abhūmeti tathāpi etadapi laukikopāyatulyameva /",
    "GSP31tattvmiu:22": " tathāhi somayāgaḥ paśuvadhādisādhanatvānna viśeṣataḥ śuddhaḥ /",
    "GSP31tattvmiu:23": " akṛte hi tadvadhaprāyaścitte svargādigatyanantaraṃ paripacyate eva tadduḥkham /",
    "GSP31tattvmiu:24": " na ca na hiṃsyātsarvābhūtānīti sāmānyaśāstrabhya viśeṣaśāstreṇāgnīṣomīyaṃ paśumālabhetetyanena",
    "GSP31tattvmiu:25": " bādhaḥ śaṅkyaḥ bhinnaviṣayatvena bādhyabādhakabhāvāsambhavāt agnīṣomīyaṃ paśumālabheteti",
    "GSP31tattvmiu:26": " vākyena hi vadhasya kratūpakārakatvameva bodhyate na tu puruṣapratyavāyābhāvaḥ /",
    "GSP31tattvmiu:27": " evaṃ svargāderanityatvamapi sattve sati kāryatvādanumīyate /",
    "GSP31tattvmiu:28": " tathā ca śrutirapi",
    "GSP31tattvmiu:29": " na karmaṇā na prajayā dhanena tyāgenaikenāmṛtatvamānaśuḥ /",
    "GSP31tattvmiu:30": " pareṇa nākaṃ nihitaṃ guhāyāṃ vibhrājate yadyatayo viśanti //",
    "GSP31tattvmiu:31": " karmaṇā jyotiṣṭomādinā prajayā putreṇa dhanena devatājñānena putreṇāyaṃ loko jeyo",
    "GSP31tattvmiu:32": " vidyayā devalokaḥ karmaṇā pitṛloka iti śrutyantarāt ebhiḥ pitrādilokasyaiva prāptirnāmṛtatvasyeti bhāvaha /",
    "GSP31tattvmiu:33": " tarhi kathamamṛtatvamityata āha tyāgeneti /",
    "GSP31tattvmiu:34": " sarvakarmasaṃnyāsasādhyajñānenetyarthaḥ /",
    "GSP31tattvmiu:35": " tadamṛtatvaṃ svarga eva cettattrāha pareṇa nākamiti /",
    "GSP31tattvmiu:36": " tarhi dūrasthatvānna prāpyamiti cettatrāha nihitaṃ guhāyāmiti /",
    "GSP31tattvmiu:37": " taccāsannatvātpṛthak janairapi labhyamiti cettatrāha yadyataya iti /",
    "GSP31tattvmiu:38": " adūrabhūtamapyavivekināṃ dūrabhūtameva /",
    "GSP31tattvmiu:39": " tathā śrutyantaram /",
    "GSP31tattvmiu:40": " karmaṇā mṛtyumṛṣayo niṣeduḥ prajāvanto dvaviṇamīhamānāḥ /",
    "GSP31tattvmiu:41": " tathā 'pare ṛṣayo ye manīṣiṇaḥ paraṃ karmabhyo 'mṛtatvamānaśuriti //",
    "GSP31tattvmiu:42": " apāma somamamṛtā abhūmetyamṛtatvābhidhānaṃ tu cirasthityabhiprāyam /",
    "GSP31tattvmiu:43": " yadāhuḥ ābhūtasamplavaṃ sthānamamṛtatvaṃ hi bhāṣyate iti /",
    "GSP31tattvmiu:44": " tadetatsarvamabhipretyoktaṃ śāstrakṛdbhiḥ tadbiparītaḥ śreyān vyaktāvyaktajñavijñānāt /",
    "GSP31tattvmiu:45": " asyārthaḥ /",
    "GSP31tattvmiu:46": " tasmātsomapānāderaviśuddhādanityāt viparīto hiṃsādyasaṅkarādviśuddha upāyaḥ śreyān /",
    "GSP31tattvmiu:47": " sa ca katham ?",
    "GSP31tattvmiu:48": " vyaktasya kāryajātasya tatkāraṇasya avyaktasya pradhānasya tābhyāṃ parasya tasyātmanaśca vivekena jñānādbhavati iti /",
    "GSP31tattvmiu:49": " na ca vivekotpannaphalasyāpi kāryatvādanityatvaṃ śaṃkyam /",
    "GSP31tattvmiu:50": " bhāvarūpakāryasyaivānityatvāt duḥkhadhvaṃsasya tu kāryatve 'pi nityatvāt /",
    "GSP31tattvmiu:51": " athātra śāstre catasro vidhāḥ /",
    "GSP31tattvmiu:52": " prakṛtirvikṛtirubhayamanubhayañceti /",
    "GSP31tattvmiu:53": " tatra jagato mūlakāraṇabhūtaṃ pradhānaṃ na vikāraḥ kintu prakṛtireva prakarotīti prakṛtiḥ sattvarajastamasāṃ sāmyāvasthā /",
    "GSP31tattvmiu:54": " asyāśca mūlāntaramanavasthābhayānnāstīti mūlaprakṛtirityucyate /",
    "GSP31tattvmiu:55": " saiva śāstrāntare avidyā māyāśabdenocyate /",
    "GSP31tattvmiu:56": " etadevāvyaktaṃ sattvādīnāṃ guṇānāṃ vaiṣamye sati vyaktamityucyate /",
    "GSP31tattvmiu:57": " yathāhi samudrajale calitācalitapradeśāḥ /",
    "GSP31tattvmiu:58": " evaṃ triguṇātmike pradhāne pariṇāmavāṃstadvidhuraśca pradeśaḥ /",
    "GSP31tattvmiu:59": " tatra prakṛtivikāreṣu madhye ādyo vikāro mahānityucyate sa etadbuddhilakṣaṇaḥ /",
    "GSP31tattvmiu:60": " sa āha mahānsāttviko rājasastāmasaśceti trividhaḥ /",
    "GSP31tattvmiu:61": " buddhestu prathamo vikāro 'haṅkāraḥ /",
    "GSP31tattvmiu:62": " ete ca mahadādayaḥ prakṛtayo vikṛtayaśca /",
    "GSP31tattvmiu:63": " tathāhi mahattattvamahaṅkārasya prakṛtirvikṛtiśca mūlaprakṛteḥ /",
    "GSP31tattvmiu:64": " ayaṃ hi kramaḥ prakṛtermahān mahato 'haṅkāraṃ ahaṅkārātpañca tanmātrāḥ tābhyaḥ pañca",
    "GSP31tattvmiu:65": " bhūtāni tanmātrāṇi punaḥ kṣīradadhyorantarāle kalalapariṇāmātpariṇatāni sūkṣmabhūtāni",
    "GSP31tattvmiu:66": " kusumasaurabhyena sūkṣmasthūlatayopalakṣyamāṇaṃ guṇavaiṣamyameva tanmātraśabdena",
    "GSP31tattvmiu:67": " bhūtaśabdena cocyate /",
    "GSP31tattvmiu:68": " pañca bhūtāni ekādaśendriyāṇi ceti eṣa ṣoḍaśako gaṇastu vikāra eva na prakṛtiḥ /",
    "GSP31tattvmiu:69": " puruṣastvātmā na prakṛtirna vikṛtiḥ /",
    "GSP31tattvmiu:70": " tadetadāhuḥ /",
    "GSP31tattvmiu:71": " mūlaprakṛtiravikṛtirmahadādyāḥ prakṛtivikṛtayaḥ sapta /",
    "GSP31tattvmiu:72": " ṣoḍaśakastu vikāro na prakṛtirna vikṛtiḥ puruṣaḥ // iti /",
    "GSP31tattvmiu:73": " atha śāstraparibhāṣā /",
    "GSP31tattvmiu:74": " dṛṣṭamanumānamāptavacanañceti trividhaṃ laukikaṃ pramāṇam /",
    "GSP31tattvmiu:75": " ārṣaṃ tu vijñānaṃ yogināmeveti tadatra noktam /",
    "GSP31tattvmiu:76": " tatra pṛthivyādayaḥ sukhādayaścāsmadādīnāṃ viṣayāḥ /",
    "GSP31tattvmiu:77": " tanmātralakṣaṇāstu devānāṃ yogināṃ ca viṣayā na tvasmadādīnām teṣāṃ cendriyaiḥ sambandhaḥ sannikarṣaḥ /",
    "GSP31tattvmiu:78": " evañca viṣayasambaddhendriyāśrito yo buddhidharmo 'dhyavasāyaḥ sa eva pramāṇam /",
    "GSP31tattvmiu:79": " ayaṃ hi kramaḥ /",
    "GSP31tattvmiu:80": " viṣayasambaddhānāmindriyāṇāṃ vṛttau satyāṃ buddhestu tamobhibhave sati yaḥ sattvasamudrekaḥ so 'dhyavasāya iti jñānamiti vṛttiścākhyāyate /",
    "GSP31tattvmiu:81": " tadidaṃ pratyakṣapramāṇam /",
    "GSP31tattvmiu:82": " asmācca yaścetanāśakteranugrahastatphalaṃ pramā bodhaḥ /",
    "GSP31tattvmiu:83": " buddhisattvaṃ hi prākṛtatvādacetanamiti tadīyo 'dhyavasāyo 'pyacetanaḥ ghaṭādivat /",
    "GSP31tattvmiu:84": " evaṃ hi buddhisattvasya pariṇāmabhedāḥ sukhādayo 'pyacetanāḥ /",
    "GSP31tattvmiu:85": " puruṣastu sukhādyananuṣaṅgī cetanaḥ /",
    "GSP31tattvmiu:86": " so 'yaṃ buddhitattvavarttinā jñānasukhādinā tatpratibimbito buddhisādṛśyaprāptyā",
    "GSP31tattvmiu:87": " jñānasukhādimāniva bhavati citisādṛśyaprāptyā ca acetanāpi buddhistadavadhyavasāyaśca",
    "GSP31tattvmiu:88": " cetana iva bhavati /",
    "GSP31tattvmiu:89": " cārvākāstu pratyakṣānyat na mānamiti vadanti /",
    "GSP31tattvmiu:90": " tanmate saṃdigdhaviparyayastu puruṣabodhanaṃ nopapadyeta /",
    "GSP31tattvmiu:91": " nahi puruṣāntaragataḥ saṃśayaḥ anumānaṃ kathanaṃ vinā vā jñātuṃ śakyaḥ /",
    "GSP31tattvmiu:92": " pramāṇāntarāṇi tvatraivāntarbhavanti /",
    "GSP31tattvmiu:93": " tathāhi upamānaṃ tāvat gosadṛśo gavaya iti vākyaṃ tajjanito bodho śabda evāntarbhavati cakṣuḥsaṃnikṛṣṭasya gavayasya yat gosādṛśyajñānaṃ tatpratyakṣameva",
    "GSP31tattvmiu:94": " evaṃ jīvataścaitrasya gṛhāsattvena bahiḥsattvakalpanamarthāpattiḥ sāpyanumāna evāntarbhavati /",
    "GSP31tattvmiu:95": " vimataścaitro bahirbhavitumarhati gṛheṣvavidyamānatvāt /",
    "GSP31tattvmiu:96": " yadā tvavyāpakaḥ sannekatrāsti tadānyatra nāsti yadaikatra nāsti tadānyatrāstīti vyāptigrahāt /",
    "GSP31tattvmiu:97": " evamiha vaṭe yakṣaḥ prativasati iti aitihyaṃ na pramāṇamanirdiṣṭasvavaktṛkatvena sandehāt /",
    "GSP31tattvmiu:98": " āptoktatvaniścaye tvāgama eva /",
    "GSP31tattvmiu:99": " evamabhāvo nānupalabdhigamyaḥ kintu pratyakṣa eva /",
    "GSP31tattvmiu:100": " na hi bhūtalasya kaivalyalakṣaṇātpariṇāmaviśeṣādanyo ghaṭābhāvo nāma /",
    "GSP31tattvmiu:101": " sarva eva hi bhāvāḥ pratikṣaṇaṃ pariṇāminaḥ sa ca pariṇāmabheda aindriyaka evetyalam /",
    "GSP31tattvmiu:102": " tatra sūkṣmasyāvyaktasyāpratyakṣatve 'pi mahadādikāryeṇa tadanumīyate /",
    "GSP31tattvmiu:103": " tathāhi sadeva kāryaṃ kāraṇavyāpārātprāgapi /",
    "GSP31tattvmiu:104": " asato hi sattvaṃ duṣkaram nahi nīlaṃ śilpisahasreṇāpi pītaṃ śakyaṃ kartum /",
    "GSP31tattvmiu:105": " kintu tileṣu pīḍanena tailasyeva āvirbhāvamātramutpattiḥ tirobhāva eva vināśaḥ /",
    "GSP31tattvmiu:106": " kiñcāsambaddhasyāpi kāryasya janyatve sambaddhatvāviśeṣātsarvaṃ kāryaṃ sarvasmādbhavediti kāryasambaddhasyaiva kāraṇasya janakatvamupeyam /",
    "GSP31tattvmiu:107": " na ca sadasatoḥ sambandho 'stīti satkāryam /",
    "GSP31tattvmiu:108": " kiñca tantudharmatvāttantūpādeyatvācca na paṭasyārthāntaratvam yannaivaṃ tannaivaṃ yathā ghaṭapaṭau /",
    "GSP31tattvmiu:109": " tathā arthāntarayoḥ saṃyogo vā bhavati yathā kuṃḍabadarayoḥ aprāptirvā bhavati himavadvindhyayoḥ /",
    "GSP31tattvmiu:110": " tasmādyathā kūrmaśarīre kūrmāṅgāni niviśamānāni tirobhavanti na tatra tānyutpadyante na vinaśyanti vā evamekasmātsuvarṇādermukuṭādiprādurbhāva evotpattiḥ /",
    "GSP31tattvmiu:111": " evañca mahadādikāryaṃ pradhāne 'bhiniviśate avyaktaṃ bhavati iti /",
    "GSP31tattvmiu:112": " kāraṇe sattyeva kāryasya vibhāgāvibhāgābhyāmavyaktaṃ kāraṇamastīti gamyate /",
    "GSP31tattvmiu:113": " taccāvyaktaṃ nityaṃ vyāpakaṃ ca sarvaṃ kāryaṃ vyāpnoti tathā niḥkriyaṃ kvacidapyanāśritañca evaṃ niravayavaṃ svatantraṃ ca /",
    "GSP31tattvmiu:114": " etadviparītantu vyaktam /",
    "GSP31tattvmiu:115": " evaṃ vyaktamavyaktaṃ ca sukhaduḥkhamoharūpaguṇatrayānvitamacetanaṃ prasavadharmi ca tadviparītaḥ puruṣaḥ sukhādayaśca guṇāḥ sattvarajastamorūpāḥ",
    "GSP31tattvmiu:116": " sattvasya prayojanaṃ tu prakāśaḥ rajastu tasya pravartakaṃ tamastu niyāmakaṃ yadi hi tamasā guruṇā niyamyeta tadā rajaḥ laghu sattvaṃ sarvatra pravarttayet /",
    "GSP31tattvmiu:117": " yathā sattvaṃ rajastamasī abhibhūya śāntā vṛttimadhigacchati yathā ca rajaḥ sattvarajasī abhibhūya ghorāṃ tathā tamaḥ sattvarajasī abhibhūya mūḍhāmiti /",
    "GSP31tattvmiu:118": " yadyapyete parasparaṃ virodhaśīlāḥ tathāpi yathā vātapittaśleṣmāṇaḥ parasparavirodhinaḥ śarīradhāraṇarūpaikakāryakāriṇaḥ evamete 'pi /",
    "GSP31tattvmiu:119": " evaṃ sukhahetutvātsattvaṃ sukhātmakaṃ duḥkhahetutvādduḥkhātmakaṃ rajaḥ yanmohakaṃ tattamaḥ /",
    "GSP31tattvmiu:120": " te ca sukhaduḥkhamohāḥ parasparavirodhinaḥ svānurūpāṇyeva parasparaṃ viruddhāni sukhaduḥkhamohātmakāni nimittāni kalpayanti /",
    "GSP31tattvmiu:121": " tathāhi ekaiva strī svāminaṃ prati sukharūpasadbhāvāttaṃ sukhākaroti sapatnīstu duḥkhākaroti evamatrāpyekasyāpi nimittabhedādbhedaḥ /",
    "GSP31tattvmiu:122": " sukhaprakāśalāghavaistu parasparamavirodhānna nimittabhedāḥ kalpyante /",
    "GSP31tattvmiu:123": " sargādau tu pariṇāmasvabhāvā guṇāḥ kṣaṇamapyapariṇamayya na tiṣṭhantīti sattvaṃ sattvarūpatayā rajo rajorūpatayā tamastamorūpatayā pravarttate",
    "GSP31tattvmiu:124": " yathāhi ghanavimuktajalānāṃ jambīrakaravīranārikerādyāśrayabhedādasti bhedaḥ evamekarūpāṇāmapi guṇānāṃ pratiguṇāśrayaviśeṣādanekarūpatā /",
    "GSP31tattvmiu:125": " ātmā tu vyaktāvyaktasaṃghātabhinnaḥ /",
    "GSP31tattvmiu:126": " parārtho hi saṃghāto bhavati /",
    "GSP31tattvmiu:127": " yathā śayanāsanādayaḥ saṃghātāḥ śarīrārthā dṛṣṭāḥ /",
    "GSP31tattvmiu:128": " kiñca yathā rathādi yaṃtryādinādhiṣṭhitaṃ evaṃ triguṇātmakamapi pareṇa kenacidadhiṣṭhīyamānaṃ yuktam /",
    "GSP31tattvmiu:129": " sa cātmā pratiśarīraṃ bhinnaḥ na hyekasmin sukhini sarve sukhinaḥ /",
    "GSP31tattvmiu:130": " sa cāyaṃ puruṣaḥ sākṣī ca bhavati prakṛtirhi svaviṣayacaritaṃ puruṣāya pradarśayati /",
    "GSP31tattvmiu:131": " tathāhi loke arthipratyarthinau vivādaviṣayaṃ sākṣiṇe darśayataḥ /",
    "GSP31tattvmiu:132": " evaṃ cāyaṃ draṣṭāpi bhavati /",
    "GSP31tattvmiu:133": " tathā atraiguṇādasya kaivalyaṃ ca dharmaḥ /",
    "GSP31tattvmiu:134": " ātyantiko hi duḥkhatrayābhāvaḥ kaivalyam /",
    "GSP31tattvmiu:135": " ata evātriguṇatvānmadhyastho 'pi bhavati sukhī hi sukhe tṛpyan duḥkhī dviṣan madhyastho na bhavati /",
    "GSP31tattvmiu:136": " āta evobhayarāhityādudāsīna ityucyate /",
    "GSP31tattvmiu:137": " evamaprasavadharmitādakartā 'pi /",
    "GSP31tattvmiu:138": " yadyapi cetano 'haṃ karomīti kṛticaitanyayoraikādhikaraṇyaṃ pratīyate tathāpi puruṣapradhānādisambandhātpuruṣacaitanyamavyakte guṇakartṛtvaṃ ca puruṣe upacaryate /",
    "GSP31tattvmiu:139": " bhogyaṃ hi pradhānaṃ bhoktāramantareṇa na saṃbhavati iti bhavati tasya bhoktrapekṣā",
    "GSP31tattvmiu:140": " puruṣastu bhogyena pradhānena saṃyuktastadgataṃ duḥkhamātmanyabhimanyamānaḥ kaivalyaṃ prārthayate /",
    "GSP31tattvmiu:141": " tacca sattvapuruṣānyatākhyātinibandhanam na ca sattvapuruṣānyatākhyātiḥ pradhānamantareṇeti",
    "GSP31tattvmiu:142": " kaivalyārthaṃ puruṣaḥ pradhānamapekṣata iti tayoḥ saṃyogaḥ ata eva saṃyogo na mahadādisargamantareṇa",
    "GSP31tattvmiu:143": " bhogāya kaivalyāya ca paryāpta iti saṃyoga eva bhogāpavargārthaṃ sargaṃ karotīti //",
    "GSP31tattvmiu:144": " atha vivekajñānopayoginī buddhirnirūpyate /",
    "GSP31tattvmiu:145": " tasyāśca vyāpāro 'dhyavasāyaḥ tadabhinnaḥ /",
    "GSP31tattvmiu:146": " eṣa buddherlakṣaṇaṃ samānāsamānajātīyavyavacchedakatvāt /",
    "GSP31tattvmiu:147": " tathāhi sarvo 'pi vyavahartā 'hamatrādhikṛta iti abhimatya mayā etatkartavyamiti adhyavasyati tataśca pravartate /",
    "GSP31tattvmiu:148": " tatra citisannidhānādāpannacaitanyāyā buddheryo 'yaṃ kartavyamiti viniśayayaḥ so 'dhyavasāyaḥ /",
    "GSP31tattvmiu:149": " tatra dharmo yāgādyanuṣṭhānajanitaḥ /",
    "GSP31tattvmiu:150": " jñānaṃ guṇapuruṣānyatākhyātiḥ /",
    "GSP31tattvmiu:151": " vairāgyaṃ rāgābhāvaḥ /",
    "GSP31tattvmiu:152": " evamaiśvaryamapi buddhidharmo yato 'ṇimādiprādurbhāvaḥ /",
    "GSP31tattvmiu:153": " ahamatra śaktaḥ matto nānyo 'trādhikṛtaḥ ato 'hamasmi ityādiko yo 'bhimānaḥ so 'haṅkāravyāpāratvādahaṅkāraḥ /",
    "GSP31tattvmiu:154": " tamupajīvya hi buddhiradhyavasyati karttavyametanmayeti ahaṅkārācca dvividhaḥ sargaḥ sāttvikādekādaśendriyāṇi tāmasāttu pañcatanmātrāḥ /",
    "GSP31tattvmiu:155": " rajasastu tatpravartakatvamātrātkāraṇatvam /",
    "GSP31tattvmiu:156": " sāttvikarājasatāmasāhaṅkārāṇāmeva krameṇa vaikārikastaijaso bhūtādiriti saṃjñāḥ /",
    "GSP31tattvmiu:157": " cakṣuḥśrotraghrāṇarasanatvagākhyāni buddhīndriyāṇi /",
    "GSP31tattvmiu:158": " vākpāṇipādapāyūpasthāni karmendriyāṇi /",
    "GSP31tattvmiu:159": " mana ubhayātmakaṃ buddhīndriyaṃ karmendriyañca /",
    "GSP31tattvmiu:160": " cakṣurādīnāṃ ca manodhiṣṭhitānāṃ svaviṣayeṣu pravṛtteḥ /",
    "GSP31tattvmiu:161": " prathamaṃ vastudarśanantantaraṃ bālamūkādivannirvikalpātmakaṃ sāmānyato jñānamutpadyate /",
    "GSP31tattvmiu:162": " paścācca vastudhamairjātyādibhiryo 'dhyavasāyaḥ sa saṅkalpākhyo manaso vyāpāraḥ /",
    "GSP31tattvmiu:163": " ekasmādahaṅkārādekādaśavidhāni indriyāṇi bhavantītyatra tu śabdādyupabhogasampravartakādṛṣṭabheda eva niyāmakaḥ /",
    "GSP31tattvmiu:164": " adṛṣṭabhedastu guṇapariṇāma eva /",
    "GSP31tattvmiu:165": " pañcabuddhīndriyāṇāṃ sambaddhavastvālocanaṃ vṛttiḥ vāgādikarmendriyāṇāṃ tu vacanādayo vṛttayaḥ /",
    "GSP31tattvmiu:166": " evaṃ mahato 'dhyavasāyaḥ ahaṅkārasyābhimānaḥ saṅkalpo manaso vṛttirvyāpāraḥ /",
    "GSP31tattvmiu:167": " kāryakaraṇābhimukhānāṃ karaṇānāṃ vṛttisaṅkarastu na bhavati /",
    "GSP31tattvmiu:168": " yathāhi parāvaskandāya pravṛttāḥ śāktīkayāṣṭīkādayaḥ svaṃ svaṃ śaktyādikamevādadate na parasparayaṣṭyādikam /",
    "GSP31tattvmiu:169": " nanu yāṣṭīkānāṃ cetanatvādastu tathā pravṛttiḥ karaṇānāṃ tvacetanānāṃ pravṛtterayuktatvāttatsvarūpasāmarthyopabhogābhijña",
    "GSP31tattvmiu:170": " adhiṣṭhātā svīkārya iti cenna tatpravṛttau puruṣārthasya hetutvāt etaccopapādayiṣyati /",
    "GSP31tattvmiu:171": " karaṇāni tu trayodaśa /",
    "GSP31tattvmiu:172": " karaṇatvaṃ tu śabdasparśādiprakāśanaṃ karmendriyāṇāṃ tu vacanādivyāpāraḥ /",
    "GSP31tattvmiu:173": " etadbāhyakaraṇaṃ varttamānakālamantaṣkaraṇaṃ tu trikālam /",
    "GSP31tattvmiu:174": " nadīpūrabhedādabhūdvṛṣṭiḥ asti dhūmādihāgniḥ pipīlikāṇḍasaṃcaraṇādbhaviṣyati vṛṣṭiriti pratyayāt /",
    "GSP31tattvmiu:175": " ye tu vaiśeṣikāḥ kālamekamatiriktaṃ svīkurvate /",
    "GSP31tattvmiu:176": " tanmate 'pyatītānāgatādivyavahārabhedaḥ upādhibhedādeva bhavati evaṃ ca taistairupādhibhirevātītānāgatādibhedasiddhau kimatiriktakālasvīkāreṇeti sāṃkhyāḥ /",
    "GSP31tattvmiu:177": " eṣāṃ cendriyāṇāma pradhānāpradhānabhāvo 'pyasti /",
    "GSP31tattvmiu:178": " yathāhi grāmādhyakṣā karṣakādibhyaḥ karamādāya viṣayādhyakṣāya prayacchanti viṣayādhyakṣaśca",
    "GSP31tattvmiu:179": " sarvādhyakṣāya sa ca bhūpataye evaṃ bāhyendriyāṇyālocya manase samarpayanti manaśca",
    "GSP31tattvmiu:180": " saṅkalpyāhaṅkārāya ahaṅkāraścābhimatya buddhau sarvādhyakṣāyāmiti /",
    "GSP31tattvmiu:181": " ete ca buddhīndriyamanohaṅkārā guṇaviśeṣā guṇānāṃ sattvarajastamasāṃ vikārāḥ parasparaṃ",
    "GSP31tattvmiu:182": " viruddhāṃ api puruṣārthenaikavākyatāpannāḥ yathā santamasāpanayanena prakāśāya militā",
    "GSP31tattvmiu:183": " vartitailavahnayaḥ pradīpo bhavati /",
    "GSP31tattvmiu:184": " nanu kasmādbuddhau prayacchanti na punarahaṅkārāya manase veti cenna puruṣārthasya prayojakatayā sākṣātsādhanaṃ pradhānaṃ buddhireva ahaṅkārādayastu taṃ prati gauṇāḥ /",
    "GSP31tattvmiu:185": " asmadādibhiḥ parasparavyāvṛttāni nānubhūyante iti śabdāditanmātrāṇi aviśeṣāḥ sūkṣmāṇi ca /",
    "GSP31tattvmiu:186": " ākāśādiṣu tu sthūleṣu kvacitsattvapradhānatayā śāntāḥ sukhāḥ prasannā laghavaḥ kecidrajastamaḥpradhānatayā ghorā mūḍhāśca /",
    "GSP31tattvmiu:187": " te viśeṣāḥ punaḥ tridhā sūkṣmaṃ śarīraṃ mātāpitṛjaṃ mahābhūtāni ca /",
    "GSP31tattvmiu:188": " pradhānenādisarge pratipuruṣamekaikamutpāditaṃ tathā 'vyāhataṃ śilāmapyanupraviśati /",
    "GSP31tattvmiu:189": " sargādāmahāpralayamavatiṣṭhate sūkṣmaṃ śarīraṃ tacca mahadahaṅkāraikādaśendriyapañcatanmātrasamudāyaḥ /",
    "GSP31tattvmiu:190": " etacca śarīraṃ bhogānarha iti sthūlaṃ śarīraṃ ṣāṭkauśikamāśrayati /",
    "GSP31tattvmiu:191": " lomalohitamāṃsāni mātṛtaḥ snāyvasthimajjānaḥ pitṛta iti ṣaṭ kośāḥ /",
    "GSP31tattvmiu:192": " nanu dharmādharmanimittaḥ saṃsāraḥ tasya ca sūkṣmaśarīre 'bhāvātkathaṃ sthūlaśarīrāśrayaṇamiti",
    "GSP31tattvmiu:193": " cet na dharmādyanvitabuddhyā saṃyogena tasyāpi dharmādyabhivāsitatvāt yathāhi surabhipuṣpādisambandhādvastramapi",
    "GSP31tattvmiu:194": " tadāmodavāsitaṃ bhavati /",
    "GSP31tattvmiu:195": " dharmādharmādinimittakaṃ ca sthūlaśarīragrahaṇaṃ tayoḥ saṃsargeṇa sūkṣmaśarīraṃ sthūlaśarīramāśritya devo vā manuṣyo vā paśurvā bhavati /",
    "GSP31tattvmiu:196": " yathāhi naṭastāṃ bhūmikāma vidhāya dharmarājo vā bhavati vatsarājo vā bhavati iti /",
    "GSP31tattvmiu:197": " hetustvatra puruṣārtha eva /",
    "GSP31tattvmiu:198": " tatrordhvagamanasya nimittaṃ dharmaḥ /",
    "GSP31tattvmiu:199": " evamadharmeṇādhogatiḥ /",
    "GSP31tattvmiu:200": " jñānena mokṣo 'jñānena bandhaḥ /",
    "GSP31tattvmiu:201": " tattvānabhijñasya puruṣasya vairāgyamātrātprakṛtyādiṣvātmabudhyopāsyamāneṣu tatraiva layaḥ rāgātsaṃsāraḥ aiśvaryādicchāyā avighātaḥ vighātaścānaiśvaryāt",
    "GSP31tattvmiu:202": " ayaṃ buddhisargaḥ caturdhā viparyayāśaktituṣṭisiddhibhedāt /",
    "GSP31tattvmiu:203": " tatra viparyayo 'jñānamavidyā /",
    "GSP31tattvmiu:204": " viparyayaḥ pañcadhā avidyāsmitārāgadveṣābhiniveśā yathāsaṃkhyaṃ tamomohamahāmohatāmisrāndhatāmisrasaṃjñābhedāt /",
    "GSP31tattvmiu:205": " prakṛtyādiṣvanātmasvātmabuddhiravidyā tamaḥ /",
    "GSP31tattvmiu:206": " devādīnāmaṇidādyaiśvaryeṣu śāśvatikatvābhimāno 'smitā mohaḥ /",
    "GSP31tattvmiu:207": " śabdādiṣu viṣayeṣu rāga āsaktirmahāmohaḥ /",
    "GSP31tattvmiu:208": " devādīnāmasurādibhyaḥ svaiśvaryāṇimābhighātabhayamabhiniveśo 'ndhatāmisraḥ /",
    "GSP31tattvmiu:209": " aśaktistu andhatvapaṅgutvādirūpā karaṇavaikalyahetukā /",
    "GSP31tattvmiu:210": " tuṣṭayo dvedhā ādhyātmikā bāhyāśca prakṛtivyatirikta ātmāstīti niścitya saṃnyāsādeva",
    "GSP31tattvmiu:211": " tavāpavarto bhaviṣyatīti upadeśādau yā tuṣṭayastā ādhyātmikyaḥ pañcaviṣayoparamāt",
    "GSP31tattvmiu:212": " yā tuṣṭayastā bāhyāḥ /",
    "GSP31tattvmiu:213": " ātmavidyānāmadhyayanamananādayaḥ siddhibhedāḥ /",
    "GSP31tattvmiu:214": " evaṃ nirūpito buddhisargaḥ /",
    "GSP31tattvmiu:215": " tanmātrasargo 'pi devamanuṣyapaśvādibhedādbahudhā /",
    "GSP31tattvmiu:216": " tatrordhādhomadhyalokāḥ sattvarajotamobahulāḥ /",
    "GSP31tattvmiu:217": " nanu sukhaduḥkhādayaḥ prākṛtā buddhiguṇāḥ kathaṃ cetane bhavantīti cetsatyam puri liṅge śerate sa puruṣaḥ /",
    "GSP31tattvmiu:218": " evaṃ ca liṅgapuruṣayoḥ sambandhālliṅgadharmānātmanyadhyavasyati /",
    "GSP31tattvmiu:219": " ayaṃ ca mahadādi",
    "GSP31tattvmiu:220": " pṛthivyādimahābhūtāntaḥ sargaḥ prakṛtyaiva kṛtaḥ /",
    "GSP31tattvmiu:221": " niṣkāraṇatve tu sadaiva syānnaiva vā syāt /",
    "GSP31tattvmiu:222": " īśvarastu na tatropādānaṃ citiśakterapariṇāmāt /",
    "GSP31tattvmiu:223": " nāpi īśvarādhiṣṭhitāyā prakṛteḥ kartṛtvaṃ nirvyāpārasyādhṣṭhātṛtvāsambhavāt /",
    "GSP31tattvmiu:224": " nahi nirvyāpārastakṣāvāsyādyadhitiṣṭhati /",
    "GSP31tattvmiu:225": " nanu prakṛteḥ kartṛtve tasyā nityatvenānuparamātkadāpi mokṣo na syāditi cenna /",
    "GSP31tattvmiu:226": " yathā hi odanakāmaḥ pakvaudano na pravartate punastatra evaṃ yaṃ yaṃ puruṣaṃ prakṛtirmocitavatī na taṃ prati punaḥ pravartate /",
    "GSP31tattvmiu:227": " nanvacetanāyāṃ prakṛtau kathaṃ cetanadharmaḥ pravṛttiḥ tasmādasti prakṛteradhiṣṭhātā",
    "GSP31tattvmiu:228": " cetanaḥ ātmānastu prakṛtisvarūpānabhijñatvānnādhiṣṭhātumarhanti tasmādasti sarvārthadarśī",
    "GSP31tattvmiu:229": " prakṛteradhiṣṭhātā sa ceśvara eveti cetsatyam yathāhi vatvavivṛddhyarthamacetanamapi",
    "GSP31tattvmiu:230": " kṣīraṃ pravartate tathā prakṛtirapi puruṣamokṣāya pravartiṣyate /",
    "GSP31tattvmiu:231": " na ceśvarādhiṣṭhānatvena kṣīre pravṛttiḥ śaṅkayā /",
    "GSP31tattvmiu:232": " dvidhā hi pravṛttirbhavati svārthāya kāruṇyāya vā /",
    "GSP31tattvmiu:233": " na cāptasakalakāmasyeśvarasya kimapi prārthanīyamasti sargātprāk duḥkhābhāvena karuṇāyā asaṃbhavāt /",
    "GSP31tattvmiu:234": " kiñca karuṇayā prerita īśvaraḥ sukhina eva sarvān prāṇinaḥ sṛjet na vicitrān /",
    "GSP31tattvmiu:235": " prakṛtestvacetanatayā nedaṃ dvayaṃ kintu parārthaiva pravṛttiḥ yathā pāriṣadānpradarśayannivartate naṭaḥ evaṃ prakṛtiḥ ātmānaṃ śabdādyātmanā puruṣādbhedena prakāśya nivartate /",
    "GSP31tattvmiu:236": " phalābhāve 'pi nirguṇe upakāriṇyapi puruṣe prakṛtistapasvinī pravartate eva yathāhi guṇavānupakāryapi bhṛtyo nirguṇe upakāriṇyapi svāmini niṣphalārādhanaḥ",
    "GSP31tattvmiu:237": " yadyapi nāṭyānnivṛtto 'pi naṭaḥ kālāntare punarapi pravartate evaṃ muktaṃ prati prakṛtistu",
    "GSP31tattvmiu:238": " na punaḥ pravartate yathāhi vigalitavasanā kulavadhūḥ kadācitkenaciddṛṣṭā cettadāsau",
    "GSP31tattvmiu:239": " tathā yatate yathā na puruṣāntarāṇi paśyanti evaṃ prakṛtirapi vivekena sākṣātkṛtā",
    "GSP31tattvmiu:240": " 'tilajjāvaśātpunaḥ svātmānaṃ na pradarśayati /",
    "GSP31tattvmiu:241": " nanu savāsanakleśakarmāśayānāṃ bandhanasaṃjñitānāmapyapariṇāmini puruṣe 'sambhavātkathaṃ mokṣaḥ mucerbandhanaviśleṣārthatvāt /",
    "GSP31tattvmiu:242": " ata eva na saṃsāro 'pi sambhavati niṣkriyatvāt /",
    "GSP31tattvmiu:243": " maivam /",
    "GSP31tattvmiu:244": " yathāhi bhṛtyagatau jayaparājayau svāminyupacaryete evaṃ prakṛtigatayorapi bhogāpavargayorvivekāgrahātpuruṣe upacāraḥ /",
    "GSP31tattvmiu:245": " tatra dharmādharmājñānavairāgyāvairāgyaiśvaryānaiśvaryarūpaiḥ saptabhirbhāvairbadhnāti tattvajñānena tu mocayati /",
    "GSP31tattvmiu:246": " evaṃ ca kṛtādasmāttattvābhyāsānnāsmi na me nāhamiti śuddhamutpadyate jñānaṃ yadviṣayo abhyāsastaṃ sākṣātkārayatīti /",
    "GSP31tattvmiu:247": " nāsmītyanena kriyāmātranniṣidhyate asteḥ kriyārthatvāt /",
    "GSP31tattvmiu:248": " nāhamityanena kartṛtvaṃ na me ityanena svāmitvaṃ niṣidhyate /",
    "GSP31tattvmiu:249": " bhogavivekasākṣātkārau prakṛteḥ prasotavyau tau ca prasūtāviti nivṛttā prakṛtistāṃ",
    "GSP31tattvmiu:250": " niṣkriyaḥ svacchapuruṣaḥ paśyati prakṛtipuruṣayorasaṃsarge 'pyavivekakhyātinibandhanaḥ",
    "GSP31tattvmiu:251": " saṃsāraḥ punarna bhavati iti /",
    "GSP31tattvmiu:252": " ante tattvajñānasya tadānīmeva śarīrapātastu na bhavati /",
    "GSP31tattvmiu:253": " yathāhi nivṛtte kulālavyāpāre saṃskāravaśāt cakraṃ bhramattiṣṭhati evaṃ saṃskāravaśāt",
    "GSP31tattvmiu:254": " śarīramapi śarīrapātānantaraṃ tu pradhānasya nivṛttatvādātyantikamapi duḥkhaṃ naśyati",
    "GSP31tattvmiu:255": " duḥkhābhāvarūpaṃ kaivalyamāpnoti //",
    "GSP31tattvmiu:256": " iti śrīmaddevīdattātmajagamasevakasūnvācāryakṛṣṇamitrakṛtā tattvamīmāṃsā samāptā //"
}