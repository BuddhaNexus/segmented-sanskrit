{
  "GSP31tattvmiu:0": "tattvamīmāṃsā /",
  "GSP31tattvmiu:1_0": "sukhaikaviṣayā bhūtānāṃ pravṛttiḥ / sukhaṃ ca sati duḥkhahetāvasambhavati / ato bhavati",
  "GSP31tattvmiu:1_1": "duḥkhābhighātake jijñāsā sā ca tattvajñānāt / atastattvamatra nirūpyate / nanu trividhaṃ",
  "GSP31tattvmiu:1_2": "duḥkham ādhyātmikamādhidaivikamādhibhautikaṃ ca / tatrādhyātmikaṃ dvividhaṃ śārīraṃ",
  "GSP31tattvmiu:1_3": "mānasañca / śārīraṃ vātapittaśleṣmaṇāṃ vaiṣamyanimittaṃ mānasaṃ kāmakrodhādinibandhanam /",
  "GSP31tattvmiu:1_4": "ādhibhautikaṃ mānuṣapaśupakṣyādinimittam / ādhidaivikaṃ yakṣarākṣasagrahādyāveśanibandhanam /",
  "GSP31tattvmiu:1_5": "teṣāṃ caiṣāṃ laukikairevopāyaiḥ pratīkāraḥ śakyate / tathā hi śārīrasyauṣadhādibhiḥ",
  "GSP31tattvmiu:1_6": "mānasasya manojñastrīpānabhojanavastrālaṅkārādiprāptyā ādhibhautikasya nītiśāstrābhyāsasusthānopaveśādinā",
  "GSP31tattvmiu:1_7": "ādhidaivikasya maṇimantrādyupayogeneti sukara upāyaḥ tattvajñānaṃ tvanekajanmaraparābhyāsasādhyam /",
  "GSP31tattvmiu:1_8": "tathā ca laukikānāmābhāṇakaḥ /",
  "GSP31tattvmiu:2": "akke cenmadhu vindeta kimarthaṃ parvataṃ vrajet /",
  "GSP31tattvmiu:3": "iṣṭasyārthasya saṃprāptau ko vidvān yatnamācaret // iti /",
  "GSP31tattvmiu:4_0": "akke gṛhakoṇe / maivam / na hyetairupāyaiḥ sarvameva duḥkhaṃ nivartate / nivṛttaṃ",
  "GSP31tattvmiu:4_1": "punarnotpadyate / yadyapi śāstrīyamapi ahorātramāsavarṣādisādhyamupāyāntaraṃ sukaraṃ",
  "GSP31tattvmiu:4_2": "śrūyate apāma somamamṛtā abhūmeti tathāpi etadapi laukikopāyatulyameva / tathāhi",
  "GSP31tattvmiu:4_3": "somayāgaḥ paśuvadhādisādhanatvānna viśeṣataḥ śuddhaḥ / akṛte hi tadvadhaprāyaścitte",
  "GSP31tattvmiu:4_4": "svargādigatyanantaraṃ paripacyate eva tadduḥkham / na ca na hiṃsyātsarvābhūtānīti",
  "GSP31tattvmiu:4_5": "sāmānyaśāstrabhya viśeṣaśāstreṇāgnīṣomīyaṃ paśumālabhetetyanena bādhaḥ śaṅkyaḥ bhinnaviṣayatvena",
  "GSP31tattvmiu:4_6": "bādhyabādhakabhāvāsambhavāt agnīṣomīyaṃ paśumālabheteti vākyena hi vadhasya kratūpakārakatvameva",
  "GSP31tattvmiu:4_7": "bodhyate na tu puruṣapratyavāyābhāvaḥ / evaṃ svargāderanityatvamapi sattve sati kāryatvādanumīyate / tathā ca śrutirapi",
  "GSP31tattvmiu:5": "na karmaṇā na prajayā dhanena tyāgenaikenāmṛtatvamānaśuḥ /",
  "GSP31tattvmiu:6": "pareṇa nākaṃ nihitaṃ guhāyāṃ vibhrājate yadyatayo viśanti //",
  "GSP31tattvmiu:7_0": "karmaṇā jyotiṣṭomādinā prajayā putreṇa dhanena devatājñānena putreṇāyaṃ loko jeyo",
  "GSP31tattvmiu:7_1": "vidyayā devalokaḥ karmaṇā pitṛloka iti śrutyantarāt ebhiḥ pitrādilokasyaiva prāptirnāmṛtatvasyeti",
  "GSP31tattvmiu:7_2": "bhāvaha / tarhi kathamamṛtatvamityata āha tyāgeneti / sarvakarmasaṃnyāsasādhyajñānenetyarthaḥ /",
  "GSP31tattvmiu:7_3": "tadamṛtatvaṃ svarga eva cettattrāha pareṇa nākamiti / tarhi dūrasthatvānna prāpyamiti",
  "GSP31tattvmiu:7_4": "cettatrāha nihitaṃ guhāyāmiti / taccāsannatvātpṛthak janairapi labhyamiti cettatrāha",
  "GSP31tattvmiu:7_5": "yadyataya iti / adūrabhūtamapyavivekināṃ dūrabhūtameva / tathā śrutyantaram /",
  "GSP31tattvmiu:8": "karmaṇā mṛtyumṛṣayo niṣeduḥ prajāvanto dvaviṇamīhamānāḥ /",
  "GSP31tattvmiu:9": "tathā 'pare ṛṣayo ye manīṣiṇaḥ paraṃ karmabhyo 'mṛtatvamānaśuriti //",
  "GSP31tattvmiu:10_0": "apāma somamamṛtā abhūmetyamṛtatvābhidhānaṃ tu cirasthityabhiprāyam / yadāhuḥ ābhūtasamplavaṃ",
  "GSP31tattvmiu:10_1": "sthānamamṛtatvaṃ hi bhāṣyate iti / tadetatsarvamabhipretyoktaṃ śāstrakṛdbhiḥ tadbiparītaḥ",
  "GSP31tattvmiu:10_2": "śreyān vyaktāvyaktajñavijñānāt / asyārthaḥ / tasmātsomapānāderaviśuddhādanityāt viparīto",
  "GSP31tattvmiu:10_3": "hiṃsādyasaṅkarādviśuddha upāyaḥ śreyān / sa ca katham ?",
  "GSP31tattvmiu:11_0": "vyaktasya kāryajātasya tatkāraṇasya avyaktasya pradhānasya tābhyāṃ parasya tasyātmanaśca",
  "GSP31tattvmiu:11_1": "vivekena jñānādbhavati iti / na ca vivekotpannaphalasyāpi kāryatvādanityatvaṃ śaṃkyam /",
  "GSP31tattvmiu:11_2": "bhāvarūpakāryasyaivānityatvāt duḥkhadhvaṃsasya tu kāryatve 'pi nityatvāt /",
  "GSP31tattvmiu:12_0": "athātra śāstre catasro vidhāḥ / prakṛtirvikṛtirubhayamanubhayañceti / tatra jagato",
  "GSP31tattvmiu:12_1": "mūlakāraṇabhūtaṃ pradhānaṃ na vikāraḥ kintu prakṛtireva prakarotīti prakṛtiḥ sattvarajastamasāṃ",
  "GSP31tattvmiu:12_2": "sāmyāvasthā / asyāśca mūlāntaramanavasthābhayānnāstīti mūlaprakṛtirityucyate / saiva",
  "GSP31tattvmiu:12_3": "śāstrāntare avidyā māyāśabdenocyate / etadevāvyaktaṃ sattvādīnāṃ guṇānāṃ vaiṣamye",
  "GSP31tattvmiu:12_4": "sati vyaktamityucyate / yathāhi samudrajale calitācalitapradeśāḥ / evaṃ triguṇātmike",
  "GSP31tattvmiu:12_5": "pradhāne pariṇāmavāṃstadvidhuraśca pradeśaḥ / tatra prakṛtivikāreṣu madhye ādyo vikāro",
  "GSP31tattvmiu:12_6": "mahānityucyate sa etadbuddhilakṣaṇaḥ / sa āha mahānsāttviko rājasastāmasaśceti trividhaḥ /",
  "GSP31tattvmiu:12_7": "buddhestu prathamo vikāro 'haṅkāraḥ / ete ca mahadādayaḥ prakṛtayo vikṛtayaśca /",
  "GSP31tattvmiu:12_8": "tathāhi mahattattvamahaṅkārasya prakṛtirvikṛtiśca mūlaprakṛteḥ / ayaṃ hi kramaḥ prakṛtermahān",
  "GSP31tattvmiu:12_9": "mahato 'haṅkāraṃ ahaṅkārātpañca tanmātrāḥ tābhyaḥ pañca bhūtāni tanmātrāṇi punaḥ",
  "GSP31tattvmiu:12_10": "kṣīradadhyorantarāle kalalapariṇāmātpariṇatāni sūkṣmabhūtāni kusumasaurabhyena sūkṣmasthūlatayopalakṣyamāṇaṃ",
  "GSP31tattvmiu:12_11": "guṇavaiṣamyameva tanmātraśabdena bhūtaśabdena cocyate / pañca bhūtāni ekādaśendriyāṇi",
  "GSP31tattvmiu:12_12": "ceti eṣa ṣoḍaśako gaṇastu vikāra eva na prakṛtiḥ / puruṣastvātmā na prakṛtirna vikṛtiḥ / tadetadāhuḥ /",
  "GSP31tattvmiu:13": "mūlaprakṛtiravikṛtirmahadādyāḥ prakṛtivikṛtayaḥ sapta /",
  "GSP31tattvmiu:14": "ṣoḍaśakastu vikāro na prakṛtirna vikṛtiḥ puruṣaḥ // iti /",
  "GSP31tattvmiu:15_0": "atha śāstraparibhāṣā / dṛṣṭamanumānamāptavacanañceti trividhaṃ laukikaṃ pramāṇam /",
  "GSP31tattvmiu:15_1": "ārṣaṃ tu vijñānaṃ yogināmeveti tadatra noktam / tatra pṛthivyādayaḥ sukhādayaścāsmadādīnāṃ",
  "GSP31tattvmiu:15_2": "viṣayāḥ / tanmātralakṣaṇāstu devānāṃ yogināṃ ca viṣayā na tvasmadādīnām teṣāṃ cendriyaiḥ",
  "GSP31tattvmiu:15_3": "sambandhaḥ sannikarṣaḥ / evañca viṣayasambaddhendriyāśrito yo buddhidharmo 'dhyavasāyaḥ",
  "GSP31tattvmiu:15_4": "sa eva pramāṇam / ayaṃ hi kramaḥ / viṣayasambaddhānāmindriyāṇāṃ vṛttau satyāṃ buddhestu",
  "GSP31tattvmiu:15_5": "tamobhibhave sati yaḥ sattvasamudrekaḥ so 'dhyavasāya iti jñānamiti vṛttiścākhyāyate /",
  "GSP31tattvmiu:15_6": "tadidaṃ pratyakṣapramāṇam / asmācca yaścetanāśakteranugrahastatphalaṃ pramā bodhaḥ /",
  "GSP31tattvmiu:15_7": "buddhisattvaṃ hi prākṛtatvādacetanamiti tadīyo 'dhyavasāyo 'pyacetanaḥ ghaṭādivat /",
  "GSP31tattvmiu:15_8": "evaṃ hi buddhisattvasya pariṇāmabhedāḥ sukhādayo 'pyacetanāḥ / puruṣastu sukhādyananuṣaṅgī",
  "GSP31tattvmiu:15_9": "cetanaḥ / so 'yaṃ buddhitattvavarttinā jñānasukhādinā tatpratibimbito buddhisādṛśyaprāptyā",
  "GSP31tattvmiu:15_10": "jñānasukhādimāniva bhavati citisādṛśyaprāptyā ca acetanāpi buddhistadavadhyavasāyaśca",
  "GSP31tattvmiu:15_11": "cetana iva bhavati / cārvākāstu pratyakṣānyat na mānamiti vadanti / tanmate saṃdigdhaviparyayastu",
  "GSP31tattvmiu:15_12": "puruṣabodhanaṃ nopapadyeta / nahi puruṣāntaragataḥ saṃśayaḥ anumānaṃ kathanaṃ vinā vā jñātuṃ śakyaḥ /",
  "GSP31tattvmiu:16_0": "pramāṇāntarāṇi tvatraivāntarbhavanti / tathāhi upamānaṃ tāvat gosadṛśo gavaya iti",
  "GSP31tattvmiu:16_1": "vākyaṃ tajjanito bodho śabda evāntarbhavati cakṣuḥsaṃnikṛṣṭasya gavayasya yat gosādṛśyajñānaṃ",
  "GSP31tattvmiu:16_2": "tatpratyakṣameva / evaṃ jīvataścaitrasya gṛhāsattvena bahiḥsattvakalpanamarthāpattiḥ",
  "GSP31tattvmiu:16_3": "sāpyanumāna evāntarbhavati / vimataścaitro bahirbhavitumarhati gṛheṣvavidyamānatvāt /",
  "GSP31tattvmiu:16_4": "yadā tvavyāpakaḥ sannekatrāsti tadānyatra nāsti yadaikatra nāsti tadānyatrāstīti",
  "GSP31tattvmiu:16_5": "vyāptigrahāt / evamiha vaṭe yakṣaḥ prativasati iti aitihyaṃ na pramāṇamanirdiṣṭasvavaktṛkatvena",
  "GSP31tattvmiu:16_6": "sandehāt / āptoktatvaniścaye tvāgama eva / evamabhāvo nānupalabdhigamyaḥ kintu pratyakṣa",
  "GSP31tattvmiu:16_7": "eva / na hi bhūtalasya kaivalyalakṣaṇātpariṇāmaviśeṣādanyo ghaṭābhāvo nāma / sarva",
  "GSP31tattvmiu:16_8": "eva hi bhāvāḥ pratikṣaṇaṃ pariṇāminaḥ sa ca pariṇāmabheda aindriyaka evetyalam /",
  "GSP31tattvmiu:17_0": "tatra sūkṣmasyāvyaktasyāpratyakṣatve 'pi mahadādikāryeṇa tadanumīyate / tathāhi sadeva",
  "GSP31tattvmiu:17_1": "kāryaṃ kāraṇavyāpārātprāgapi / asato hi sattvaṃ duṣkaram nahi nīlaṃ śilpisahasreṇāpi",
  "GSP31tattvmiu:17_2": "pītaṃ śakyaṃ kartum / kintu tileṣu pīḍanena tailasyeva āvirbhāvamātramutpattiḥ tirobhāva",
  "GSP31tattvmiu:17_3": "eva vināśaḥ / kiñcāsambaddhasyāpi kāryasya janyatve sambaddhatvāviśeṣātsarvaṃ kāryaṃ",
  "GSP31tattvmiu:17_4": "sarvasmādbhavediti kāryasambaddhasyaiva kāraṇasya janakatvamupeyam / na ca sadasatoḥ",
  "GSP31tattvmiu:17_5": "sambandho 'stīti satkāryam / kiñca tantudharmatvāttantūpādeyatvācca na paṭasyārthāntaratvam",
  "GSP31tattvmiu:17_6": "yannaivaṃ tannaivaṃ yathā ghaṭapaṭau / tathā arthāntarayoḥ saṃyogo vā bhavati yathā",
  "GSP31tattvmiu:17_7": "kuṃḍabadarayoḥ aprāptirvā bhavati himavadvindhyayoḥ / tasmādyathā kūrmaśarīre kūrmāṅgāni",
  "GSP31tattvmiu:17_8": "niviśamānāni tirobhavanti na tatra tānyutpadyante na vinaśyanti vā evamekasmātsuvarṇādermukuṭādiprādurbhāva",
  "GSP31tattvmiu:17_9": "evotpattiḥ / evañca mahadādikāryaṃ pradhāne 'bhiniviśate avyaktaṃ bhavati iti / kāraṇe",
  "GSP31tattvmiu:17_10": "sattyeva kāryasya vibhāgāvibhāgābhyāmavyaktaṃ kāraṇamastīti gamyate / taccāvyaktaṃ",
  "GSP31tattvmiu:17_11": "nityaṃ vyāpakaṃ ca sarvaṃ kāryaṃ vyāpnoti tathā niḥkriyaṃ kvacidapyanāśritañca evaṃ",
  "GSP31tattvmiu:17_12": "niravayavaṃ svatantraṃ ca / etadviparītantu vyaktam / evaṃ vyaktamavyaktaṃ ca sukhaduḥkhamoharūpaguṇatrayānvitamacetanaṃ",
  "GSP31tattvmiu:17_13": "prasavadharmi ca tadviparītaḥ puruṣaḥ sukhādayaśca guṇāḥ sattvarajastamorūpāḥ / sattvasya",
  "GSP31tattvmiu:17_14": "prayojanaṃ tu prakāśaḥ rajastu tasya pravartakaṃ tamastu niyāmakaṃ yadi hi tamasā",
  "GSP31tattvmiu:17_15": "guruṇā niyamyeta tadā rajaḥ laghu sattvaṃ sarvatra pravarttayet / yathā sattvaṃ rajastamasī",
  "GSP31tattvmiu:17_16": "abhibhūya śāntā vṛttimadhigacchati yathā ca rajaḥ sattvarajasī abhibhūya ghorāṃ tathā",
  "GSP31tattvmiu:17_17": "tamaḥ sattvarajasī abhibhūya mūḍhāmiti / yadyapyete parasparaṃ virodhaśīlāḥ tathāpi",
  "GSP31tattvmiu:17_18": "yathā vātapittaśleṣmāṇaḥ parasparavirodhinaḥ śarīradhāraṇarūpaikakāryakāriṇaḥ evamete",
  "GSP31tattvmiu:17_19": "'pi / evaṃ sukhahetutvātsattvaṃ sukhātmakaṃ duḥkhahetutvādduḥkhātmakaṃ rajaḥ yanmohakaṃ",
  "GSP31tattvmiu:17_20": "tattamaḥ / te ca sukhaduḥkhamohāḥ parasparavirodhinaḥ svānurūpāṇyeva parasparaṃ viruddhāni",
  "GSP31tattvmiu:17_21": "sukhaduḥkhamohātmakāni nimittāni kalpayanti / tathāhi ekaiva strī svāminaṃ prati",
  "GSP31tattvmiu:17_22": "sukharūpasadbhāvāttaṃ sukhākaroti sapatnīstu duḥkhākaroti evamatrāpyekasyāpi nimittabhedādbhedaḥ /",
  "GSP31tattvmiu:17_23": "sukhaprakāśalāghavaistu parasparamavirodhānna nimittabhedāḥ kalpyante / sargādau",
  "GSP31tattvmiu:17_24": "tu pariṇāmasvabhāvā guṇāḥ kṣaṇamapyapariṇamayya na tiṣṭhantīti sattvaṃ sattvarūpatayā",
  "GSP31tattvmiu:17_25": "rajo rajorūpatayā tamastamorūpatayā pravarttate / yathāhi ghanavimuktajalānāṃ jambīrakaravīranārikerādyāśrayabhedādasti",
  "GSP31tattvmiu:17_26": "bhedaḥ evamekarūpāṇāmapi guṇānāṃ pratiguṇāśrayaviśeṣādanekarūpatā / ātmā tu vyaktāvyaktasaṃghātabhinnaḥ /",
  "GSP31tattvmiu:17_27": "parārtho hi saṃghāto bhavati / yathā śayanāsanādayaḥ saṃghātāḥ śarīrārthā dṛṣṭāḥ /",
  "GSP31tattvmiu:17_28": "kiñca yathā rathādi yaṃtryādinādhiṣṭhitaṃ evaṃ triguṇātmakamapi pareṇa kenacidadhiṣṭhīyamānaṃ",
  "GSP31tattvmiu:17_29": "yuktam / sa cātmā pratiśarīraṃ bhinnaḥ na hyekasmin sukhini sarve sukhinaḥ / sa cāyaṃ",
  "GSP31tattvmiu:17_30": "puruṣaḥ sākṣī ca bhavati prakṛtirhi svaviṣayacaritaṃ puruṣāya pradarśayati / tathāhi",
  "GSP31tattvmiu:17_31": "loke arthipratyarthinau vivādaviṣayaṃ sākṣiṇe darśayataḥ / evaṃ cāyaṃ draṣṭāpi bhavati /",
  "GSP31tattvmiu:17_32": "tathā atraiguṇādasya kaivalyaṃ ca dharmaḥ / ātyantiko hi duḥkhatrayābhāvaḥ kaivalyam /",
  "GSP31tattvmiu:17_33": "ata evātriguṇatvānmadhyastho 'pi bhavati sukhī hi sukhe tṛpyan duḥkhī dviṣan madhyastho",
  "GSP31tattvmiu:17_34": "na bhavati / āta evobhayarāhityādudāsīna ityucyate / evamaprasavadharmitādakartā",
  "GSP31tattvmiu:17_35": "'pi / yadyapi cetano 'haṃ karomīti kṛticaitanyayoraikādhikaraṇyaṃ pratīyate tathāpi",
  "GSP31tattvmiu:17_36": "puruṣapradhānādisambandhātpuruṣacaitanyamavyakte guṇakartṛtvaṃ ca puruṣe upacaryate /",
  "GSP31tattvmiu:17_37": "bhogyaṃ hi pradhānaṃ bhoktāramantareṇa na saṃbhavati iti bhavati tasya bhoktrapekṣā",
  "GSP31tattvmiu:17_38": "puruṣastu bhogyena pradhānena saṃyuktastadgataṃ duḥkhamātmanyabhimanyamānaḥ kaivalyaṃ",
  "GSP31tattvmiu:17_39": "prārthayate / tacca sattvapuruṣānyatākhyātinibandhanam na ca sattvapuruṣānyatākhyātiḥ",
  "GSP31tattvmiu:17_40": "pradhānamantareṇeti kaivalyārthaṃ puruṣaḥ pradhānamapekṣata iti tayoḥ saṃyogaḥ ata",
  "GSP31tattvmiu:17_41": "eva saṃyogo na mahadādisargamantareṇa bhogāya kaivalyāya ca paryāpta iti saṃyoga",
  "GSP31tattvmiu:17_42": "eva bhogāpavargārthaṃ sargaṃ karotīti //",
  "GSP31tattvmiu:18_0": "atha vivekajñānopayoginī buddhirnirūpyate / tasyāśca vyāpāro 'dhyavasāyaḥ tadabhinnaḥ /",
  "GSP31tattvmiu:18_1": "eṣa buddherlakṣaṇaṃ samānāsamānajātīyavyavacchedakatvāt / tathāhi sarvo 'pi vyavahartā",
  "GSP31tattvmiu:18_2": "'hamatrādhikṛta iti abhimatya mayā etatkartavyamiti adhyavasyati tataśca pravartate /",
  "GSP31tattvmiu:18_3": "tatra citisannidhānādāpannacaitanyāyā buddheryo 'yaṃ kartavyamiti viniśayayaḥ so",
  "GSP31tattvmiu:18_4": "'dhyavasāyaḥ / tatra dharmo yāgādyanuṣṭhānajanitaḥ / jñānaṃ guṇapuruṣānyatākhyātiḥ /",
  "GSP31tattvmiu:18_5": "vairāgyaṃ rāgābhāvaḥ / evamaiśvaryamapi buddhidharmo yato 'ṇimādiprādurbhāvaḥ / ahamatra",
  "GSP31tattvmiu:18_6": "śaktaḥ matto nānyo 'trādhikṛtaḥ ato 'hamasmi ityādiko yo 'bhimānaḥ so 'haṅkāravyāpāratvādahaṅkāraḥ /",
  "GSP31tattvmiu:18_7": "tamupajīvya hi buddhiradhyavasyati karttavyametanmayeti ahaṅkārācca dvividhaḥ sargaḥ",
  "GSP31tattvmiu:18_8": "sāttvikādekādaśendriyāṇi tāmasāttu pañcatanmātrāḥ / rajasastu tatpravartakatvamātrātkāraṇatvam /",
  "GSP31tattvmiu:18_9": "sāttvikarājasatāmasāhaṅkārāṇāmeva krameṇa vaikārikastaijaso bhūtādiriti saṃjñāḥ /",
  "GSP31tattvmiu:18_10": "cakṣuḥśrotraghrāṇarasanatvagākhyāni buddhīndriyāṇi / vākpāṇipādapāyūpasthāni karmendriyāṇi /",
  "GSP31tattvmiu:18_11": "mana ubhayātmakaṃ buddhīndriyaṃ karmendriyañca / cakṣurādīnāṃ ca manodhiṣṭhitānāṃ",
  "GSP31tattvmiu:18_12": "svaviṣayeṣu pravṛtteḥ / prathamaṃ vastudarśanantantaraṃ bālamūkādivannirvikalpātmakaṃ",
  "GSP31tattvmiu:18_13": "sāmānyato jñānamutpadyate / paścācca vastudhamairjātyādibhiryo 'dhyavasāyaḥ sa saṅkalpākhyo",
  "GSP31tattvmiu:18_14": "manaso vyāpāraḥ / ekasmādahaṅkārādekādaśavidhāni indriyāṇi bhavantītyatra tu śabdādyupabhogasampravartakādṛṣṭabheda",
  "GSP31tattvmiu:18_15": "eva niyāmakaḥ / adṛṣṭabhedastu guṇapariṇāma eva / pañcabuddhīndriyāṇāṃ sambaddhavastvālocanaṃ",
  "GSP31tattvmiu:18_16": "vṛttiḥ vāgādikarmendriyāṇāṃ tu vacanādayo vṛttayaḥ / evaṃ mahato 'dhyavasāyaḥ ahaṅkārasyābhimānaḥ",
  "GSP31tattvmiu:18_17": "saṅkalpo manaso vṛttirvyāpāraḥ / kāryakaraṇābhimukhānāṃ karaṇānāṃ vṛttisaṅkarastu",
  "GSP31tattvmiu:18_18": "na bhavati / yathāhi parāvaskandāya pravṛttāḥ śāktīkayāṣṭīkādayaḥ svaṃ svaṃ śaktyādikamevādadate",
  "GSP31tattvmiu:18_19": "na parasparayaṣṭyādikam / nanu yāṣṭīkānāṃ cetanatvādastu tathā pravṛttiḥ karaṇānāṃ",
  "GSP31tattvmiu:18_20": "tvacetanānāṃ pravṛtterayuktatvāttatsvarūpasāmarthyopabhogābhijña adhiṣṭhātā svīkārya",
  "GSP31tattvmiu:18_21": "iti cenna tatpravṛttau puruṣārthasya hetutvāt etaccopapādayiṣyati / karaṇāni tu trayodaśa /",
  "GSP31tattvmiu:18_22": "karaṇatvaṃ tu śabdasparśādiprakāśanaṃ karmendriyāṇāṃ tu vacanādivyāpāraḥ / etadbāhyakaraṇaṃ",
  "GSP31tattvmiu:18_23": "varttamānakālamantaṣkaraṇaṃ tu trikālam / nadīpūrabhedādabhūdvṛṣṭiḥ asti dhūmādihāgniḥ",
  "GSP31tattvmiu:18_24": "pipīlikāṇḍasaṃcaraṇādbhaviṣyati vṛṣṭiriti pratyayāt / ye tu vaiśeṣikāḥ kālamekamatiriktaṃ",
  "GSP31tattvmiu:18_25": "svīkurvate / tanmate 'pyatītānāgatādivyavahārabhedaḥ upādhibhedādeva bhavati evaṃ",
  "GSP31tattvmiu:18_26": "ca taistairupādhibhirevātītānāgatādibhedasiddhau kimatiriktakālasvīkāreṇeti sāṃkhyāḥ /",
  "GSP31tattvmiu:18_27": "eṣāṃ cendriyāṇāma pradhānāpradhānabhāvo 'pyasti / yathāhi grāmādhyakṣā karṣakādibhyaḥ",
  "GSP31tattvmiu:18_28": "karamādāya viṣayādhyakṣāya prayacchanti viṣayādhyakṣaśca sarvādhyakṣāya sa ca bhūpataye",
  "GSP31tattvmiu:18_29": "evaṃ bāhyendriyāṇyālocya manase samarpayanti manaśca saṅkalpyāhaṅkārāya ahaṅkāraścābhimatya",
  "GSP31tattvmiu:18_30": "buddhau sarvādhyakṣāyāmiti / ete ca buddhīndriyamanohaṅkārā guṇaviśeṣā guṇānāṃ sattvarajastamasāṃ",
  "GSP31tattvmiu:18_31": "vikārāḥ parasparaṃ viruddhāṃ api puruṣārthenaikavākyatāpannāḥ yathā santamasāpanayanena",
  "GSP31tattvmiu:18_32": "prakāśāya militā vartitailavahnayaḥ pradīpo bhavati / nanu kasmādbuddhau prayacchanti",
  "GSP31tattvmiu:18_33": "na punarahaṅkārāya manase veti cenna puruṣārthasya prayojakatayā sākṣātsādhanaṃ pradhānaṃ",
  "GSP31tattvmiu:18_34": "buddhireva ahaṅkārādayastu taṃ prati gauṇāḥ / asmadādibhiḥ parasparavyāvṛttāni nānubhūyante",
  "GSP31tattvmiu:18_35": "iti śabdāditanmātrāṇi aviśeṣāḥ sūkṣmāṇi ca / ākāśādiṣu tu sthūleṣu kvacitsattvapradhānatayā",
  "GSP31tattvmiu:18_36": "śāntāḥ sukhāḥ prasannā laghavaḥ kecidrajastamaḥpradhānatayā ghorā mūḍhāśca / te viśeṣāḥ",
  "GSP31tattvmiu:18_37": "punaḥ tridhā sūkṣmaṃ śarīraṃ mātāpitṛjaṃ mahābhūtāni ca / pradhānenādisarge pratipuruṣamekaikamutpāditaṃ",
  "GSP31tattvmiu:18_38": "tathā 'vyāhataṃ śilāmapyanupraviśati / sargādāmahāpralayamavatiṣṭhate sūkṣmaṃ śarīraṃ",
  "GSP31tattvmiu:18_39": "tacca mahadahaṅkāraikādaśendriyapañcatanmātrasamudāyaḥ / etacca śarīraṃ bhogānarha",
  "GSP31tattvmiu:18_40": "iti sthūlaṃ śarīraṃ ṣāṭkauśikamāśrayati / lomalohitamāṃsāni mātṛtaḥ snāyvasthimajjānaḥ",
  "GSP31tattvmiu:18_41": "pitṛta iti ṣaṭ kośāḥ / nanu dharmādharmanimittaḥ saṃsāraḥ tasya ca sūkṣmaśarīre 'bhāvātkathaṃ",
  "GSP31tattvmiu:18_42": "sthūlaśarīrāśrayaṇamiti cet na dharmādyanvitabuddhyā saṃyogena tasyāpi dharmādyabhivāsitatvāt",
  "GSP31tattvmiu:18_43": "yathāhi surabhipuṣpādisambandhādvastramapi tadāmodavāsitaṃ bhavati / dharmādharmādinimittakaṃ",
  "GSP31tattvmiu:18_44": "ca sthūlaśarīragrahaṇaṃ tayoḥ saṃsargeṇa sūkṣmaśarīraṃ sthūlaśarīramāśritya devo",
  "GSP31tattvmiu:18_45": "vā manuṣyo vā paśurvā bhavati / yathāhi naṭastāṃ bhūmikāma vidhāya dharmarājo vā",
  "GSP31tattvmiu:18_46": "bhavati vatsarājo vā bhavati iti / hetustvatra puruṣārtha eva / tatrordhvagamanasya",
  "GSP31tattvmiu:18_47": "nimittaṃ dharmaḥ / evamadharmeṇādhogatiḥ / jñānena mokṣo 'jñānena bandhaḥ / tattvānabhijñasya",
  "GSP31tattvmiu:18_48": "puruṣasya vairāgyamātrātprakṛtyādiṣvātmabudhyopāsyamāneṣu tatraiva layaḥ rāgātsaṃsāraḥ",
  "GSP31tattvmiu:18_49": "aiśvaryādicchāyā avighātaḥ vighātaścānaiśvaryāt / ayaṃ buddhisargaḥ caturdhā viparyayāśaktituṣṭisiddhibhedāt /",
  "GSP31tattvmiu:18_50": "tatra viparyayo 'jñānamavidyā / viparyayaḥ pañcadhā avidyāsmitārāgadveṣābhiniveśā",
  "GSP31tattvmiu:18_51": "yathāsaṃkhyaṃ tamomohamahāmohatāmisrāndhatāmisrasaṃjñābhedāt / prakṛtyādiṣvanātmasvātmabuddhiravidyā",
  "GSP31tattvmiu:18_52": "tamaḥ / devādīnāmaṇidādyaiśvaryeṣu śāśvatikatvābhimāno 'smitā mohaḥ / śabdādiṣu viṣayeṣu",
  "GSP31tattvmiu:18_53": "rāga āsaktirmahāmohaḥ / devādīnāmasurādibhyaḥ svaiśvaryāṇimābhighātabhayamabhiniveśo",
  "GSP31tattvmiu:18_54": "'ndhatāmisraḥ / aśaktistu andhatvapaṅgutvādirūpā karaṇavaikalyahetukā / tuṣṭayo dvedhā",
  "GSP31tattvmiu:18_55": "ādhyātmikā bāhyāśca prakṛtivyatirikta ātmāstīti niścitya saṃnyāsādeva tavāpavarto",
  "GSP31tattvmiu:18_56": "bhaviṣyatīti upadeśādau yā tuṣṭayastā ādhyātmikyaḥ pañcaviṣayoparamāt yā tuṣṭayastā",
  "GSP31tattvmiu:18_57": "bāhyāḥ / ātmavidyānāmadhyayanamananādayaḥ siddhibhedāḥ / evaṃ nirūpito buddhisargaḥ /",
  "GSP31tattvmiu:18_58": "tanmātrasargo 'pi devamanuṣyapaśvādibhedādbahudhā / tatrordhādhomadhyalokāḥ sattvarajotamobahulāḥ /",
  "GSP31tattvmiu:18_59": "nanu sukhaduḥkhādayaḥ prākṛtā buddhiguṇāḥ kathaṃ cetane bhavantīti cetsatyam puri",
  "GSP31tattvmiu:18_60": "liṅge śerate sa puruṣaḥ / evaṃ ca liṅgapuruṣayoḥ sambandhālliṅgadharmānātmanyadhyavasyati / ayaṃ ca mahadādi",
  "GSP31tattvmiu:19_0": "pṛthivyādimahābhūtāntaḥ sargaḥ prakṛtyaiva kṛtaḥ / niṣkāraṇatve tu sadaiva syānnaiva",
  "GSP31tattvmiu:19_1": "vā syāt / īśvarastu na tatropādānaṃ citiśakterapariṇāmāt / nāpi īśvarādhiṣṭhitāyā",
  "GSP31tattvmiu:19_2": "prakṛteḥ kartṛtvaṃ nirvyāpārasyādhṣṭhātṛtvāsambhavāt / nahi nirvyāpārastakṣāvāsyādyadhitiṣṭhati /",
  "GSP31tattvmiu:19_3": "nanu prakṛteḥ kartṛtve tasyā nityatvenānuparamātkadāpi mokṣo na syāditi cenna / yathā",
  "GSP31tattvmiu:19_4": "hi odanakāmaḥ pakvaudano na pravartate punastatra evaṃ yaṃ yaṃ puruṣaṃ prakṛtirmocitavatī",
  "GSP31tattvmiu:19_5": "na taṃ prati punaḥ pravartate / nanvacetanāyāṃ prakṛtau kathaṃ cetanadharmaḥ pravṛttiḥ",
  "GSP31tattvmiu:19_6": "tasmādasti prakṛteradhiṣṭhātā cetanaḥ ātmānastu prakṛtisvarūpānabhijñatvānnādhiṣṭhātumarhanti",
  "GSP31tattvmiu:19_7": "tasmādasti sarvārthadarśī prakṛteradhiṣṭhātā sa ceśvara eveti cetsatyam yathāhi vatvavivṛddhyarthamacetanamapi",
  "GSP31tattvmiu:19_8": "kṣīraṃ pravartate tathā prakṛtirapi puruṣamokṣāya pravartiṣyate / na ceśvarādhiṣṭhānatvena",
  "GSP31tattvmiu:19_9": "kṣīre pravṛttiḥ śaṅkayā / dvidhā hi pravṛttirbhavati svārthāya kāruṇyāya vā / na",
  "GSP31tattvmiu:19_10": "cāptasakalakāmasyeśvarasya kimapi prārthanīyamasti sargātprāk duḥkhābhāvena karuṇāyā",
  "GSP31tattvmiu:19_11": "asaṃbhavāt / kiñca karuṇayā prerita īśvaraḥ sukhina eva sarvān prāṇinaḥ sṛjet na",
  "GSP31tattvmiu:19_12": "vicitrān / prakṛtestvacetanatayā nedaṃ dvayaṃ kintu parārthaiva pravṛttiḥ yathā pāriṣadānpradarśayannivartate",
  "GSP31tattvmiu:19_13": "naṭaḥ evaṃ prakṛtiḥ ātmānaṃ śabdādyātmanā puruṣādbhedena prakāśya nivartate /",
  "GSP31tattvmiu:20_0": "phalābhāve 'pi nirguṇe upakāriṇyapi puruṣe prakṛtistapasvinī pravartate eva yathāhi",
  "GSP31tattvmiu:20_1": "guṇavānupakāryapi bhṛtyo nirguṇe upakāriṇyapi svāmini niṣphalārādhanaḥ / yadyapi",
  "GSP31tattvmiu:20_2": "nāṭyānnivṛtto 'pi naṭaḥ kālāntare punarapi pravartate evaṃ muktaṃ prati prakṛtistu",
  "GSP31tattvmiu:20_3": "na punaḥ pravartate yathāhi vigalitavasanā kulavadhūḥ kadācitkenaciddṛṣṭā cettadāsau",
  "GSP31tattvmiu:20_4": "tathā yatate yathā na puruṣāntarāṇi paśyanti evaṃ prakṛtirapi vivekena sākṣātkṛtā",
  "GSP31tattvmiu:20_5": "'tilajjāvaśātpunaḥ svātmānaṃ na pradarśayati / nanu savāsanakleśakarmāśayānāṃ bandhanasaṃjñitānāmapyapariṇāmini",
  "GSP31tattvmiu:20_6": "puruṣe 'sambhavātkathaṃ mokṣaḥ mucerbandhanaviśleṣārthatvāt / ata eva na saṃsāro",
  "GSP31tattvmiu:20_7": "'pi sambhavati niṣkriyatvāt / maivam / yathāhi bhṛtyagatau jayaparājayau svāminyupacaryete",
  "GSP31tattvmiu:20_8": "evaṃ prakṛtigatayorapi bhogāpavargayorvivekāgrahātpuruṣe upacāraḥ / tatra dharmādharmājñānavairāgyāvairāgyaiśvaryānaiśvaryarūpaiḥ",
  "GSP31tattvmiu:20_9": "saptabhirbhāvairbadhnāti tattvajñānena tu mocayati / evaṃ ca kṛtādasmāttattvābhyāsānnāsmi",
  "GSP31tattvmiu:20_10": "na me nāhamiti śuddhamutpadyate jñānaṃ yadviṣayo abhyāsastaṃ sākṣātkārayatīti / nāsmītyanena",
  "GSP31tattvmiu:20_11": "kriyāmātranniṣidhyate asteḥ kriyārthatvāt / nāhamityanena kartṛtvaṃ na me ityanena",
  "GSP31tattvmiu:20_12": "svāmitvaṃ niṣidhyate / bhogavivekasākṣātkārau prakṛteḥ prasotavyau tau ca prasūtāviti",
  "GSP31tattvmiu:20_13": "nivṛttā prakṛtistāṃ niṣkriyaḥ svacchapuruṣaḥ paśyati prakṛtipuruṣayorasaṃsarge 'pyavivekakhyātinibandhanaḥ",
  "GSP31tattvmiu:20_14": "saṃsāraḥ punarna bhavati iti / ante tattvajñānasya tadānīmeva śarīrapātastu na bhavati /",
  "GSP31tattvmiu:20_15": "yathāhi nivṛtte kulālavyāpāre saṃskāravaśāt cakraṃ bhramattiṣṭhati evaṃ saṃskāravaśāt",
  "GSP31tattvmiu:20_16": "śarīramapi śarīrapātānantaraṃ tu pradhānasya nivṛttatvādātyantikamapi duḥkhaṃ naśyati",
  "GSP31tattvmiu:20_17": "duḥkhābhāvarūpaṃ kaivalyamāpnoti //",
  "GSP31tattvmiu:21": "iti śrīmaddevīdattātmajagamasevakasūnvācāryakṛṣṇamitrakṛtā tattvamīmāṃsā samāptā //"
}