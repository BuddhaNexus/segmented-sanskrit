{
    "GSP30parmartu:0": " paraṃ parasthaṃ gahanād anādim ekaṃ niviṣṭaṃ bahudhā guhāsu |",
    "GSP30parmartu:1": " sarvālayaṃ sarvacarācarasthaṃ tvām eva śambhuṃ śaraṇaṃ prapadye || 1",
    "GSP30parmartu:2": " garbhādhivāsapūrvakamaraṇāntakaduḥkhacakravibhrāntaḥ |",
    "GSP30parmartu:3": " ādhāram bhagavantaṃ śiṣyaḥ papraccha paramārtham || 2 ||",
    "GSP30parmartu:4": " ādhārakārikābhiḥ taṃ gurur abhibhāṣati sma tatsāram |",
    "GSP30parmartu:5": " kathayaty abhinavaguptaḥ śivaśāsanadṛṣṭiyogena || 3 ||",
    "GSP30parmartu:6": " nijaśaktivaibhavabharād a.ṅdacatuṣṭayam idaṃ vibhāgena |",
    "GSP30parmartu:7": " śaktir māyā prakṛtiḥ pṛthvī ceti prabhāvitaṃ prabhuṇā || 4 ||",
    "GSP30parmartu:8": " tatrāntar viśvam idaṃ vicitratanukaraṇabhuvanasaṃtānam |",
    "GSP30parmartu:9": " bhoktā ca tatra dehī śiva eva gṛhītapaśubhāvaḥ || 5 ||",
    "GSP30parmartu:10": " nānāvidhavarṇānāṃ rūpaṃ dhatte yathāmalaḥ sphaṭikaḥ |",
    "GSP30parmartu:11": " suramānuṣapaśupādaparūpatvaṃ tadvad īśo 'pi || 6 ||",
    "GSP30parmartu:12": " gacchati gacchati jala iva himakarabimbaṃ sthite sthitiṃ yāti |",
    "GSP30parmartu:13": " tanukaraṇabhuvanavarge tathāyam ātmā maheśānaḥ || 7 ||",
    "GSP30parmartu:14": " rāhur adṛśyo 'pi yathā śaśibimbasthaḥ prakāśate tadvat |",
    "GSP30parmartu:15": " sarvagato 'py ayam ātmā viṣayāśrayaṇena dhīmukure || 8 ||",
    "GSP30parmartu:16": " ādarśe malarahite yadvad vadanaṃ vibhāti tadvad ayam |",
    "GSP30parmartu:17": " śivaśaktipātavimale dhītattve bhāti bhārūpaḥ || 9 ||",
    "GSP30parmartu:18": " bhārūpaṃ paripūrṇaṃ svātmani viśrāntito mahānandam |",
    "GSP30parmartu:19": " icchasaṃvitkaraṇair nirbharitam anantaśaktiparipūrṇam || 10 ||",
    "GSP30parmartu:20": " sarvavikalpavihīnaṃ śuddhaṃ śāntaṃ layodayavihīnam |",
    "GSP30parmartu:21": " yat paratattvaṃ tasmin vibhāti ṣaṭṭriṃśadātma jagat || 11 ||",
    "GSP30parmartu:22": " darpaṇabimbe yadvan nagaragrāmādicitram avibhāgi |",
    "GSP30parmartu:23": " bhāti vibhāgenaiva ca parasparaṃ darpaṇād api ca || 12 ||",
    "GSP30parmartu:24": " vimalatamaparamabhairavabodhāt tadvad vibhāgaśūnyam api |",
    "GSP30parmartu:25": " anyonyaṃ ca tato 'pi ca vibhaktam ābhāti jagad etat || 13 ||",
    "GSP30parmartu:26": " śivaśaktisadāśivatām īśvaravidyāmayīṃ ca tattvadaśām |",
    "GSP30parmartu:27": " śaktīnāṃ pañcānāṃ vibhaktabhāvena bhāsayati || 14 ||",
    "GSP30parmartu:28": " paramaṃ yat svātantryaṃ durghaṭasaṃpādanaṃ maheśasya |",
    "GSP30parmartu:29": " devī māyāśaktiḥ svātmāvaraṇaṃ śivasya itat || 15 ||",
    "GSP30parmartu:30": " māyāparigrahavaśād bodho malinaḥ pumān paśur bhavati |",
    "GSP30parmartu:31": " kālakalāniyatibalād rāgāvidyāvaśena saṃbaddhaḥ || 16 ||",
    "GSP30parmartu:32": " adhunaiva kiṃcid evedam eva sarvātmanaiva jānāmi |",
    "GSP30parmartu:33": " māyāsahitaṃ kañcukaṣaṭkam aṇor antaraṅgam idam uktam || 17 ||",
    "GSP30parmartu:34": " kambukam iva ta.ṅdulakaṇaviniviṣṭaṃ bhinnam apy abhidā |",
    "GSP30parmartu:35": " bhajate tat tu viśuddhiṃ śivamārgaunmukhyayogena || 18 ||",
    "GSP30parmartu:36": " sukhaduḥkhamohamātraṃ niścayasaṃkalpanābhimānāc ca |",
    "GSP30parmartu:37": " prakṛtir athāntaḥkaranaṃ buddhimano'haṃkṛtikramaśaḥ || 19 ||",
    "GSP30parmartu:38": " śrotraṃ tvagakṣirasanā ghrāṇaṃ buddhīndriyāṇi śabdādau |",
    "GSP30parmartu:39": " vākpāṇipādapāyūpasthaṃ karmendriyāṇi punaḥ || 20 ||",
    "GSP30parmartu:40": " eṣāṃ grāhyo viṣayaḥ sūkṣmaḥ pravibhāgavarjito yaḥ syāt |",
    "GSP30parmartu:41": " tanmātrapañcakaṃ tat śabdaḥ sparśo maho raso gandhaḥ || 21 ||",
    "GSP30parmartu:42": " etatsaṃsargavaśāt sthūlo viṣayas tu bhūtapañcakatām |",
    "GSP30parmartu:43": " abhyeti nabhaḥ pavanas tejaḥ salilaṃ ca pṛthvī ca || 22 ||",
    "GSP30parmartu:44": " tuṣa iva ta.ṅdulakaṇikām āvṛṇute prakṛtipūrvakaḥ sargaḥ |",
    "GSP30parmartu:45": " pṛthvīparyanto 'yaṃ caitanyaṃ dehabhāvena || 23 ||",
    "GSP30parmartu:46": " param āvaraṇaṃ mala iha sūkṣmaṃ māyādikañcukaṃ sthūlam |",
    "GSP30parmartu:47": " bāhyaṃ vigraharūpaṃ kośatrayaveṣṭito hy ātmā || 24 ||",
    "GSP30parmartu:48": " ajñānatimirayogād ekam api svaṃ svabhāvam ātmānam |",
    "GSP30parmartu:49": " grāhyagrāhakanānāvaicitryeṇāvabudhyeta || 25 ||",
    "GSP30parmartu:50": " rasaphāṇitaśarkarikāguḍakha.ṅdādyā yathekṣurasa eva |",
    "GSP30parmartu:51": " tadvad avasthā bhedāḥ sarve paramātmanaḥ śambhoḥ || 26 ||",
    "GSP30parmartu:52": " vijñānāntaryāmiprāṇavirāḍdehajātipi.ṅdāntāḥ |",
    "GSP30parmartu:53": " vyavahāramātram etat paramārthena tu na santy eva || 27 ||",
    "GSP30parmartu:54": " rajjvāṃ nāsti bhujaṅgas trāsaṃ kurute ca mṛtyuparyantam |",
    "GSP30parmartu:55": " bhrānter mahatī śaktir na vivektuṃ śakyate nāma || 28 ||",
    "GSP30parmartu:56": " tadvad dharmādharmasvarnirayotpattimaraṇasukhaduḥkham |",
    "GSP30parmartu:57": " varṇāśramādi cātmany asad api vibhramabalād bhavati || 29 ||",
    "GSP30parmartu:58": " etat tad andhakāraṃ yad bhāveṣu prakāśamānatayā |",
    "GSP30parmartu:59": " ātmānatirikteṣv api bhavaty anātmābhimāno 'yam || 30 ||",
    "GSP30parmartu:60": " timirād api timiram idaṃ ga.ṅdasyopari mahān ayaṃ sphoṭaḥ |",
    "GSP30parmartu:61": " yad anātmany api dehaprāṇadāv ātmamānitvam || 31 ||",
    "GSP30parmartu:62": " dehaprāṇavimarśanadhījñānanabhaḥprapañcayogena |",
    "GSP30parmartu:63": " ātmānam veṣṭayate citraṃ jālena jālakāra iva || 32 ||",
    "GSP30parmartu:64": " svajñānavibhavabhāsanayogenodveṣṭayen nijātmānam |",
    "GSP30parmartu:65": " iti bandhamokṣacitrāṃ krīḍāṃ pratanoti paramaśivaḥ || 33 ||",
    "GSP30parmartu:66": " sṛṣṭisthitisaṃhārā jāgratsvapnau suṣuptam iti tasmin |",
    "GSP30parmartu:67": " bhānti turīye dhāmani tathāpi tair nāvṛtaṃ bhāti || 34 ||",
    "GSP30parmartu:68": " jāgrad viśvaṃ bhedāt svapnas tejaḥ prakāśamāhātmyāt |",
    "GSP30parmartu:69": " prājñaḥ suptāvasthā jñānaghanatvāt tataḥ paraṃ turyam || 35 ||",
    "GSP30parmartu:70": " jaladharadhūmarajobhir malinīkriyate yathā na gaganatalam |",
    "GSP30parmartu:71": " tadvan māyāvikṛtibhir aparāmṛṣṭaḥ paraḥ puruṣaḥ || 36 ||",
    "GSP30parmartu:72": " ekasmin ghaṭagagane rajasā vyāpte bhavanti nānyāni |",
    "GSP30parmartu:73": " malināni tadvad ete jīvāḥ sukhaduḥkhabhedajuṣaḥ || 37 ||",
    "GSP30parmartu:74": " śānte śānta ivāyaṃ hṛṣṭe hṛṣṭo vimohavati mūḍhaḥ |",
    "GSP30parmartu:75": " tattvagaṇe sati bhagavān na punaḥ paramārthataḥ sa tathā || 38 ||",
    "GSP30parmartu:76": " yad anātmany api tadrūpāvabhāsanaṃ tat purā nirākṛtya |",
    "GSP30parmartu:77": " ātmany anātmarūpāṃ bhrāntiṃ vidalayati paramātmā || 39 ||",
    "GSP30parmartu:78": " itthaṃ vibhramayugalakasamūlavicchedane kṛtārthasya |",
    "GSP30parmartu:79": " kartavyāntarakalanā na jātu parayogino bhavati || 40 ||",
    "GSP30parmartu:80": " pṛthivī prakṛtir māyā tritayam idaṃ vedyarūpatāpatitam |",
    "GSP30parmartu:81": " advaitabhāvanabalād bhavati hi sanmātrapariśeṣam || 41 ||",
    "GSP30parmartu:82": " raśanāku.ṅdalakaṭakaṃ bhedatyāgena dṛśyate yathā hema |",
    "GSP30parmartu:83": " tadvad bhedatyāge sanmātraṃ sarvam ābhāti || 42 ||",
    "GSP30parmartu:84": " tad brahma paraṃ śuddhaṃ śāntaṃ abhedātmakaṃ samaṃ sakalam |",
    "GSP30parmartu:85": " amṛtaṃ satyaṃ śaktau viśrāmyati bhāsvarūpāyām || 43 ||",
    "GSP30parmartu:86": " iṣyata iti vedyata iti saṃpādyata iti ca bhāsvarūpeṇa |",
    "GSP30parmartu:87": " aparāmṛṣṭaṃ yad api tu nabhaḥprasūnatvam abhyeti || 44 ||",
    "GSP30parmartu:88": " śaktitriśūlaparigamayogena samastam api parameśe |",
    "GSP30parmartu:89": " śivanāmani paramārthe visṛjyate devadevena || 45 ||",
    "GSP30parmartu:90": " punar api ca pañcaśaktiprasaraṇakrameṇa bahir api tat |",
    "GSP30parmartu:91": " a.ṅdatrayaṃ vicitraṃ sṛṣṭaṃ bahirātmalābhena || 46 ||",
    "GSP30parmartu:92": " iti śakticakrayantraṃ krīḍāyogena vāhayan devaḥ |",
    "GSP30parmartu:93": " aham eva śuddharūpaḥ śaktimahācakranāyakapadasthaḥ || 47 ||",
    "GSP30parmartu:94": " mayy eva bhāti viśvaṃ darpaṇa iva nirmale ghatādīni |",
    "GSP30parmartu:95": " mattaḥ prasarati sarvaṃ svapnavicitratvam iva suptāt || 48 ||",
    "GSP30parmartu:96": " aham eva viśvarūpaḥ karacaranādisvabhāva iva dehaḥ |",
    "GSP30parmartu:97": " sarvasmin aham eva sphurāmi bhāveṣu bhāsvarūpam iva || 49 ||",
    "GSP30parmartu:98": " draṣṭā śrotā ghrātā dehendriyavarjito 'py akartāpi |",
    "GSP30parmartu:99": " siddhāntāgamatarkāṃś citrān aham eva racayāmi || 50 ||",
    "GSP30parmartu:100": " itthaṃ dvaitavikalpe galite pravilaṅghya mohinīṃ māyām |",
    "GSP30parmartu:101": " salile salilaṃ kṣīre kṣīram iva brahmaṇi layī syāt || 51 ||",
    "GSP30parmartu:102": " itthaṃ tattvasamūhe bhāvanayā śivamayatvam abhiyāte |",
    "GSP30parmartu:103": " kaḥ śokaḥ ko mohaḥ sarvaṃ brahmāvalokayataḥ || 52 ||",
    "GSP30parmartu:104": " karmaphalaṃ śubham aśubhaṃ mithyājñānena saṃgamād eva |",
    "GSP30parmartu:105": " viṣamo hi saṅgadoṣas taskarayogo 'py ataskarasyeva || 53 ||",
    "GSP30parmartu:106": " lokavyavahārakṛtāṃ ya ihāvidyām upāsate mūḍhāḥ |",
    "GSP30parmartu:107": " te yānti janmamṛtyū dharmādharmārgalābaddhāḥ || 54 ||",
    "GSP30parmartu:108": " ajñānakālanicitaṃ dharmādharmātmakaṃ tu karmāpi |",
    "GSP30parmartu:109": " cirasaṃcitam iva tūlaṃ naśyati vijñānadīptivaśāt || 55 ||",
    "GSP30parmartu:110": " jñānaprāptau kṛtam api na phalāya tato 'sya janma katham |",
    "GSP30parmartu:111": " gatajanmabandhayogo bhāti śivārkaḥ svadīdhitibhiḥ || 56 ||",
    "GSP30parmartu:112": " tuṣakambukakiṃśārukamuktaṃ bījaṃ yathāṅkuraṃ kurute |",
    "GSP30parmartu:113": " naiva tathāṇavamāyākarmavimukto bhavāṅkuraṃ hy ātmā || 57 ||",
    "GSP30parmartu:114": " ātmajño na kutaścana bibheti sarvaṃ hi tasya nijarūpam |",
    "GSP30parmartu:115": " naiva ca śocati yasmāt paramārthe nāśitā nāsti || 58 ||",
    "GSP30parmartu:116": " atigūḍhahṛdayagañjaprarūḍhaparamārtharatnasaṃcayataḥ |",
    "GSP30parmartu:117": " aham eveti maheśvarabhāve kā durgatiḥ kasya || 59 ||",
    "GSP30parmartu:118": " mokṣasya naiva kiṃcid dhāmāsti na cāpi gamanam anyatra |",
    "GSP30parmartu:119": " ajñānagranthibhidā svaśaktyabhivyaktatā mokṣaḥ || 60 ||",
    "GSP30parmartu:120": " bhinnājñānagranthir gatasaṃdehaḥ parākṛtabhrāntiḥ |",
    "GSP30parmartu:121": " prakṣīṇapuṇyapāpo vigrahayoge 'py asau muktaḥ || 61 ||",
    "GSP30parmartu:122": " agnyabhidagdhaṃ bījaṃ yathā prarohāsamarthatām eti |",
    "GSP30parmartu:123": " jñānāgnidagdham evaṃ karma na janmapradaṃ bhavati || 62 ||",
    "GSP30parmartu:124": " parimitabuddhitvena hi karmocitabhāvidehabhāvanayā |",
    "GSP30parmartu:125": " saṅkucitā citir etaddehadhvaṃse tathā bhāti || 63 ||",
    "GSP30parmartu:126": " yadi punar amalaṃ bodhaṃ sarvasamuttīrnaboddhṛkartṛmayam |",
    "GSP30parmartu:127": " vitatam anastamitoditabhārūpam satyasaṃkalpam || 64 ||",
    "GSP30parmartu:128": " dikkālakalanavikalaṃ dhruvam avyayam īśvaraṃ suparipūrṇam |",
    "GSP30parmartu:129": " bahutaraśaktivrātapralayodayaviracanaikakartāram || 65 ||",
    "GSP30parmartu:130": " sṛṣṭyādividhisuvedhasam ātmānaṃ śivamayaṃ vibudhyeta |",
    "GSP30parmartu:131": " katham iva saṃsārī syād vitatasya kutaḥ kva vā saraṇam || 66 ||",
    "GSP30parmartu:132": " iti yuktibhir api siddhaṃ yatkarma jñānino na saphalaṃ tat |",
    "GSP30parmartu:133": " na mamedam api tu tasyeti dārḍhyato na hi phalaṃ loke || 67 ||",
    "GSP30parmartu:134": " itthaṃ sakalavikalpān pratibuddho bhāvanāsamīraṇataḥ |",
    "GSP30parmartu:135": " ātmajyotiṣi dīpte juhvaj jyotirmayo bhavati || 68 ||",
    "GSP30parmartu:136": " aśnan yad vā tad vā saṃvīto yena kenacic chāntaḥ |",
    "GSP30parmartu:137": " yatra kvacana nivāsī vimucyate sarvabhūtātmā || 69 ||",
    "GSP30parmartu:138": " hayamedhaśatasahasrāṇy api kurute brahmaghātalakṣāṇi |",
    "GSP30parmartu:139": " paramārthavin na puṇyair na ca pāpaiḥ spṛśyate vimalaḥ || 70 ||",
    "GSP30parmartu:140": " madaharṣakopamanmathaviṣādabhayalobhamohaparivarjī |",
    "GSP30parmartu:141": " niḥstotravaṣaṭkāro jaḍa iva vicared avādamatiḥ || 71 ||",
    "GSP30parmartu:142": " madaharṣaprabhṛtir ayaṃ vargaḥ prabhavati vibhedasaṃmohāt |",
    "GSP30parmartu:143": " advaitātmavibodhas tena kathaṃ spṛśyatāṃ nāma || 72 ||",
    "GSP30parmartu:144": " stutyaṃ vā hotavyaṃ nāsti vyatiriktam asya kiṃcana ca |",
    "GSP30parmartu:145": " stotrādinā sa tuṣyen muktas tan nirnamaskṛtivaṣaṭkaḥ || 73 ||",
    "GSP30parmartu:146": " ṣaṭtriṃśattattvabhṛtaṃ vigraharacanāgavākṣaparipūrṇam |",
    "GSP30parmartu:147": " nijam anyad atha śarīraṃ ghaṭādi vā tasya devagṛham || 74 ||",
    "GSP30parmartu:148": " tatra ca paramātmamahābhairavaśivadevatāṃ svaśaktiyutām |",
    "GSP30parmartu:149": " ātmāmarśanavimaladravyaiḥ paripūjayann āste || 75 ||",
    "GSP30parmartu:150": " bahirantaraparikalpanabhedamahābījanicayam arpayataḥ |",
    "GSP30parmartu:151": " tasyātidīptasaṃvijjvalane yatnād vinā bhavati homaḥ || 76 ||",
    "GSP30parmartu:152": " dhyānam anastamitaṃ punar eṣa hi bhagavān vicitrarūpāṇi |",
    "GSP30parmartu:153": " sṛjati tad eva dhyānaṃ saṃkalpālikhitasatyarūpatvam || 77 ||",
    "GSP30parmartu:154": " bhuvanāvalīṃ samastāṃ tattvakramakalpanām athākṣagaṇam |",
    "GSP30parmartu:155": " antarbodhe parivartayati ca yat so 'sya japa uditaḥ || 78 ||",
    "GSP30parmartu:156": " sarvaṃ samayā dṛṣṭyā yat paśyati yac ca saṃvidaṃ manute |",
    "GSP30parmartu:157": " viśvaśmaśānaniratāṃ vigrahakhaṭvāṅgakalpanākalitām || 79 ||",
    "GSP30parmartu:158": " viśvarasāsavapūrṇaṃ nijakaragaṃ vedyakha.ṅdakakapālam |",
    "GSP30parmartu:159": " rasayati ca yat tad etad vratam asya sudurlabhaṃ ca sulabhaṃ ca || 80 ||",
    "GSP30parmartu:160": " iti janmanāśahīnaṃ paramārthamaheśvarākhyam upalabhya |",
    "GSP30parmartu:161": " upalabdhṛtāprakāśāt kṛtakṛtyas tiṣṭhati yatheṣṭam || 81 ||",
    "GSP30parmartu:162": " vyāpinam abhihitam itthaṃ sarvātmānaṃ vidhūtanānātvam |",
    "GSP30parmartu:163": " nirupamaparamānandaṃ yo vetti sa tanmayo bhavati || 82 ||",
    "GSP30parmartu:164": " tīrthe śvapacagṛhe vā naṣṭasmṛtir api parityajan deham |",
    "GSP30parmartu:165": " jñānasamakālamuktaḥ kaivalyaṃ yāti hataśokaḥ || 83 ||",
    "GSP30parmartu:166": " puṇyāya tīrthasevā nirayāya śvapacasadananidhanagatiḥ |",
    "GSP30parmartu:167": " puṇyāpuṇyakalaṅkasparśābhāve tu kiṃ tena || 84 ||",
    "GSP30parmartu:168": " tuṣakambukasupṛthakkṛtata.ṅdulakaṇatuṣadalāntarakṣepaḥ |",
    "GSP30parmartu:169": " ta.ṅdulakaṇasya kurute na punas tadrūpatādātmyam || 85 ||",
    "GSP30parmartu:170": " tadvat kañcukapaṭalīpṛthakkṛtā saṃvid atra saṃskārāt |",
    "GSP30parmartu:171": " tiṣṭhanty api muktātmā tatsparśavivarjitā bhavati || 86 ||",
    "GSP30parmartu:172": " kuśalatamaśilpikalpitavimalībhāvaḥ samudgakopādheḥ |",
    "GSP30parmartu:173": " malino 'pi maṇir upādher vicchede svacchaparamārthaḥ || 87 ||",
    "GSP30parmartu:174": " evaṃ sadguruśāsanavimalasthiti vedanaṃ tanūpādheḥ |",
    "GSP30parmartu:175": " muktam apy upādhyantaraśūnyam ivābhāti śivarūpam || 88 ||",
    "GSP30parmartu:176": " śāstrādiprāmāṇyād avicalitaśraddhayāpi tanmayatām |",
    "GSP30parmartu:177": " prāptaḥ sa eva pūrvaṃ svargaṃ narakaṃ manuṣyatvam || 89 ||",
    "GSP30parmartu:178": " antyaḥ kṣaṇas tu tasmin puṇyāṃ pāpāṃ ca vā sthitiṃ puṣyan |",
    "GSP30parmartu:179": " mūḍhānāṃ sahakārībhāvaṃ gacchati gatau tu na sa hetuḥ || 90 ||",
    "GSP30parmartu:180": " ye 'pi tadātmatvena viduḥ paśupakṣisarīsṛpādayaḥ svagatim |",
    "GSP30parmartu:181": " te 'pi purātanasaṃbodhasaṃskṛtās tāṃ gatiṃ yānti || 91 ||",
    "GSP30parmartu:182": " svargamayo nirayamayas tad ayaṃ dehāntarālagaḥ puruṣaḥ |",
    "GSP30parmartu:183": " tadbhaṅge svaucityād dehāntarayogam abhyeti || 92 ||",
    "GSP30parmartu:184": " evaṃ jñānāvasare svātmā sakṛd asya yādṛg avabhātaḥ |",
    "GSP30parmartu:185": " tādṛśa eva tadāsau na dehapāte 'nyathā bhavati || 93 ||",
    "GSP30parmartu:186": " karaṇagaṇasaṃpramoṣaḥ smṛtināśaḥ śvāsakalilatā cchedaḥ |",
    "GSP30parmartu:187": " marmasu rujāviśeṣāḥ śarīrasaṃskārajo bhogaḥ || 94 ||",
    "GSP30parmartu:188": " sa kathaṃ vigrahayoge sati na bhavet tena mohayoge 'pi |",
    "GSP30parmartu:189": " maraṇāvasare jñāni na cyavate svātmaparamārthāt || 95 ||",
    "GSP30parmartu:190": " paramārthamārgam enaṃ jhaṭiti yadā gurumukhāt samabhyeti |",
    "GSP30parmartu:191": " atitīvraśaktipātāt tadaiva nirvighnam eva śivaḥ || 96 ||",
    "GSP30parmartu:192": " sarvottīrṇaṃ rūpaṃ sopānapadakrameṇa saṃśrayataḥ |",
    "GSP30parmartu:193": " paratattvarūḍhilābhe paryante śivamayībhāvaḥ || 97 ||",
    "GSP30parmartu:194": " tasya tu paramārthamayīṃ dhārām agatasya madhyaviśrānteḥ |",
    "GSP30parmartu:195": " tatpadalābhotsukacetaso 'pi maraṇaṃ kadācit syāt || 98 ||",
    "GSP30parmartu:196": " yogabhraṣṭaḥ śāstre kathito 'sau citrabhogabhuvanapatiḥ |",
    "GSP30parmartu:197": " viśrāntisthānavaśād bhūtvā janmāntare śivībhavati || 99 ||",
    "GSP30parmartu:198": " paramārthamārgam enaṃ hy abhyasyāprāpya yogam api nāma |",
    "GSP30parmartu:199": " suralokabhogabhāgī muditamanā modate suciram || 100 ||",
    "GSP30parmartu:200": " viṣayeṣu sārvabhaumaḥ sarvajanaiḥ pūjyate yathā rājā |",
    "GSP30parmartu:201": " bhuvaneṣu sarvadaivair yogabhraṣṭas tathā pūjyaḥ || 101 ||",
    "GSP30parmartu:202": " mahatā kālena punar mānuṣyaṃ prāpya yogam abhyasya |",
    "GSP30parmartu:203": " prāpnoti divyam amṛtam yasmād āvartate na punaḥ || 102 ||",
    "GSP30parmartu:204": " tasmāt sanmārge 'smin nirato yaḥ kaścid eti sa śivatvam |",
    "GSP30parmartu:205": " iti matvā paramārthe yathā tathāpi prayatanīyam || 103 ||",
    "GSP30parmartu:206": " idam abhinavaguptoditasaṃkṣepaṃ dhyāyataḥ paraṃ brahma |",
    "GSP30parmartu:207": " acirād eva śivatvaṃ nijahṛdayāveśam abhyeti || 104 ||",
    "GSP30parmartu:208": " āryāśatena tad idaṃ saṃkṣiptaṃ śāstrasāram atigūḍham |",
    "GSP30parmartu:209": " abhinavaguptena mayā śivacaraṇasmaraṇadīptena || 105 ||",
    "GSP30parmartu:210": " Gandharva-nagaram /",
    "GSP30parmartu:211": " DSO Sanskrit Archive"
}