{
  "SA05tarb108u:0_0": "Āryatārābhaṭṭārikānāmāṣṭottaraśatakastotra",
  "SA05tarb108u:1_0": "oṃ namaḥ śrīmadāryatārāyai",
  "SA05tarb108u:2_0": "śrīmatpotalake ramye nānādhātuvirājite /",
  "SA05tarb108u:2_1": "nānādrumalatākīrṇe nānāpakṣinikūjite // Tbh_1",
  "SA05tarb108u:2_2": "nānānirjharajhaṃkāre nānāmṛgasamākule /",
  "SA05tarb108u:2_3": "nānākusumajātībhiḥ samantād adhivāsite // Tbh_2",
  "SA05tarb108u:2_4": "nānāhṛdayaphalopete ṣaṭpadodgītanisvane /",
  "SA05tarb108u:2_5": "kinnarair madhurair gītair mattavāraṇasaṃkule // Tbh_3",
  "SA05tarb108u:2_6": "siddhavidyādhāragaṇaiḥ gandharvaiś ca ninādite /",
  "SA05tarb108u:2_7": "munibhir vītarāgaiś ca satataṃ saṃniṣevite // Tbh_4",
  "SA05tarb108u:2_8": "bodhisatvagaṇaiś cānyaiḥ daśabhūmīśvarair api /",
  "SA05tarb108u:2_9": "āyatārādibhir devīvidyārājñīsahasrakaiḥ // Tbh_5",
  "SA05tarb108u:2_10": "krodharājagaṇaiś cānyaiḥ hayagrīvādibhir vṛte /",
  "SA05tarb108u:2_11": "sarvasatvahitodyukto bhagavān avalokitaḥ // Tbh_6",
  "SA05tarb108u:2_12": "vijahāra tataḥ śrīmān padmagarbhāsane sthitaḥ /",
  "SA05tarb108u:2_13": "mahatā tapasā yukto maitryā ca kṛpayānvitaḥ // Tbh_7",
  "SA05tarb108u:2_14": "dharmaṃ dideśa tasyāṃ sa mahatyāṃ devaparṣadi /",
  "SA05tarb108u:2_15": "tatropaviṣṭam āgamya vajrapāṇir mahābalaḥ // Tbh_8",
  "SA05tarb108u:2_16": "paramakṛpayā yuktaḥ papracchety avalokitam /",
  "SA05tarb108u:2_17": "taskaroragasiṃhāgnigajavyāghrāmbusaṃkaṭe // Tbh_9",
  "SA05tarb108u:2_18": "sīdanty amī mune satvā magnāḥ saṃsārasāgare /",
  "SA05tarb108u:2_19": "baddhāḥ saṃsārakaiḥ pāśai rāgadveṣatamopahaiḥ // Tbh_10",
  "SA05tarb108u:2_20": "mucyante yena saṃsārāt tan me brūhi mahāmune /",
  "SA05tarb108u:2_21": "evam ukte jagannāthaḥ sa śrīmān avalokitaḥ // Tbh_10bis",
  "SA05tarb108u:2_22": "uvāca madhurāṃ vāṇīṃ vajrapāṇiṃ prabodhinam /",
  "SA05tarb108u:2_23": "śṛṇu guhyakarājendra amitābhasya tāyinaḥ // Tbh_11",
  "SA05tarb108u:2_24": "praṇidhānavaśotpannā mamājñā lokamātaraḥ /",
  "SA05tarb108u:2_25": "mahākaruṇayopetā jagaduddharaṇoddhṛtāḥ // Tbh_12",
  "SA05tarb108u:2_26": "uditādityasaṃkāśāḥ pūrṇenduvadanaprabhāḥ /",
  "SA05tarb108u:2_27": "bhāsayanti drumāṃs tārāḥ sadevāsuramānuṣān // Tbh_13",
  "SA05tarb108u:2_28": "kampayanti trayo lokān trāsyantī yakṣarākṣasān /",
  "SA05tarb108u:2_29": "nīlotpalakarā devī mā bhair mā bhair iti bruvan // Tbh_14",
  "SA05tarb108u:2_30": "jagatsaṃrakṣaṇārthāya aham utpāditā jinaiḥ /",
  "SA05tarb108u:2_31": "kāntāre śastrasaṃparke nānābhayasamākule // Tbh_15",
  "SA05tarb108u:2_32": "smaraṇād eva nāmāni satvān rakṣāmy ahaṃ sadā /",
  "SA05tarb108u:2_33": "tārayiṣyāmy ahaṃ nātha nānābhayamahārṇavāt // Tbh_16",
  "SA05tarb108u:2_34": "tena tāreti maṃ loke gāyanti munipuṃgavāḥ /",
  "SA05tarb108u:2_35": "kṛtāñjalipuṭā bhūtvā tataḥ sādarasādhvasāḥ // Tbh_17",
  "SA05tarb108u:2_36": "jvalatīryantarīkṣestha idaṃ vacanam abravīt /",
  "SA05tarb108u:2_37": "nāmāṣṭaśatakaṃ brūhi yat purā kīrtitaṃ jinaiḥ // Tbh_18",
  "SA05tarb108u:2_38": "dāśabhūmīśvarair nāthair bodhisatvair maharddhikaiḥ /",
  "SA05tarb108u:2_39": "sarvapāpaharaṃ puṇyaṃ māṅgalyaṃ kīrtivardhanam // Tbh_19",
  "SA05tarb108u:2_40": "dhanahānyakaraṃ caiva ārogyapuṣṭivardhanam /",
  "SA05tarb108u:2_41": "maitrīm ālambya satvānāṃ tat kīrtaya mahāmune // Tbh_20",
  "SA05tarb108u:2_42": "evam ukte 'tha bhagavān prahasann avalokitaḥ /",
  "SA05tarb108u:2_43": "vyavalokya diśaḥ sarvā maitryā sphuraṇayā dṛśā // Tbh_21",
  "SA05tarb108u:2_44": "dakṣiṇakaram uddhṛtya puṇyalakṣaṇamaṇḍitam /",
  "SA05tarb108u:2_45": "tam uvāca mahāprājñaḥ sādhu sādhu mahātapaḥ // Tbh_22",
  "SA05tarb108u:2_46": "nāmāni śṛṇu mahābhāga sarvasatvaikavatsalaḥ /",
  "SA05tarb108u:2_47": "yāni saṃkīrtya manujāḥ samyak te syur dhaneśvarāḥ // Tbh_23",
  "SA05tarb108u:2_48": "sarvavyādhivinirmuktāḥ sarvaiśvaryaguṇānvitāḥ /",
  "SA05tarb108u:2_49": "akālamṛtyunirdagdhāś cyutā yānti sukhāvatīm // Tbh_24",
  "SA05tarb108u:2_50": "tāny ahaṃ saṃpravakṣyāmi devasaṃghāḥ śṛṇudhva me",
  "SA05tarb108u:2_51": "anumodeta saddharme bhaviṣyadhvaṃ sunirvṛtāḥ // Tbh_25",
  "SA05tarb108u:2_52": "oṃ locane sulocane tāre tārotsave sarvasatvānukampini /",
  "SA05tarb108u:2_53": "sarvasatvottāriṇi sahasrabhuje sahasranetre // Tbh_26",
  "SA05tarb108u:2_54": "oṃ namo bhagavate 'valokya āvalokyā /",
  "SA05tarb108u:2_55": "sarvasatvānāṃ cāhaṃ phuṭ svāhā // Tbh_27",
  "SA05tarb108u:2_56": "oṃ śuddhe viśuddhe śodhanaviśodhani /",
  "SA05tarb108u:2_57": "sugatātmaje maitrīhṛdaye nirmale śyāme śyāmarūpiṇi // Tbh_28",
  "SA05tarb108u:2_58": "mahāprājñe pravare pravarabhūṣite parājite /",
  "SA05tarb108u:2_59": "mahāraudri viśvarūpi mahāyaśa // Tbh_29",
  "SA05tarb108u:2_60": "kalpāgnimahātejā lokadhātrīmahāyaśā /",
  "SA05tarb108u:2_61": "sarasvatī viśālākṣī prajñāśrībuddhivardhanī // Tbh_30",
  "SA05tarb108u:2_62": "oṃ dhṛtidā puṣṭidā svāhā oṃkārā kāmarūpiṇī /",
  "SA05tarb108u:2_63": "sarvasatvahitodyuktā saṃgrāme tāraṇī jayā // Tbh_31",
  "SA05tarb108u:2_64": "prajñāpāramitādevī āryātārā manoramā /",
  "SA05tarb108u:2_65": "dundubhisakhinī pūrṇavidyārājñī priyaṃvadā // Tbh_32",
  "SA05tarb108u:2_66": "candrānanā mahāgaurī ajitā pītavāsasā /",
  "SA05tarb108u:2_67": "mahāmāyā mahāśvetā mahābalaparākramā // Tbh_33",
  "SA05tarb108u:2_68": "mahāraudrī mahācaṇḍī duṣṭasatvanisūdanī /",
  "SA05tarb108u:2_69": "praśāntā śāntarūpā ca vijayā jvalanaprabhā // Tbh_34",
  "SA05tarb108u:2_70": "vidyunmālī dhvajī khaḍgī cakrī cāpayutāyudhā /",
  "SA05tarb108u:2_71": "jambhanī stambhanī kālī kālarātrī niśācarī // Tbh_35",
  "SA05tarb108u:2_72": "rakṣaṇī mohinī śāntā kāntā vibhāvinī śubhā /",
  "SA05tarb108u:2_73": "brāhmaṇī vedamātā ca guhā ca guhavāsinī // Tbh_36",
  "SA05tarb108u:2_74": "māṅgalyā śaṅkarī saumyā jātavedā manojavā /",
  "SA05tarb108u:2_75": "kāpālinī mahābhāgā saṃdhyā satyāparājitā // Tbh_37",
  "SA05tarb108u:2_76": "sārthavāhā kṛpadṛṣṭī naṣṭamārgapradarśanī /",
  "SA05tarb108u:2_77": "varadā śāsanī śāstrī strīrūpāmitavikramā // Tbh_38",
  "SA05tarb108u:2_78": "śavalī yoginī siddhā cāṇḍālī cāmṛtā dhruvā /",
  "SA05tarb108u:2_79": "dhanyā puṇyā mahābhāgā subhāgā priyadarśanī // Tbh_39",
  "SA05tarb108u:2_80": "kṛtāntatrāsanī bhīmā ugrā ugramahātapā /",
  "SA05tarb108u:2_81": "jagadekahitodyuktā śaraṇya bhaktivatsalā // Tbh_40",
  "SA05tarb108u:2_82": "vāgīśvarī śivā sūkṣmā nityā sarvārthamātṛkā /",
  "SA05tarb108u:2_83": "sarvārthasādhanī bhadrā goptrī dhātrī dhanaṃjayā // Tbh_41",
  "SA05tarb108u:2_84": "abhayā gautamī puṇyā śrīmallokeśvarātmajā /",
  "SA05tarb108u:2_85": "tārā nāmaguṇānantā sarvāśāparipūraṇī // Tbh_42",
  "SA05tarb108u:2_86": "nāmāṣṭottaraśatakaṃ tat kīrtitaṃ hitena vaḥ /",
  "SA05tarb108u:2_87": "rahasyam adbhutaṃ guhyaṃ devānām api durlabham / 43",
  "SA05tarb108u:2_88": "saubhāgyaṃ bhāgyakaraṇaṃ sarvakīlbiṣanāśanam /",
  "SA05tarb108u:2_89": "sarvavyādhipraśamanaṃ sarvasatvasukhāvaham // Tbh_44",
  "SA05tarb108u:2_90": "trikāraṃ yaḥ paṭhed dhīmān śuciḥ snānasamāhitaḥ /",
  "SA05tarb108u:2_91": "acireṇaiva kālena rājyaśriyam avāpnuyāt // Tbh_45",
  "SA05tarb108u:2_92": "duḥkhitaḥ syāt sukhī nityadaridro dhanavān bhavet /",
  "SA05tarb108u:2_93": "jaḍo bhaven mahāprājño medhāvī ca na saṃśayaḥ // Tbh_46",
  "SA05tarb108u:2_94": "bandhanān mucyate baddho vyavahāre jayo bhavet /",
  "SA05tarb108u:2_95": "śatravo mitratāṃ yānti śṛṅgiṇaś cātha daṃṣṭriṇaḥ // Tbh_47",
  "SA05tarb108u:2_96": "saṃgrāme saṃkaṭe durge nānābhayasamākule /",
  "SA05tarb108u:2_97": "smaraṇād eva nāmāni sarvapāpāny apohati // Tbh_48",
  "SA05tarb108u:2_98": "nākālamṛtyur bhavati prāpnoti vipulāṃ śriyam /",
  "SA05tarb108u:2_99": "mānuśyaṃ saphalaṃ janma yasya kasya mahātmanaḥ // Tbh_49",
  "SA05tarb108u:2_100": "yaś cedaṃ prātar utthāya mānavaḥ kīrtayiṣyati /",
  "SA05tarb108u:2_101": "sa dīrghakālam āyuṣmān śriyaṃ ca labhate naraḥ // Tbh_50",
  "SA05tarb108u:2_102": "devā nāgās tathā yakṣā gandharvāḥ kaṭapūtanāḥ /",
  "SA05tarb108u:2_103": "piśācarākṣasā bhūtā mātaro raudratejasaḥ // Tbh_51",
  "SA05tarb108u:2_104": "kṣayāpasmārakārakaś caiva kṣatakākhorḍakādayaḥ /",
  "SA05tarb108u:2_105": "ḍākinyās tārakā pretāḥ skandā mārā mahāgrahāḥ // Tbh_52",
  "SA05tarb108u:2_106": "chāyām api na laṅghante kiṃ punas tasya vigrahaḥ /",
  "SA05tarb108u:2_107": "duṣṭasatvā na vādhante vyādhayo nākramanti ca // Tbh_53",
  "SA05tarb108u:2_108": "devāsuram api saṃgrāmam anubhavanti maharddhikāḥ /",
  "SA05tarb108u:2_109": "sarvaiśvaryaguṇair yuktaḥ putrapautraiś ca vardhate // Tbh_54",
  "SA05tarb108u:2_110": "jātismaro bhaved dhīmān kulīnaḥ priyadarśanaḥ // Tbh_55",
  "SA05tarb108u:2_111": "prītimāṃś ca mahāvāgmī sarvaśāstraviśāradaḥ // Tbh_56",
  "SA05tarb108u:2_112": "kalyāṇamitrasaṃsevī bodhicittavibhūṣitaḥ /",
  "SA05tarb108u:2_113": "sadāvirahito buddhair yatra yatropapadyate // Tbh_57",
  "SA05tarb108u:3_0": "ity āryatārābhaṭṭārikāyā nāmāṣṭottaraśatakaṃ buddhabhāṣitaṃ samāptam /",
  "SA05tarb108u:4_0": "// śubham //"
}