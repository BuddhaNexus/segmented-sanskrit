{
  "GV05prasupbu:0": "praśnopaniṣad",
  "GV05prasupbu:1": "oṃ bhadraṃ karṇebhiḥ śṛṇuyāma devā bhadraṃ paśyemākṣibhiryajatrāḥ /",
  "GV05prasupbu:2": "sthirairaṅgaistuṣṭuvāṃ sastanūbhirvyaśema devahitaṃ yadāyuḥ //",
  "GV05prasupbu:3": "oṃ śāntiḥ! śāntiḥ!! śāntiḥ!!!",
  "GV05prasupbu:4": "svasti na indro vṛddhaśravāḥ svasti naḥ pūṣā viśvavedāḥ /",
  "GV05prasupbu:5": "svasti nastārkṣyo ariṣṭanemiḥ svasti no bṛhaspatirdadhātu //",
  "GV05prasupbu:6": "oṃ śāntiḥ!śāntiḥ!!śāntiḥ!!!",
  "GV05prasupbu:7": "prathama praśnaḥ",
  "GV05prasupbu:8": "mantroktasyārthasya vistarānuvādīdaṃ brāhmaṇamārabhyate /",
  "GV05prasupbu:9": "ṛṣipraśnaprativacanākhyāyikā tu vidyāstutaye /",
  "GV05prasupbu:10": "evaṃ saṃvatsarabrahmacaryasaṃvāsādiyuktairgrāhyā pippalādādivatsarvajñakalpairācāryairvaktavyā ca,",
  "GV05prasupbu:11": "na sā yena kenaciditi vidyāṃ stauti /",
  "GV05prasupbu:12": "brahmacaryādisādhanāsūcanācca tatkartavyatā syāt /",
  "GV05prasupbu:13": "oṃ",
  "GV05prasupbu:14": "_______________________________________________________________________",
  "GV05prasupbu:15": "START PrUp 1.1",
  "GV05prasupbu:16_0": "sukeśā ca bhāradvājaḥ śaibyaś ca satyakāmaḥ sauryāyaṇī ca gārgyaḥ kausalyaś cāśvalāyano",
  "GV05prasupbu:16_1": "bhārgavo vaidarbhiḥ kabandhī kātyāyanas te haite brahmaparā brahmaniṣṭhā paraṃ brahmānveṣamāṇā",
  "GV05prasupbu:16_2": "eṣa ha vai tatsarvaṃ vakṣyatīti te ha samitpāṇayo bhagavantaṃ pippalādam upasannāḥ || PrUp_1.1 ||",
  "GV05prasupbu:17": "____________________",
  "GV05prasupbu:18": "PrUpBh_1.1",
  "GV05prasupbu:19": "sukeśā ca nāmataḥ,",
  "GV05prasupbu:20": "bharadvājasyāpatyaṃ bhāradvājaḥ,",
  "GV05prasupbu:21": "śaibyaśca śiveḥ apatyaṃ śaibyaḥ satyakāmo nāmataḥ;",
  "GV05prasupbu:22": "sauryāyaṇī sūryastasyāpatyaṃ sauryaḥ tasyāpatyaṃ sauryāyaṇiśachāndasaḥ sauryāyaṇīti,",
  "GV05prasupbu:23": "gārgyo gargagotrāpatyaṃ bhargavo vaidarbhiḥ vidarbhe bhavaḥ;kabandhī nāmataḥ,",
  "GV05prasupbu:24": "katyasyāpasyaṃ kātyāyanaḥ,",
  "GV05prasupbu:25": "vidyamāna prapitāmaho yasya saḥ, yuvapratyayaḥ /",
  "GV05prasupbu:26": "te haite brahmaparā aparaṃ brahma paratvena gatāstadanuṣṭhānaniṣṭhāśca brahmaniṣṭhāḥ paraṃ brahmānveṣamāṇāḥ - kiṃ tat?",
  "GV05prasupbu:27": "yannityaṃ vijñeyamiti tatprāptyarthaṃ yathākāmaṃ yatiṣyāma ityevaṃ tadanveṣaṇaṃ kurvantastadadhigamāyaiṣa ha vai tatsarvaṃ vakṣyatītyācāryamupajagmuḥ /",
  "GV05prasupbu:28": "katham te ha samitpāṇayaḥ samidlāragṛhītahastāḥ santo bhagavantaṃ pippalādamācāryamupāsannā upajagmuḥ //",
  "GV05prasupbu:29": "_______________________________________________________________________",
  "GV05prasupbu:30": "START PrUp 1.2",
  "GV05prasupbu:31": "tān ha sa ṛṣir uvāca |",
  "GV05prasupbu:32": "bhūya eva tapasā brahmacaryeṇa śraddhayā saṃvatsaraṃ saṃvatsyatha |",
  "GV05prasupbu:33": "yathākāmaṃ praśnān pṛcchata |",
  "GV05prasupbu:34": "yadi vijñāsyāmaḥ sarvaṃ ha vo vakṣyāma iti || PrUp_1.2 ||",
  "GV05prasupbu:35": "____________________",
  "GV05prasupbu:36": "PrUpBh_1.2",
  "GV05prasupbu:37_0": "tānevamupagatānha sa kila ṛṣiruvāca bhūyaḥ punareva yadyapi yūyaṃ pūrvaṃ tapasmina",
  "GV05prasupbu:37_1": "eva tapasendriyasaṃyamena tathāpīha viśeṣato brahmacaryeṇa śraddhayā cāstikyabuddhyādaravantaḥ",
  "GV05prasupbu:37_2": "saṃvatsaraṃ kālaṃ saṃvatsyatha samyagguruśuśrūṣāparāḥ santo vatsyatha /",
  "GV05prasupbu:38": "tato yathākāmaṃ yo yasya kāmastamanatikramya yathākāmaṃ yadviṣaye yasya jijñāsā tadviṣayānpraśnānpṛcchata /",
  "GV05prasupbu:39": "yadi tadyuṣmatpṛṣṭama vijñāsyāmaḥ - anuddhatatvapradarśanārtho yadiśabdo nājñānasaṃśayārthaḥ praśnanirṇayādavasīyate - sarvaṃ ha vo vaḥ pṛṣṭaṃ vakṣyāma iti //2//",
  "GV05prasupbu:40": "_______________________________________________________________________",
  "GV05prasupbu:41": "START PrUp 1.3",
  "GV05prasupbu:42": "atha kabandhī kātyāyana upetya papraccha |",
  "GV05prasupbu:43": "bhagavan kuto ha vā imāḥ prajāḥ prajāyanta iti || PrUp_1.3 ||",
  "GV05prasupbu:44": "____________________",
  "GV05prasupbu:45": "PrUpBh_1.3",
  "GV05prasupbu:46": "atha saṃvatsarādūdhvaṃ kabandhī kātyāyana upetyopagamya papraccha pṛṣṭavān /",
  "GV05prasupbu:47": "he bhagavan kutaḥ kasmāddha vā imā brāhmaṇādyāḥ prajāḥ prajāyanta utpadyante /",
  "GV05prasupbu:48": "aparavidyākarmaṇoḥ samuccitayoryatkāryaṃ yā gatistadvaktavyamiti tadartho 'yaṃ praśnaḥ //3//",
  "GV05prasupbu:49": "_______________________________________________________________________",
  "GV05prasupbu:50": "START PrUp 1.4",
  "GV05prasupbu:51": "tasmai sa hovāca |",
  "GV05prasupbu:52": "prajākāmo vai prajāpatiḥ |",
  "GV05prasupbu:53": "sa tapo 'tapyata |",
  "GV05prasupbu:54": "sa tapas taptvā sa mithunam utpādayate rayiṃ ca prāṇaṃ ceti |",
  "GV05prasupbu:55": "etau me bahudhāḥ prajāḥ kariṣyata iti || PrUp_1.4 ||",
  "GV05prasupbu:56": "____________________",
  "GV05prasupbu:57": "PrUpBh_1.4",
  "GV05prasupbu:58": "tasmā evaṃ pṛṣṭavate sa hovāca tadapākaraṇāyāha /",
  "GV05prasupbu:59_0": "prajākāmaḥ prajā ātmanaḥ sisṛkṣurvai prajāpatiḥ sarvātmā sajjagatsrakṣyāmi ityevaṃ",
  "GV05prasupbu:59_1": "vijñānavānyathoktakārī tadbhāvabhāvitaḥ kalpādau nivṛtto hiraṇyagarbhaḥ sṛjyamānānāṃ",
  "GV05prasupbu:59_2": "prajānāṃ sthāvarajaṅgamānāṃ patiḥ sajjanmāntarabhāvitaṃ jñānaṃ śrutiprakāśitārthaviṣayaṃ",
  "GV05prasupbu:59_3": "tapo 'nvālocayadatapyata /",
  "GV05prasupbu:60": "ata tu sa evaṃ tapastaptvā śrautaṃ jñānamanvālocya sṛṣṭisādhanabhūtaṃ mithunamutpādayate mithunaṃ dvandvamutpāditavān /",
  "GV05prasupbu:61": "rayiṃ ca somamannaṃ praṇaṃ cāgnimattāram etāvagniṣomāvattrannabhūtau me mama bahudhānekadhā prajāḥ kariṣyata ityevaṃ saṃcintyāṇḍotpattikrameṇa sūryācandramasāvakalpayat //4//",
  "GV05prasupbu:62": "_______________________________________________________________________",
  "GV05prasupbu:63": "START PrUp 1.5",
  "GV05prasupbu:64": "ādityo ha vai prāṇo rayir eva candramāḥ |",
  "GV05prasupbu:65": "rayir vā etat sarvaṃ yanmūrtaṃ cāmūrtaṃ ca |",
  "GV05prasupbu:66": "tasmān mūrtir eva rayiḥ || PrUp_1.5 ||",
  "GV05prasupbu:67": "____________________",
  "GV05prasupbu:68": "PrUpBh_1.5",
  "GV05prasupbu:69": "tatrādityo ha vai prāṇo 'ttā agniḥ /",
  "GV05prasupbu:70": "rayireva candramāḥ, rayiḥ, evānnaṃ soma eva /",
  "GV05prasupbu:71": "tadetadekamattā cānnaṃ ca, prajāpatirekaṃ tu mithunam, guṇapradhānakṛto bhedaḥ /",
  "GV05prasupbu:72": "katham?",
  "GV05prasupbu:73": "rayirvā annaṃ vā etan sarvam;",
  "GV05prasupbu:74": "kiṃ tadyanmūrtaṃ ta sthūlaṃ cāmūrtaṃ ca sūkṣmaṃ ca mūrtāmūrte attrannarūpe rayireva /",
  "GV05prasupbu:75": "tasmātpravibhaktād amūrtādyadanyanmūrtārūpaṃ mūrtiḥ saiva rayiramūrtenādyamānatvāt //5//",
  "GV05prasupbu:76": "tathāmūrto 'pi prāṇottā sarvameva yaccādyam /",
  "GV05prasupbu:77": "katham -",
  "GV05prasupbu:78": "_______________________________________________________________________",
  "GV05prasupbu:79": "START PrUp 1.6",
  "GV05prasupbu:80": "athāditya udayan yatprācīṃ diśaṃ praviśati tena prācyān prāṇān raśmiṣu saṃnidhatte |",
  "GV05prasupbu:81": "yad dakṣiṇaṃ yat pratīcīṃ yad udīcīṃ yad adho yad ūrdhvaṃ yad antarā diśo yat sarvaṃ prakāśayati tena sarvān prāṇān raśmiṣu saṃnidhatte || PrUp_1.6 ||",
  "GV05prasupbu:82": "____________________",
  "GV05prasupbu:83": "PrUpBh_1.6",
  "GV05prasupbu:84": "athāditya udayannudgacchan prāṇināṃ cakṣurgocaramāgacchan yatprācīṃ diśaṃ svaprakāśena praviśati vyāpnoti;",
  "GV05prasupbu:85": "tena svātmāvabhāsarūpeṣu vyāptimatsu vyāptatvātprāṇinaḥ saṃnidhatte saṃniveśayati;",
  "GV05prasupbu:86": "ātmabhūtānkaroti ityarthaḥ /",
  "GV05prasupbu:87_0": "tathaiva yatpraviśati dakṣiṇāṃ yatpratīcīṃ yadudīcīmadha ūrdhvaṃ yatpraviśati yaccāntarā",
  "GV05prasupbu:87_1": "diśaḥ koṇadiśo 'vāntaradiśo yaccānyat sarvaṃ prakāśayati tena svaprakāśavyāptyā sarvān",
  "GV05prasupbu:87_2": "sarvadiksthān prāṇān raśmiṣu sannidatte //6 //",
  "GV05prasupbu:88": "_______________________________________________________________________",
  "GV05prasupbu:89": "START PrUp 1.7",
  "GV05prasupbu:90": "sa eṣa vaiśvānaro viśvarūpaḥ prāṇo 'gnirudayate |",
  "GV05prasupbu:91": "tad etad dacābhyuktam || PrUp_1.7 ||",
  "GV05prasupbu:92": "____________________",
  "GV05prasupbu:93": "PrUpBh_1.7",
  "GV05prasupbu:94": "sa eṣo 'ttā praṇo vaiśvānaraḥ sarvātmā viśvarūpo viśvātmatvācca prāṇo 'gniśca sa evāttodayata udgacchati pratyahaṃ sarvā diśa ātmasātkurvan /",
  "GV05prasupbu:95": "tadetaduktaṃ vastu ṛcā mantreṇāpyabhyuktam //7//",
  "GV05prasupbu:96": "_______________________________________________________________________",
  "GV05prasupbu:97": "START PrUp 1.8",
  "GV05prasupbu:98": "viśvarūpaṃ hariṇaṃ jātavedasaṃ parāyaṇaṃ jyotir ekaṃ tapantam /",
  "GV05prasupbu:99": "sahasraraśmiḥ śatadhā vartamānaḥ prāṇaḥ prajānām udayaty eṣa sūryaḥ // PrUp_1.8 //",
  "GV05prasupbu:100": "____________________",
  "GV05prasupbu:101": "PrUpBh_1.8",
  "GV05prasupbu:102_0": "viśvarūpaṃ sarvarūpaṃ hariṇaṃ raśmivantaṃ jātavedasaṃ jātaprajñānaṃ parāyaṇaṃ sarvaprāṇāśayaṃ",
  "GV05prasupbu:102_1": "jyotirekaṃ sarvaprāṇināṃ cakṣurbhūtamadvitīyaṃ tapantaṃ tāpakriyāṃ kurvāṇaṃ svātmānaṃ",
  "GV05prasupbu:102_2": "sūryaṃ sūrayo vijñātavanto brahmavidaḥ /",
  "GV05prasupbu:103": "ko 'sau yaṃ vijñātavantaḥ?",
  "GV05prasupbu:104": "sahasraraśmiranekaraśmiḥ śatadhānekadhā prāṇibhedena vartamānaḥ prāṇaḥ prajānāmudayatyeṣa sūryaḥ //8//",
  "GV05prasupbu:105": "yaścāsau candramā mūrtirannam amūrtiśca prāṇo 'ttādityastadekam etanmithunaṃ sarvaṃ kathaṃ prajāḥ kariṣyata iti ucyate-",
  "GV05prasupbu:106": "_______________________________________________________________________",
  "GV05prasupbu:107": "START PrUp 1.9",
  "GV05prasupbu:108": "saṃvatsaro vai prajāpatiḥ |",
  "GV05prasupbu:109": "tasyāyane dakṣiṇaṃ cottaraṃ ca |",
  "GV05prasupbu:110": "tad ye ha vai tadiṣṭāpūrte kṛtim ity upāsate te cāndramasam eva lokam abhijayante |",
  "GV05prasupbu:111": "ta eva punar āvartante |",
  "GV05prasupbu:112": "tasmād eta ṛṣayaḥ prajākāmā dakṣiṇaṃ pratipadyante |",
  "GV05prasupbu:113": "eṣa ha vai rayir yaḥ pitṛyāṇaḥ || PrUp_1.9 ||",
  "GV05prasupbu:114": "____________________",
  "GV05prasupbu:115": "PrUpBh_1.9",
  "GV05prasupbu:116": "tadeva kālaḥ saṃvatsaro vai prajāpatistannirvartyatvātsaṃvatsarasya /",
  "GV05prasupbu:117": "candrādityanirvartyatvātsaṃvatsarasya /",
  "GV05prasupbu:118": "candrādityanirvartyatithyahorātrasamudāyo hi saṃvatsaraḥ tadananyatvādrayiprāṇamithunātmaka evetyucyate /",
  "GV05prasupbu:119": "tatkatham?",
  "GV05prasupbu:120_0": "tasya saṃvatsarasya prajāpaterayane mārgau dvau dakṣiṇaṃ cottaraṃ ca dve prasiddhe",
  "GV05prasupbu:120_1": "hyayane ṣaṇmāsalakṣaṇe yābhyāṃ dakṣiṇenottareṇa ca yāti savitā kevalakarmiṇāṃ jñānasaṃyuktakarmavatāṃ ca lokān vidadhat /",
  "GV05prasupbu:121": "katham?",
  "GV05prasupbu:122": "tat tatra ca brāhmaṇādiṣu ye ha vai tadupāsata iti,",
  "GV05prasupbu:123": "kriyāviśeṣaṇo dvitīyastacchabdaḥ,",
  "GV05prasupbu:124": "iṣṭaṃ ca pūrtaṃ ceṣṭāpūrte ityādi kṛtamevopāsate nākṛtaṃ nityaṃ te cāndramasaṃ candramasi bhavaṃ prajāndramasya /",
  "GV05prasupbu:125": "te tatraiva ca kṛtakṣayātpunarāvartante“imaṃ lokaṃ hīnataraṃ vā viśanti“(mu.u.1 / 2 / 10) iti hyuktam /",
  "GV05prasupbu:126_0": "yasmādevaṃ prajāpatimannātmakaṃ phalatvenābhinirvartayanti candram iṣṭāpūrtakarmaṇaiva",
  "GV05prasupbu:126_1": "ṛṣayaḥ svargadraṣṭāraḥ prajākāmāḥ prajārthino gṛhasthāstasmātsvakṛtameva dakṣiṇaṃ",
  "GV05prasupbu:126_2": "dakṣiṇāyanopalakṣitaṃ candraṃ pratipadyante /",
  "GV05prasupbu:127": "eṣa ha vai rayirannaṃ yaḥ pitṛyāṇaḥ pitṛyāṇapalakṣitaḥ //9//",
  "GV05prasupbu:128": "_______________________________________________________________________",
  "GV05prasupbu:129": "START PrUp 1.10",
  "GV05prasupbu:130": "athottareṇa tapasā brahmacaryeṇa śraddhayā vidyayātmānam anviṣyādityam abhijayante |",
  "GV05prasupbu:131": "etad vai prāṇānām āyatanam etad amṛtam ayam etat parāyaṇam |",
  "GV05prasupbu:132": "etasmān na punarāvartanta iti |",
  "GV05prasupbu:133": "eṣa nirodhaḥ |",
  "GV05prasupbu:134": "tad eṣa ślokaḥ || PrUp_1.10 ||",
  "GV05prasupbu:135": "____________________",
  "GV05prasupbu:136": "PrUpBh_1.10",
  "GV05prasupbu:137": "athottareṇāyanena prajāpateḥ aṃśaṃ prāṇamattāramādityamabhijayante;kena?",
  "GV05prasupbu:138": "tapasendriyajayena viśeṣato brahmacarye śraddhayā vidyayā ca prajāpatyātmaviṣayā ātmānaṃ prāṇaṃ sūryaṃ jagatastasthuṣaścānviṣyāhamasmīti viditvādityamabhijayante 'bhiprāpnuvanti /",
  "GV05prasupbu:139": "etadvā āyatanaṃ sarvaprāṇānāṃ sāmānyamāyatanamāśrayametadamṛtamavināśi /",
  "GV05prasupbu:140": "abhayamata eva bhayavajitaṃ na candravatkṣayavṛddhibhayavat /",
  "GV05prasupbu:141": "etatparāyaṇaṃ parā gatiḥ vidyāvatāṃ karmiṇāṃ ca jñānavatām /",
  "GV05prasupbu:142": "etasmānna punarāvartante yathetare kevalakarmiṇā iti /",
  "GV05prasupbu:143": "yasmādeṣo 'viduṣāṃ nirodhaḥ /",
  "GV05prasupbu:144": "ādityādi niruddhā avidvāṃso naite saṃvatsaramādityamātmānaṃ prāṇamabhiprāpnuvanti /",
  "GV05prasupbu:145": "sa hi saṃvatsaraḥ kālātmāviduṣāṃ nirodhaḥ /",
  "GV05prasupbu:146": "tattatrāsminnartha eṣa śloko mantraḥ /",
  "GV05prasupbu:147": "_______________________________________________________________________",
  "GV05prasupbu:148": "START PrUp 1.11",
  "GV05prasupbu:149": "pañcapādaṃ pitaraṃ dvādaśakṛtiṃ diva āhuḥ pare ardhe purīṣiṇam /",
  "GV05prasupbu:150": "atheme anya u pare vicakṣaṇaṃ saptacakre ṣaḍara āhurarpitamiti // PrUp_1.11 //",
  "GV05prasupbu:151": "____________________",
  "GV05prasupbu:152": "PrUpBh_1.11",
  "GV05prasupbu:153": "pañcapādaṃ pañcartavaḥ pādā ivāsya saṃvatsarātmana ādityasya tairasau pādairivartubhirāvartate /",
  "GV05prasupbu:154": "hemantaśiśirāvekīkṛtyeyaṃ kalpanā /",
  "GV05prasupbu:155": "pitaraṃ sarvasya janayitṛtvātpitṛtvaṃ tasya /",
  "GV05prasupbu:156_0": "taṃ dvādaśākṛtiṃ dvādaśamāsā ākṛtayo 'vayavā ākaraṇaṃ vākyavikaraṇam asya dvādaśamāsaistaṃ",
  "GV05prasupbu:156_1": "dvādaśākṛtiṃ divo dyulokātpara ūrdhver'the sthāne tṛtīyāsyāṃ divītyarthaḥ purīṣiṇaṃ",
  "GV05prasupbu:156_2": "purīṣavantamudakavantamāhuḥ kālavidaḥ /",
  "GV05prasupbu:157_0": "atha tamevānya ima u pare kālavido ticakṣaṇaṃ nipuṇaṃ sarvajñaṃ saptacakre saptahayarūpeṇa",
  "GV05prasupbu:157_1": "cakre satataṃ gatimati kālātmani ṣaḍare ṣaḍṛtumatyāhuḥ sarvamidaṃ jagatkathayanti",
  "GV05prasupbu:157_2": "arpitamarā iva rathanābhau niviṣṭamiti /",
  "GV05prasupbu:158": "yadi pañcapādo dvādaśākṛtiryadivā saptacakraḥ ṣaḍaraḥ sarvathāpi saṃvatsaraḥ kālātmā prajāpatiḥ candrādityalakṣaṇo 'pi jagataḥ kāraṇam //11//",
  "GV05prasupbu:159": "_______________________________________________________________________",
  "GV05prasupbu:160": "START PrUp 1.12",
  "GV05prasupbu:161": "yasminn idaṃ śritaṃ viśvaṃ sa eva prajāpatiḥ saṃvatsarākhyaḥ svāvayave māse kṛtsnaḥ parisamāpyate /",
  "GV05prasupbu:162": "māso vai prajāpatiḥ |",
  "GV05prasupbu:163": "tasya kṛṣṇapakṣa eva rayiḥ śuklaḥ prāṇaḥ |",
  "GV05prasupbu:164": "tasmād eta ṛṣayaḥ śukla iṣṭaṃ kurvantītara itarasmin || PrUp_1.12 ||",
  "GV05prasupbu:165": "____________________",
  "GV05prasupbu:166": "PrUpBh_1.12",
  "GV05prasupbu:167": "māso vai prajāpatiryathoktalakṣaṇa eva mithunātmakaḥ /",
  "GV05prasupbu:168": "tasya māsātmanaḥ prajāpatereko bhāgaḥ kṛṣṇapakṣo rayirannaṃ candramāḥ /",
  "GV05prasupbu:169": "aparo bhāgaḥ śuklapakṣo rayirannaṃ candramāḥ /",
  "GV05prasupbu:170": "aparo bhāgaḥ śuklapakṣaḥ prāṇa ādityo 'ttāgniḥ yasmācchuklapakṣātmānaṃ prāṇaṃ sarvameva paśyanti tasmātprāṇadarśina eta ṛṣayaḥ kṛṣṇapakṣastairna dṛśyate yasmāt /",
  "GV05prasupbu:171": "itare tu prāṇaṃ na paśyantītyadarśanalakṣaṇaṃ kṛṣṇātmānameva paśyanti /",
  "GV05prasupbu:172": "itarasmin kṛṣṇapakṣa eva kurvanti śukle kurvanto 'pi //12//",
  "GV05prasupbu:173": "_______________________________________________________________________",
  "GV05prasupbu:174": "START PrUp 1.13",
  "GV05prasupbu:175": "ahorātro vai prajāpatiḥ |",
  "GV05prasupbu:176": "tasyāhareva prāṇo rātrireva rayiḥ |",
  "GV05prasupbu:177": "prāṇaṃ vā ete praskandanti ye divā ratyā saṃyujyante |",
  "GV05prasupbu:178": "brahmacaryameva tadyadrātrau ratyā saṃyujyante || PrUp_1.13 ||",
  "GV05prasupbu:179": "____________________",
  "GV05prasupbu:180": "PrUpBh_1.13",
  "GV05prasupbu:181": "so 'pi māsātmā prajāpatiḥ svāvayave 'horātre parisamāpyate /",
  "GV05prasupbu:182": "ahorātro vai prajāpatiḥ pūrvavat /",
  "GV05prasupbu:183": "tasyāpyahareva prāṇo 'ttāgnī rātrireva rayiḥ pūrvavat /",
  "GV05prasupbu:184": "prāṇamaharātmānaṃ vā ete praskandanti nirgamayanti śoṣayanti vā svātmano vicchidyāpanayanti ke?",
  "GV05prasupbu:185": "ye divāhani ratyā ratikāraṇabhūtayā saha striyā saṃyujyante mithunaṃ maithunamācaranti mūḍhāḥ /",
  "GV05prasupbu:186": "yata evaṃ tasmāttanna kartavyamiti pratiṣedhaḥ prāsaṃṅgikaḥ /",
  "GV05prasupbu:187": "yadrātrau saṃyujyante ratyā ṛtau brahmacaryameva taditi praśastatvādṛtau bhāryāgamanaṃ kartavyamityayamapi prāsaṅgiko vidhiḥ /",
  "GV05prasupbu:188": "prakṛtaṃ tūcyate - so 'horātrātmakaḥ prajāpatirvīhiyavādyannātmanā vyavasthitaḥ //13//",
  "GV05prasupbu:189": "evaṃ krameṇa pariṇamya tat -",
  "GV05prasupbu:190": "_______________________________________________________________________",
  "GV05prasupbu:191": "START PrUp 1.14",
  "GV05prasupbu:192": "annaṃ vai prajāpatis tato ha vai tadretaḥ |",
  "GV05prasupbu:193": "tasmād imāḥ prajāḥ prajāyanta iti || PrUp_1.14 ||",
  "GV05prasupbu:194": "____________________",
  "GV05prasupbu:195": "PrUpBh_1.14",
  "GV05prasupbu:196": "annaṃ vai prajāpatiḥ /",
  "GV05prasupbu:197": "katham?",
  "GV05prasupbu:198": "tatastasmāddha vai reto nṛbījaṃ tatprajākaraṇaṃ tasmādyoṣiti siktādimā manuṣyādilakṣaṇāḥ prajāḥ prajāyante /",
  "GV05prasupbu:199": "yatpṛṣṭaṃ kuto ha vai prajāḥ prajāyanta iti /",
  "GV05prasupbu:200": "tadevaṃ candrādityamithunādikrameṇāhorātrāntenānnāsṛgretoddhāreṇemāḥ prajāḥ prajāyanta iti nirṇītam //14//",
  "GV05prasupbu:201": "_______________________________________________________________________",
  "GV05prasupbu:202": "START PrUp 1.15",
  "GV05prasupbu:203": "tad ye ha vai tatprajāpativrataṃ caranti |",
  "GV05prasupbu:204": "te mithunam utpādayante |",
  "GV05prasupbu:205": "teṣāmevaiṣa brahmalokaḥ |",
  "GV05prasupbu:206": "yeṣāṃ tapo brahmacaryaṃ |",
  "GV05prasupbu:207": "yeṣu satyaṃ pratiṣṭhitam || PrUp_1.15 ||",
  "GV05prasupbu:208": "____________________",
  "GV05prasupbu:209": "PrUpBh_1.15",
  "GV05prasupbu:210": "tattatraivaṃ sati ye gṛhasthāḥ - ha vai iti prasiddhasmaraṇārthau nipātau - tatprajāpatervrataṃ prajāpativratamṛtau bhāryāgamanaṃ caranti kurvanti teṣāṃ dṛṣṭaphalamidam /",
  "GV05prasupbu:211": "kim?te mithunaṃ putraṃ duhitaraṃ cotpādayante /",
  "GV05prasupbu:212": "adṛṣṭaṃ ca phalamiṣṭāpūrtadattakāriṇāṃ teṣāmeva eṣa yaścāndramaso brahmalokaḥ pitṛyāṇalakṣaṇo yeṣāṃ tapaḥ snātakavratādīni,",
  "GV05prasupbu:213": "brahmacaryam,",
  "GV05prasupbu:214": "yeṣu ca satyamanṛtavarjanaṃ pratiṣṭhitamavyabhicāritayā vartate nityameva //15//",
  "GV05prasupbu:215": "yastu punarādityopalakṣita uttarāyaṇaḥ prāṇātmabhāvo virajaḥ śuddho na candrabrahmalokavadrajasvalo vṛddhikṣayādiyukto 'sau teṣāṃ keṣāmityucyate -",
  "GV05prasupbu:216": "_______________________________________________________________________",
  "GV05prasupbu:217": "START PrUp 1.16",
  "GV05prasupbu:218": "teṣām asau virajo brahmaloko na yeṣu jihvam anṛtaṃ na māyā ceti || PrUp_1.16 ||",
  "GV05prasupbu:219": "____________________",
  "GV05prasupbu:220": "PrUpBh_1.16",
  "GV05prasupbu:221": "yathā gṛhasthānāmekaviruddhasaṃvyavahāraprayojanavattvājjihraṃ kauṭilyaṃ vakrabhāvo 'vaśyaṃbhāvi tathā na yeṣu jihram /",
  "GV05prasupbu:222": "yathā ca gṛhasthānāṃ krīḍānarmādinimittamanṛtamavarjanīyaṃ tathā na yeṣu tat /",
  "GV05prasupbu:223": "tathā māyā gṛhasthānāmiva na yeṣu vidyate /",
  "GV05prasupbu:224": "māyā nāma bahiranyathātmānaṃ prakāśyanyathaiva kāryaṃ karoti sā māyā mithyācārarūpā /",
  "GV05prasupbu:225": "māyetyevamādayo doṣā yeṣvadhikāriṣu brahmacārivānaprasthabhikṣuṣu nimittābhāvānna vidyante tatsādhanānurūpeṇaiva teṣāmasau virajo brahmaloka ityeṣā jñānayuktakarmavatāṃ gatiḥ /",
  "GV05prasupbu:226": "pūrvauktastu brahmalokaḥ kevalakarmiṇāṃ candralakṣaṇa iti //16//",
  "GV05prasupbu:227": "iti prathama praśnaḥ",
  "GV05prasupbu:228": "=============================================================================",
  "GV05prasupbu:229": "dvitīyaḥ praśnaḥ",
  "GV05prasupbu:230": "prāṇo 'ttā prajāpatirityuktam /",
  "GV05prasupbu:231": "tasya prajāpatitvamattṛtvaṃ ca asmiñśarīre 'vadhārayitavyamiti ayaṃ praśna ārabhyate -",
  "GV05prasupbu:232": "_______________________________________________________________________",
  "GV05prasupbu:233": "START PrUp 2.1",
  "GV05prasupbu:234": "ata hainaṃ bhārgavo vaidarbhiḥ papraccha |",
  "GV05prasupbu:235": "bhagavan katyeva devāḥ prajāṃ vidhārayante |",
  "GV05prasupbu:236": "katara etat prakāśayante |",
  "GV05prasupbu:237": "kaḥ punar eṣāṃ variṣṭha iti || PrUp_2.1 ||",
  "GV05prasupbu:238": "____________________",
  "GV05prasupbu:239": "PrUpBh_2.1",
  "GV05prasupbu:240": "athānantaraṃ ha kilainaṃ bhārgavo vaidarbhiḥ papraccha /",
  "GV05prasupbu:241": "he bhagavan katyeva devāḥ prajāṃ śarīralakṣaṇāṃ vidhārayante viśeṣeṇa dhārayante /",
  "GV05prasupbu:242": "katare buddhīndriyakarmendriyavibhaktānāmetatprakāśanaṃ svamāhātmyaprakhyāpanaṃ prakāśayante /",
  "GV05prasupbu:243": "ko 'sau punareṣāṃ variṣṭhaḥ pradhānaḥ kāryakaraṇalakṣaṇānāmiti //1//",
  "GV05prasupbu:244": "_______________________________________________________________________",
  "GV05prasupbu:245": "START PrUp 2.2",
  "GV05prasupbu:246": "tasmai sa hovāca |",
  "GV05prasupbu:247": "ākāśo ha vā eṣa devo vāyur agnir āpaḥ pṛthivī vāṅmanaścakṣu śrotraṃ ca |",
  "GV05prasupbu:248": "te prakāśyābhivadanti |",
  "GV05prasupbu:249": "vayam etad bāṇam avaṣṭabhya vidhārayāmaḥ || PrUp_2.2 ||",
  "GV05prasupbu:250": "____________________",
  "GV05prasupbu:251": "PrUpBh_2.2",
  "GV05prasupbu:252_0": "evaṃ pṛṣṭavate tasmai sa hovāca ākāśo ha vā eṣa devo vāyuḥ agniḥ āpaḥ pṛthivītyetāni",
  "GV05prasupbu:252_1": "pañca mahābhūtāni śarīrārambhakāṇi vāṅmanaścakṣuḥśrotramityādīni karmendriyabuddhīndriyabuddhīndriyāṇi ca /",
  "GV05prasupbu:253": "kāryalakṣaṇāḥ karaṇalakṣaṇāśca te devā ātmano māhātmyaṃ prakāśyābhivadanti spardhamānā ahaṃ śreṣṭhatāyai /",
  "GV05prasupbu:254": "kathaṃ vadanti?",
  "GV05prasupbu:255": "vayametadbāṇaṃ kāryakaraṇasaṃghātamavaṣṭabhya pāsādam iva stambhādayo 'viśithilīkṛtya vidhārayāmo vispaṣṭaṃ dhārayāmaḥ //2//",
  "GV05prasupbu:256": "_______________________________________________________________________",
  "GV05prasupbu:257": "START PrUp 2.3",
  "GV05prasupbu:258": "tān variṣṭaḥ prāṇa uvāca |",
  "GV05prasupbu:259": "mā mohamāpadyatha, aham evaitat pañcadhātmānaṃ pravibhajyaitad bāṇamavaṣṭabhya vidhārayāmīti |",
  "GV05prasupbu:260": "te 'śraddadhānā babhūvuḥ || PrUp_2.3 ||",
  "GV05prasupbu:261": "____________________",
  "GV05prasupbu:262": "PrUpBh_2.3",
  "GV05prasupbu:263": "tānevamabhimānavato variṣṭo mukhyaḥ prāṇa uvācoktavān /",
  "GV05prasupbu:264_0": "mā maivaṃ mohamāpadyatha avivekitayā abhimānaṃ mā kuruta yasmādahameva etadbāṇamavaṣṭabhya",
  "GV05prasupbu:264_1": "vidhārayāmi pañcadhātmānaṃ pravibhajya prāṇādivṛttibhedaṃ svasya kṛtvā vidhārayāmītyuktavati",
  "GV05prasupbu:264_2": "ca tasmiṃste 'kṣaddadhānā apratyayavanto babhūvuḥ kathametadevamiti //3 //",
  "GV05prasupbu:265": "_______________________________________________________________________",
  "GV05prasupbu:266": "START PrUp 2.4",
  "GV05prasupbu:267": "so 'bhimānādūrdhvamutkramata iva |",
  "GV05prasupbu:268": "tasminn utkrāmaty athetare sarva evotkrāmante |",
  "GV05prasupbu:269": "tasmiṃś ca pratiṣṭhamāne sarva eva prātiṣṭhante |",
  "GV05prasupbu:270": "tad yathā makṣikā madhukararājānam utkrāmantaṃ sarvā evotkrāmante |",
  "GV05prasupbu:271": "tasmiṃś ca pratiṣṭhamāne sarvā eva prātiṣṭhante |",
  "GV05prasupbu:272": "evaṃ vāṅmanaścakṣuḥśrotraṃ ca |",
  "GV05prasupbu:273": "te prītāḥ prāṇaṃ stunvanti || PrUp_2.4 ||",
  "GV05prasupbu:274": "____________________",
  "GV05prasupbu:275": "PrUpBh_2.4",
  "GV05prasupbu:276": "sa ca prāṇasteṣāmaśraddhadhānatāmālakṣyābhimānādūrdhvamutkrāmata ivedamutkrāntavāniva saroṣānnirapekṣastasminnutkrāmati yadvṛttaṃ tadddṛṣṭāntena pratyakṣīkaroti /",
  "GV05prasupbu:277": "tasminnutkrāmati satyathānantaram evetare sarva eva prāṇāścakṣurādāya utkrāmanta uccakramire /",
  "GV05prasupbu:278": "tasmiṃśca prāṇe pratiṣṭhamāne tūṣṇīṃ bhavati anutkrāmati sati sarva eva prātiṣṭhante tūṣṇīṃ vyavasthitā abhūvan /",
  "GV05prasupbu:279": "tattatra yathā loke makṣikā madhukarāḥ svarājānaṃ madhukararājānam utkrāmantaṃ prati sarvā evotkrāmante tasmiṃśca pratiṣṭhamāne sarvā eva pratiṣṭhante prātitiṣṭhanti /",
  "GV05prasupbu:280": "yathāyaṃ dṛṣṭānta evaṃ vāṅmanaścakṣuḥśrotraṃ cetyādayasta utsṛjyāśraddadhānatāṃ buddhvā prāṇamāhātmyaṃ prītāḥ prāṇaṃ stuvanti //4//",
  "GV05prasupbu:281": "katham -",
  "GV05prasupbu:282": "_______________________________________________________________________",
  "GV05prasupbu:283": "START PrUp 2.5",
  "GV05prasupbu:284": "eṣo 'gnis tapaty eṣa sūrya eṣa parjanyo maghavān eṣa vāyuḥ /",
  "GV05prasupbu:285": "eṣa pṛthivī rayir devaḥ sadasac cāmṛtaṃ ca yat // PrUp_2.5 //",
  "GV05prasupbu:286": "____________________",
  "GV05prasupbu:287": "PrUpBh_2.5",
  "GV05prasupbu:288": "eṣa prāṇo 'gniḥ saṃstapati jvalati /",
  "GV05prasupbu:289": "tathaiva sūryaḥ san prakāśate, tathaiva parjanyaḥ san varṣati /",
  "GV05prasupbu:290": "kiṃ ca maghavānindraḥ sanā prajāḥ pālayati, jighāṃsatyasurarakṣāṃsi /",
  "GV05prasupbu:291": "eṣa vāyuḥ āvahapravahādibhedaḥ /",
  "GV05prasupbu:292": "kiṃ caiṣa pṛthivī rayirdevaḥ sarvasya jagataḥ sanmūrtamasadamūrtaṃ cāmṛtaṃ ca yaddevānāṃ sthitikāraṇaṃ kiṃ bahunā //5//",
  "GV05prasupbu:293": "_______________________________________________________________________",
  "GV05prasupbu:294": "START PrUp 2.6",
  "GV05prasupbu:295": "arā iva rathanābhau prāṇe sarvaṃ pratiṣṭhitam /",
  "GV05prasupbu:296": "ṛco yajūṃṣi sāmāni yajñaḥ kṣatraṃ brahma ca // PrUp_2.6//",
  "GV05prasupbu:297": "____________________",
  "GV05prasupbu:298": "PrUpBh_2.6",
  "GV05prasupbu:299": "arā iva rathanābhau śraddhādi nāmāntaṃ sarvaṃ sthitikāle prāṇa eva pratiṣṭhitam /",
  "GV05prasupbu:300": "tatharco yajūṃṣi sāmānīti trividhā mantrāḥ tatsādhyaśca yajñaḥ kṣatraṃ ca sarvasya pālayitṛ brahma ca yajñādikarmakartṛtve 'dhikṛtaṃ caivaiṣa prāṇaḥ sarvam //6//",
  "GV05prasupbu:301": "kiṃ ca -",
  "GV05prasupbu:302": "_______________________________________________________________________",
  "GV05prasupbu:303": "START PrUp 2.7",
  "GV05prasupbu:304": "prajāpatiś carasi garbhe tvam eva pratijāyase |",
  "GV05prasupbu:305": "tubhyaṃ prāṇa prajās tv imā baliṃ haranti yaḥ prāṇaiḥ pratiṣṭhasi || PrUp_2.7 ||",
  "GV05prasupbu:306": "____________________",
  "GV05prasupbu:307": "PrUpBh_2.7",
  "GV05prasupbu:308": "yaḥ prajāpatirapi sa tvameva garbhe carasi,",
  "GV05prasupbu:309": "piturmātuśca pratirūpaḥ sanpratijāyase;prajāpatitvādeva prāgeya siddhaṃ tava mātṛpitṛtvam /",
  "GV05prasupbu:310": "sarvadehadehyākṛticchaṅmanaikaḥ prāṇaḥ sarvātmāsītyarthaḥ /",
  "GV05prasupbu:311": "tubhyaṃ tvadarthaṃ yā isā manuṣyādyāḥ prajāstu he prāṇa cakṣurādidvārairbali haranti /",
  "GV05prasupbu:312": "yastvaṃ prāṇaiścakṣurādibhiḥ saha pratitiṣṭhasi sarvaśarīreṣvatastubhyaṃ baliṃ harantīti yuktam;",
  "GV05prasupbu:313": "bhoktā hi yatastvaṃ tavaivānyatsarvaṃ bhojyam //7//",
  "GV05prasupbu:314": "kiṃ ca -",
  "GV05prasupbu:315": "_______________________________________________________________________",
  "GV05prasupbu:316": "START PrUp 2.8",
  "GV05prasupbu:317": "devānām asi vahnitamaḥ pitṝṇāṃ prathamā svadhā /",
  "GV05prasupbu:318": "ṛṣīṇāṃ caritaṃ satyam atharvāṅgirasām asi // PrUp_2.8 //",
  "GV05prasupbu:319": "____________________",
  "GV05prasupbu:320": "PrUpBh_2.8",
  "GV05prasupbu:321": "devānāmindrādīnāmasi bhavasi tvaṃ vahnitamo haviṣāṃ prāpayitṛtamaḥ /",
  "GV05prasupbu:322": "pitṛṇāṃ nāndīmukhe śrāddhe yā pitṛbhyo dīyate svadhānnaṃ sā devapradhānamapekṣya prathamā bhavati /",
  "GV05prasupbu:323": "tasyā api pitṛbhyaḥ prāpayitā tvamevetyarthaḥ kiṃ carṣīṇāṃ cakṣurādīnāṃ prāṇānāmaṅgirasāmaṅgirasabhūtānāmatharvaṇāṃ teṣāmeva“prāṇo vātharvā“iti śruteḥ,",
  "GV05prasupbu:324": "caritaṃ ceṣṭitaṃ satyamavitathaṃ dehadhāraṇādyupakāralakṣaṇaṃ tvamevāsi //8//",
  "GV05prasupbu:325": "_______________________________________________________________________",
  "GV05prasupbu:326": "START PrUp 2.9",
  "GV05prasupbu:327": "indras tvaṃ prāṇa tejasā rudro 'si saṃharañ jagat |",
  "GV05prasupbu:328": "sthitau ca pari samantādrakṣitā pālayitā parirakṣitā |",
  "GV05prasupbu:329": "tvam eva jagataḥ saumyena rūpeṇa |",
  "GV05prasupbu:330": "tvam antarikṣe 'jasraṃ carasi udayāstamayābhyāṃ sūryas tvam eva ca sarveṣāṃ jyotiṣāṃ patiḥ || PrUp_2.9 ||",
  "GV05prasupbu:331": "____________________",
  "GV05prasupbu:332": "PrUpBh_2.9",
  "GV05prasupbu:333": "indraḥ parameśvarastvaṃ he prāṇa tejasā vīryeṇa rudro 'si saṃharajjagat /",
  "GV05prasupbu:334": "sthitau ca pari samantādrakṣitā pālayitā parirakṣitā tvameva jagataḥ saumyena rūpeṇa /",
  "GV05prasupbu:335": "tvamantarikṣe 'jasraṃ carasi udayāstamayābhyāṃ sūryastvameva ca sarveṣāṃ jyotiṣāṃ patiḥ //9//",
  "GV05prasupbu:336": "_______________________________________________________________________",
  "GV05prasupbu:337": "START PrUp 2.10",
  "GV05prasupbu:338": "yadā tvam abhivarṣasy athemāḥ prāṇa te prajāḥ /",
  "GV05prasupbu:339": "ānandarūpās tiṣṭhanti kāmāyānnaṃ bhaviṣyatīti // PrUp_2.10//",
  "GV05prasupbu:340": "____________________",
  "GV05prasupbu:341": "PrUpBh_2.10",
  "GV05prasupbu:342": "yadā parjanyo bhūtvābhivarṣasi tvamatha tadānnaṃ prāpyemāḥ prajāḥ prāṇate prāṇaceṣṭāṃ kurvantītyarthaḥ /",
  "GV05prasupbu:343_0": "athavā prāṇa te tavemāḥ prajāḥ svātmabhūtāstvadannasaṃvardhitāstvadabhivarṣaṇadarśanamātreṇa",
  "GV05prasupbu:343_1": "cānandarūpāḥ sukhaṃ prāptā iva satyaḥ tiṣṭhanti kāmāyecchāto 'nna bhaviṣyatītyevamabhiprāyaḥ //10 //",
  "GV05prasupbu:344": "kiṃ ca -",
  "GV05prasupbu:345": "_______________________________________________________________________",
  "GV05prasupbu:346": "START PrUp 2.11",
  "GV05prasupbu:347": "vrātyas tvaṃ prāṇaikaṛṣirattā viśvasya satpatiḥ /",
  "GV05prasupbu:348": "vayam ādyasya dātāraḥ pitā tvaṃ mātariśva naḥ // PrUp_2.11//",
  "GV05prasupbu:349": "____________________",
  "GV05prasupbu:350": "PrUpBh_2.11",
  "GV05prasupbu:351": "prathamajatvādanyasya saṃskartuḥ abhāvādasaṃskṛto vrātyastvaṃ svabhāvata eva śuddha ityabhiprāyaḥ /",
  "GV05prasupbu:352": "he prāṇaikarṣistvamātharvaṇānāṃ prasiddha ekarṣināmāgriḥ sannattā sarvahaviṣām /",
  "GV05prasupbu:353": "tvameva viśvasya sarvasya sato vidyamānasya patiḥ satpatiḥ /",
  "GV05prasupbu:354": "sādhurvā patiḥ satpatiḥ /",
  "GV05prasupbu:355": "vayaṃ punarādyasya tavādanīyasya haviṣo dātāraḥ /",
  "GV05prasupbu:356": "tvaṃ pitā mātariśva he mātariśvanno 'smākam /",
  "GV05prasupbu:357": "atha vā mātariśvano vāyostvam /",
  "GV05prasupbu:358": "ataśca sarvasyaiva jagataḥ pitṛtvaṃ siddham //11//",
  "GV05prasupbu:359": "kiṃ bahunā -",
  "GV05prasupbu:360": "_______________________________________________________________________",
  "GV05prasupbu:361": "START PrUp 2.12",
  "GV05prasupbu:362": "yā te tanūrvāci pratiṣṭhitā yā śrotraṃ yā ca cakṣuṣi /",
  "GV05prasupbu:363": "yā ca manasi saṃtatā śivāṃ tāṃ kuru motkramīḥ // PrUp_2.12 //",
  "GV05prasupbu:364": "____________________",
  "GV05prasupbu:365": "PrUpBh_2.12",
  "GV05prasupbu:366": "yā te tvadīyā sanūrvāci pratiṣṭhitā vaktṛtvena vadanaceṣṭāṃ kurvatī,",
  "GV05prasupbu:367": "yā śrotre yā ca cakṣuṣi yā ca manasi saṅkalpādivyāpāreṇa santatā samanugatā tanūstāṃ śivāṃ śāntāṃ kuru motkramīrutkramaṇena aśivāṃ mā kārṣīrityarthaḥ //12//",
  "GV05prasupbu:368": "kiṃ bahunā -",
  "GV05prasupbu:369": "_______________________________________________________________________",
  "GV05prasupbu:370": "START PrUp 2.13",
  "GV05prasupbu:371": "prāṇasyedaṃ vaśe sarvaṃ tridive yat pratiṣṭhitam /",
  "GV05prasupbu:372": "māteva putrān rakṣasva śrīś ca prajñāṃ ca vidhehi na iti // PrUp_2.13 //",
  "GV05prasupbu:373": "____________________",
  "GV05prasupbu:374": "PrUpBh_2.13",
  "GV05prasupbu:375": "asmiṃlloke prāṇasyaiva vaśe sarvamidaṃ yatkiñcidupabhogajātaṃ tridive tṛtīyasyāṃ divi ca yatpratiṣṭhitaṃ devādyupabhogajātaṃ tasyāpi prāṇa eveśitā rakṣitā /",
  "GV05prasupbu:376": "ato māteva putrānasmān rakṣasva pālayasva /",
  "GV05prasupbu:377": "tvannimittā hi brāhmyaḥ kṣātriyāśca śriyastāstvaṃ śrīśca śriyaśca prajñāṃ ca tvatsthitinimittāṃ vidhehi no vidhasva ityarthaḥ /",
  "GV05prasupbu:378": "ityevaṃ sarvātmatayā vāgādibhiḥ prāṇaiḥ stutyā gamitamahimā prāṇaḥ prajāpatirattetyavadhṛtam //13//",
  "GV05prasupbu:379": "iti dvitīyaḥ praśnaḥ",
  "GV05prasupbu:380": "=============================================================================",
  "GV05prasupbu:381": "tṛtīya praśnaḥ",
  "GV05prasupbu:382": "_______________________________________________________________________",
  "GV05prasupbu:383": "START PrUp 3.1",
  "GV05prasupbu:384": "atha hainaṃ kausalyaś cāśvalāyanaḥ papraccha |",
  "GV05prasupbu:385": "bhagavan kuta eṣa prāṇo jāyate |",
  "GV05prasupbu:386": "katham āyāty asmin śarīre |",
  "GV05prasupbu:387": "ātmānaṃ vā pravibhajya kathaṃ prātiṣṭhate |",
  "GV05prasupbu:388": "kenotkramate |",
  "GV05prasupbu:389": "kathaṃ bāhyam abhidhatte |",
  "GV05prasupbu:390": "katham adhyātmam iti || PrUp_3.1 ||",
  "GV05prasupbu:391": "____________________",
  "GV05prasupbu:392": "PrUpBh_3.1",
  "GV05prasupbu:393": "atha hainaṃ kausalyaścāśvalāyanaḥ papraccha /",
  "GV05prasupbu:394": "prāṇo hyevaṃ prāṇairnirdhāritatattvairupalabdhamahimāpi saṃhatatvātsyādasyaḥ kāryatvamataḥ pṛcchāmi bhagavankṛtaḥ kasmātkāraṇādeṣa āyātyasmiñśarīre /",
  "GV05prasupbu:395": "kiṃnimittakamasya śarīragrahaṇamityarthaḥ /",
  "GV05prasupbu:396": "praviṣṭaśca śarīra ātmānaṃ vā pravibhajya pravibhāgaṃ kṛtvā kathaṃ kena prakāreṇa prātiṣṭhate pratitiṣṭhati kena vā vṛttiviśeṣeṇāsmāccharīrādutkrāmata utkrāmati /",
  "GV05prasupbu:397": "kathaṃ bāhyamadhibhūtamadhidaivataṃ cābhidhatte dhārayati kathamadhyātmam iti,",
  "GV05prasupbu:398": "dhārayatīti śeṣaḥ //1//",
  "GV05prasupbu:399": "evaṃ pṛṣṭaḥ -",
  "GV05prasupbu:400": "_______________________________________________________________________",
  "GV05prasupbu:401": "START PrUp 3.2",
  "GV05prasupbu:402": "tasmai sa hovāca |",
  "GV05prasupbu:403": "atipraśnān pṛcchasi |",
  "GV05prasupbu:404": "brahmiṣṭho 'sīti |",
  "GV05prasupbu:405": "tasmāt te 'haṃ bravīmi || PrUp_3.2 ||",
  "GV05prasupbu:406": "____________________",
  "GV05prasupbu:407": "PrUpBh_3.2",
  "GV05prasupbu:408": "tasmai sa hovācācāryaḥ,",
  "GV05prasupbu:409": "prāṇa eva tāvaddurvijñeyatvādviṣamapraśnārhastasyāpi janmādi tvaṃ pṛcchasyato 'tipraśnānpṛcchasi /",
  "GV05prasupbu:410": "brahmiṣṭho 'sītyatiśayena tvaṃ brahmavidatastuṣṭo 'haṃ tasmātte tubhyaṃ bravīmi yatpṛṣṭaṃ śruṇu //2//",
  "GV05prasupbu:411": "_______________________________________________________________________",
  "GV05prasupbu:412": "START PrUp 3.3",
  "GV05prasupbu:413": "ātmana eṣa prāṇo jāyate |",
  "GV05prasupbu:414": "yathaiṣā puruṣe chāyaitasminn etadātatam |",
  "GV05prasupbu:415": "manokṛtenāyāty asmiñ śarīre || PrUp_3.3 ||",
  "GV05prasupbu:416": "____________________",
  "GV05prasupbu:417": "PrUpBh_3.3",
  "GV05prasupbu:418": "ātmanaḥ parasmātpuruṣādakṣarātsatyādeṣa uktaḥ prāṇo jāyate /",
  "GV05prasupbu:419": "kathamityatra dṛṣṭāntaḥ /",
  "GV05prasupbu:420_0": "yathā loka eṣā puruṣe śiraḥ pāṇyādilakṣaṇe nimitte chāyā naimittikī jāyate tadvadetasminbrahmaṇyetat",
  "GV05prasupbu:420_1": "prāṇākhyaṃ chāyāsthānīyamanṛtarūpaṃ tattvaṃ satye puruṣa ātataṃ samarpitam ityetat /",
  "GV05prasupbu:421": "chāyeva dehe manokṛtena manaḥ saṅkalpecchādiniṣpannakarmanimittenetyetat - vakṣyati hi“puṇyena puṇyam“(pra.u.3 / 7)",
  "GV05prasupbu:422": "ityādiḥ;tadeva“saktāḥ saha karmaṇā“(bṛ.u.4 / 4 / 6)",
  "GV05prasupbu:423": "iti ca śrutyantarāt - āyāti āgacchatyasmiñśarīre //3//",
  "GV05prasupbu:424": "_______________________________________________________________________",
  "GV05prasupbu:425": "START PrUp 3.4",
  "GV05prasupbu:426": "yathā samrāḍ evādhikṛtān viniyuṅkte |",
  "GV05prasupbu:427": "etān grāmān etān grāmān adhitiṣṭhasveti |",
  "GV05prasupbu:428": "evam evaiṣa prāṇa itarān prāṇān pṛthak pṛthag eva saṃnidhatte || PrUp_3.4 ||",
  "GV05prasupbu:429": "____________________",
  "GV05prasupbu:430": "PrUpBh_3.4",
  "GV05prasupbu:431": "yathā yena prakāreṇa loke rājā samrāḍeva grāmādiṣvadhikṛtānviniyuṅkte /",
  "GV05prasupbu:432": "katham?etāngrāmānetāngrāmānadhitiṣṭhasva iti /",
  "GV05prasupbu:433": "evameva yathā dṛṣṭāntaḥ eṣa mukhyaḥ prāṇaḥ itarānprāṇān cakṣurādīnātmabhedāṃśca pṛthak pṛthageva yathāsthānaṃ saṃnidhatte viniyuṅkte //4//",
  "GV05prasupbu:434": "tatra vibhāgaḥ -",
  "GV05prasupbu:435": "_______________________________________________________________________",
  "GV05prasupbu:436": "START PrUp 3.5",
  "GV05prasupbu:437": "pāyūpasthe 'pānam |",
  "GV05prasupbu:438": "cakṣuḥśrotre mukhanāsikābhyāṃ prāṇaḥ svayaṃ pratiṣṭhate |",
  "GV05prasupbu:439": "madhye tu samānaḥ |",
  "GV05prasupbu:440": "eṣa hy etad dhutam annaṃ samaṃ nayati |",
  "GV05prasupbu:441": "tasmād etāḥ saptārciṣo bhavanti || PrUp_3.5 ||",
  "GV05prasupbu:442": "____________________",
  "GV05prasupbu:443": "PrUpBh_3.5",
  "GV05prasupbu:444": "pāyūpasthe pāyuścopasthaśca pāyūpasthaṃ tasmin,",
  "GV05prasupbu:445": "apānamātmabhedaṃ mūtrapurīṣādyapanayanaṃ kurvastiṣṭhati saṃnidhatte /",
  "GV05prasupbu:446": "tathā cakṣuḥśrotre cakṣuśca śrotraṃ ca cakṣuḥśrotraṃ tasmiṃścakṣuḥśrotre,",
  "GV05prasupbu:447_0": "mukhanāsikābhyāṃ ca mukhaṃ ca nāsikā ca tābhyāṃ mukhanāsikābhyāṃ ca nirgacchanprāṇaḥ",
  "GV05prasupbu:447_1": "svayaṃ samrāṭsthānīyaḥ pratiṣṭhate pratitiṣṭhati madhye tu prāṇāpānayoḥ sthānayornābhyāṃ",
  "GV05prasupbu:447_2": "samāne 'śitaṃ pītaṃ ca samaṃ nayatīti samānaḥ /",
  "GV05prasupbu:448_0": "eṣa hi yasmādyadetaddhṛtaṃ bhuktaṃ pītaṃ cātmāgre prakṣiptamannaṃ samaṃ nayati tasmādaśitapītendhanād",
  "GV05prasupbu:448_1": "agreraudaryāddhṛdayadeśaṃ prāptādetāḥ saptasaṃkhyākā arciṣo dīptayo nirgacchantyo",
  "GV05prasupbu:448_2": "bhavanti śīrṣaṇyaḥ /",
  "GV05prasupbu:449": "prāṇadvārā darśanaśravaṇādilakṣaṇarūpādiviṣayaprakāśa ityabhiprāyaḥ //5//",
  "GV05prasupbu:450": "_______________________________________________________________________",
  "GV05prasupbu:451": "START PrUp 3.6",
  "GV05prasupbu:452": "hṛdi hy eṣa ātmā |",
  "GV05prasupbu:453": "atraitad ekaśataṃ nāḍīnām |",
  "GV05prasupbu:454": "tāsāṃ śataṃ śatam ekaikasyāḥ |",
  "GV05prasupbu:455": "dvāsaptatir dvāsaptatiḥ pratiśākhānāḍīsahasrāṇi bhavanti |",
  "GV05prasupbu:456": "āsu vyānaścarati || PrUp_3.6 ||",
  "GV05prasupbu:457": "____________________",
  "GV05prasupbu:458": "PrUpBh_3.6",
  "GV05prasupbu:459": "iti hyeṣa puṇḍarīkākāramāṃsapiṇḍaparicchinne hṛdayākāśa eṣa ātmātmanā saṃyukto liṅgātmā /",
  "GV05prasupbu:460": "atrāsminhṛdaya etadekaśatam ekottaraśataṃ saṃkhyayā pradhānanāḍīnāṃ bhavatīti /",
  "GV05prasupbu:461": "tāsāṃ śataṃ śatamekaikasyāḥ pradhānanāḍyā bhedāḥ /",
  "GV05prasupbu:462": "punarapi dvāsaptatirdvāsaptatirdve dve sahasre adhike saptatiśca sahasrāṇi sahasrāṇāṃ dvāsaptatiḥ pratiśākhānāḍīsahasrāṇi /",
  "GV05prasupbu:463": "pratipratināḍīśataṃ saṃkhyayā pradhānanāḍīnāṃ sahasrāṇi bhavanti /",
  "GV05prasupbu:464": "āsu nāḍīṣu vyāno vāyuḥ carati vyāno vyāpanāt /",
  "GV05prasupbu:465": "ādityādiva raśmayo hṛdayāt sarvagāminībhirnāḍībhiḥ sarvadehaṃ saṃvyāpya vyāno vartate /",
  "GV05prasupbu:466": "sandhiskandhamarmadeśeṣu viśeṣeṇa prāṇāpānavṛttyośca madhya udbhūtavṛttirvīryavatkarmakartā bhavati //6//",
  "GV05prasupbu:467": "_______________________________________________________________________",
  "GV05prasupbu:468": "START PrUp 3.7",
  "GV05prasupbu:469": "athaikayordhva udānaḥ puṇyena puṇyaṃ lokaṃ nayati |",
  "GV05prasupbu:470": "pāpena pāpam |",
  "GV05prasupbu:471": "ubhābhyām eva manuṣyalokam || PrUp_3.7 ||",
  "GV05prasupbu:472": "____________________",
  "GV05prasupbu:473": "PrUpBh_3.7",
  "GV05prasupbu:474_0": "atha yā tu tatraikaśatānāṃ nāḍīnāṃ madhya ūrdhvagā suṣumnākhyā nāḍī tathaikayordhvaḥ",
  "GV05prasupbu:474_1": "sannudāno vāyurāpādatalamastakavṛttiḥ sañcaranpuṇyena karmaṇā śāstravihitena puṇyaṃ",
  "GV05prasupbu:474_2": "lokaṃ devādisthānalakṣaṇaṃ nayati prāpayati pāpena tadviparītena pāpaṃ narakaṃ tiryagyonyādilakṣaṇam /",
  "GV05prasupbu:475": "ubhābhyāṃ samapradhānābhyāṃ puṇyapāpābhyāmeva manuṣyalokaṃ nayatītyanuvartate //7//",
  "GV05prasupbu:476": "_______________________________________________________________________",
  "GV05prasupbu:477": "START PrUp 3.8",
  "GV05prasupbu:478": "ādityo ha vai bāhyaḥ prāṇa udayati |",
  "GV05prasupbu:479": "eṣa hy enaṃ cākṣuṣaṃ prāṇam anugṛhṇānaḥ |",
  "GV05prasupbu:480": "pṛthivyāṃ yā devatā saiṣā puruṣasyāpānam avaṣṭabhya |",
  "GV05prasupbu:481": "antarā yadākāśaḥ sa samānaḥ |",
  "GV05prasupbu:482": "vāyur vyānaḥ || PrUp_3.8 ||",
  "GV05prasupbu:483": "____________________",
  "GV05prasupbu:484": "PrUpBh_3.8",
  "GV05prasupbu:485": "ādityo ha vai prasiddho hyadhidaivataṃ bāhyaḥ prāṇaḥ sa eṣa udayatyudgacchati /",
  "GV05prasupbu:486": "eṣa hyainam ādhyātmikaṃ cakṣuṣi bhavaṃ cākṣuṣaṃ prāṇaṃ prakāśenānugṛhṇāno rūpopalabdhau cakṣuṣa ālokaṃ kurvannityarthaḥ /",
  "GV05prasupbu:487": "tathā pṛthivyāmabhimāninī yā devatā prasiddhā saiṣā putrasya apānamapānavṛttimavaṣṭabhyākṛṣya vaśīkṛtyādha evāpakarṣaṇenānugrahaṃ kurvatī vartata ityarthaḥ /",
  "GV05prasupbu:488": "anyathā hi śarīraṃ gurutvātpatetsāvakāśe vodgacchet /",
  "GV05prasupbu:489": "yadetadantarā madhye dyāvāpṛthivyorya ākāśastatstho vāyuḥ ākāśa ucyate;mañcaśthavat /",
  "GV05prasupbu:490": "sa samānaḥ samānamanugṛhṇāno vartata ityarthaḥ /",
  "GV05prasupbu:491": "samānasyāntarākāśaśthatvasāmānyāt /",
  "GV05prasupbu:492": "sāmānyena ca yo bāhyo vāyuḥ sa vyāptisāmānyād vyāno vyānamanugṛhṇāno vartata ityabhiprāyaḥ //8//",
  "GV05prasupbu:493": "_______________________________________________________________________",
  "GV05prasupbu:494": "START PrUp 3.9",
  "GV05prasupbu:495": "tejo ha vā udānaḥ |",
  "GV05prasupbu:496": "tasmād upaśāntatejāḥ |",
  "GV05prasupbu:497": "punarbhavam indriyair manasi saṃpadyamānaiḥ || PrUp_3.9 ||",
  "GV05prasupbu:498": "____________________",
  "GV05prasupbu:499": "PrUpBh_3.9",
  "GV05prasupbu:500": "yadvāhyaṃ ha vai prasiddhaṃ sāmānyaṃ tejastaccharīra udāna udānaṃ vāyumanugṛhṇāti svena prakāśenetyabhiprāyaḥ /",
  "GV05prasupbu:501": "yasmāttejaḥ - svabhāvo bāhyatejo 'nugṛhīta utkrāntikartā tasmādyadā laukikaḥ puruṣa upaśāntatejā bhavati;",
  "GV05prasupbu:502": "upaśāntaṃ svābhāvikaṃ tejo yasya saḥ,",
  "GV05prasupbu:503": "tadā taṃ kṣīṇāyuṣaṃ mumūrṣu vidyāt /",
  "GV05prasupbu:504": "sa punarbhavaṃ śarīrāntaraṃ pratipadyate /",
  "GV05prasupbu:505": "katham?sahendriyairmanasi sampadyamānaiḥ praviśadbhirvāgādibhiḥ //9//",
  "GV05prasupbu:506": "_______________________________________________________________________",
  "GV05prasupbu:507": "START PrUp 3.10",
  "GV05prasupbu:508": "yaccittas tenaiṣa prāṇam āyāti |",
  "GV05prasupbu:509": "prāṇas tejasā yuktaḥ sahātmanā yathā saṃkalpitaṃ lokaṃ nayati || PrUp_3.10 ||",
  "GV05prasupbu:510": "____________________",
  "GV05prasupbu:511": "PrUpBh_3.10",
  "GV05prasupbu:512": "yaccitto bhavati tenaiva cittena saṃkalpenendriyaiḥ saha prāṇaṃ mukhyaprāṇavṛttimāyāti /",
  "GV05prasupbu:513": "maraṇakāle kṣīṇendriyavṛttiḥ sanmukhyayā prāṇavṛttyaivāvatiṣṭhata ityarthaḥ /",
  "GV05prasupbu:514": "tadābhivadanti jñātaya uchvasiti jīvatīti /",
  "GV05prasupbu:515_0": "sa ca prāṇastejasodānavṛttyā yuktaḥ sansahātmanā svāminā bhoktā sa evamudānavṛttyaiva",
  "GV05prasupbu:515_1": "yuktaḥ prāṇastaṃ bhoktāraṃ puṇyapāpakarmavaśādyathāsaṃkalpitaṃ yathābhipretaṃ lokaṃ",
  "GV05prasupbu:515_2": "nayati prāpayati //10 //",
  "GV05prasupbu:516": "_______________________________________________________________________",
  "GV05prasupbu:517": "START PrUp 3.11",
  "GV05prasupbu:518": "ya evaṃ vidvān prāṇaṃ veda |",
  "GV05prasupbu:519": "na hāsya prajā hīyate 'mṛto bhavati |",
  "GV05prasupbu:520": "tad eṣa ślokaḥ || PrUp_3.11 ||",
  "GV05prasupbu:521": "____________________",
  "GV05prasupbu:522": "PrUpBh_3.11",
  "GV05prasupbu:523": "yaḥ kaścidevaṃ vidvānyathoktaviśeṣaṇairviśiṣṭamutpattyādibhiḥ prāṇaṃ veda jānāti tasyedaṃ phalam aihikamāmuṣmikaṃ cocyate /",
  "GV05prasupbu:524": "na hāsya naivāsya viduṣaḥ prajā putrapautrādilakṣaṇā hīyate chidyate /",
  "GV05prasupbu:525": "patite ca śarīre prāṇasāyujyatayāmṛto 'maraṇadharmā bhavati /",
  "GV05prasupbu:526": "tadetasminnarthe saṃkṣepābhidhāyaka eṣa śloko mantro bhavati //11//",
  "GV05prasupbu:527": "_______________________________________________________________________",
  "GV05prasupbu:528": "START PrUp 3.12",
  "GV05prasupbu:529": "utpattim āyātiṃ sthānaṃ vibhutvaṃ caiva pañcadhā |",
  "GV05prasupbu:530": "adhyātmaṃ caiva prāṇasya vijñāyāmṛtam aśnute vijñāyāmṛtam aśnuta iti || PrUp_3.12 ||",
  "GV05prasupbu:531": "____________________",
  "GV05prasupbu:532": "PrUpBh_3.12",
  "GV05prasupbu:533_0": "utpattiṃ paramātmanaḥ prāṇasyāyatimāgamanaṃ manokṛtenāsmin śarīre sthānaṃ sthitiṃ",
  "GV05prasupbu:533_1": "ca pāyūpasthādisthāneṣu vibhutvaṃ ca svāmyameva samrāḍiva prāṇavṛttibhedānāṃ pañcadhā",
  "GV05prasupbu:533_2": "sthāpanaṃ bāhyamādityādirūpeṇa adhyātmaṃ caiva cakṣurādyākāreṇa avasthānaṃ vijñāyaivaṃ",
  "GV05prasupbu:533_3": "prāṇamamṛtam aśnuta iti vijñāyāmṛtamaśnuta iti dvirvacanaṃ praśnārthaparisamāptyartham //12 //",
  "GV05prasupbu:534": "iti tṛtīyaḥ praśnaḥ",
  "GV05prasupbu:535": "=============================================================================",
  "GV05prasupbu:536": "caturthaḥ praśnaḥ",
  "GV05prasupbu:537": "_______________________________________________________________________",
  "GV05prasupbu:538": "START PrUp 4.1",
  "GV05prasupbu:539": "atha hainaṃ sauryāyaṇī gārgyaḥ papraccha |",
  "GV05prasupbu:540": "bhagavann etasmin puruṣe kāni svapanti |",
  "GV05prasupbu:541": "kāny asmiñ jāgrati |",
  "GV05prasupbu:542": "katara eṣa devaḥ svapnān paśyati |",
  "GV05prasupbu:543": "kasyaitat sukhaṃ bhavati |",
  "GV05prasupbu:544": "kasmin nu sarve saṃpratiṣṭhitā bhavantīti || PrUp_4.1 ||",
  "GV05prasupbu:545": "____________________",
  "GV05prasupbu:546": "PrUpBh_4.1",
  "GV05prasupbu:547": "atha hainaṃ sauryāyaṇī gārgyaḥ papraccha /",
  "GV05prasupbu:548": "praśnatrayeṇāparavidyāgocaraṃ sarvaṃ parisamāpya saṃsāraṃ vyākṛtaviṣayaṃ sādhyasādhanalakṣaṇamanityam;",
  "GV05prasupbu:549_0": "athedānīmasādhyasādhanalakṣaṇamaprāṇamamanogocaramatīndriyaviṣayaṃ śivaṃ śāntamavikṛtamakṣaraṃ",
  "GV05prasupbu:549_1": "satyaṃ paravidyāgamyaṃ puruṣākhyaṃ sabāhyābhyantaramajaṃ vaktavyamityuttaraṃ praśnatrayamārabhyate /",
  "GV05prasupbu:550": "tatra sudīptādivāgreryasmāt parādakṣarātsarve bhāvā visphuliṅgā iva jāyante tatra caivāpiyanti ityuktaṃ dvitīye muṇḍake;",
  "GV05prasupbu:551": "ke te sarve bhāvā akṣarādvibhajyante?",
  "GV05prasupbu:552": "kathaṃ vā vibhaktāḥ santastatraiva apiyanti?",
  "GV05prasupbu:553": "kiṃ lakṣaṇaṃ vā tadakṣaramiti?",
  "GV05prasupbu:554": "etadvivakṣayādhunā praśnān udbhāvayati -",
  "GV05prasupbu:555": "bhagavannetasminpuruṣo śiraḥ pāṇyādimati kāni karaṇāni svapanti svāpaṃ kurvanti svavyāpārāduparamante?",
  "GV05prasupbu:556": "kāni cāsmin jāgrati jāgaraṇamanidrāvasthāṃ svavyāpāraṃ kurvanti kataraḥ kāryakaraṇa lakṣaṇayoreṣa devaḥ svapnānpaśyati?",
  "GV05prasupbu:557": "svapno nāma jāgraddarśanānnivṛttasya jāgradvadantaḥśarīre yaddarśanam /",
  "GV05prasupbu:558": "tatkiṃ kāryalakṣaṇena devena nirvartyante kiṃ vā karaṇalakṣaṇena kenacidityabhiprāyaḥ /",
  "GV05prasupbu:559": "uparate ca jāgratsvapnavyāpāre yatprasannaṃ nirāyāsalakṣaṇamanābādhaṃ sukhaṃ kasyaitadbhavati /",
  "GV05prasupbu:560": "tasminkāle jāgratsvapnavyāpārād uparatāḥ santaḥ kasminnu sarve samyagekībhūtāḥ saṃpratiṣṭhitāḥ /",
  "GV05prasupbu:561": "madhuni rasavatsamudrapraviṣṭanadyādivacca vivekānarhāḥ pratiṣṭhitā bhavanti saṃgatāḥ saṃpratiṣṭhitā bhavantītyarthaḥ /",
  "GV05prasupbu:562": "nanu nyastadātrādikaraṇāt svavyāpārāduparatāni pṛthakpṛthageva svātmanyavatiṣṭhanta ityetadyuktam /",
  "GV05prasupbu:563": "kutaḥ prāptiḥ suṣuptapuruṣāṇāṃ karaṇānāṃ kasmiṃścidekībhāvagamanāśaṅkāyāḥ praṣṭuḥ /",
  "GV05prasupbu:564": "yuktaiva tvāśaṅkā /",
  "GV05prasupbu:565": "yataḥ saṃhatāni karaṇāni svābhyarthāni paratantrāṇi ca jāgradviṣaye tasmāt svāpe 'pi saṃhatānāṃ pāratantryeṇaiva kasmiṃścitsaṃtirnyāyyeti tasmād āśaṅkānurūpa eva praśno 'yam /",
  "GV05prasupbu:566": "atra tu kāryakaraṇasaṃghāto yasmiṃśca pralīnaḥ suṣuptapralayakālayostadviśeṣaṃ bubhutsoḥ sa ko nu syāditi kasminsarve saṃpratiṣṭhitā bhavantīti //1//",
  "GV05prasupbu:567": "_______________________________________________________________________",
  "GV05prasupbu:568": "START PrUp 4.2",
  "GV05prasupbu:569": "tasmai sa hovāca |",
  "GV05prasupbu:570": "yathā gārgya marīcayo'rkasyās taṃ gacchataḥ sarvā etasmiṃs tejomaṇḍala ekībhavanti |",
  "GV05prasupbu:571": "tāḥ punaḥ punar udayataḥ pracaranti |",
  "GV05prasupbu:572": "evaṃ ha vai tat sarvaṃ pare deve manasy ekībhavati |",
  "GV05prasupbu:573": "tena tarhy eṣa puruṣo na śṛṇoti |",
  "GV05prasupbu:574": "na paśyati |",
  "GV05prasupbu:575": "na jighrati |",
  "GV05prasupbu:576": "na rasayate |",
  "GV05prasupbu:577": "na spṛśate |",
  "GV05prasupbu:578": "nābhivadate |",
  "GV05prasupbu:579": "nādatte |",
  "GV05prasupbu:580": "nānandayate |",
  "GV05prasupbu:581": "na visṛjate |",
  "GV05prasupbu:582": "neyāyate |",
  "GV05prasupbu:583": "svapatīty ācakṣate || PrUp_4.2 ||",
  "GV05prasupbu:584": "____________________",
  "GV05prasupbu:585": "PrUpBh_4.2",
  "GV05prasupbu:586": "tasmai sa hovācācāryaḥ - śṛṇu he gārgya yattvayā pṛṣṭam /",
  "GV05prasupbu:587_0": "yathā marīcayo raśmayor'kasya ādityasyāstamadarśanaṃ gacchataḥ sarvā aśeṣata etasmiṃstejomaṇḍale",
  "GV05prasupbu:587_1": "tejorāśirūpa ekībhavanti vivekānarhatvamaviśeṣatāṃ gacchanti marīcayastasyaivārkasya",
  "GV05prasupbu:587_2": "tāḥ punaḥ punarudayata udgacchataḥ pracaranti vikīryante /",
  "GV05prasupbu:588": "yathāyaṃ dṛṣṭāntaḥ,",
  "GV05prasupbu:589": "evaṃ ha vai tatsarvaṃ viṣayendriyādijātaṃ pare prakṛṣṭe deve dyotanavati manasi cakṣurādidevānāṃ manastantratvātparo devo manaḥ tasminsvapnakāla ekībhavati /",
  "GV05prasupbu:590": "maṇḍale marīcivadaviśeṣatāṃ gacchati /",
  "GV05prasupbu:591": "jijāgariṣośca raśmimavanmaṇḍalānmanasa eva pracaranti svavyāpārāya pratiṣṭhante /",
  "GV05prasupbu:592_0": "yasmātsvapnakāle śrotrādīni śabdādyupalabdhikaraṇāni manasi ekībhūtānīva karaṇavyāpārād",
  "GV05prasupbu:592_1": "uparatāni tena tasmāttarhi tasmin svāpakāla eṣa devadattādilakṣaṇaḥ puruṣo na śṛṇoti",
  "GV05prasupbu:592_2": "na paśyati na jighrati na rasayate na spṛśate nābhivadate nādatte nānandayate na",
  "GV05prasupbu:592_3": "visṛjate neyāyate svapitīyācakṣate laukikāḥ //2 //",
  "GV05prasupbu:593": "_______________________________________________________________________",
  "GV05prasupbu:594": "START PrUp 4.3",
  "GV05prasupbu:595": "prāṇāgnaya evaitasmin pure jāgrati |",
  "GV05prasupbu:596": "gārhapatyo ha vā eṣo 'pānaḥ |",
  "GV05prasupbu:597": "vyāno 'nvāhāryapacanaḥ |",
  "GV05prasupbu:598": "yad gārhapatyāt praṇīyate praṇayanāt |",
  "GV05prasupbu:599": "āhavanīyaḥ prāṇaḥ || PrUp_4.3 ||",
  "GV05prasupbu:600": "____________________",
  "GV05prasupbu:601": "PrUpBh_4.3",
  "GV05prasupbu:602": "suptatsu śrotrādiṣu karaṇeṣu etasminpure navadvāre dehe prāṇāgnayaḥ prāṇā eva pañca vāyavo 'gnaya ivāgnayo jāgrati /",
  "GV05prasupbu:603": "agnisāmānyaṃ hi āha - gārhapatyo ha vā eṣo 'pānaḥ /",
  "GV05prasupbu:604": "kathamityāha - yasmādgārhapatyādagneragnihotrakāla itaro 'gniḥ āhavanīyaḥ praṇīyate praṇayanāt praṇīyate 'smāditi praṇayano gārhapatyo 'gniḥ /",
  "GV05prasupbu:605": "tathā suptasyāpānavṛtteḥ praṇīyata iva prāṇo mukhanāsikābhyāṃ saṃcaratyata āhavanīyasthānīyaḥ prāṇaḥ /",
  "GV05prasupbu:606": "vyānastu hṛdayād dakṣiṇasuṣiradvāreṇa nirgamāddakṣiṇadiksambandhādanvāhāryapacano dakṣiṇāgniḥ //3//",
  "GV05prasupbu:607": "atra ca hotāgnihotrasya -",
  "GV05prasupbu:608": "_______________________________________________________________________",
  "GV05prasupbu:609": "START PrUp 4.4",
  "GV05prasupbu:610": "yad ucchvāsaniḥśvāsāvetāvāhutī samaṃ nayatīti sa samānaḥ |",
  "GV05prasupbu:611": "mano ha vāvana yajamānaḥ |",
  "GV05prasupbu:612": "iṣṭaphalam evodānaḥ |",
  "GV05prasupbu:613": "sa enaṃ yajamānam aharaharbrahma gamayati || PrUp_4.4 ||",
  "GV05prasupbu:614": "____________________",
  "GV05prasupbu:615": "PrUpBh_4.4",
  "GV05prasupbu:616": "yadyasmāducchvāsaniḥśvāsau agnihotrāhutī iva nityaṃ dvitvasāmānyādeva tvetāvāhutī samaṃ sāmyena śarīrasthitibhāvāya nayati yo vāyuragnisthānīyo 'pi hotā cāhutyornetṛtvāt /",
  "GV05prasupbu:617": "ko 'sau sa samānaḥ /",
  "GV05prasupbu:618": "ataśca viduṣaḥ svāpo 'pyagnihotrahavanameva /",
  "GV05prasupbu:619": "tasmādvidvānnākarmītyevaṃ mantavya ityabhiprāyaḥ /",
  "GV05prasupbu:620": "sarvadā sarvāṇi bhūtāni vicinvantyapi svapata iti hi vājasaneyake /",
  "GV05prasupbu:621_0": "atra hi jāgrasu prāṇāgniṣu upasaṃhṛtya bāhyakaraṇāni viṣayāṃśca agnihotraphalamiva",
  "GV05prasupbu:621_1": "svarga brahma jigamiṣurmano ha vāva yajamāno jāgarti yajamānavatkāryakaraṇeṣu prādhānyena",
  "GV05prasupbu:621_2": "saṃvyavahārātsvargamiva brahma prati prasthitatvādyajamāno manaḥ kalpyate /",
  "GV05prasupbu:622": "iṣṭaphalaṃ yāgaphalamevodāno vāyuḥ /",
  "GV05prasupbu:623": "udānanimittatvādiṣṭaphalaprāpteḥ /",
  "GV05prasupbu:624": "katham?",
  "GV05prasupbu:625": "sa udāno mana ākhyaṃ yajamānaṃ svapnavṛttirūpādapi pracyāvyāharahaḥ suṣuptikāle svargamiva brahmākṣaraṃ gamayati /",
  "GV05prasupbu:626": "ato yāgaphalasthānīya udānaḥ //4//",
  "GV05prasupbu:627": "evaṃ viduṣaḥ śrotrādyuparamakālādārabhya yāvatsuptotthito bhavati tāvatsarvayāgaphalānubhava eva nāviduṣāmivānarthāyeti vidvattā stūyate /",
  "GV05prasupbu:628": "na hi viduṣa eva śrotrādīni svapante prāṇāgnayo vā jāgrati jāgratsvapnayormanaḥ svātantryamanubhavadaharahaḥ suṣuptaṃ vā pratipadyate /",
  "GV05prasupbu:629": "samānaṃ hi sarvaprāṇināṃ paryāyeṇa jāgratsvapnasuṣuptigamanamato vidvattāstutireva iyamupapadyate /",
  "GV05prasupbu:630": "yatpṛṣṭaṃ katara eṣa devaḥ svapnānpaśyatīti tadāha -",
  "GV05prasupbu:631": "_______________________________________________________________________",
  "GV05prasupbu:632": "START PrUp 4.5",
  "GV05prasupbu:633": "atraiṣa devaḥ svapne mahimānam anubhavati |",
  "GV05prasupbu:634": "yad dṛṣṭaṃ iṣṭam anupaśyati |",
  "GV05prasupbu:635": "śrutaṃ śrutam evārtham anuśṛṇoti |",
  "GV05prasupbu:636": "deśadigantaraiś ca pratyanubhūtaṃ punaḥ punaḥ pratyanubhavati |",
  "GV05prasupbu:637": "dṛṣṭaṃ cādṛṣṭaṃ ca śrutaṃ cāśrutaṃ cānubhūtaṃ cānanubhūtaṃ ca saccāsacca sarvaṃ paśyati |",
  "GV05prasupbu:638": "sarvaḥ paśyati || PrUp_4.5 ||",
  "GV05prasupbu:639": "____________________",
  "GV05prasupbu:640": "PrUpBh_4.5",
  "GV05prasupbu:641_0": "atroparateṣu śrotrādiṣu deharakṣāyai jāgratsu prāṇādivāyuṣu prāksuṣuptipratipatteḥ",
  "GV05prasupbu:641_1": "etasmin antarāla eṣa devor'karaśmivat svātmani saṃhṛtaśrotrādikaraṇaḥ svapne mahimānaṃ",
  "GV05prasupbu:641_2": "vibhūtiṃ viṣayaviṣayilakṣaṇamanekātmabhāvagamanam anubhavati pratipadyate /",
  "GV05prasupbu:642": "nanu mahimānubhavane karaṇaṃ mano 'nubhavitustatkathaṃ svātantryeṇānubhavati ityucyate svatantro hi kṣetrajñaḥ /",
  "GV05prasupbu:643": "naiṣa doṣaḥ kṣetrajñasya svātantrya mana upādhikṛtatvānna hi kṣetrajñaḥ paramārthataḥ svataḥ svapiti jāgarti vā /",
  "GV05prasupbu:644": "mana upādhikṛtameva tasya jāgaraṇaṃ svapnaścetyuktaṃ vājasaneyake“sa hi svapno bhūtvā dhyāyatīva lelāyatīva” (bṛ.u.4 / 3 / 7) ityādi /",
  "GV05prasupbu:645": "tasmānmanaso vibhūtyanubhave svātantryavacanaṃ nyāyyameva /",
  "GV05prasupbu:646": "mana upādhisahitatve svapnakāle kṣetrajñasya svayaṃ jyotiṣṭvaṃ bādhyeteti kecit tanna,",
  "GV05prasupbu:647": "śrutyarthāparijñānakṛtā bhrāntiḥ teṣām /",
  "GV05prasupbu:648": "yasmātsvayañjyotiṣṭvādivyavahāro 'pyāmokṣāntaḥ sarvo 'vidyāviṣaya eva mana ādyupādhijanitaḥ /",
  "GV05prasupbu:649": "“yatra vā anyadiva syāttatrānyo 'nyatpaśyet” (bṛ.u.4 / 3 / 32)",
  "GV05prasupbu:650": "“mātrāsaṃsargastvasya bhavati” “yatra tvasya sarvamātmaivābhūttatkena kaṃ paśyet” (bṛ.u.2 / 4 / 14) ityādiśrutibhyaḥ /",
  "GV05prasupbu:651": "ato mandabrahmavidāmeveyamāśaṅkā na tu ekātmavidām /",
  "GV05prasupbu:652": "nanvevaṃ sati“atrāyaṃ puruṣaḥ svayañjyotiḥ” (bṛ.u.3 / 3 / 14) iti viśeṣaṇamanarthakaṃ bhavati /",
  "GV05prasupbu:653": "atrocyate atyalpamidamucyate“ya eṣa'ntarhṛdaya ākāśastasmiñśete” (bṛ.u.2 / 1 / 17)",
  "GV05prasupbu:654": "ityantarhṛdayaparicchede sutarāṃ svayañjyotiṣṭvaṃ bādhyeta /",
  "GV05prasupbu:655": "satyamevamayaṃ doṣo yadyapi syātsvapne kevalayā svayañjyotiṣṭvenārdhaṃ tāvadapanītaṃ bhārasyeti cet /",
  "GV05prasupbu:656": "na;tatrāpi“purītati śete“(bṛ.u.2 / 1 / 19)",
  "GV05prasupbu:657": "iti śruteḥ purītannāḍīsambandhādatrāpi puruṣasya svayañjyotiṣṭvenārdhabhārāpanayābhiprāyo mṛṣaiva /",
  "GV05prasupbu:658": "kathaṃ tarhi“atrāyaṃ puruṣaḥ svayañjyotiḥ“(bṛ.u.4 / 3 / 14) iti /",
  "GV05prasupbu:659": "anyaśākhātvādanapekṣā sā śrutiriti cet /",
  "GV05prasupbu:660": "na athaikatvasyeṣṭatvādeko hyātmā sarvavedāntānāmartho vijijñāpayiṣito bubhutsitaśca /",
  "GV05prasupbu:661": "tasmādyuktā svapna ātmanaḥ svayañjyotiṣṭvopapattirvaktum /",
  "GV05prasupbu:662": "śruteryathārthatattvaprakāśakatvāt /",
  "GV05prasupbu:663": "evaṃ tarhi śṛṇu śrutyarthaṃ hitvā sarvamabhimānaṃ na tvabhimānena varṣaśatenāpi śrutyartho jñātuṃ śakyate sarvaiḥ paṇḍitammanyaiḥ /",
  "GV05prasupbu:664": "yathā - hṛdayākāśe purītati nāḍīṣu ca svapatastatsaṃbandhābhāvāttato vivicya darśayituṃ śakyata ityātmanaḥ svayañjyotiṣṭvaṃ na bādhyate /",
  "GV05prasupbu:665_0": "evaṃ manasyavidyākāmakarmanimittodbhūtavāsanāvati karmanimittā vāsanāvidyayānyadvastvantaramiva",
  "GV05prasupbu:665_1": "paśyataḥ sarvakāryakaraṇebhyaḥ praviviktasya draṣṭurvāsanābhyo dṛśyarūpābhyo 'nyatvena",
  "GV05prasupbu:665_2": "svayañjyotiṣṭvaṃ sudarpitenāpi tārkikeṇa na vārayituṃ śakyate /",
  "GV05prasupbu:666": "tasmāt sādhūktaṃ manasi pralīneṣu karaṇeṣu apralīne ca manasi manomayaḥ svapnānpaśyatīti /",
  "GV05prasupbu:667": "kathaṃ mahimānamanubhavatītyucyate yanmitraṃ putrādapi vā pūrvaṃ dṛṣṭaṃ tadvāsanāvāsitaḥ putramitrādivāsanāsamudbhūtaṃ putraṃ mitramiva vā vidyayā paśyatītyevaṃ manyate /",
  "GV05prasupbu:668": "tathā śrutamarthaṃ tadvāsanayānuśṛṇotīva /",
  "GV05prasupbu:669": "deśadigantaraiśca deśāntarairdigantaraiśca pratyanubhūtaṃ punaḥ punastatpratyanubhavatīvāvidyayā tathā dṛṣṭaṃ cāsmiñjanmanyadṛṣṭaṃ ca janmāntaradṛṣṭamityarthaḥ,",
  "GV05prasupbu:670": "atyantādṛṣṭe vāsanānupapatteḥ,",
  "GV05prasupbu:671": "evaṃ śrutaṃ cāśrutaṃ cānubhūtaṃ cāsmiñjanmani kevalena manasā ananubhūtaṃ ca manasaiva janmāntare 'nubhūtamityarthaḥ /",
  "GV05prasupbu:672": "sacca paramārthodakādi, asacca marīcyudakādi /",
  "GV05prasupbu:673": "kiṃ bahunoktaṃ sarvaṃ paśyati sarvaḥ paśyati sarvamanovāsanopādhiḥ sannevaṃ sarvakaraṇātmā manodevaḥ svapnānpaśyati //5//",
  "GV05prasupbu:674": "_______________________________________________________________________",
  "GV05prasupbu:675": "START PrUp 4.6",
  "GV05prasupbu:676": "sa yadā tejasābhibhūto bhavati |",
  "GV05prasupbu:677": "atraiṣa devaḥ svapnānna paśyati |",
  "GV05prasupbu:678": "atha tadaitasmiñ śarīra etat sukhaṃ bhavati || PrUp_4.6 ||",
  "GV05prasupbu:679": "____________________",
  "GV05prasupbu:680": "PrUpBh_4.6",
  "GV05prasupbu:681_0": "sa yadā manorūpo devo yasminkāle saureṇa pittākhyena tejasā nāḍīśayena sarvatobhi'bhūto",
  "GV05prasupbu:681_1": "bhavati tiraskṛtavāsanādvāro bhavati tathā saha karaṇaiḥ manaso raśmayo hṛdyupasaṃhṛtā bhavanti /",
  "GV05prasupbu:682": "yadā mano dārvagnivadaviśeṣavijñānarūpeṇa kṛsnaṃ śarīraṃ vyāpyavatṣṭate tadā suṣupto bhavati /",
  "GV05prasupbu:683": "atraitasminkāla eṣa mana ākhyo devaḥ svapnānna paśyati darśanadvārasya tejasā /",
  "GV05prasupbu:684_0": "atha tadaitasmiñśarīra etatsukhaṃ bhavati yadvijñānaṃ nirābādhamaviśeṣeṇa śarīravyāpakaṃ",
  "GV05prasupbu:684_1": "prasannaṃ bhavatītyarthaḥ // 6 // etasminkāle 'vidyākāmakarmanibandhanāni kāryakaraṇāni śāntāni bhavanti /",
  "GV05prasupbu:685": "teṣu śānteṣu ātmasvarūpamupādhibhiranyathā vibhāvyamānamadvayamekaṃ śivaṃ śāntaṃ bhavatītyetāmevāvasthāṃ pṛthivyādyavidyākṛtamātrānupraveśena darśayituṃ dṛṣṭāntamāha -",
  "GV05prasupbu:686": "_______________________________________________________________________",
  "GV05prasupbu:687": "START PrUp 4.7",
  "GV05prasupbu:688": "sa yathā somya vayāṃsi vāsovṛkṣaṃ saṃpratiṣṭhante |",
  "GV05prasupbu:689": "evaṃ ha vai tat sarvaṃ para ātmani saṃpratiṣṭhate || PrUp_4.7 ||",
  "GV05prasupbu:690": "____________________",
  "GV05prasupbu:691": "PrUpBh_4.7",
  "GV05prasupbu:692": "sa dṛṣṭānto yathā yena prakāreṇa somya priyadarśana vayāṃsi pakṣiṇo vāsārthaṃ vṛkṣaṃ vāsovṛkṣaṃ prati saṃpratiṣṭhante gacchanti /",
  "GV05prasupbu:693": "evaṃ yathā dṛṣṭānto ha vai tadvakṣyamāṇaṃ sarvaṃ para ātmanyakṣare saṃpratiṣṭhate //7//",
  "GV05prasupbu:694": "kiṃ tatsarvam -",
  "GV05prasupbu:695": "_______________________________________________________________________",
  "GV05prasupbu:696": "START PrUp 4.8",
  "GV05prasupbu:697": "pṛthivī ca pṛthivīmātrā ca |",
  "GV05prasupbu:698": "āpaś cāpomātrā ca |",
  "GV05prasupbu:699": "tejaś ca tejomātrā ca |",
  "GV05prasupbu:700": "vāyuś ca vāyumātrā ca |",
  "GV05prasupbu:701": "ākāśaś cākāśamātrā ca |",
  "GV05prasupbu:702": "cakṣuś ca draṣṭavyaṃ ca |",
  "GV05prasupbu:703": "śrotraṃ ca śrotavyaṃ ca |",
  "GV05prasupbu:704": "ghrāṇaṃ ca ghrātavyaṃ ca |",
  "GV05prasupbu:705": "rasaś ca rasayitavyaṃ ca |",
  "GV05prasupbu:706": "tvak ca sparśayitavyaṃ ca |",
  "GV05prasupbu:707": "vāk ca vaktavyaṃ ca |",
  "GV05prasupbu:708": "hastau cādātavyaṃ ca |",
  "GV05prasupbu:709": "upasthaś cānandayitavyaṃ ca |",
  "GV05prasupbu:710": "pāyuś ca visarjayitavyaṃ ca |",
  "GV05prasupbu:711": "pādau ca gantavyaṃ ca |",
  "GV05prasupbu:712": "manaś ca mantavyaṃ ca |",
  "GV05prasupbu:713": "buddhiś ca boddhavyaṃ ca |",
  "GV05prasupbu:714": "ahaṅkāraś cāhaṅkartavyaṃ ca |",
  "GV05prasupbu:715": "cittaṃ ca cetayitavyaṃ ca |",
  "GV05prasupbu:716": "tejaś ca vidyotayitavyaṃ ca |",
  "GV05prasupbu:717": "prāṇaś ca vidhārayitavyaṃ ca || PrUp_4.8 ||",
  "GV05prasupbu:718": "____________________",
  "GV05prasupbu:719": "PrUpBh_4.8",
  "GV05prasupbu:720": "pṛthivī ca sthūlā pañcaguṇā tatkāraṇā ca pṛthivīmātrā ca gandhatanmātrā,",
  "GV05prasupbu:721": "tathāpaścāpomātrā ca,",
  "GV05prasupbu:722": "tejaśca tejomātrā ca,",
  "GV05prasupbu:723": "vāyuśca vāyumātrā ca,",
  "GV05prasupbu:724": "ākāśaścākāśamātrā ca,",
  "GV05prasupbu:725": "sthūlāni ca sūkṣmāṇi ca bhūtānītyarthaḥ,",
  "GV05prasupbu:726": "tathā cakṣuścendriyaṃ rūpaṃ ca draṣṭavyaṃ ca,",
  "GV05prasupbu:727": "śrautraṃ ca śrotavyaṃ ca,",
  "GV05prasupbu:728": "ghrāṇaṃ ca ghrātavyaṃ ca,",
  "GV05prasupbu:729": "rasaśca rasayitavyaṃ ca,",
  "GV05prasupbu:730": "tvakca sparśayitavyaṃ ca,",
  "GV05prasupbu:731": "vākca vaktavyaṃ ca,",
  "GV05prasupbu:732": "hastau cādātavyaṃ ca,",
  "GV05prasupbu:733": "upasthaścānandayitavyaṃ ca,",
  "GV05prasupbu:734": "pāyuśca visarjayitavyaṃ ca,",
  "GV05prasupbu:735": "pādau ca gantavyaṃ ca,",
  "GV05prasupbu:736": "buddhīndriyāṇi karmendriyāṇi tathā coktāni,",
  "GV05prasupbu:737": "manaśca pūrvoktaṃ,",
  "GV05prasupbu:738": "mantavyaṃ ca tadviṣayaḥ,",
  "GV05prasupbu:739": "buddhiśca niścayātmikā,",
  "GV05prasupbu:740": "boddhavyaṃ ca tadviṣayaḥ,",
  "GV05prasupbu:741": "ahaṅkāraścābhimānalakṣaṇamantaḥkaraṇamahaṅkartavyaṃ ca tadviṣayaḥ,",
  "GV05prasupbu:742": "cittaṃ ca cetanāvadantaḥkaraṇam,",
  "GV05prasupbu:743": "cetayitavyaṃ ca tadviṣayaḥ,",
  "GV05prasupbu:744": "tejaśca tvagindriyavyatirekeṇa prakāśaviśiṣṭā yā tvaktayā nirbhāsyo viṣayo vidyotayitavyam,",
  "GV05prasupbu:745": "prāṇaśca sūtraṃ yadācakṣate tena vidhārayitavyaṃ saṃgrathanīyaṃ sarvaṃ hi kāryakaraṇajātaṃ pārārthyena saṃhataṃ nāmarūpātmakametāvadeva //8//",
  "GV05prasupbu:746": "athaḥ paraṃ yadātmarūpaṃ jalasūryakādivadbhoktṛtvakartṛtvena iha anupraviṣṭam -",
  "GV05prasupbu:747": "_______________________________________________________________________",
  "GV05prasupbu:748": "START PrUp 4.9",
  "GV05prasupbu:749": "eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā puruṣaḥ |",
  "GV05prasupbu:750": "sa pare 'kṣara ātmani saṃpratiṣṭhate || PrUp_4.9 ||",
  "GV05prasupbu:751": "____________________",
  "GV05prasupbu:752": "PrUpBh_4.9",
  "GV05prasupbu:753_0": "eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā vijñānaṃ",
  "GV05prasupbu:753_1": "vijñāyate 'neneti karaṇabhūtaṃ buddhyādīdaṃ tu vijānātīti vijñānaṃ kartṛkārarūpaṃ",
  "GV05prasupbu:753_2": "tadātmā tatsvabhāvo vijñātṛsvabhāva ityarthaḥ /",
  "GV05prasupbu:754": "puruṣaḥ kāryakaraṇasaṃghātoktopādhipūrṇatvātpuruṣaḥ /",
  "GV05prasupbu:755": "sa ca jalasūryakādipratibimbasya sūryādipraveśavajjagadādhāraśeṣe pare 'kṣi ātmani saṃpratiṣṭhate //9//",
  "GV05prasupbu:756": "tadekatvavidaḥ phalamāha -",
  "GV05prasupbu:757": "_______________________________________________________________________",
  "GV05prasupbu:758": "START PrUp 4.10",
  "GV05prasupbu:759": "param evākṣaraṃ pratipadyate |",
  "GV05prasupbu:760": "sa yo ha vai tadacchāyam aśarīram alohitaṃ śubhram akṣaraṃ vedayate yas tu somya |",
  "GV05prasupbu:761": "sa sarvaḥ sarvo bhavati |",
  "GV05prasupbu:762": "tad eṣa ślokaḥ || PrUp_4.10 ||",
  "GV05prasupbu:763": "____________________",
  "GV05prasupbu:764": "PrUpBh_4.10",
  "GV05prasupbu:765": "paramevākṣaraṃ vakṣyamāṇaviśeṣaṃ pratipadyata ityetaducyate /",
  "GV05prasupbu:766": "sa yo ha vai tatsarvaiṣaṇāvinirmukto 'cchāyaṃ tamovarjitam,",
  "GV05prasupbu:767": "aśarīraṃ nāmarūpasarvopādhiśarīravarjitam,",
  "GV05prasupbu:768": "alohitaṃ lohitādisarvaguṇavarjitam,",
  "GV05prasupbu:769": "yata evamataḥ śubhraṃ śuddham,",
  "GV05prasupbu:770": "sarvaviśeṣaṇarahitatvādakṣaram,",
  "GV05prasupbu:771": "satyaṃ puruṣākhyam,",
  "GV05prasupbu:772": "aprāṇam amanogocaram,",
  "GV05prasupbu:773": "śivaṃ śāntaṃ sabāhyābhyantaramajaṃ vedayate vijānāti yastu sarvatyāgī somya sa sarvajño na tena viditaṃ kiñcit sambhavati /",
  "GV05prasupbu:774": "pūrvamavidyayā sarvajña āsītpunarvidyayāvidyāpanaye sarvo bhavati tadā /",
  "GV05prasupbu:775": "tattasminnartha eṣa śloko mantro bhavati uktārthasaṃgrāhakaḥ //10//",
  "GV05prasupbu:776": "_______________________________________________________________________",
  "GV05prasupbu:777": "START PrUp 4.11",
  "GV05prasupbu:778": "vijñānātmā saha devaiś ca sarvaiḥ prāṇā bhūtāni saṃpratiṣṭhanti yatra /",
  "GV05prasupbu:779": "tad akṣaraṃ vedayate yas tu somya sa sarvajñaḥ sarvam evāviveśeti // PrUp_4.11 //",
  "GV05prasupbu:780": "____________________",
  "GV05prasupbu:781": "PrUpBh_4.11",
  "GV05prasupbu:782_0": "vijñānātmā saha devaiścāgnyādibhiḥ prāṇaścakṣurādayo bhūtāni pṛthivyādīni saṃpratiṣṭhanti",
  "GV05prasupbu:782_1": "praviśanti yatra yasminnakṣare tadakṣaraṃ vedayate yastu somya priyadarśana sa sarvajñaḥ",
  "GV05prasupbu:782_2": "sarvameva āviveśāviśatītyarthaḥ //11 //",
  "GV05prasupbu:783": "iti caturthaḥ praśnaḥ",
  "GV05prasupbu:784": "=============================================================================",
  "GV05prasupbu:785": "pañcamaḥ praśnaḥ",
  "GV05prasupbu:786": "_______________________________________________________________________",
  "GV05prasupbu:787": "START PrUp 5.1",
  "GV05prasupbu:788": "atha hainaṃ śaibyaḥ satyakāmaḥ papraccha |",
  "GV05prasupbu:789": "sa yo ha vai tad bhagavan manuṣyeṣu prāyaṇāntam oṃkāram abhidhyāyīta |",
  "GV05prasupbu:790": "katamaṃ vāva sa tena lokaṃ jayatīti || PrUp_5.1 ||",
  "GV05prasupbu:791": "____________________",
  "GV05prasupbu:792": "PrUpBh_5.1",
  "GV05prasupbu:793": "atha hainaṃ śaibyaḥ satyakāmaḥ papraccha - athedānīṃ parāparabrahmaprāptisādhanatvenoṅkārasyopāsanavidhitsayā praśna ārabhyate -",
  "GV05prasupbu:794": "sa yaḥ kaścid vai bhagavan manuṣyeṣu manuṣyāṇāṃ madhye tad adbhutamiva prāyaṇāntaṃ maraṇāntam,",
  "GV05prasupbu:795": "yāvajjīvamityetat,",
  "GV05prasupbu:796": "oṅkāramabhidhyāyītābhimukhyena cintayet,",
  "GV05prasupbu:797": "bāhyaviṣayebhya upasaṃhṛtakaraṇaḥ samāhitacitto bhaktyāveśitabrahmabhāva oṅkāre,",
  "GV05prasupbu:798": "ātmapratyayasantānāvicchedo bhinnajātīyapratyayāntarākhilīkṛto nirvātasthadīpaśikhāsamo 'bhidhyānāśabdārthaḥ /",
  "GV05prasupbu:799": "satyabrahmacaryāhiṃsāparigrahatyāgasaṃnyāsaśaucasantoṣāmāyāvitvādyanekayamaniyamānugṛhītaḥ sa evaṃ yāvajjīvavratadhāraṇaḥ katamaṃ vāva,",
  "GV05prasupbu:800": "aneke hi jñānakarmabhirjetavyā lokāstiṣṭhanti teṣu tenoṅkārābhidhyānena katamaṃ sa lokaṃ jayati //1//",
  "GV05prasupbu:801": "_______________________________________________________________________",
  "GV05prasupbu:802": "START PrUp 5.2",
  "GV05prasupbu:803": "tasmai sa hovāca |",
  "GV05prasupbu:804": "etad vai satyakāma paraṃ cāparaṃ ca brahma yad oṃkāraḥ |",
  "GV05prasupbu:805": "tasmād vidvān etenaivāyatanenaikataram anveti || PrUp_5.2 ||",
  "GV05prasupbu:806": "____________________",
  "GV05prasupbu:807": "PrUpBh_5.2",
  "GV05prasupbu:808": "iti pṛṣṭavate tasmai sa hovāca pippalādaḥ etasmai satyakāma /",
  "GV05prasupbu:809": "etadbrahma vai paraṃ cāparaṃ ca brahma paraṃ satyamakṣaraṃ puruṣākhyamaparaṃ ca prāṇākhyaṃ prathamajaṃ yattadoṅkāra evoṅkārātmakamoṅkārapratīkatvāt /",
  "GV05prasupbu:810": "paraṃ hi brahma śabdādyupalakṣaṇānarhaṃ sarvadharmaviśeṣavarjitamato na śakyamatīndriyagocaratvātkevalena manasāvagāhitum /",
  "GV05prasupbu:811": "oṅkāre tu viṣṇvādipratimāsthānīye bhaktyāveśitabrahmabhāve dhyāyināṃ tatprasīdati ityetadavagamyate śāstraprāmāṇyāt tathāparaṃ ca brahma /",
  "GV05prasupbu:812": "tasmātparaṃ cāparaṃ ca brahma yadoṅkāra ityupacaryate /",
  "GV05prasupbu:813": "tasmādevaṃ vidvānetenaivātmaprāptisādhanenaivoṅkārābhidhyānena ekataraṃ paramaparaṃ vānveti brahmānugacchati nediṣṭaṃ hyālambanamoṅkāro brahmaṇaḥ //2//",
  "GV05prasupbu:814": "_______________________________________________________________________",
  "GV05prasupbu:815": "START PrUp 5.3",
  "GV05prasupbu:816": "sa yady ekamātram abhidhyāyīta |",
  "GV05prasupbu:817": "sa tenaiva saṃveditas tūrṇam eva jagatyām abhisampadyate |",
  "GV05prasupbu:818": "tam ṛco manuṣyalokam upanayante |",
  "GV05prasupbu:819": "sa tatra tapasā brahmacaryeṇa śraddhayā sampanno mahimānam anubhavati || PrUp_5.3 ||",
  "GV05prasupbu:820": "____________________",
  "GV05prasupbu:821": "PrUpBh_5.3",
  "GV05prasupbu:822": "sa yadyapyoṅkārasya sakalamātrāvibhāgajño na bhavati tathāpi oṅkārābhidhyānaprabhāvādviśiṣṭameva gatiṃ gacchati;",
  "GV05prasupbu:823": "etadekadeśajñānavaiguṇyatayoṅkāraśaraṇaḥ karmajñānobhayabhraṣṭo na durgatiṃ gacchati /",
  "GV05prasupbu:824": "kiṃ tarhi?",
  "GV05prasupbu:825_0": "yadyapyevam oṅkāramevaikamātrāvibhāgajña eva kevalo 'bhidhyāyītaikamātraṃ sadā dhyāyīta",
  "GV05prasupbu:825_1": "sa tenaivaikamātra viśiṣṭoṅkārābhidhyānenaiva saṃveditaḥ sambodhitastūrṇaṃ kṣiprameva",
  "GV05prasupbu:825_2": "jagatyāṃ pṛthivyāmabhisampadyate /",
  "GV05prasupbu:826": "kiṃ manuṣyalokam /",
  "GV05prasupbu:827": "anekāni hi janmāni jagatyāṃ sambhavanti /",
  "GV05prasupbu:828": "tatra taṃ sādhakaṃ jagatyāṃ manuṣyalokamevarca upanayanta upanigamayanti /",
  "GV05prasupbu:829_0": "tena sa tatra manuṣyajanmani dvijāgryaḥ saṃstapasā brahmacaryeṇa śraddhayā ca saṃpanno",
  "GV05prasupbu:829_1": "mahimānaṃ vibhūtimanubhavati na vītaśraddho yatheṣṭaceṣṭo bhavati yogabhraṣṭaḥ kadācidapi",
  "GV05prasupbu:829_2": "na durgatiṃ gacchati //3 //",
  "GV05prasupbu:830": "_______________________________________________________________________",
  "GV05prasupbu:831": "START PrUp 5.4",
  "GV05prasupbu:832": "atha yadi dvimātreṇa manasi saṃpadyate |",
  "GV05prasupbu:833": "so 'ntarīkṣaṃ yajurbhir unnīyate somalokam |",
  "GV05prasupbu:834": "sa somaloke vibhūtim anubhūya punar āvartate || PrUp_5.4 ||",
  "GV05prasupbu:835": "____________________",
  "GV05prasupbu:836": "PrUpBh_5.4",
  "GV05prasupbu:837_0": "atha punaryadi dvimātravibhāgajño dvimātreṇa viśiṣṭamoṅākāram abhidhyāyīta svapnātmake",
  "GV05prasupbu:837_1": "manasi mananīye yajurmaye somadaivatye saṃpadyata ekāgratayātbhāvaṃ gacchati sa evaṃ",
  "GV05prasupbu:837_2": "sampanno mṛto 'ntarīkṣam antarikṣādhāraṃ dvitīyamātrārūpaṃ dvitīyamātrarūpairevayajurbhirunnīyate",
  "GV05prasupbu:837_3": "somalokaṃ saumyaṃ janma prāpayanti taṃ yajūṃṣītyarthaḥ sa tatra vibhṛtimanubhūya",
  "GV05prasupbu:837_4": "somaloke manuṣyalokaṃ prati punarāvartate //4 //",
  "GV05prasupbu:838": "_______________________________________________________________________",
  "GV05prasupbu:839": "START PrUp 5.5",
  "GV05prasupbu:840": "yaḥ punar etaṃ trimātreṇomity etenaivākṣareṇa paraṃ puruṣam abhidhyāyīta |",
  "GV05prasupbu:841": "sa tejasi sūrye saṃpannaḥ |",
  "GV05prasupbu:842": "yathā pādodaras tvacā vinirmucyate |",
  "GV05prasupbu:843": "evaṃ ha vai sa pāpmanā vinirmuktaḥ sa sāmabhir unnīyate brahmalokam |",
  "GV05prasupbu:844": "sa etasmāj jīvadhanāt parāparaṃ puriśayaṃ puruṣam īkṣate tad etau ślokau bhavataḥ || PrUp_5.5 ||",
  "GV05prasupbu:845": "____________________",
  "GV05prasupbu:846": "PrUpBh_5.5",
  "GV05prasupbu:847": "yaḥ punaretamoṅkāraṃ trimātreṇa trimātrāviṣayavijñānaviśiṣṭena omityetenaivākṣareṇa paraṃ sūryāntargataṃ puruṣaṃ pratīkenābhidhyāyīta tenābhidhyānena,",
  "GV05prasupbu:848": "pratīkatvena hyālambanatvaṃ prakṛtam oṅkārasya paraṃ cāparaṃ ca brahmetyabhedaśruteroṅkāramiti ca dvitīyānekaśaḥ śrutā bādhyetānyathā /",
  "GV05prasupbu:849": "yadyapi tṛtīyābhidhyānatvena karaṇatvamupapadyate tathāpi prakṛtānurodhāt trimātraṃ paraṃ puruṣamiti dvitīyaiva pariṇeyā“tyajedekaṃ kulasyārthe“(mahā.u.37 / 17) iti nyāyena /",
  "GV05prasupbu:850": "sa tṛtīyamātrārūpastejasi sūrye saṃpanne bhavati dhyāyamāno mṛto 'pi sūryātsomalokādivanna punarāvartate kintu sūrye saṃpannamātra eva /",
  "GV05prasupbu:851": "yathā pādodaraḥ sarpastvacā vinirmucyate jīrṇatvagvinirmuktaḥ sa punarnavo bhavati /",
  "GV05prasupbu:852_0": "evaṃ ha vā eṣa yathā dṛṣṭāntaḥ sa pāpmanā sarpatvaksthānīyenāśuddhirūpeṇa vinirmuktaḥ",
  "GV05prasupbu:852_1": "sāmabhistṛtīyamātrārūpairūrdhvamunnīyate brahmalokaṃ hiraṇyagarbhasya brahmaṇo lokaṃ satyākhyam /",
  "GV05prasupbu:853": "sa hiraṇyagarbhaḥ sarveṣāṃ saṃsāriṇāṃ jīvānāmātmabhūtaḥ /",
  "GV05prasupbu:854": "sa hyantarātmā liṅgarūpeṇa sarvabhūtānām, tasminhi liṅgātmani saṃhatāḥ sarve jīvāḥ /",
  "GV05prasupbu:855": "tasmātma jīvaghanaḥ /",
  "GV05prasupbu:856": "sa vidvāṃstrimātroṅkārābhijña etasmājjīvaghanāddhiraṇyagarbhātparātparaṃ paramātmākhyaṃ puruṣamīkṣate puriśayaṃ sarvaśarīrānupraviṣṭaṃ paśyati dhyāyamānaḥ /",
  "GV05prasupbu:857": "tadetasminyathektārthaprakāśakau mantrau bhavataḥ //5//",
  "GV05prasupbu:858": "_______________________________________________________________________",
  "GV05prasupbu:859": "START PrUp 5.6",
  "GV05prasupbu:860": "tisro mātrā mṛtyumatyaḥ prayuktā anyonyasaktā anaviprayuktāḥ /",
  "GV05prasupbu:861": "kriyāsu bāhyābhyantaramadhyamāsu samyakprayuktāsu na kampate jñaḥ // PrUp_5.6 //",
  "GV05prasupbu:862": "____________________",
  "GV05prasupbu:863": "PrUpBh_5.6",
  "GV05prasupbu:864": "tisrastrisaṃkhyakā akārokāramakārākhyā oṅkārasya mātrā mṛtyumatyo mṛtyuryāsāṃ vidyate tā mṛtyumatyo mṛtyugocarādanatikrāntāmṛtyugocarā evetyarthaḥ /",
  "GV05prasupbu:865": "tā ātmano dhyānakriyāsu prayuktāḥ,",
  "GV05prasupbu:866": "kiṃ cānyonyasaktā itaretarasaṃbaddhāḥ,",
  "GV05prasupbu:867": "anaviprayuktā viśeṣeṇaikaikaviṣaya eva prayuktā viprayuktāḥ,",
  "GV05prasupbu:868": "na tathā viprayuktā nāviprayuktā anaviprayuktāḥ /",
  "GV05prasupbu:869": "kiṃ tarhi,",
  "GV05prasupbu:870_0": "viśeṣeṇaikasmindhyānakāle tisṛṣu kriyāsu bāhyābhyantaramadhyamāsu jāgratsvapnasuṣuptasthānapuruṣābhidhyānalakṣaṇāsu",
  "GV05prasupbu:870_1": "yogakriyāsu samyakprayuktāsu samyagdhyānakāle prayojitāsu na kampate na calati yo",
  "GV05prasupbu:870_2": "yogī yathoktavibhāgajña oṅkārasyetyarthaḥ,",
  "GV05prasupbu:871": "na tasyaivaṃvidaścalanamupapadyate /",
  "GV05prasupbu:872": "yasmājjāgratsvapnasuṣuptapuruṣāḥ saha sthānairmātrātrayarūpeṇa oṅkārātmarupeṇa dṛṣṭāḥ /",
  "GV05prasupbu:873": "sa hyevaṃ vidvānsarvātmabhūta oṅkāramayaḥ kuto vā caletkasminvā //6//",
  "GV05prasupbu:874": "sarvārthasaṃgrahārtho dvitīyo mantraḥ -",
  "GV05prasupbu:875": "_______________________________________________________________________",
  "GV05prasupbu:876": "START PrUp 5.7",
  "GV05prasupbu:877": "ṛgbhir etaṃ yajurbhir antarikṣaṃ sāmabhir yat tat kavayo vedayante /",
  "GV05prasupbu:878": "tam oṃkāreṇaivāyatanenānveti vidvān yat tac chāntam ajaram amṛtam abhayaṃ paraṃ ceti // PrUp_5.7 //",
  "GV05prasupbu:879": "____________________",
  "GV05prasupbu:880": "PrUpBh_5.7",
  "GV05prasupbu:881": "ṛgbhiretaṃ lokaṃ manuṣyopalakṣitam /",
  "GV05prasupbu:882": "yajurbhirantarikṣaṃ somādhiṣṭhitam /",
  "GV05prasupbu:883": "sāmabhiryattad brahmalokamiti tṛtīyaṃ kavayo medhāvino vidyāvanta eva nāvidvāṃso vedayante /",
  "GV05prasupbu:884": "taṃ trividhaṃ lokamoṅkāreṇa sādhanenāparabrahmalakṣaṇamanvetyanugacchati vidvān /",
  "GV05prasupbu:885_0": "tenaivoṅkāreṇa yattatparaṃ brahmākṣaraṃ satyaṃ puruṣākhyaṃ śāntaṃ vimuktaṃ jāgratsvapnasuṣupātyādi",
  "GV05prasupbu:885_1": "viśeṣasarvaprapañcavivarjitamata eva ajaraṃ jarāvarjitamamṛtaṃ mṛtyuvarjitamata eva",
  "GV05prasupbu:885_2": "yasmājjarāvikriyārahitamato 'bhayam,",
  "GV05prasupbu:886": "yasmādevābhayaṃ tasmātparaṃ niratiśayam,",
  "GV05prasupbu:887": "tadapyoṅkāreṇāyatanena gamanasādhanenānvetītyarthaḥ /",
  "GV05prasupbu:888": "itiśabdo vākyaparisamāptyarthaḥ //7//",
  "GV05prasupbu:889": "iti pañcamaḥ praśnaḥ",
  "GV05prasupbu:890": "=============================================================================",
  "GV05prasupbu:891": "ṣaṣṭhaḥ praśnaḥ",
  "GV05prasupbu:892": "_______________________________________________________________________",
  "GV05prasupbu:893": "START PrUp 6.1",
  "GV05prasupbu:894": "atha hainaṃ sukeśā bhāradvājaḥ papraccha |",
  "GV05prasupbu:895": "bhagavan hiraṇyanābhaḥ kausalyo rājaputro māmupetyaitaṃ praśnamapṛcchata |",
  "GV05prasupbu:896": "ṣoḍaśakalaṃ bhāradvāja puruṣaṃ vettha |",
  "GV05prasupbu:897": "tam ahaṃ kumāram abruvaṃ nāham imaṃ veda |",
  "GV05prasupbu:898": "yady aham imam avediṣaṃ kathaṃ te nāvakṣyam iti |",
  "GV05prasupbu:899": "samūlo vā eṣa pariśuṣyati yo 'nṛtam abhivadati |",
  "GV05prasupbu:900": "tasmān nārhāmy anṛtaṃ vaktuṃ |",
  "GV05prasupbu:901": "sa tūṣṇīṃ ratham āruhya pravavrāja |",
  "GV05prasupbu:902": "taṃ tvā pṛcchāmi kāsau puruṣa iti || PrUp_6.1 ||",
  "GV05prasupbu:903": "____________________",
  "GV05prasupbu:904": "PrUpBh_6.1",
  "GV05prasupbu:905": "atha hainaṃ sukeśā bhāradvājaḥ papraccha /",
  "GV05prasupbu:906": "samastaṃ jagatkāryakāraṇalakṣaṇaṃ saha vijñānātmanā parasminnakṣare suṣuptikāle sampratiṣṭhata ityuktam /",
  "GV05prasupbu:907": "sāmarthyātpralaye 'pi tasminnevākṣare sampratiṣṭhate jagattata evotpadyata iti siddhaṃ bhavati /",
  "GV05prasupbu:908": "na hyakāraṇe kāryasya sampratiṣṭhānamupapadyate /",
  "GV05prasupbu:909": "uktaṃ ca ātmana eṣa prāṇo jāyate'iti /",
  "GV05prasupbu:910": "jagataśca yanmūlaṃ tatparijñānātparaṃ śreya iti sarvopaniṣadāṃ niścitor'thaḥ /",
  "GV05prasupbu:911": "anantaraṃ coktaṃ 'sa sarvajñaḥ sarvo bhavati'iti vaktavyaṃ ca kva tarhi tadakṣaraṃ satyaṃ puruṣākhyaṃ vijñeyamiti tadarthoyaṃ praśna ārabhyate /",
  "GV05prasupbu:912": "vṛttānvākhyānaṃ ca vijñānasya durlabhatvakhyāpanena tallabdhyarthaṃ mumukṣaṇāṃ yatnaviśeṣopādānārtham /",
  "GV05prasupbu:913": "he bhagavan hiraṇyanābho nāmataḥ kosalāyāṃ bhavaḥ kausalyo rājaputro jātitaḥ kṣatriyo mām upetyopagamyaitamucyamānaṃ praśnamapṛcchata /",
  "GV05prasupbu:914": "ṣoḍaśakalaṃ ṣoḍaśasaṃkhyākāḥ kalā avayavā iva ātmanyavidyādhyāropitarūpā yasmin puruṣe so 'yaṃ ṣoḍaśakalastaṃ ṣoḍaśakalaṃ he bhāradvāja puruṣaṃ vettha vijānāsi /",
  "GV05prasupbu:915": "tamahaṃ rājaputraṃ kumāraṃ pṛṣṭavantamabruvamuktavānasmi nāhamimaṃ veda yaṃ tvaṃ pṛcchasīti /",
  "GV05prasupbu:916": "evamuktavatyapi mayyajñānamasaṃbhāvayantaṃ tamajñāne kāraṇamavādiṣam /",
  "GV05prasupbu:917": "yadi kathañcidahamimaṃ tvayā pṛṣṭaṃ puruṣamavediṣaṃ viditavānasmi kathamatyantaśiṣyaguṇavate 'rthine te tubhyaṃ nāvakṣyaṃ noktavānasmi na brūyāmityarthaḥ /",
  "GV05prasupbu:918": "bhūyo 'pyapratyayamivālakṣya pratyāyayitumabravam /",
  "GV05prasupbu:919": "samūlaḥ saha mūlena vā eṣo 'nyathā santamātmānamanyathā kurvannanṛtamayathābhūtārthamabhivadati yaḥ sa pariśuṣyati śoṣamupaitīhalokaparalokābhyāṃ vicchidyate vinaśyati /",
  "GV05prasupbu:920": "yata evaṃ jāne tasmānnārhābhyahamanṛtaṃ vaktuṃ mūḍhavat /",
  "GV05prasupbu:921": "sa rājaputra evaṃ pratyāyita tūṣṇīṃ vrīḍito rathamāruhya pravavrāja pragatavān yathāgatameva /",
  "GV05prasupbu:922": "ato nyāyata upasannāya yogyāya jānatā vidyā vaktavyaivānṛtaṃ ca na vaktavyaṃ sarvāsvapyavasthāsu ityetatsiddhaṃ bhavati /",
  "GV05prasupbu:923": "taṃ puruṣaṃ tvā tvāṃ pṛcchāmi mama hṛdi vijñeyatvena śalyamiva sthitaṃ kvāsau vartate vijñeyaḥ puruṣa iti //1//",
  "GV05prasupbu:924": "_______________________________________________________________________",
  "GV05prasupbu:925": "START PrUp 6.2",
  "GV05prasupbu:926": "tasmai sa hovāca |",
  "GV05prasupbu:927": "ihaivāntaḥ śarīre somya sa puruṣo yasminn etāḥ ṣoḍaśa kalāḥ prabhavantīti || PrUp_6.2 ||",
  "GV05prasupbu:928": "____________________",
  "GV05prasupbu:929": "PrUpBh_6.2",
  "GV05prasupbu:930": "tasmai sa hovāca /",
  "GV05prasupbu:931_0": "ihaivāntaḥśarīre hṛdayapuṇḍarīkākāśamadhye he somya sa puruṣo na deśāntare vijñeyo",
  "GV05prasupbu:931_1": "yasminnetā ucyamānāḥ ṣoḍaśa kalāḥ prāṇādyāḥ prabhavanti utpadyanta iti ṣoḍaśakalābhiḥ",
  "GV05prasupbu:931_2": "upādhibhūtābhiḥ sakala iva niṣkalaḥ puruṣo lakṣyate 'vidyayeti tadupādhikalādhyāropāpanayena",
  "GV05prasupbu:931_3": "vidyayā sa puruṣaḥ kevalo darśayitavya iti kalānāṃ tatprabhavatvamucyate /",
  "GV05prasupbu:932": "prāṇādīnāmatyantanirviśeṣe hyadvaye śuddhe tattve na śakyo 'dhyāropamantareṇa pratipādyapratipādanādivyavahāraḥ kartumiti kalānāṃ prabhavasthityapyayā āropyante avidyāviṣayāḥ /",
  "GV05prasupbu:933": "caitanyāvyatirekeṇaiva hi kalā jāyamānāḥ tiṣṭhantyaḥ pralīyamānāśca sarvadā lakṣyante /",
  "GV05prasupbu:934": "ata eva bhrāntāḥ kecid agnisaṃyogād ghṛtamiva ghaṭādyākāreṇa caitanyam eva pratikṣaṇaṃ jāyate naśyatīti /",
  "GV05prasupbu:935": "tannirodhe śūnyamiva sarvamityapare /",
  "GV05prasupbu:936": "ghaṭādiviṣayaṃ caitanyaṃ cetayiturnityasyātmano 'nityaṃ jāyate vinaśyatītyapare /",
  "GV05prasupbu:937": "caitanyaṃ bhūtadharma iti laukayatikāḥ /",
  "GV05prasupbu:938": "anapāyopajanadharmakacaitanyamātmā eva nāmarūpādyupādhidharmaiḥ pratyavabhāsate “satyaṃ jñānamanantaṃ brahma“(tai.u.2 / 1 / 1)",
  "GV05prasupbu:939": "“prajñānaṃ brahma“(ai.u.5 / 3)",
  "GV05prasupbu:940": "“vijñānamānandaṃ brahma“(bṛ.u.3 / 9 / 28)",
  "GV05prasupbu:941": "“vijñānaghana eva“(bṛ.u.2 / 4 / 12)",
  "GV05prasupbu:942": "ityādi śrutibhyaḥ /",
  "GV05prasupbu:943": "svarūpavyabhicāriṣu padārtheṣu caitanyasyāvyabhicārādyathā yathā yo yaḥ padārtho vijñāyate tathā tathā jñāyamānatvādeva tasya tasya caitanyasyāvyabhicāritvam /",
  "GV05prasupbu:944": "vastutattvaṃ bhavati kiñcit na jñāyata iti cānupapannam rūpaṃ ca dṛśyate na cāsti cakṣuriti yathā /",
  "GV05prasupbu:945": "vyabhicarati tu jñeyam na jñānaṃ vyabhicarati kadācidapi jñeyam,",
  "GV05prasupbu:946": "jñeyābhāve 'pi jñeyāntare bhāvājjñānasya /",
  "GV05prasupbu:947": "na hi jñāne 'sati jñeyaṃ nāma bhavati kasyacit suṣupte 'darśanāt /",
  "GV05prasupbu:948": "jñānasyāpi suṣupte 'bhāvājjñeyavajjñānasvarūpasya vyabhicāra iti cet /",
  "GV05prasupbu:949": "na jñeyāvabhāsakasya jñānasyālokavajjñeyābhivyañjakatvātsvavyaṅgyābhāva ālokābhāvānupapattivatsuṣupte vijñānabhāvānupapatteḥ /",
  "GV05prasupbu:950": "na hyandhakāre cakṣuṣā rūpānupalabdhau cakṣuṣo 'bhāvaḥ śakyaḥ kalpayituṃ vaināśikena /",
  "GV05prasupbu:951": "vaināśiko jñeyābhāve jñānābhāvaṃ kalpayatyeveti cet /",
  "GV05prasupbu:952": "yena tadabhāvaṃ kalpayettasyābhāvaḥ kena kalpyata iti vaktavyaṃ vaināśikena,",
  "GV05prasupbu:953": "tadabhāvasyāpi jñeyatvājjñānābhāve tadanupapatteḥ /",
  "GV05prasupbu:954": "jñānasya jñeyāvyatiriktatvājjñeyābhāve jñānābhāva iti cet /",
  "GV05prasupbu:955_0": "na abhāvasyāpi jñeyatvābhyupagamādabhāvo 'pi jñeyobhyupagamyate vaināśikairnityaśca",
  "GV05prasupbu:955_1": "tadavyatiriktaṃ cejjñānaṃ nityaṃ kalpitaṃ syāttadabhāvasya ca jñānātmakatvādabhāvatvaṃ",
  "GV05prasupbu:955_2": "vāṅmātrameva na paramārthato 'bhāvatvamanityatvaṃ ca jñānasya /",
  "GV05prasupbu:956": "na ca nityasya jñānasyābhāvanāmamātrādhyārope kiñcinnaśchinnam /",
  "GV05prasupbu:957": "athābhāvo jñeyo 'pi san jñānavyatirikta iti cet /",
  "GV05prasupbu:958": "na tarhi jñeyābhāve jñānābhāvaḥ /",
  "GV05prasupbu:959": "jñeyaṃ jñānavyatiriktaṃ na tu jñānaṃ jñeyavyatiriktamiti cet /",
  "GV05prasupbu:960": "na śabdamātratvādviśeṣānupapatteḥ /",
  "GV05prasupbu:961_0": "jñeyajñānayorekatvaṃ cedabhyupagamyate jñeyaṃ jñānavyatiriktaṃ jñānaṃ jñeyavyatiriktaṃ",
  "GV05prasupbu:961_1": "neti tu śabdamātrametadvahniragnivyatiriktaḥ agnirna vahnivyatirikta iti yadvadabhyupagamyate /",
  "GV05prasupbu:962": "jñeyavyatireke tu jñānasya jñeyābhāve jñānābhāvānupapattiḥ siddhā /",
  "GV05prasupbu:963": "jñeyābhāve 'darśanādabhāvo jñānasyeti cet /",
  "GV05prasupbu:964": "na, suṣupte jñaptyabhyupagamāt /",
  "GV05prasupbu:965": "vaināśikairabhyupagamyate hi suṣupte 'pi jñānāstitvam /",
  "GV05prasupbu:966": "tatrāpi jñeyatvamabhyupagamyate jñānasya svenaiveti cet /",
  "GV05prasupbu:967": "na, bhedasya siddhatvāt /",
  "GV05prasupbu:968": "siddhaṃ hyabhāvavijñeyaviṣayasya jñānasya abhāvajñeyavyatirekājjñeyajñānayoḥ anyatvam /",
  "GV05prasupbu:969": "na hi tatsiddhaṃ mṛtamivojjīvayituṃ punaranyathā kartuṃ śakyate vaināśikaśatairapi /",
  "GV05prasupbu:970": "jñānasya jñeyatvameveti tadapyanyena tadapyanyeneti tvatpakṣe 'tiprasaṅga iti cet /",
  "GV05prasupbu:971": "na, tadvibhāgopapatteḥ sarvastha /",
  "GV05prasupbu:972": "yadā hi sarvaṃ jñeyaṃ kasyacittadā tadvyatiriktaṃ jñānaṃ jñānameveti dvitīyo vibhāga evābhyupagamyate 'vaināśikerna tṛtīyastadviṣaya ityanavasthānupapattiḥ /",
  "GV05prasupbu:973": "jñānasya svenaivāvijñeyatve sarvajñatvahāniriti cet /",
  "GV05prasupbu:974": "so 'pi doṣastasyaivāstu kiṃ tannibarhaṇenāsmākam /",
  "GV05prasupbu:975": "anavasthādoṣaśca jñānasya jñeyatvābhyupagamāt /",
  "GV05prasupbu:976": "avaśyaṃ ca vaināśikānāṃ jñānaṃ jñeyam /",
  "GV05prasupbu:977": "svātmanā cāvijñeyatvenānavasthānivāryā.",
  "GV05prasupbu:978": "samāna evāyaṃ doṣa iti cet /",
  "GV05prasupbu:979": "na, jñānasyaikatvopapatteḥ /",
  "GV05prasupbu:980": "sarvadeśakālapuruṣādyavasthamekameva jñānaṃ nāmarūpādyanekopādhibhedāt savitrādijalādipratibimbavad anekadhāvabhāsata iti nāsau doṣaḥ /",
  "GV05prasupbu:981": "tathā cehedamucyate /",
  "GV05prasupbu:982": "nanu śruterihaivāntaḥśarīre paricchinnaḥ kuṇḍabadaravatpuruṣa iti /",
  "GV05prasupbu:983": "na, prāṇādikalākāraṇatvāt /",
  "GV05prasupbu:984": "na hi śarīramātraparicchinnasya prāṇaśraddhādīnāṃ kalānāṃ kāraṇatvaṃ pratipattuṃ śaknuyāt /",
  "GV05prasupbu:985": "kalākāryatvācca śarīrasya /",
  "GV05prasupbu:986": "na hi puruṣakāryāṇāṃ kalānāṃ kāryaṃ saccharīraṃ kāraṇakāraṇaṃ svasya puruṣaṃ kuṇḍabadaramivābhyantarīkuryāt /",
  "GV05prasupbu:987": "bījavṛkṣādivatsyāditi cet /",
  "GV05prasupbu:988": "yathā bījakāryaṃ vṛkṣastatkāryaṃ ca phalaṃ svakāraṇakāraṇaṃ bījamabhyantarīkarotyāmrādi tadvat puruṣamabhyantarīkuryāccharīraṃ svakāraṇakāraṇamapīti cet /",
  "GV05prasupbu:989": "na, anyatvātsāvayavatvācca /",
  "GV05prasupbu:990": "dṛṣṭānte kāraṇabījāt vṛkṣaphalasaṃvṛtānyanyānyeva bījāni dārṣṭāntike tu svakāraṇakāraṇabhūtaḥ sa eva puruṣaḥ śarīre 'bhyantarīkṛtaḥ śrūyate /",
  "GV05prasupbu:991": "bījavṛkṣādīnāṃ sāvayavatvācca syādādhārādheyatvaṃ niravayavaśca puruṣaḥ sāvayavāśca kalāḥ śarīraṃ ca /",
  "GV05prasupbu:992": "etenākāśasyāpi śarīrādhāratvamanupapannaṃ kimutākāśakāraṇasya purusya tasmādasamāno dṛṣṭāntaḥ /",
  "GV05prasupbu:993": "kiṃ dṛṣṭāntena vacanātsyāditi cet /",
  "GV05prasupbu:994": "na, vacanasyākārakatvāt /",
  "GV05prasupbu:995": "na hi vacanaṃ vastuno 'nyathākaraṇe vyāpriyate /",
  "GV05prasupbu:996": "kiṃ tarhi?yathābhūtārthāvadyotane /",
  "GV05prasupbu:997": "tasmādantaḥśarīra ityetadvacanamaṇḍasyāntarvyometivacca draṣṭavyam /",
  "GV05prasupbu:998": "upalabdhinimittatvācca,",
  "GV05prasupbu:999": "darśanaśravaṇamananavijñānādiliṅgaiḥ antaḥ śarīre paricchinna iva hyupalabhyate puruṣa upalabhyate cāta ucyate 'ntaḥ śarīre somya sa puruṣa iti /",
  "GV05prasupbu:1000": "na punarākāśakāraṇaḥ sankuṇḍabadaravaccharīraparicchinna iti manasāpīcchati vaktuṃ mūḍho 'pi kimuta pramāṇabhūtā śrutiḥ //2//",
  "GV05prasupbu:1001_0": "yasminnetāḥ ṣoḍaśa kalāḥ prabhavantītyuktaṃ puruṣaviśeṣaṇārthaṃ kalānāṃ prabhavaḥ",
  "GV05prasupbu:1001_1": "sa cānyārthe 'pi śrutaḥ kena krameṇa syādityata idamucyate - cetanapūrvikā ca sṛṣṭirityevamarthaṃ ca /",
  "GV05prasupbu:1002": "_______________________________________________________________________",
  "GV05prasupbu:1003": "START PrUp 6.3",
  "GV05prasupbu:1004": "sa īkṣāṃ cakre |",
  "GV05prasupbu:1005": "kasminn aham utkrānta utkrānto bhaviṣyāmi kasmin vā pratiṣṭhite pratiṣṭhāsyāmīti || PrUp_6.3 ||",
  "GV05prasupbu:1006": "____________________",
  "GV05prasupbu:1007": "PrUpBh_6.3",
  "GV05prasupbu:1008": "sa puruṣaḥ ṣoḍaśakalaḥ pṛṣṭo yo bhāradvājena īkṣāntakra īkṣyaṃ darśanaṃ cakre kṛtavānityarthaḥ sṛṣṭiphalakramādiviṣayam /",
  "GV05prasupbu:1009": "katham?ityucyate kasminakartṛviśeṣe dehādutkrānta utkrānte bhaviṣyāmi",
  "GV05prasupbu:1010": "ahamevaṃ kasminvā śarīre pratiṣṭhite ahaṃ pratiṣṭhāsyāmi pratiṣṭhitasyāmityarthaḥ /",
  "GV05prasupbu:1011": "_______________________________________________________________________",
  "GV05prasupbu:1012": "START PrUp 6.4",
  "GV05prasupbu:1013": "sa prāṇamasṛjata |",
  "GV05prasupbu:1014": "prāṇāc chadvāṃ khaṃ vāyur jyotir āpaḥ pṛthivīndriyaṃ mano 'nnam annād vīryaṃ tapo mantrāḥ karma lokā lokeṣu nāma ca || PrUp_6.4 ||",
  "GV05prasupbu:1015": "____________________",
  "GV05prasupbu:1016": "PrUpBh_6.4",
  "GV05prasupbu:1017": "nanvātmākartā pradhānaṃ kartṛ,",
  "GV05prasupbu:1018": "ataḥ puruṣārthaprayojanamurarīkṛtya pradhānaṃ pravartate mahadādyākāreṇa /",
  "GV05prasupbu:1019": "tatredamanupapannaṃ puruṣasya svātantryeṇa īkṣāpūrvakaṃ kartṛtvavacam,",
  "GV05prasupbu:1020": "sattvādiguṇasāmye pradhāne pramāṇopapanne sṛṣṭikartari satīścarecchānuvartiṣu vā paramāṇuṣu satsvātmano 'pyekatvena kartṛtve sādhanābhāvādātmana ātmanyanarthakartṛtvānupapatteśca /",
  "GV05prasupbu:1021": "na hi cetanāvānbuddhipūrvakāryātmano 'nartha kuryāt /",
  "GV05prasupbu:1022": "tasmātpuruṣārthena prayojanena īkṣāpūrvakamiva niyatakrameṇa pravartamāne 'cetane pradhāne cetanavadupacāre 'yaṃ sa īkṣāñcakre ityādiḥ /",
  "GV05prasupbu:1023": "yathā rājñaḥ sarvārthakāriṇi bhṛtye rājeti tadvat /",
  "GV05prasupbu:1024": "na, ātmano bhoktṛtvavatkartṛtvopapatteḥ /",
  "GV05prasupbu:1025": "yathā sāṃkhyasya cinmātrasyāpāraṇāmino 'pyātmano bhoktṛtvaṃ tadvadvedavādināmīkṣādipūrvakaṃ jagatkartṛtvamupapannaṃ śrutiprāmāṇyāt /",
  "GV05prasupbu:1026": "tattvāntarapariṇāma ātmano 'nityatvāśuddhatvānekatvanimitto na cinmātrasvarūpavikriyā /",
  "GV05prasupbu:1027_0": "ataḥ puruṣasya svātmanyeva bhoktṛtvaṃ cinmātrasvarūpavikriyā na doṣāya bhavatāṃ punarvedavādināṃ",
  "GV05prasupbu:1027_1": "sṛṣṭikartṛtve tattvāntarapariṇāma evetyātmano 'nityatvādisarvadoṣaprasaṅga iti cet /",
  "GV05prasupbu:1028": "na,",
  "GV05prasupbu:1029_0": "ekasyāpyātmano 'vidyāyāṃ viṣayanāmarūpopādhyanupādhikṛtaviśeṣobhyupagamādavidyākṛtanāmarūpopādhikṛto",
  "GV05prasupbu:1029_1": "hi viśeṣo 'bhyupagamyata ātmano bandhamokṣādiśāstrakṛtasaṃvyavahārāya paramārthato",
  "GV05prasupbu:1029_2": "'nupādhikṛtaṃ ca tattvamekamevādvitīyamupādeyaṃ sarvatākiṅkabuddhyanavagāhyamabhayaṃ",
  "GV05prasupbu:1029_3": "śivam iṣyate na tatra kartṛtvaṃ bhoktṛtvaṃ vā kriyākārakaphalaṃ ca syād advaitatvātsarvabhāvānām.",
  "GV05prasupbu:1030_0": "sāṃkhyāstvavidyādhyāropitam eva puruṣe kartṛtvaṃ kriyākārakaṃ phalaṃ ceti kalpayitvāgamabāhyatvātpunastatastrasyantaḥ",
  "GV05prasupbu:1030_1": "paramārthata eva bhoktṛtvaṃ puruṣasyecchanti tattvāntaraṃ ca pradhānaṃ puruṣātparamārthavastubhūtameva",
  "GV05prasupbu:1030_2": "kalpayanto 'nyatārkikakṛtabuddhiviṣayāḥ santo vihanyante /",
  "GV05prasupbu:1031": "tathetare tārkikāḥ sāṃkhyaiḥ /",
  "GV05prasupbu:1032": "ityevaṃ parasparaviruddhārthakalpanāt āmiṣārthina iva prāṇino 'nyonyaviruddhamānārthadarśitvāt paramārthatattvāddūram evāpakṛṣyante /",
  "GV05prasupbu:1033": "atastanmatamanādṛtya vedāntārthatattvamekatvadarśanaṃ prati ādaravanto mumukṣavaḥ syuriti tārkikamatadoṣapradarśanaṃ kiñciducyata asmābhirna tu tārkikavattātparyeṇa /",
  "GV05prasupbu:1034": "tadaitadatroktam -",
  "GV05prasupbu:1035": "'vivadatsveva nikṣipya virodhodbhavakāraṇam /",
  "GV05prasupbu:1036": "taiḥ saṃrakṣitasadbuddhiḥ sukhaṃ nirvāti vedavitṭa //",
  "GV05prasupbu:1037": "iti /",
  "GV05prasupbu:1038": "kiṃ ca bhoktṛtvakartṛtvayorvikriyayorviśeṣānupapattiḥ /",
  "GV05prasupbu:1039": "kā nāmāsau kartṛtvājjātyantarabhūtā bhoktṛtvaviśiṣṭā vikriyā yato bhoktaiva puruṣaḥ kalpyate na kartā pradhānaṃ tu kartreva na bhoktriti /",
  "GV05prasupbu:1040_0": "nanūktaṃ puruṣaścinmātra eva sa ca svātmastho vikriyate bhuñjāno na tattvāntarapariṇāmena",
  "GV05prasupbu:1040_1": "pradhānaṃ tu tattvāntarapariṇāmena pradhānaṃ tu tattvāntarapariṇāmena vikriyate 'to",
  "GV05prasupbu:1040_2": "'nekamaśuddhamacetanaṃ cetyādidharmavattadviparītaḥ puruṣaḥ /",
  "GV05prasupbu:1041": "nāsau viśeṣo vāṅmātratvāt /",
  "GV05prasupbu:1042_0": "prāgbhogotpatteḥ kevalacinmātrasya puruṣasya bhoktṛtvaṃ nāma viśeṣo bhogotpattikāle",
  "GV05prasupbu:1042_1": "cejjāyate nivṛtte ca bhoge punastadviśeṣādapetaścinmātra eva bhavatīti cenmahadādyākāreṇa",
  "GV05prasupbu:1042_2": "ca pariṇamya pradhānaṃ tato 'petya punaḥ pradhānaṃ tato 'petya punaḥ pradhānaṃ svarūpeṇāvatiṣṭhata",
  "GV05prasupbu:1042_3": "ityasyāṃ kalpanāyāṃ na kaścidviśeṣa iti vāṅmātreṇa pradhānapuruṣayorviśiṣṭavikriyā kalpyate /",
  "GV05prasupbu:1043": "atha bhogakāle 'pi cinmātra eva prāgvatpuruṣa iti cet /",
  "GV05prasupbu:1044": "na tarhi paramārthato bhogaḥ puruṣasya /",
  "GV05prasupbu:1045": "bhogakāle cinmātrasya vikriyā paramārthaiva tena bhogaḥ puruṣasyeti cet /",
  "GV05prasupbu:1046": "na, pradhānasyāpi bhogakāle vikriyāvattvādbhoktṛtvaprasaṅgaḥ /",
  "GV05prasupbu:1047": "cinmātrasyaiva vikriyā bhoktṛtvam iti cedauṣṇyādyasādhāraṇadharmavatāmagnyādīnāmabhoktṛtve hetvanupapattiḥ /",
  "GV05prasupbu:1048": "pradhānapuruṣasyordvayoryugapadbhoktṛtvamiti cet /",
  "GV05prasupbu:1049": "na, pradhānasya parārthyānupapatteḥ /",
  "GV05prasupbu:1050": "na hi bhoktṛrtrordvayoritaretaraguṇapradhānabhāva upapadyate prakāśayorivetaretaraprakāśane /",
  "GV05prasupbu:1051": "bhogadharmavati sattvāṅgini cetasi puruṣasya caitanyapratibimbodayo 'vikriyasya puruṣasya bhoktṛtvamiti cet /",
  "GV05prasupbu:1052": "na, puruṣasya viśeṣābhāve bhoktṛtvakalpanānarthakyāt /",
  "GV05prasupbu:1053": "bhogarūpaścedanarthaḥ puruṣasya nāsti sadā nirviśeṣatvātpuruṣasya kasya apanayārthaṃ mokṣasādhanaṃ śāstraṃ praṇīyate /",
  "GV05prasupbu:1054_0": "avidyādhyāropitānarthāpanayanāya śāstrapraṇayanamiti cetparamārthataḥ puruṣo bhoktaiva",
  "GV05prasupbu:1054_1": "na kartā pradhānaṃ kartreva na bhoktṛparamārthasadvastvantaraṃ puruṣāccetīyaṃ kalpanāgamabāhyāvyarthā",
  "GV05prasupbu:1054_2": "nirhetukā ceti nādartavyā mumukṣubhiḥ /",
  "GV05prasupbu:1055": "ekatve 'pi śāstrapraṇāyanādyānarthakyamiti cet /",
  "GV05prasupbu:1056": "na abhāvāt /",
  "GV05prasupbu:1057": "satsu hi śāstrapraṇetrādiṣu tatphalārthiṣu ca śāstrasya praṇayanamanarthakaṃ sārthakaṃ veti vikalpanā syāt /",
  "GV05prasupbu:1058": "na hyātmaikatve śāstrapraṇetrādayastato bhinnāḥ santi tadabhāva evaṃ vikalphanaivānupapannā /",
  "GV05prasupbu:1059": "abhyupagata ātmaikatve pramāṇārthaścābhyupagato bhavatā yadātmaikatvamabhyupagacchatā,",
  "GV05prasupbu:1060": "tadabhyupagame ca vikalpānupapattimāha śāstram“yatra tvasya sarvamātmaivābhūttatkena kaṃ paśyet“(bṛ.u.2 / 4 / 14) ityādi /",
  "GV05prasupbu:1061": "śāstrapraṇayanādyupapattiṃ cāhānyatra paramārthavastusvarūpādavidyāviṣaye /",
  "GV05prasupbu:1062": "“yatra hi dvaitamiva bhavati“(bṛ.u.2 / 4 / 14) ityādi vistarato vājasaneyake /",
  "GV05prasupbu:1063": "atra ca vibhakte vidyāvidye parāpare ityādāveva śāstrasya /",
  "GV05prasupbu:1064": "ato na tārkikavādabhaṭapraveśo vedāntarājapramāṇabāhugupta ihātmaikatvaviṣaya iti /",
  "GV05prasupbu:1065": "etenāvidyākṛtanāmarūpādyupādhikṛtānekaśaktisādhanaśrutabhedavattvādbrāhmaṇaḥ sṛṣṭyādikartṛtve sādhanādyabhāvo doṣaḥ pratyukto veditavyaḥ parairukta ātmānarthakartṛtvādidoṣaśca /",
  "GV05prasupbu:1066": "yastu dṛṣṭānto rājñaḥ sarvārthakāriṇi kartaryupacārādrājā karteti so 'trānubhapapannaḥ“sa īkṣāñcakre“iti śrutermukhyārthabādhanātpramāṇabhūtāyāḥ /",
  "GV05prasupbu:1067": "tatra hi gauṇī kalpanā śabdasya yatra mukhyārtho na sambhavati /",
  "GV05prasupbu:1068": "iha tvacetanasya muktabaddhapuruṣaviśeṣāpekṣayā kartṛkarmadeśakālanimittāpekṣayā ca bandhamokṣādiphalārthā niyatā puruṣaṃ prati pravṛttirnopapadyate /",
  "GV05prasupbu:1069": "yathoktasarvajñeśvarakartṛtvapakṣe tūpapannā īśvareṇeva sarvādhikāri prāṇaḥ puruṣeṇa sṛjyate /",
  "GV05prasupbu:1070": "katham sa puruṣa uktaprakāreṇekṣitvā sarvaprāṇaṃ hiraṇyagarbhākhyaṃ sarvaprāṇikaraṇādhāram ātmānam asṛjata sṛṣṭavān /",
  "GV05prasupbu:1071": "ataḥ prāṇācchraddhāṃ sarvaprāṇināṃ śubhakarmapravṛttihetubhūtām /",
  "GV05prasupbu:1072": "tataḥ karmaphalopabhogasādhanādhiṣṭhānāni kāraṇabhūtāni mahābhūtānyasṛjata /",
  "GV05prasupbu:1073": "svaṃ śabdaguṇam, vāyuṃ svena sparśena kāraṇaguṇena ca viśiṣṭaṃ triguṇaṃ śabdasparśābhyām /",
  "GV05prasupbu:1074": "tathāpo rasena guṇena sādhāraṇena pūrvaguṇānupraveśena ca caturguṇāḥ /",
  "GV05prasupbu:1075": "tathā gandhaguṇena pūrvaguṇānupraveśena ca caturguṇāḥ /",
  "GV05prasupbu:1076": "tathā gandhaguṇena pūrvaguṇānupraveśena ca pañcaguṇā pṛthivī /",
  "GV05prasupbu:1077": "tathā taireva bhūtairārabdhamindriyaṃ dviprakāraṃ buddhyarthaṃ karmārthaṃ ca daśasaṃkhyākaṃ tasya ceśvaramantaḥsthaṃ saṃśayasaṅkalpalakṣaṇaṃ manaḥ /",
  "GV05prasupbu:1078": "evaṃ prāṇināṃ kāryaṃ karaṇaṃ ta sṛṣṭvā tatsthityarthaṃ vrīhiyavādilakṣaṇamannam /",
  "GV05prasupbu:1079": "tataścānnādadyamānādvīryaṃ sāmarthyaṃ balaṃ sarvakarmapravṛttisādhanam /",
  "GV05prasupbu:1080": "tadvīryavatāṃ ca prāṇināṃ tapo viśuddhisādhanaṃ saṅkīryamāṇānām /",
  "GV05prasupbu:1081": "mantrastapoviśuddhāntarbahiḥkaraṇebhyaḥ karmasādhanabhūtāṛgyajuḥ sāmātharvāṅgirasaḥ tataḥ /",
  "GV05prasupbu:1082": "karmāgnihotrādilakṣaṇam /",
  "GV05prasupbu:1083": "tapo lokāḥ karmaṇāṃ phalam /",
  "GV05prasupbu:1084": "teṣu ca sṛṣṭānāṃ prāṇināṃ nāma ca devadatto yajñadatta ityādi /",
  "GV05prasupbu:1085_0": "evam etāḥ kalāḥ prāṇināmavidyādidoṣabījāpekṣayā sṛṣṭāḥ taimirikadṛṣṭisṛṣṭā iva dvicandramaśakamakṣikādyāḥ",
  "GV05prasupbu:1085_1": "svapnadṛksṛṣṭā iva ca sarvapadārthaḥ punastasminneva puruṣe pralīyante hitvā nāmarūpādi vibhāgam //4 //",
  "GV05prasupbu:1086": "_______________________________________________________________________",
  "GV05prasupbu:1087": "START PrUp 6.5",
  "GV05prasupbu:1088": "katham -",
  "GV05prasupbu:1089": "sa yathemā nadyaḥ syandamānāḥ samudrāyaṇāḥ samudraṃ prāpyāstaṃ gacchanti |",
  "GV05prasupbu:1090": "bhidyete tāsāṃ nāmarūpe |",
  "GV05prasupbu:1091": "samudra ity evaṃ procyate |",
  "GV05prasupbu:1092": "evam evāsya paridraṣṭur imāḥ ṣoḍaśa kalāḥ puruṣāyaṇāḥ puruṣaṃ prāpyāstaṃ gacchanti |",
  "GV05prasupbu:1093": "bhidyete cāsāṃ nāmarūpe |",
  "GV05prasupbu:1094": "puruṣa ity evaṃ procyate |",
  "GV05prasupbu:1095": "sa eṣo 'kalo 'mṛto bhavati tadeṣa ślokaḥ || PrUp_6.5 ||",
  "GV05prasupbu:1096": "____________________",
  "GV05prasupbu:1097": "PrUpBh_6.5",
  "GV05prasupbu:1098_0": "sa dṛṣṭānto yathā loka imā nadyaḥ syandamānāḥ sravantyaḥ samudrāyaṇāḥ samudro 'yanaṃ",
  "GV05prasupbu:1098_1": "gatiḥ ātmabhovo yāsāṃ tāḥ samudrāyaṇāḥ samudraṃ prāpyopagamyāstaṃ nāmarūpatiraskāraṃ gacchanti /",
  "GV05prasupbu:1099": "tāsāṃ cāstaṃ gatānāṃ bhidyete vinaśyato nāmarūpe gaṅgāyamunetyādilakṣaṇe /",
  "GV05prasupbu:1100": "tadabhede samudra ityevaṃ procyate tadvastūdakalakṣaṇam /",
  "GV05prasupbu:1101": "evaṃ yathāyaṃ dṛṣṭāntaḥ,",
  "GV05prasupbu:1102_0": "uktalakṣaṇasya prakṛtasyāsya puruṣasya paridraṣṭuḥ parisamantād draṣṭurdarśanasya",
  "GV05prasupbu:1102_1": "kartuḥ svarūpabhūtasya yathārkaḥ svātmaprakāśasya kartā sarvataḥ tadvadimāḥ ṣoḍaśa",
  "GV05prasupbu:1102_2": "kalāḥ prāṇādyā uktāḥ kalāḥ puruṣāyaṇā nadīnāmiva samudraḥ puruṣo 'yanamātmabhāvagamanaṃ",
  "GV05prasupbu:1102_3": "yāsāṃ kalānāṃ tāḥ puruṣāyaṇāḥ puruṣaṃ prāpya puruṣātmabhāvamupagamya tathaivāstaṃ gacchanti /",
  "GV05prasupbu:1103": "bhidyete cāsāṃ nāmarūpe kalānāṃ prāṇādyākhyā rūpaṃ ca yathāsvam /",
  "GV05prasupbu:1104": "bhede ca nāmarūpayoryadanaṣṭaṃ tattvaṃ puruṣa ityevaṃ procyate brahmavidbhiḥ /",
  "GV05prasupbu:1105_0": "ya evaṃ vidvānguruṇā pradarśitakalāpralayamārgaḥ sa eṣa vidyayā pravilāpitāsvavidyākāmakarmajanitāsu",
  "GV05prasupbu:1105_1": "prāṇādikalāsvakalaḥ avidyākṛtakalānimitto hi mṛtyuḥ tadapagame 'kalatvādevāmṛto bhavati",
  "GV05prasupbu:1105_2": "tadetasminnartha eṣa ślokaḥ //5 //",
  "GV05prasupbu:1106": "_______________________________________________________________________",
  "GV05prasupbu:1107": "START PrUp 6.6",
  "GV05prasupbu:1108": "arā iva rathanābhau kalā yasmin pratiṣṭhitāḥ /",
  "GV05prasupbu:1109": "taṃ vedyaṃ puruṣaṃ veda yathā mā vo mṛtyuḥ parivyathā iti // PrUp_6.6 //",
  "GV05prasupbu:1110": "____________________",
  "GV05prasupbu:1111": "PrUpBh_6.6",
  "GV05prasupbu:1112": "arā rathacakraparivārā iva rathanābhau rathacakrasya nābhau yathā praveśitāstadāśrayā bhavanti yathā tathetyarthaḥ,",
  "GV05prasupbu:1113": "kalāḥ prāṇādyā yasminpuruṣe pratiṣṭhitā utpattisthitilayakāleṣu taṃ puruṣaṃ kalānāmātmabhūtaṃ vedyaṃ vedanīyaṃ pūrṇatvāt puruṣaṃ puri śayanādvā veda jānīyāt,",
  "GV05prasupbu:1114": "yathā he śiṣyā mā vo yuṣmānmṛtyuḥ parivyathā mā parivyathayatu /",
  "GV05prasupbu:1115": "na cedvijñāyeta puruṣo mṛtyunimittāṃ vyathāmāpannā duḥkhina eva yūyaṃ stha /",
  "GV05prasupbu:1116": "atastanmā bhudyuṣmākamityabhiprāyaḥ //6//",
  "GV05prasupbu:1117": "_______________________________________________________________________",
  "GV05prasupbu:1118": "START PrUp 6.7",
  "GV05prasupbu:1119": "tān hovāca |",
  "GV05prasupbu:1120": "etāvad evāham etat paraṃ brahma veda |",
  "GV05prasupbu:1121": "nātaḥ param astīti || PrUp_6.7 ||",
  "GV05prasupbu:1122": "____________________",
  "GV05prasupbu:1123": "PrUpBh_6.7",
  "GV05prasupbu:1124": "tānevamanuśiṣya śiṣyāṃstān hovāca pippalādaḥ kilaitāvadeva vedyaṃ paraṃ brahma veda vijānāmyahametat /",
  "GV05prasupbu:1125": "nāto 'smātparamastiprakṛṣṭataraṃ veditavyamityevamuktavāñśiṣyāṇāmaviditaśeṣāstitvāśaṅkānivṛttaye kṛtārthabuddhijananārthaṃ ca //7//",
  "GV05prasupbu:1126": "_______________________________________________________________________",
  "GV05prasupbu:1127": "START PrUp 6.8",
  "GV05prasupbu:1128": "te tam arcayantas tvaṃ hi naḥ pitā yo 'smākam avidyāyāḥ paraṃ pāraṃ tārayasīti namaḥ |",
  "GV05prasupbu:1129": "paramaṛṣibhyo namaḥ paramaṛṣibhyaḥ || PrUp_6.8 ||",
  "GV05prasupbu:1130": "____________________",
  "GV05prasupbu:1131": "PrUpBh_6.8",
  "GV05prasupbu:1132": "tataste śiṣyā guruṇānuśiṣṭāstaṃ guruṃ kṛtārthāḥ santo vidyāniṣkrayamapaśyantaḥ kiṃ kṛtavanta ityucyate - arcayantaḥ pūjayantaḥ pādayoḥ puṣpāñjaliprakiraṇena praṇipātena ca śirasā /",
  "GV05prasupbu:1133_0": "kimūcirityāha - tvaṃ hi no 'smākaṃ pitā brahmaśarīrasya vidyayā janayitṛtvānnityasyājarāmarasyābhayasya",
  "GV05prasupbu:1133_1": "yastvameva asmākavidyāyā viparītajñānāt janmajarāmaraṇarogaduḥkhādigrāhādapārādavidyāmahodadhervidyāplavena",
  "GV05prasupbu:1133_2": "paramapunarāvṛttilakṣaṇaṃ mokṣākhyaṃ mahodadheriva pāraṃ tārayasyasmānityataḥ pitṛtvaṃ",
  "GV05prasupbu:1133_3": "tavāsmān pratyapapannamitarasmāt /",
  "GV05prasupbu:1134": "itaro 'pi hi pitā śarīramātraṃ janayati /",
  "GV05prasupbu:1135": "tathāpi sa prapūjyatamo loke kimu vaktavyamātyantikābhayadāturityabhiprāyaḥ /",
  "GV05prasupbu:1136": "namaḥ parama ṛṣibhyo brahmavidyāsampradāyakartṛbhyo namaḥ paramaṛṣibhya iti dvirvacanamādarārtham //8//",
  "GV05prasupbu:1137": "iti ṣaṣṭhaḥ praśnaḥ /",
  "GV05prasupbu:1138": "iti praśnopaniṣatsamāptā //"
}