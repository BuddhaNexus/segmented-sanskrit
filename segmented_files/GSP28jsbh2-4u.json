{
    "GSP28jsbh2-4u:0": " (B1) caturthaḥ pādaḥ /",
    "GSP28jsbh2-4u:1": " (1 adhikaraṇam / ) (a.2 pā.4 adhi.1)",
    "GSP28jsbh2-4u:2": " yāvajjīviko 'bhyāsaḥ karmadharmaḥ prakaraṇāt / Jaim_2,4.1 /",
    "GSP28jsbh2-4u:3": " “yāvajjīvaṃ darśapūrṇamāsābhyāṃ yajete” tyatra kāmye eva svargādyarthe darśapūrṇamāsakarmaṇi jīvanaparyāptakālavidhiḥ /",
    "GSP28jsbh2-4u:4": " naca paurṇamāsyādikālavirodhaḥ;",
    "GSP28jsbh2-4u:5": " vyāpyavyāpakabhāvena amāvāsyāparāhṇādivadubhayorapyupapatteḥ /",
    "GSP28jsbh2-4u:6": " ata eva vinigamanāvirahātkāladvayavidhāvapi prayogadvayavidhiḥ /",
    "GSP28jsbh2-4u:7": " jīvanaparyāptakālavidhisāmarthyādeva ca pratipaurṇamāsyādyarthāddarśapūrṇamāsāvṛttiḥ /",
    "GSP28jsbh2-4u:8": " ataśca tāvadvyāpyaprayogavyāsaktavyāpakaikaprayogādeva svargādiphalamiti prāpte ---------- kālalakṣaṇāpatternāyaṃ kālavidhiḥ /",
    "GSP28jsbh2-4u:9": " ato dhātusaṃbandhādhikāravihitaṇamulpratyayena jīvanasya karmasaṃbandhāvagateḥ svāvacchinnakālakatvādirūpasaṃbandhāśrayaṇe",
    "GSP28jsbh2-4u:10": " ca guṇabhūtakālānurodhena pradhānāvṛtternyāyalabhyatvābhāvena yāvacchabdārthasyāpi",
    "GSP28jsbh2-4u:11": " vidheyatvāpatterlāghavānnimittatvameva saṃbandhaḥ pratīyate /",
    "GSP28jsbh2-4u:12": " tadāhi pratinimittaṃ naimittikāvṛtternyāyalabhyatvādyāvacchabdārtho 'nuvādaḥ /",
    "GSP28jsbh2-4u:13": " nimittatvaṃ ca svānvayavyatirekānuvidhāyyavaśyānuṣṭhānavattvam /",
    "GSP28jsbh2-4u:14": " yathā rāhūparāgānvayavyatirekānuvidhāyi avaśyānuṣṭhānaṃ yasya snānasya tadvattvaṃ rāhūparāge /",
    "GSP28jsbh2-4u:15": " atraca vyatirekānuvidhāna eva vidhestātparyam /",
    "GSP28jsbh2-4u:16": " ataśca nimittasattve naimittikasyāvaśyānuṣṭhānabodhanādakaraṇe pratyavāyo 'numīyate /",
    "GSP28jsbh2-4u:17": " karaṇe ca 'dharmeṇa pāpamapanudati' ityādivākyaśeṣāt rātrisatranyāyena pāpakṣaya evānuṣaṅgiko nityanaimittikasthale phalam /",
    "GSP28jsbh2-4u:18": " yatratu rathantarasāmatvādinimittasattve naimittikasya pāṭhādeva prāptisaṃbhavenānvayānuvidhānasya pramāṇāntareṇa prāptistatra vyatirekānuvidhāna eva vidhestātparyam /",
    "GSP28jsbh2-4u:19": " ata eva rathantarābhāve aindravāyavāgratvasyābhāvaḥ /",
    "GSP28jsbh2-4u:20": " ataśca yāvajjīvapade lāghavādyanurodhena jīvanasya nimittatvāvagatestadanurodhena pāpakṣayārthaṃ viniyogāntaramevedamiti siddham // 1 //",
    "GSP28jsbh2-4u:21": " iti prathamaṃ yāvajjīvanimittatādhikaraṇam //",
    "GSP28jsbh2-4u:22": " --------------- (B2) (yāvajjīvaguṇasaṃyuktāgnihotrādiprayogabhedābhedacintā vārtikakārāṇāṃ saṃmateti nirūpaṇam)",
    "GSP28jsbh2-4u:23": " darśapūrṇamāsābhyāṃ svargakāmo yajeteti kāmyaprayogaṃ vidhāya bahvṛcabrāhmaṇe āmnātaṃ vākyamudāharati ---------- yāvajjīvamiti //",
    "GSP28jsbh2-4u:24": " yāvajjīvamagnihotraṃ juhotītyetatsadṛśavākyāntarāṇāmapyupalakṣaṇametat /",
    "GSP28jsbh2-4u:25": " atra bhāṣyakāreṇa sūtrānuguṇyena karmadharmatvakartṛdharmatvacintāṃ kṛtāmapi tṛtīyādhyāyasaṃgatāyāstasyā",
    "GSP28jsbh2-4u:26": " bhedalakṣaṇe 'paryavasite sati karaṇe lakṣaṇāsaṅgatyāpatterayuktāmapi kiṃ yāvajjīvaguṇasaṃyuktānāmagnihotrādīnāṃ prayogā bhidyante;",
    "GSP28jsbh2-4u:27": " uta eka evāyaṃ prayogaḥ kāmyaḥ sa eva yāvajjīva kālaparimita ityevaṃ lakṣaṇasaṃgataprayogabhedābhedaphalakatvena vārtikakāraḥ samarthayāmāsa",
    "GSP28jsbh2-4u:28": " (uktavārtikasiddhāntāparitoṣāt viniyogabhedābhedāveva pādārtha iti nirūpaṇam)",
    "GSP28jsbh2-4u:29": " vastutastu ---------- prayogāṅgasyāpi yāvajjīvakālasya pūrvaprayoge sāyaṃprātaḥkālāvaruddhe 'varodhasaṃbhavānna yathā pūrvapakṣe prayogabhedakatvam,",
    "GSP28jsbh2-4u:30": " tathā nimittasyāpi pūrvaprayoge 'saṃbhavato 'pi prayogānaṅgatvāt tattatpaurṇamāsyādikālīnasiddhaprayogasya",
    "GSP28jsbh2-4u:31": " karmaṇo viniyogāntarāpādakatve 'pi prayogāntarānāpādakatvānna kālādivat prayogabhedakatvamiti",
    "GSP28jsbh2-4u:32": " prayogabhedābhedacintāyā asaṃbhavāt kathañcitsaṃbhave 'pi vāveṣṭyadhikaraṇaprasaṅgenaiva",
    "GSP28jsbh2-4u:33": " vicārayituṃ yuktatvādiha vicārāsaṃgatervārtikakāroktāvaparituṣya nimittasya viniyogānvayitvena",
    "GSP28jsbh2-4u:34": " tatprayuktaviniyogabhedābhedasya kvāpi pūrvamaprakṛtasyeha pādārthatvena kaustubhe",
    "GSP28jsbh2-4u:35": " uktāṃ lakṣaṇasaṅgatiṃ tathā nimittasya guṇatvena bhedakatvepyanupādeyaprasaṅgānnimittasvarūpānupādeyasya",
    "GSP28jsbh2-4u:36": " viniyogabhedakatvavicāreṇa prāsaṅgikīmanantarasaṅgatiṃ ca spaṣṭatvāt,",
    "GSP28jsbh2-4u:37": " ataeva bhāṣyakāroktasaṃśayamanuktvā pūrvapakṣamevāha ------------ kāmya eveti //",
    "GSP28jsbh2-4u:38": " (kāmye darśapūrṇamāsakarmaṇi guṇavidhānamiti pūrvapakṣopapādanam)",
    "GSP28jsbh2-4u:39": " uta eka evāyaṃ prayogaḥ kāmyaḥ sa eva yāvajjīvakālaparimita iti vārtikalekhanāt kāmyaprayoge 'yaṃ kālavidhiriti bhramaṃ nivartayituṃ darśapūrṇamāsakarmaṇītyuktam",
    "GSP28jsbh2-4u:40": " (kāmya evetyevakāreṇa siddhānte prakaraṇānanugrahasya pūrvapakṣe tadanugrahasya ca sūcanam)",
    "GSP28jsbh2-4u:41": " tataścaitadvākye prayogānvayiguṇābhāvena prayogavidheḥ /",
    "GSP28jsbh2-4u:42": " siddhānte 'pyanāśrayaṇāt paurṇamāsyādikālavidhauca tadāśrayaṇe vinigamanāvirahāt atrāpi tadāpatterihaiva karmoddeśena kālavidhāne sati vakṣyamāṇarītyā",
    "GSP28jsbh2-4u:43": " natu prayogānuvādena kālavidhirityarthaḥ /",
    "GSP28jsbh2-4u:44": " siddhāntetasyaiva karmaṇo nimittasaṃbandhena viniyogāntarakaraṇe 'dhikārākhyaprakaraṇānugrahe",
    "GSP28jsbh2-4u:45": " 'pi kathaṃbhāvākāṅkṣālakṣaṇaprakaraṇānanugrahaṃ pūrvapakṣe tadanugrahañca sūcayituṃ",
    "GSP28jsbh2-4u:46": " kāmya evetyevakāraḥ prayuktaḥ //",
    "GSP28jsbh2-4u:47": " (yāvajjīvapadasya ṇamulantatvaṃ na nimittatvena kintu kālavidhitveneti nirūpaṇam)",
    "GSP28jsbh2-4u:48": " kālavidhiriti //",
    "GSP28jsbh2-4u:49": " yāvajjīvapadasya ṇamulantasyāpi yāvaddehaṃ tiṣṭhatītivat nirūḍhalakṣaṇayā kālaparatvopapatteḥ",
    "GSP28jsbh2-4u:50": " abhikrāmaṃ juhotītyatra ṇamulantasyāpi nimittaparatvādarśanādiha kālavidhireva yukta ityarthaḥ /",
    "GSP28jsbh2-4u:51": " aparāhṇādivaditi //",
    "GSP28jsbh2-4u:52": " piṇḍapitṛyajñavākye dvayoramāvāsyāparāhṇakālayairvidhāne 'pyekasya vyāpyakālasyā- vacchedakatvenaikakālyenāvirodhasyevehāpyupapattirityathraḥ",
    "GSP28jsbh2-4u:53": " (atra pūrvapakṣe prācīnāpāditayajatyabhyāsalakṣaṇānirāsaḥ)",
    "GSP28jsbh2-4u:54": " atra prācīnaiḥ siddhānte paurṇamāsyamāvāsyayordarśapūrṇamāsānuṣṭhānena jīvanaparyāptakālānugrahāsaṃbhavāt yāgābhyāsavidhānāya yajatāvabhyāsalakṣaṇā pūrvapakṣe āpāditā,",
    "GSP28jsbh2-4u:55": " tāṃ parihartumāha ---------- jīvanaparyāpteti //",
    "GSP28jsbh2-4u:56": " evañca nābhyāsalakṣaṇā natarāñca tasya vidheyatvamityevakāreṇa sūcitam /",
    "GSP28jsbh2-4u:57": " “yāvajjīvako 'bhyāsa” iti sūtramapyārthikābhyāsaparatayā neyamiti bhāvaḥ //",
    "GSP28jsbh2-4u:58": " (vyāpyaprayogātiriktavyāpakaprayogāntaravidhipakṣeṇopapādanam)",
    "GSP28jsbh2-4u:59": " evañca yathaiva paurṇamāsyādivākyeṣu kālaviśiṣṭavyāpyaprayogavidhiḥ,",
    "GSP28jsbh2-4u:60": " tathaiva yāvajjīvavākye 'pi kālaviśiṣṭaprayogasya vidhānaṃ nānupapannam /",
    "GSP28jsbh2-4u:61": " ataeva vidheyatāvacchedakatayā jīvanaparyāpteṣu tāvatsu vyāpyaprayogeṣu tattadvidheyatāvacchedakatayā",
    "GSP28jsbh2-4u:62": " vibhinnadharmāntareṣvapi vyāsaktaikadharmasya svīkārādvyāpyaprayogavyāsaktavyāpakaprayogādeva",
    "GSP28jsbh2-4u:63": " phalamityāha ---------- svargādīti //",
    "GSP28jsbh2-4u:64": " vyāpyavyāpakaprayogaviśiṣṭakarmaṇaḥ phalāpekṣāyāṃ svargakāmādivākyena svargārthatayaiva viniyogāt svargādyeva phalam,",
    "GSP28jsbh2-4u:65": " natu yāvajjīvavākyena pāpakṣayārthatvena viniyogāt pāpakṣayaḥ pṛthak phalamityarthaḥ /",
    "GSP28jsbh2-4u:66": " evañca jīvanaparyāptaistāvadbhiḥ prayogaiḥ ekameva phalaṃ svargādi bhavati,",
    "GSP28jsbh2-4u:67": " nāntareti bhāvaḥ /",
    "GSP28jsbh2-4u:68": " etacca vyāpyaprayogāpekṣayā vyāpakaprayogāntaravidhānaṃ kaustubhoktarītyopapāditam //",
    "GSP28jsbh2-4u:69": " (ante eva svargādi nāntarā,",
    "GSP28jsbh2-4u:70": " nāpi pāpakṣaya ityādinirūpaṇam)",
    "GSP28jsbh2-4u:71": " vastutastu ----------- vyāpakaprayogeṇaiva nirvāhe tattadvyāpyaprayogasvīkāre naiva kiñcit pramāṇam /",
    "GSP28jsbh2-4u:72": " naca vinigamanāvirahaḥ;",
    "GSP28jsbh2-4u:73": " paurṇamāsyādivākyeṣu vyāpakaprayogānuvādena tattatkālavidhāne 'pi jīvanakālāvacchedakatvavidhayā tattatkālaniveśasaṃbhavasyaiva niyāmakatvāt",
    "GSP28jsbh2-4u:74": " nahi paurṇamāsyādikāleṣu jīvanasyāvyāvartakasyāvacchedakatvaṃ saṃbhavati;",
    "GSP28jsbh2-4u:75": " ato 'prāptajīvanakālaviśiṣṭaprayogavidhirayameva /",
    "GSP28jsbh2-4u:76": " anyathā paurṇamāsyādikālānāṃ vyāpyavyāpakabhāvena niveśasaṃbhavādavirodhokteranuktisahatvāpatteḥ /",
    "GSP28jsbh2-4u:77": " ataeva prayogabhedābhāvena prakṛtasaṅgatyasaṃbhavena viniyogabhedamādāya saṅgatyupapādanaṃ kaustubhoktaṃ saṃgacchate /",
    "GSP28jsbh2-4u:78": " tāvatāpica paurṇamāsyādikālāvacchinnajīvanaparyāptakālikaprayogādeva phalaṃ svargādi nāntarā navā pāpakṣayaḥ phalamityasya phalabhedasya na kṣatiriti dhyeyam //",
    "GSP28jsbh2-4u:79": " (yāvacchabdārthasya puruṣadharmatvena kālavidhānāyogena nyāyalabdhāvṛttyanuvādatvakathanam)",
    "GSP28jsbh2-4u:80": " yāvajjīvaśabde hi yāvacchabdasya sāmastyavacanatvāt tasya śakyārthasya puruṣadharmatvena",
    "GSP28jsbh2-4u:81": " karmadharmatvāyogāt avaśyaṃ jīvapade jīvanakālalakṣaṇāmeva pūrvapakṣe lakṣaṇāpattirityanenābhipretyābhyāsalakṣaṇāpattiṃ",
    "GSP28jsbh2-4u:82": " prācīnoktāmapahāya kālalakṣaṇameva pūrvapakṣe āpādayan siddhāntamāha--------- kālalakṣaṇāpatteriti //",
    "GSP28jsbh2-4u:83": " “dhātusaṃbandhe pratyayā” ityanuśāsanāt yasmāddhātorṇamutpratyayo bhavati taddhātvarthasya",
    "GSP28jsbh2-4u:84": " dhātvarthāntareṇa saṃbandhasya ṇamulābhidhānāt saṃbandhaviśeṣāpekṣāyāṃ yāvacchabdatātparyagrāhakavaśāt",
    "GSP28jsbh2-4u:85": " nimittatvarūpatadviśeṣapratīterna tatpratipādanāya manmate lakṣaṇāpattirityabhipretyāha",
    "GSP28jsbh2-4u:86": " ----------- ata iti //",
    "GSP28jsbh2-4u:87": " saṃbandhavidhayaiva kālabodhopapattermamāpi na lakṣaṇāpattiriti pūrvapakṣiṇo lakṣaṇāparihārāśayaḥ saṃbandhāśrayaṇe cetyanena sūcitaḥ /",
    "GSP28jsbh2-4u:88": " yāvacchabdārthasya vidheyatve ekapadopādānāt viśiṣṭaprayogavidhānādvā vākyabhedānāpattāvapi gauravāpattirlāghavādityanena sūcitā /",
    "GSP28jsbh2-4u:89": " saṃsargavidhayā bhāne gauravam /",
    "GSP28jsbh2-4u:90": " padārthavidhayā bhāne lakṣaṇācetyubhayaṃ nimittatvamevetyevakāreṇa vyāvartyaṃ sūcitam //",
    "GSP28jsbh2-4u:91": " nyāyalamyatvāditi //",
    "GSP28jsbh2-4u:92": " prāṇakriyārūpāṇāṃ jīvanānāṃ bhedānnimittāvṛttyupapatteḥ jīvanagatasāmastyasya naimittikasaṃbandhitvena prāptatvādanuvāda ityarthaḥ //",
    "GSP28jsbh2-4u:93": " (jīvane nimitte viniyogāntaravidhānamevātretyādinirūpaṇam)",
    "GSP28jsbh2-4u:94": " ataeva ------ yatra vidhiśravaṇenānuṣṭhānabodhastatra anuṣṭhāpakarūpanimittāpekṣayā nimittatvarūpasaṃbandhāśrayaṇam /",
    "GSP28jsbh2-4u:95": " yatratu vartamānāpadeśena tacchravaṇam yathā yāvaddohamityatra tatrānuṣṭhānasyaivābodhanena nānuṣṭhāpakatvarūpatadapekṣayā dhātvarthāntarasaṃbandhaḥ,",
    "GSP28jsbh2-4u:96": " kintu svāvacchinnakālakatvameva sa iti vaiṣamyam /",
    "GSP28jsbh2-4u:97": " taduktaṃ vārtike --------- “yuktamatra kālagrahaṇaṃ vartamānāpadeśo hyayam /",
    "GSP28jsbh2-4u:98": " nātra kācinnimittāpekṣā /",
    "GSP28jsbh2-4u:99": " tena śrutivṛtte,",
    "GSP28jsbh2-4u:100": " dohanamatikramya kālo gṛhyate /",
    "GSP28jsbh2-4u:101": " yaditvihāpi yāvaddohaḥ svapyādāsītaveti vidhīyeta,",
    "GSP28jsbh2-4u:102": " tataḥ kena vā dohasya nimittatvaṃ vāryate” iti /",
    "GSP28jsbh2-4u:103": " ato jīvanasya nimittatvāt nimittasyānuṣṭhāpakatve 'pi prayogākṣepakatve pramāṇābhāvāt",
    "GSP28jsbh2-4u:104": " svataḥsiddhaprayogānāmevaiṣāṃ nimittasaṃbandhena vividiṣāyāmiva viniyogāntaramevedamiti",
    "GSP28jsbh2-4u:105": " na vyāpakaprayogānta eva svargādi phalam /",
    "GSP28jsbh2-4u:106": " paurṇamāsīpaurvāhṇādikālaśāstrāntaraikavākyatayāca paurvāhṇikakālāvacchinnapaurṇamāsyavacchinna",
    "GSP28jsbh2-4u:107": " jīvanasya nimittatvānna tithyantarasya jīvane nimittatvasya na vaikasyāmeva paurṇamāsyāṃ",
    "GSP28jsbh2-4u:108": " tadavacchinnajīvanarūpanimittabhedādāvṛttyāpattervā prasaṅgaḥ /",
    "GSP28jsbh2-4u:109": " paurvāhṇikakālāvacchinnapaurṇamāsyāmeva pratikṣaṇañjīvanabhedamādāyāvṛttyāpādanaṃ tvaśakyatvādeva na saṃbhavatīti bhāvaḥ //",
    "GSP28jsbh2-4u:110": " (nimittatvanirvacanam)",
    "GSP28jsbh2-4u:111": " nimittatvañca nānuṣṭhāpakatvamātrarūpaṃ kāmanādivat,",
    "GSP28jsbh2-4u:112": " tathātve kāmaśāstreṇaiva tādṛśānuṣṭhānasiddhau etadvacanavaiyarthyāpatteḥ,",
    "GSP28jsbh2-4u:113": " yāvacchabdānuvādānupapatteśca,",
    "GSP28jsbh2-4u:114": " ato niyatānuṣṭhāpakatvasyākṣepāttadghaṭitaṃ nimittasvarūpamāha ----------- nimittatvaṃ ceti //",
    "GSP28jsbh2-4u:115": " (nimittasamabhivyāhṛtavidherakaraṇe pratyavāyabodhakatvam)",
    "GSP28jsbh2-4u:116": " niyatatvasyaca buddhipūrvakāriṇā puruṣeṇa svato 'saṃpādyamānatvāt nimittasamabhivyāhṛto",
    "GSP28jsbh2-4u:117": " vidhiḥ yogyatābalena vidheyākaraṇasya pratyavāyasādhanatāṃ bodhayatītyabhipretyāha",
    "GSP28jsbh2-4u:118": " ---------- ataśceti //",
    "GSP28jsbh2-4u:119": " ataścaitādṛśanimittatvānurodhenāvaśyakartavyatārūpaniyamasyārthasiddhasya kartṛdharmatvena vidhānoktiḥ",
    "GSP28jsbh2-4u:120": " kartur vā śrutisaṃyogāt / Jaim_2,4.2 /",
    "GSP28jsbh2-4u:121": " iti sūtra iti bhāvaḥ //",
    "GSP28jsbh2-4u:122": " (viśvajinnyāyāpravṛttyā vākyaśeṣagatapāpakṣayārthatvopapādanam)",
    "GSP28jsbh2-4u:123": " atra prābhākarairvidheyākaraṇasya vidhinā pratyavāyajanakatvabodhane 'pi karaṇasya naiva kiñcitphalamityaṅgīkriyate /",
    "GSP28jsbh2-4u:124": " nyāyasudhākṛtā tu pratyayavācyabhāvanāyā bhāvyasākāṅkṣatvaniyamāt karaṇātphalāṅgīkārepyakaraṇanimittapratyavāyaprāgabhāvaparipālanasya phalatvamityuktam,",
    "GSP28jsbh2-4u:125": " tadubhayanirāsāyāha --------- karaṇe ceti //",
    "GSP28jsbh2-4u:126": " kāmyamānena svargādiphalenāvaśyakatvānirvāhāt viśvajinnyāyena svargaphalakalpanāyogāt phalaviśeṣāpekṣāyāṃ “dharmeṇa pāpamapanudati,",
    "GSP28jsbh2-4u:127": " ” “pūrvāṃ sandhyāṃ japan vipro naiśameno vyapohati,",
    "GSP28jsbh2-4u:128": " ” “yadrātryā pāpamakārṣaṃ yadahnā pāpamakārṣaṃ manasā vācā hastābhyāṃ” ityādivākyaśeṣebhyo niṣiddhācaraṇajanyapratyavāyakṣayasya phalatvamavasīyate ityarthaḥ /",
    "GSP28jsbh2-4u:129": " yadyapi dharmeṇetyasya na kiñcidvākyaśeṣatvam,",
    "GSP28jsbh2-4u:130": " apitu vākyatvameva;",
    "GSP28jsbh2-4u:131": " tathāpi ādipadasaṃgṛhītānāṃ pūrvoktānāṃ saṃdhyāvandanavidhivākyaśeṣatvādvākyaśeṣetyuktam /",
    "GSP28jsbh2-4u:132": " akaraṇe pratyavāyabhiyā pravṛttasya pāpakṣayārthaṃ pravṛttyabhāvamapekṣya pāpakṣayasyānuṣaṅgikatvoktiḥ /",
    "GSP28jsbh2-4u:133": " nyāyasudhākṛnmatanirāsaḥ kaustubhe draṣṭavyaḥ /",
    "GSP28jsbh2-4u:134": " nimittalakṣaṇaprasaṅgāt rathantarasāmādhikaraṇoktamevārthaṃ punarviśadayati ------------ yatra tviti //",
    "GSP28jsbh2-4u:135": " siddhāntamupasaṃharatiṇae. ------------- ataśceti //",
    "GSP28jsbh2-4u:136": " (pūrvottarakalpaprayojananirūpaṇam)",
    "GSP28jsbh2-4u:137": " prayojanaṃ pūrvapakṣe yāvajjīvamabhyastarūpaka ekaḥ kāmya eva proyagaḥ jīvanakālasya vikṛtau sauryādāvatideśādyāvajjīviko 'bhyāsaḥ,",
    "GSP28jsbh2-4u:138": " siddhānte tvaphalakāmasyāpi sāyaṃprātaḥkālayorabhyastarūpastatraivaca parisamāpta ekaḥ prayogaḥ /",
    "GSP28jsbh2-4u:139": " sāyaṃprātaḥkālāntare tathaivāparaḥ sauryeca nimittasyānatideśānna yāvajjīvaṃ prayoga iti spaṣṭatvānnoktam //",
    "GSP28jsbh2-4u:140": " iti prathamaṃ yāvajjīvanimittatvādhikaraṇam //",
    "GSP28jsbh2-4u:141": " ---------------- (B1) (2 adhikaraṇam /",
    "GSP28jsbh2-4u:142": " ) (a.2 pā.4 adhi.2) nāma /",
    "GSP28jsbh2-4u:143": " agnihotrādau satsvapi bhedakapramāṇeṣu na karmabhedaḥ /",
    "GSP28jsbh2-4u:144": " bhedakapramāṇairhi svavākyasya karmotpattiparatvāvagaterutpannasyotpattyayogātkarmāntaratvasiddhiḥ /",
    "GSP28jsbh2-4u:145": " prakṛte tūktapramāṇairutpattiparatvāvagame 'pi puruṣabhedāttattacchākhādhyāyipuruṣān pratyekasyaiva karmaṇaḥ sarvatrotpattisaṃbhavānna karmabhedaḥ",
    "GSP28jsbh2-4u:146": " nahi sarvaśākhāḥ sarvapuruṣairadhyeyāḥ,",
    "GSP28jsbh2-4u:147": " svādhyāyavidhau 'adhvaryuṃ vṛṇīte' itivatsvīyatvaikatvayorvivakṣitatvenānekaśākhādhyayanānupapatteḥ /",
    "GSP28jsbh2-4u:148": " nacaivaṃ vedāntarasthaśākhādhyayanasyāpyanāpattiḥ 'vedānadhītya' ityādivacanāntarānurodhena vedatrayagataikaikaśākhādhyayanasyaivāvaśyakatvāvagateḥ",
    "GSP28jsbh2-4u:149": " ata eva vedabhede puruṣābhedādekatraivotpattiraparatra guṇārthaṃ śravaṇabhityatra niyāmakaṃ vakṣyate /",
    "GSP28jsbh2-4u:150": " vedaikatve tu pratiśākhaṃ puruṣabhedāt satyapi sarveṣāmutpattiparatve na karmabhedaḥ /",
    "GSP28jsbh2-4u:151": " ata evaikasmin karmaṇi viruddhānāṃ nānāśākhāgatāṅgānāṃ vikalpaḥ /",
    "GSP28jsbh2-4u:152": " sa ca na tattatpuruṣabhedena vyavasthitaḥ /",
    "GSP28jsbh2-4u:153": " tattadaṅgānāṃ tattadadhyetrarthatve pramāṇābhāvena prakaraṇācchruddhakratvarthatvāvagateḥ /",
    "GSP28jsbh2-4u:154": " aviruddhāṅgeṣu samuccayaḥ /",
    "GSP28jsbh2-4u:155": " śākhāntarīyāṅgajñānaṃ ca kalpasūtrādibhiḥ sulabham /",
    "GSP28jsbh2-4u:156": " yattu 'bahnalpaṃ vā svagṛhyoktaṃ' ityādivacanantat sarvāṅgopasaṃhārāsaṃbhave 'nukalpavidhānārthamiti kaustubhe draṣṭavyam /",
    "GSP28jsbh2-4u:157": " tadevaṃ śabdāntarābhyāsasaṅkhyāsaṃjñāguṇaprakaraṇāntarairnirūpitaḥ karmaṇāṃ bhedaḥ /",
    "GSP28jsbh2-4u:158": " ataḥ paraṃ teṣāṃ viniyogo nirūpayiṣyate // 2 //",
    "GSP28jsbh2-4u:159": " iti dvitīyaṃ śākhāntarādhikaraṇam //",
    "GSP28jsbh2-4u:160": " iti śrīkhaṇḍadevaviracitāyāṃ bhāṭṭadīpikāyāṃ dvitīyādhyāyasya caturthaḥ pādaḥ //",
    "GSP28jsbh2-4u:161": " adhyāyaśca samāptaḥ / // /",
    "GSP28jsbh2-4u:162": " (B2) (lakṣaṇānantarasaṃgatinirūpaṇam)",
    "GSP28jsbh2-4u:163": " pūrvamutpattiprayogaviniyogabhedakatvenoktānāṃ ṣaṇṇāṃ pramāṇānāṃ nirūpaṇe kṛte saṃpratyekavedagatanānāśākhāgatakarmavidhiṣu",
    "GSP28jsbh2-4u:164": " śabdāntarasaṃjñāsaṃkhyānāṃ pramāṇānāṃ bhedakatvāyoge 'pi saṃbhavadbhedakatvānāṃ guṇābhyāsaprakaraṇāntarāṇāṃ",
    "GSP28jsbh2-4u:165": " bhedakatvavicārāllakṣaṇasaṅgatiṃ tathānantarādhikaraṇopanyastaviniyogabhedakatvasyāpya-",
    "GSP28jsbh2-4u:166": " pavādādāpavādikīṃ cānantarasaṅgatiṃ spaṣṭatvāttathā pūrvapakṣaṃ cātiphalgutvādanuktvodāharaṇapūrvakaṃ",
    "GSP28jsbh2-4u:167": " siddhāntamevāha ---------- śākhābhedeneti //",
    "GSP28jsbh2-4u:168": " ekavedagateti śeṣaḥ /",
    "GSP28jsbh2-4u:169": " ataeva -------- vedāntaragate “bhūyastvenobhayaśrutī“titārtīyanyāyena yatra vede dravyadevatāśravaṇāt rūpalābhastatraivotpattiḥ,",
    "GSP28jsbh2-4u:170": " netaratra,",
    "GSP28jsbh2-4u:171": " tatra guṇārthaṃ punaḥśravaṇamityarthasya siddhāntayiṣyamāṇatvāttatra bhedaśaṅkānupapatternodāharaṇatvam /",
    "GSP28jsbh2-4u:172": " ato yatrobhayatra rūpalābhenotpattividhibhedasaṃbhavaḥ,",
    "GSP28jsbh2-4u:173": " tatraiva bhedaśaṅkotthānāt teṣāmevodāharaṇatvamityarthaḥ /",
    "GSP28jsbh2-4u:174": " satsvapīti //",
    "GSP28jsbh2-4u:175": " (saṃjñāśabdāntasaṅkhyānāmabhedakatvepi abhyāsaguṇādeḥ bhedakatvasaṃbhavena pūrvapakṣaḥ)",
    "GSP28jsbh2-4u:176": " yadapi kāṭhakaṃ kālāpakamityādisaṃjñāyāḥ karmabhedakatvaṃ sūtrakāreṇoktam /",
    "GSP28jsbh2-4u:177": " tatra tasyā granthaparatvena karmaparatvābhāvāt,",
    "GSP28jsbh2-4u:178": " vede 'nāmnānenotpattigatatvābhāvācca na bhedakatvasaṃbhavaḥ,",
    "GSP28jsbh2-4u:179": " sūtre tadupapādanantvabhyuccayamātreṇa jñeyam /",
    "GSP28jsbh2-4u:180": " tathā śabdāntarasyāpi samānadhātvarthakatvāt itaradhātvarthāpekṣayā bhedakatvasya siddhānte 'pīṣṭatvānnabhedakatvam /",
    "GSP28jsbh2-4u:181": " tathā saṅkhyāyāḥ svasamavāyibhedakatvāccāsaṃbhavaḥ,",
    "GSP28jsbh2-4u:182": " evaṃ saṃjñāśabdāntarasaṅkhyānāmasaṃbhave 'pyananyaparavidhipunaḥśravaṇarūpābhyāsasya",
    "GSP28jsbh2-4u:183": " aindrāgnaikādaśakapālatvādiguṇāvarodhe vacanāntarāmnātadvādaśakapālatvādiguṇāntarasya",
    "GSP28jsbh2-4u:184": " niveśāyogāt guṇasya dūrasthatvenāsannidherupādeya- guṇasāmānyābhāvācca prakaraṇāntarasyaca",
    "GSP28jsbh2-4u:185": " bhedakatvasaṃbhavābhiprāyeṇa bhedakapramāṇeṣviti bahuvacanopādānaṃ kṛtam /",
    "GSP28jsbh2-4u:186": " tadevopapādayati --------- bhedakapramāṇairhīti //",
    "GSP28jsbh2-4u:187": " (svādhyāyasyādhyayanavidhyuddeśyatvepi kalpyavidhāvupādeyatvātsvīyatvaikatvayorvivakṣaṇam)",
    "GSP28jsbh2-4u:188": " adhvaryuṃ vṛṇīta itivaditi //",
    "GSP28jsbh2-4u:189": " anenaca ---------- svādhyāyasyādhyayanaṃ pratyuddeśyatvāduddeśyasvādhyāyagataikatvāvivakṣāśaṅkāyāḥ",
    "GSP28jsbh2-4u:190": " yathaivādhvaryuṃ vṛṇīte ityatra satyapyadhvaryoruddeśyatve vṛtenādhvaryuṇā svakāryaṃ",
    "GSP28jsbh2-4u:191": " kuryāditi kalpyavidhāvupādeyatayā śravaṇādekatvavivakṣā,",
    "GSP28jsbh2-4u:192": " tathehāpyadhītena svādhyāyenārthajñānaṃ bhāvayediti kalpyaviniyogavidhau upādeyatvaśravaṇāt tadvivakṣeti nirāsaḥ sūcitaḥ /",
    "GSP28jsbh2-4u:193": " svairadhīyate 'sau svādhyāya iti vyutpattyādhyāyagatasvaparaṃparāgatapuruṣaparigraharūpasvīyatvokteḥ svīyatvetyuktam //",
    "GSP28jsbh2-4u:194": " (svādhyāya ityadhyāyasya vedatvavyāpyaśākhāparatvavyavasthāpanam //)//",
    "GSP28jsbh2-4u:195": " “anayā trayyā vidyayā lokaṃ jayati” “vedānadhītya vedau vā vedaṃ vāpi yathākrama”",
    "GSP28jsbh2-4u:196": " mityādiśrutismṛtibhirvedāntaragataśākhādhyayanasyābhyanujñānāt tadanurodhenādhyāyapadamapi",
    "GSP28jsbh2-4u:197": " ṛgvedatvādivyāpyaśākhā- parameva;",
    "GSP28jsbh2-4u:198": " tatraivaca svīyatvaikatvayorviśeṣaṇatvāt /",
    "GSP28jsbh2-4u:199": " ṛgvedatvādivyāpyāyā ekaikapitryādiparamparāgatāyāḥ śākhāyā adhyayananiyamakaraṇena",
    "GSP28jsbh2-4u:200": " tadvyāpyaśākhāntarasyaivādhyayanavidhāne 'pi na vedāntaragatāyāstannivṛttirityabhipretya",
    "GSP28jsbh2-4u:201": " samādhatte---------- vedāniti //",
    "GSP28jsbh2-4u:202": " (vedabhede karmabhedaḥ na śākhābheda ityupapādanam)",
    "GSP28jsbh2-4u:203": " puruṣābhedāditi //",
    "GSP28jsbh2-4u:204": " vedabhedena tadadhyayanasya sarvapuruṣān pratyavirodhāt tadgatavidhipunaḥ śravaṇasyādhyetṛbhedapuraskāreṇa",
    "GSP28jsbh2-4u:205": " jñānārthatvena parihārāsaṃbhavāt ubhayotpattau prāptāyāṃ bhūyodharmāmnānaṃ yatra",
    "GSP28jsbh2-4u:206": " tatrotpattiritaratra guṇārthaṃ śravaṇamityarthabhūyastvaṃ niyāmakaṃ tṛtīye vakṣyata ityarthaḥ /",
    "GSP28jsbh2-4u:207": " evaṃ yatra sāmavede ekasyāmeva śākhāyāṃ pañcaviṃśaṣaṅviṃśākhyabrāhmaṇabhedastatrāpyadhyetṛbhedābhāvādekatra vidhiraparatrānuvādo bādhakāsattve,",
    "GSP28jsbh2-4u:208": " tadabhāvetu karmāntaramevābhyāsādityapi jñeyam /",
    "GSP28jsbh2-4u:209": " utpattiparatveneti //",
    "GSP28jsbh2-4u:210": " tattadadhyetṝn prati ajñātotpattijñāpakatayā vidhipunaḥśravaṇopapatterna karmabheda ityarthaḥ //",
    "GSP28jsbh2-4u:211": " evaṃ vidhipunaḥ śravaṇasyānyaparatvādabhyāsasya bhedakatve niraste tenaivānupasthitirūpaprakaraṇāntarasya",
    "GSP28jsbh2-4u:212": " pramātṛbhedenotpattyākṣepakatve 'pi bhedākṣepakatvābhāvāt bhedakatvāsiddhimabhipretyāvaśiṣṭaṃ",
    "GSP28jsbh2-4u:213": " guṇakṛtabhedaṃ nirasitumāha -------- ataeveti //",
    "GSP28jsbh2-4u:214": " yato 'dhyetṛbhedena dvayorapyutpattiparatvāt naikatarasyotpattiśiṣṭatvamutpannaśiṣṭatvaṃ vā,",
    "GSP28jsbh2-4u:215": " ata eva ekatareṇaikatarasya bādhāyogādekārthatve sati vrīhiyavayoriva vikalpa ityarthaḥ /",
    "GSP28jsbh2-4u:216": " kāṭhakādisamākhyānāṃ śākhāsviva karmaṇyapi prayogāt tābhirādhvaryavādisamākhyāvat puruṣaviśeṣaniyamopapattyāśaṅkāmabhipretya pariharati ---------- saceti //",
    "GSP28jsbh2-4u:217": " karmaṇi prayogasya kaṭhaproktagranthavihitasaṃbandhanimittakasya kartṛtāsaṃbandhena kaṭhādiniyāmakatvāyogāt na tena vyavasthāsiddhirityarthaḥ",
    "GSP28jsbh2-4u:218": " (śākhāntarīyāṅgānuṣṭhānopāyanirūpaṇam)",
    "GSP28jsbh2-4u:219": " nanu --------- śākhāntarīyāṅgānāṃ pradhānānāṃ vādhyayanavidhisiddhajñānābhāvāt kathamanuṣṭhānopapattirityāśaṅkāṃ",
    "GSP28jsbh2-4u:220": " kratuvidhīnāṃ svakartṛśākhārthaviṣaye 'dhyayanavidhisiddhajñānalābhena tadupāyānākṣepakatve",
    "GSP28jsbh2-4u:221": " 'pi śākhāntaravṛttisvānuṣṭheyārthaviṣaye tadvidhisiddhajñānābhāve sati tadupāyākṣepakatvopapatteḥ",
    "GSP28jsbh2-4u:222": " kalpasūtrādhyayanena tajjñānasaṃbhavenānuṣṭhānopapattyā nirasyati -------- śākhāntarīyeti //",
    "GSP28jsbh2-4u:223": " (kratuvidhīnāṃ śūdrādhikārākṣepakatvanirāsaḥ)",
    "GSP28jsbh2-4u:224": " śūdrasya tadākṣepasaṃbhave 'pi tadupāyādhyayananiṣedhānna taditi vaiṣamyamiti bhāvaḥ //",
    "GSP28jsbh2-4u:225": " (bahvalpaṃ vetivacanavirodhaparihāraḥ)",
    "GSP28jsbh2-4u:226": " nanu -------- śākhāntarīyāṅgopasaṃhāre “bahvalpaṃ vā svagṛhyoktaṃ yasya yāvat prakīrttitaṃ /",
    "GSP28jsbh2-4u:227": " tasya tāvati śāstrārthe kṛte sarvaḥ kṛto bhave” diti vacanena svagṛhyapadasyopalakṣaṇatayā",
    "GSP28jsbh2-4u:228": " svagṛhyoktasya svaśākhāvagatasya vānuṣṭhānaniyamavidhānāt tena virodha ityāśaṅkānirāsāyāha",
    "GSP28jsbh2-4u:229": " ---------- yattviti //",
    "GSP28jsbh2-4u:230": " (pūrvottarapakṣaprayojananirūpaṇam)",
    "GSP28jsbh2-4u:231": " prayojanaṃ śākhāntaragatāṅgānāṃ na vikalpasamuccayau pūrvapakṣe /",
    "GSP28jsbh2-4u:232": " siddhānte tāviti pūrvamevoktaprāyatvānnoktam //",
    "GSP28jsbh2-4u:233": " (adhyāyārthopasaṃhāraḥ /",
    "GSP28jsbh2-4u:234": " uttarādhyāyārthasaṃgrahaśca)",
    "GSP28jsbh2-4u:235": " eteṣāñca pramāṇānāmekaviṣayopanipāte 'nadhigatārthagantṛtvatadabhāvarūpaprāmāṇyāprāmāṇyaviśeṣe",
    "GSP28jsbh2-4u:236": " 'pi virodhābhāvānna balābalānveṣaṇaṃ kāryamityabhipretya tadavaśiṣṭasya vicāraṇīyasyābhāvāt",
    "GSP28jsbh2-4u:237": " adhyāyārthamupasaṃharati --------- tadevamiti //",
    "GSP28jsbh2-4u:238": " śrotṝṇāmaudāsīnyavāraṇena sukhagrahaṇārthamuttarādhyāyārthaṃ saṃgṛhṇāti -------- ataḥparamiti //",
    "GSP28jsbh2-4u:239": " teṣāmiti bahuvacanena ataḥ paramityanenaca sūcitottarādhyāyārthanirūpaṇaṃ pratyetadadhyāyārthanirūpaṇasya hetuhetumadbhāvarūpā saṅgatiruttaratra spaṣṭībhaviṣyati //",
    "GSP28jsbh2-4u:240": " // iti dvitīyaṃ śākhāntarādhikaraṇam //",
    "GSP28jsbh2-4u:241": " iti kavimaṇḍana-khaṇḍadevaśiṣya-śuṃbhubhaṭṭaviracitāyāṃ bhāṭṭadīpikāvyākhyāyāṃ prabhāvalyāṃ dvitīyādhyāyasya caturthaḥ pādaḥ //",
    "GSP28jsbh2-4u:242": " atra dvitīyādhyāyassamāptaḥ //",
    "GSP28jsbh2-4u:243": " adhyāyaḥ pādaḥ adhikaraṇasaṃkhyā ādito 'dhikaraṇasaṃkhyā 2 4 47 71 //"
}