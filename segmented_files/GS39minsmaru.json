{
  "GS39minsmaru:0": "harakopānalenaiva bhasmībhūyākarot smaraḥ /",
  "GS39minsmaru:1": "arddhaṃ nārīśarīraṃ hi yaś ca tasmai namo 'stu te // MinSd_1 //",
  "GS39minsmaru:2": "samyag ārādhitaḥ kāmaḥ sugandhikusumādibhiḥ /",
  "GS39minsmaru:3": "vidadhāti varastrīṇāṃ mānagranthivimocanam // MinSd_2 //",
  "GS39minsmaru:4": "smaran nirjitya rudreṇa paścād uddīpitaḥ smaraḥ /",
  "GS39minsmaru:5": "tena tannāmadheyena nirmitā smaradīpikā // MinSd_3 //",
  "GS39minsmaru:6": "anekakāmaśāstrāṇāṃ sāram ākṛṣya yatnataḥ /",
  "GS39minsmaru:7": "bālavyutpattaye strīṇāṃ cittasantoṣaṇāya ca /",
  "GS39minsmaru:8": "prabodhāya varastrīṇāṃ tuṣṭyai ratisukhāya ca // MinSd_4 //",
  "GS39minsmaru:9": "gargeṇābhāṣitāṃ samyag vakṣyāmi smaradīpikām /",
  "GS39minsmaru:10": "yasya vijñānamātreṇa mūrkho 'pi ratiraṅgadhīḥ // MinSd_5 //",
  "GS39minsmaru:11": "bālikā taruṇī prauḍhā vṛddhā ceti viśeṣataḥ /",
  "GS39minsmaru:12": "jñātavyo hy anvitaḥ kāmo dhruvaṃ śṛṅgāram icchatā // MinSd_6 //",
  "GS39minsmaru:13": "kāmaśāstrasya tattvajñā jāyante sundarīpriyāḥ /",
  "GS39minsmaru:14": "kāmaśāstram ajānanto ramante paśuvat striyam // MinSd_7 //",
  "GS39minsmaru:15": "nānānibandhaiḥ suratopacāraiḥ krīḍāsukhaṃ janmaphalaṃ narāṇām /",
  "GS39minsmaru:16": "kiṃ saurabheyīśatamadhyavartī vṛṣo 'pi saṃbhogasukhaṃ na bhuṅkte // MinSd_8 //",
  "GS39minsmaru:17": "svanārīrakṣaṇaṃ puṃsāṃ paranāryanurañjanam /",
  "GS39minsmaru:18": "bandhabhedeṅgitajñānam etat phalam udāhṛtam // MinSd_9 //",
  "GS39minsmaru:19": "yena saṃvatsaro dṛṣṭaḥ sakṛt kāmaḥ susevitaḥ /",
  "GS39minsmaru:20": "tena sarvam idaṃ dṛṣṭaṃ punar āvartitaṃ jagat // MinSd_10 //",
  "GS39minsmaru:21": "prathamaṃ lakṣaṇaṃ puṃsāṃ strīṇāṃ ca tadanantaram /",
  "GS39minsmaru:22": "dhvajasya lakṣaṇaṃ proktaṃ bhagalakṣaṇasaṃyutam // MinSd_11 //",
  "GS39minsmaru:23": "kāmasthānāni saṃlakṣya punaḥ samyakpracālanam /",
  "GS39minsmaru:24": "punaḥ ṣoḍaśa bandhāś ca tathaivādhomukhāś ca ṣaṭ // MinSd_12 //",
  "GS39minsmaru:25": "dvau bandhau sundarīṇāṃ ca paścān mukharataṃ tathā /",
  "GS39minsmaru:26": "bāhyaṃ rataṃ tataḥ kuryād rataṃ deśaviśeṣajam // MinSd_13 //",
  "GS39minsmaru:27": "iṅgitasya parijñānaṃ dūtyāś ca tadanantaram /",
  "GS39minsmaru:28": "tathāṣṭanāyikāyāś ca mantrauṣadhisutodayaḥ // MinSd_14 //",
  "GS39minsmaru:29": "śaśo mṛgo vṛṣaś caiva caturthas tu hayas tathā /",
  "GS39minsmaru:30": "kathayāmi kramāt puṃsām etaj jāticatuṣṭayam // MinSd_15 //",
  "GS39minsmaru:31": "mṛducapalasuśīlaḥ komalāṅgaḥ suveṣaḥ sakalaguṇanidhānaṃ satyavādī śaśo 'sau // MinSd_16 //",
  "GS39minsmaru:32": "vadati madhuravāṇīṃ nṛtyagītānuraktaḥ /",
  "GS39minsmaru:33": "dvijasuragurubhakto bandhuyukto dhanāḍhyaḥ // MinSd_17 //",
  "GS39minsmaru:34": "strījito gāyanaś caiva nārīsattvaparaḥ sukhī /",
  "GS39minsmaru:35": "ṣaḍaṅgulo bhaven meḍhraḥ śrīmāṃś ca śaśako mataḥ // MinSd_18 //",
  "GS39minsmaru:36": "vadati madhuravāṇīṃ raktanetraḥ suśīlaḥ calamatiratibhīruḥ śīghragāmī mṛgo 'sau // MinSd_19 //",
  "GS39minsmaru:37": "udarakaṭikṛśaḥ syād dīrghabimbādharauṣṭho daśanavadanadīrgho dīrghabāhuḥ pratāpī // MinSd_20 //",
  "GS39minsmaru:38": "alpabhug dhārmikaś caiva satyavādī priyaṃvadaḥ /",
  "GS39minsmaru:39": "aṣṭāṅgulo bhaven meḍhro rūpayukto mṛgo mataḥ // MinSd_21 //",
  "GS39minsmaru:40": "vṛṣo yathā udarakaṭikṛśāsyaḥ śīghragāmī natāṃsaḥ kanakaruciradehaḥ kaṣṭavādī vṛṣo 'sau // MinSd_22 //",
  "GS39minsmaru:41": "vyasanakṛpaṇabuddhiḥ strīvaśaḥ strīvilāso bahuguṇabahutejāḥ dīrghanetro 'bhimānī // MinSd_23 //",
  "GS39minsmaru:42": "upakāraparo nityaṃ strīvaśī śleṣmalas tathā /",
  "GS39minsmaru:43": "lubdhaś ca kṛpaṇaś caiva mithyāvādī ca nirbhayaḥ /",
  "GS39minsmaru:44": "daśāṅgulaśarīras tu medasvī vṛṣabho mataḥ // MinSd_24 //",
  "GS39minsmaru:45": "hayo yathā udarakaṭikṛśāsyo dīrghakaṇṭhādharoṣṭhaḥ /",
  "GS39minsmaru:46": "daśanavadananetraṃ tasya dīrgho 'pi nābhiḥ // MinSd_25 //",
  "GS39minsmaru:47": "lubdhaś ca kṛpaṇaś caiva mithyāvādī ca nirbhayaḥ // MinSd_26 //",
  "GS39minsmaru:48": "dvādaśāṅgulameḍhras tu kuśalo 'pi hayo mataḥ // MinSd_27 //",
  "GS39minsmaru:49": "iti puruṣalakṣaṇāni catvāri // MinSd_28 //",
  "GS39minsmaru:50": "atha strīṇāṃ jāticatuṣṭayaprakaraṇam /",
  "GS39minsmaru:51": "padminī citriṇī caiva śaṅkhinī hastinī tathā /",
  "GS39minsmaru:52": "pratyekaṃ ca varastrīṇāṃ khyātaṃ jāticatuṣṭayam // MinSd_29 //",
  "GS39minsmaru:53": "padminī yathā bhavati kamalanetrā nāsikād ūrdhvarandhrā aviralakucayugmā dīrghakeśā kṛśāṅgī // MinSd_30 //",
  "GS39minsmaru:54": "mṛdugamanasuśīlā nṛtyagītānuraktā sakalaguṇasuveṣā padminī padmagandhā // MinSd_31 //",
  "GS39minsmaru:55": "śaśivadanā bimbauṣṭhī tanvī tāmranakhī tathā /",
  "GS39minsmaru:56": "mandagā lajjitā śyāmā raktaprāntavilocanā // MinSd_32 //",
  "GS39minsmaru:57": "gāyanī suratāḍhyā ca pārāvatakalasvanā /",
  "GS39minsmaru:58": "svalpāhārā sukeśī ca padmagandhā ca padminī // MinSd_33 //",
  "GS39minsmaru:59": "citriṇī yathā bhavati vipulakeśā nātidīrghā na kharvā tilakusumasunāsā snigdhadehotpalākṣī // MinSd_34 //",
  "GS39minsmaru:60": "kaṭhinaghanakucāḍhyā sundarī bandhaśīlā nikhilaguṇavicitrā citriṇī citraveṣā // MinSd_35 //",
  "GS39minsmaru:61": "gaurāṅgī tyaktalajjā ca bāhyasaṃbhogasaṃratā /",
  "GS39minsmaru:62": "uttānaśāyinī coṣṇā pārāvatakalasvanā // MinSd_36 //",
  "GS39minsmaru:63": "snigdhāṅgī māṃsagandhā ca svalpakāmā kṛśodarī /",
  "GS39minsmaru:64": "dhūrtā gurunitambā ca citriṇī śrīphalastanī // MinSd_37 //",
  "GS39minsmaru:65": "dīrghākṛtidīrghasuvarṇanetrā dīrghādharā dīrghanitambabimbā /",
  "GS39minsmaru:66": "leṣātapālaṅkṛtakaṇṭhadeśā puṃsaikacittā khalu śaṅkhinī syāt // MinSd_38 //",
  "GS39minsmaru:67": "śobhanā komalā coṣṇā dīrghā dīrghaśiroruhā /",
  "GS39minsmaru:68": "mṛdvaṅgī kṣāragandhā ca nātisthūlā na durbalā // MinSd_39 //",
  "GS39minsmaru:69": "gaurāṅgī tīkṣṇanāsā ca pīnastanī vicakṣaṇā /",
  "GS39minsmaru:70": "viśālajaghanā krūrā suratāḍhyā ca śaṅkhinī // MinSd_40 //",
  "GS39minsmaru:71": "hastinī yathā sthūlākṛtiḥ sthūlapayodharā ca sthūlādharā sthūlanitambabimbā /",
  "GS39minsmaru:72": "kāmotsukā gāḍharatipriyā ca madhye ca puṣṭā kariṇī matā ca // MinSd_41 //",
  "GS39minsmaru:73": "sthūlā kaṭhinakucā krūrā nātyuṣṇā nātiśītalā /",
  "GS39minsmaru:74": "gaurāṅgī kṣīṇanāsā ca pīnastanavilakṣaṇā // MinSd_42 //",
  "GS39minsmaru:75": "viśālajaghanā krūrā phullanāsātiśītalā /",
  "GS39minsmaru:76": "kharvā ca kharvanāsā ca bahulomā ca kāmukī // MinSd_43 //",
  "GS39minsmaru:77": "madagandhatanur nityaṃ mattamātaṅgagāminī /",
  "GS39minsmaru:78": "lubdhā pīnastanī kruddhā hastinī sā prakīrtitā // MinSd_44 //",
  "GS39minsmaru:79": "padminī pikavāṇī ca snigdhavāṇī ca citriṇī /",
  "GS39minsmaru:80": "śaṅkhinī krūravāṇī ca meghavāṇī ca hastinī // MinSd_45 //",
  "GS39minsmaru:81": "padminī pādaśobhā ca keśaśobhā ca citriṇī /",
  "GS39minsmaru:82": "śaṅkhinī mukhaśobhā ca kaṭiśobhā ca hastinī // MinSd_46 //",
  "GS39minsmaru:83": "padminī padmagandhā ca kṣīragandhā ca citriṇī /",
  "GS39minsmaru:84": "śaṅkhinī mīnagandhā ca madagandhā ca hastinī // MinSd_47 //",
  "GS39minsmaru:85": "padminī padmanidrā ca dīrghanidrā ca citriṇī /",
  "GS39minsmaru:86": "śaṅkhinī ghoranidrā ca gajanidrā ca hastinī // MinSd_48 //",
  "GS39minsmaru:87": "padminī padmabandhena nāgabandhena citriṇī /",
  "GS39minsmaru:88": "śaṅkhinī mīnabandhena gajabandhena hastinī // MinSd_49 //",
  "GS39minsmaru:89": "padminī svalpabhogā ca laghubhogā ca citriṇī /",
  "GS39minsmaru:90": "śaṅkhinī bahubhogā ca gajabhogā ca hastinī // MinSd_50 //",
  "GS39minsmaru:91": "śaśakaḥ padminīṃ caiva citriṇīṃ ca mṛgas tathā // MinSd_51 //",
  "GS39minsmaru:92": "śaṅkhinīṃ vṛṣabhaś caiva hastinīṃ tu hayas tathā /",
  "GS39minsmaru:93": "ramate tulyabhāvena tadā samarataṃ bhavet // MinSd_52 //",
  "GS39minsmaru:94": "uccanīcātinīcaṃ ca tathātyuccaṃ ca varjitam // MinSd_53 //",
  "GS39minsmaru:95": "khyātaṃ samarataṃ caiva tad virahaty anyathā striyaḥ // MinSd_54 //",
  "GS39minsmaru:96": "iti strīṇāṃ jāticatuṣṭayam /",
  "GS39minsmaru:97": "atha dhvajalakṣaṇaprakaraṇam /",
  "GS39minsmaru:98": "musalaṃ raṅgavīraṃ ca dvividhaṃ dhvajalakṣaṇam /",
  "GS39minsmaru:99": "sthūlaṃ musalam ity āhur dīrghaṃ tad raṅgavīrakam // MinSd_55 //",
  "GS39minsmaru:100": "nātihrasvaṃ nātidīrghaṃ sthūlaṃ sthūlāntikaṃ varam /",
  "GS39minsmaru:101": "kṣatraśīrṣe prasannaṃ ca liṅgāni syuḥ śubhāni ṣaṭ // MinSd_56 //",
  "GS39minsmaru:102": "atha bhagalakṣaṇaprakaraṇam /",
  "GS39minsmaru:103": "kūrmapṛṣṭhā gajaskandhā padmanābhisamā tathā /",
  "GS39minsmaru:104": "alomā mṛduvistīrṇā ṣaḍ ete subhagā bhagāḥ // MinSd_57 //",
  "GS39minsmaru:105": "śītalaṃ coṣṇam atyuṣṇaṃ gojihvāsadṛśaṃ kharam /",
  "GS39minsmaru:106": "ity uktaṃ kāmaśāstrajñair bhagacihnacatuṣṭayam // MinSd_58 //",
  "GS39minsmaru:107": "śītalaṃ sukhadaṃ proktam uṣṇaṃ ca madhyamaṃ smṛtam /",
  "GS39minsmaru:108": "atyuṣṇam asukhaṃ caiva kharaṃ prāṇaharaṃ smṛtam // MinSd_59 //",
  "GS39minsmaru:109": "atha kāmacālanaprakaraṇam /",
  "GS39minsmaru:110": "aṅguṣṭhe caraṇe gulphe bhage nābhau kuce hṛdi /",
  "GS39minsmaru:111": "kakṣe kaṇṭhe 'dhare netre kapole ca śrutāv api /",
  "GS39minsmaru:112": "śīrṣe sarvaśarīre tu vaset kāmas tithikramāt // MinSd_60 //",
  "GS39minsmaru:113": "savye puṃsaḥ striyo vāme kṛṣṇe śukle viparyayaḥ /",
  "GS39minsmaru:114": "ūrddhvaṃ pratipadādau ca kṛṣṇe cādhaḥ pracakṣate // MinSd_61 //",
  "GS39minsmaru:115": "evaṃ caiva vaset kāmaḥ sthāne caiva viśeṣataḥ /",
  "GS39minsmaru:116": "pāde jaṅghe ūrudeśe stane kakṣe gale śrutau // MinSd_62 //",
  "GS39minsmaru:117": "nakhakṣataṃ pradātavyaṃ bhage nābhau ca mardanam /",
  "GS39minsmaru:118": "gaṇḍe netre lalāṭe ca cumbanaṃ kāmukair iha /",
  "GS39minsmaru:119": "hṛdaye tāḍanaṃ hastād dantenādharapīḍanam // MinSd_63 //",
  "GS39minsmaru:120": "ātmāsyenduśaradvisaptatithayaḥ khyātaṃ nalinyā rate paulastyābdhirasāṣṭabhāskaratithau prītā bhavec citriṇī /",
  "GS39minsmaru:121": "rudrānaṅgagaṇeśaśambhutithayaḥ syuḥ śaṅkhinībhuktaye śeṣāḥ syuḥ suratotsaveṣu kariṇāṃ jātāṃ striyaḥ prītaye // MinSd_64 //",
  "GS39minsmaru:122": "aṅguṣṭhe caraṇe ca gulphanicaye jānudvaye bāstike nābhau vakṣasi kakṣayor nigaditā kaṇṭhe kapole 'dhare /",
  "GS39minsmaru:123": "netre karṇayuge lalāṭaphalake dhautaṃ ca vāmabhruvām ūrdhvādhaścalanakrameṇa tithayaś cāndrīkalāpakṣaye // MinSd_65 //",
  "GS39minsmaru:124": "sīmante nayane 'dhare ca galake kakṣātaṭe cūcuke nābhau śroṇitaṭe manobhavagṛhe jaṅghātaṭe piṇḍake /",
  "GS39minsmaru:125": "gulphe pādatale tadaṅgulitale 'ṅguṣṭhe ca tiṣṭhaty asau vṛddhakṣīṇasamaṃ tadā śaśikalāpakṣadvaye yoṣitām // MinSd_66 //",
  "GS39minsmaru:126": "maulau kuntalakarṣaṇaṃ nayanayor ācumbanaṃ gaṇḍayoḥ dantenādharapīḍanaṃ hṛdi hatim muṣṭyā ca nābhau śanaiḥ /",
  "GS39minsmaru:127": "kakṣākaṇṭhakapolamaṇḍalakucaśroṇīṣu deyā nakhāḥ sīmante śikharaṃ nakhair urasijau gṛhṇīta gāḍhaṃ tataḥ // MinSd_67 //",
  "GS39minsmaru:128": "kurvāṇo viratiṃ manobhavagṛhe mātaṅgalīlāyitaṃ jānvaṅguṣṭhapadorugulphahananaṃ cānyonyataḥ kāminām /",
  "GS39minsmaru:129": "ity evaṃ gaditaṃ pradeśakalanād indoḥ kalāropaṇaṃ kartavyaṃ ca narais tu strīṣu rabhasād uktaḥ prabodhādhikaḥ // MinSd_68 //",
  "GS39minsmaru:130": "iti kāmukasaṃghātaiḥ kartavyaṃ kāmacālanam /",
  "GS39minsmaru:131": "dravaty anena kāmo hi ghṛtabhāṇḍam ivāgninā // MinSd_69 //",
  "GS39minsmaru:132": "āliṅganaṃ cumbanaṃ ca dantakṣatanakhakṣate /",
  "GS39minsmaru:133": "mardanaṃ nakhacāṭuś cādharapānaṃ kucagrahaḥ // MinSd_70 //",
  "GS39minsmaru:134": "cumbanaṃ saṃpraharaṇaṃ nārīkṣobhaṇam eva ca /",
  "GS39minsmaru:135": "etad bāhyarataṃ kuryāt kāmaprakaṭahetave // MinSd_71 //",
  "GS39minsmaru:136": "adhare gaṇḍayor bhāle kapole galake hṛdi /",
  "GS39minsmaru:137": "stane ca kakṣayor haste nābhimūle bhagasthale // MinSd_72 //",
  "GS39minsmaru:138": "kukṣau jaghanayor mūle hṛdayor netrayor mukhe /",
  "GS39minsmaru:139": "kaṭyāṃ ca cumbanaṃ dantakṣataṃ netre tu varjitam // MinSd_73 //",
  "GS39minsmaru:140": "bhage mardanam āpūrya tato maithunam ācaret /",
  "GS39minsmaru:141": "kṛtvā vivastrāṃ kāntāṃ tu meḍhraṃ tatra praveśayet // MinSd_74 //",
  "GS39minsmaru:142": "vakṣasā stanayugmaṃ tu sampīḍya bāhubandhanam /",
  "GS39minsmaru:143": "anyonyaṃ dṛḍham ākramya kuryād āliṅganaṃ striyaḥ // MinSd_75 //",
  "GS39minsmaru:144": "rasikena rasajñena satataṃ ratim icchatā /",
  "GS39minsmaru:145": "gāḍham āliṅganaṃ deyaṃ tatsakhyā hy anurāgataḥ // MinSd_76 //",
  "GS39minsmaru:146": "gale vakṣaḥsthale kukṣau kaṇṭhapārśve bhage tathā /",
  "GS39minsmaru:147": "jaghanorunitambeṣu pṛṣṭhe haste śiraḥsu ca // MinSd_77 //",
  "GS39minsmaru:148": "kaṇṭhamūle kapole ca nakhakṣatam athācaret // MinSd_78 //",
  "GS39minsmaru:149": "kakṣākaṇṭhakapoleṣu nābhiśroṇikucau tathā /",
  "GS39minsmaru:150": "bhagaskandhau karṇamūlau trayodaśa nakhālayaḥ // MinSd_79 //",
  "GS39minsmaru:151": "sthāneṣv eteṣu kukṣau ca nakhacāṭuṃ samācaret /",
  "GS39minsmaru:152": "romāñcahetusukhadaṃ madanoddīpanaṃ matam // MinSd_80 //",
  "GS39minsmaru:153": "itthaṃ ca manmathotpanne keliṃ kuryāt tathaiva ca /",
  "GS39minsmaru:154": "stanayor yugayoś caiva sanābhikabhagasthale // MinSd_81 //",
  "GS39minsmaru:155": "jaghanorunitambeṣu kāmuko muhur arpayet // MinSd_82 //",
  "GS39minsmaru:156": "bhujayoḥ stanayoś caiva bhage nābhau tathaiva ca /",
  "GS39minsmaru:157": "ṣaṭsu sthāneṣu vidhinā mardanaṃ parikīrtitam // MinSd_83 //",
  "GS39minsmaru:158": "kakṣākaṇṭhakapoleṣu nābhau śroṇyāṃ payodhare /",
  "GS39minsmaru:159": "karṇamūle tathā skandhe cumbanaṃ dvādaśasthale // MinSd_84 //",
  "GS39minsmaru:160": "gaṇḍauṣṭhaṃ ca tathā vaktraṃ kakṣā nābhir bhagas tathā /",
  "GS39minsmaru:161": "kucau ca bāhumūlaṃ ca dvādaśaitāni cumbanam // MinSd_85 //",
  "GS39minsmaru:162": "gaṇḍau netre tathā vaktraṃ kakṣā nābhir bhagas tathā /",
  "GS39minsmaru:163": "kucau ca bāhumūlaṃ ca sthānāny etāni cumbane // MinSd_86 //",
  "GS39minsmaru:164": "adharauṣṭhe ca sampīḍya nāyako nāyikādharam /",
  "GS39minsmaru:165": "pūrṇacandranibhaṃ peyān nāryāś ca sarasaṃ mukham // MinSd_87 //",
  "GS39minsmaru:166": "payodharauṣṭhajihvāyā dvayor eva kucāgrayoḥ /",
  "GS39minsmaru:167": "pañcasthānasya vai pānaṃ kuryāt kṛśavicakṣaṇaḥ // MinSd_88 //",
  "GS39minsmaru:168": "oṣṭhena cauṣṭhagrahaṇapūrvakaṃ keśakarṣaṇam /",
  "GS39minsmaru:169": "śiraḥpradeśe kṛtvā tām upaviṣṭāṃ ca kārayet // MinSd_89 //",
  "GS39minsmaru:170": "yathā kokilaśabdaḥ syād yathā pārāvatadhvaniḥ /",
  "GS39minsmaru:171": "yathā haṃsamayūrādeḥ kalarāvaṃ tathā caret // MinSd_90 //",
  "GS39minsmaru:172": "muṣṭāmuṣṭinitambe ca kuryāc caiva parasparam /",
  "GS39minsmaru:173": "upahastenābalāyās tāḍayej jaghanadvaye // MinSd_91 //",
  "GS39minsmaru:174": "bhagagarbhasya madhye tu nāḍikā dhvajarūpiṇī /",
  "GS39minsmaru:175": "pūrṇā kāmajalair nityaṃ vāmasthā mṛdupīvarā /",
  "GS39minsmaru:176": "marditā cāṅgulībhyāṃ tu janayet kāmajaṃ jalam // MinSd_92 //",
  "GS39minsmaru:177": "tatra ekaviṃśatiprakāraḥ /",
  "GS39minsmaru:178_0": "teṣāṃ nāmāni kākapadaḥ viparītakaḥ nāgarikaḥ ratipāśaḥ keyūraḥ priyatoṣaṇaṃ samapadaḥ",
  "GS39minsmaru:178_1": "ekapadaḥ ūrdhvasaṃpuṭaḥ saṃpuṭakaḥ manmathapriyaḥ ratisundaraḥ urupīḍanaḥ smaracakraṃ",
  "GS39minsmaru:178_2": "nāgapāśakaḥ gaganakaḥ vaṃśadārakaḥ kanakakṣayaḥ nāgaraḥ kuliśanāmakaḥ kāmasundara iti /",
  "GS39minsmaru:179": "yathākramaṃ teṣāṃ lakṣaṇāny apy āha /",
  "GS39minsmaru:180": "strīpādau skandhayugmasthau kṣiptvā dhvajaṃ bhagaṃ laghu /",
  "GS39minsmaru:181": "kāmayet kāmuko nārīṃ bandhaḥ kākapado hi saḥ // MinSd_93 //",
  "GS39minsmaru:182": "pādam ekaṃ kare dhṛtvā dvitīyaṃ skandhasaṃsthitam /",
  "GS39minsmaru:183": "nārīṃ kāmayate kāmī bandhaḥ syād viparītakaḥ // MinSd_94 //",
  "GS39minsmaru:184": "ūrumūlopari nyasya yoṣidūruṃ naro yadi /",
  "GS39minsmaru:185": "grīvāṃ dhṛtvā karābhyāṃ tu bandho nāgariko mataḥ // MinSd_95 //",
  "GS39minsmaru:186": "pīḍayed ūruyugmena kāmukaṃ yadi kāminī /",
  "GS39minsmaru:187": "ratipāśas tadā khyātaḥ kāminīnāṃ manoharaḥ // MinSd_96 //",
  "GS39minsmaru:188": "strīṇāṃ jaṅghāntarāviṣṭo gāḍhāliṅgya ca sundarīm /",
  "GS39minsmaru:189": "ramate vihvalaḥ kāmī bandhaḥ keyūrasaṃjñakaḥ // MinSd_97 //",
  "GS39minsmaru:190": "narīpādau svahastena hṛdaye dhārayed yadi /",
  "GS39minsmaru:191": "stanārpitakaraḥ kāmī kāmayet priyatoṣaṇam // MinSd_98 //",
  "GS39minsmaru:192": "yoṣitpādau hṛdi nyasya karābhyāṃ dhārayet kucau /",
  "GS39minsmaru:193": "yatheṣṭaṃ tāḍayed yonau bandhaḥ samapadaḥ smṛtaḥ // MinSd_99 //",
  "GS39minsmaru:194": "pādam ekaṃ kare dhṛtvā dvitīyaṃ skandhasaṃsthitam /",
  "GS39minsmaru:195": "stanārpitakaraḥ kāmī bandhas tv ekapado hi saḥ // MinSd_100 //",
  "GS39minsmaru:196": "samprasārya striyāḥ pādau śayyārpitakaphoṇikaḥ /",
  "GS39minsmaru:197": "bhage liṅgasya saṃyogād ramate sampuṭo hi saḥ // MinSd_101 //",
  "GS39minsmaru:198": "strīpādau saralīkṛtya bhūmau kuñcitajānukaḥ /",
  "GS39minsmaru:199": "stanalagno ramet kāmī bandhaḥ sampuṭako mataḥ // MinSd_102 //",
  "GS39minsmaru:200": "svajaṅghādvayabāhye ca vā yoṣitpadadvayam /",
  "GS39minsmaru:201": "stanau dhṛtvā ramet kāmī bandhaḥ syān manmathapriyaḥ // MinSd_103 //",
  "GS39minsmaru:202": "nārīpādadvayaṃ kāmī dhārayet kucamaṇḍale /",
  "GS39minsmaru:203": "dhṛtvā kaṇṭhaṃ ramen nārīṃ bandho 'yaṃ ratisundaraḥ // MinSd_104 //",
  "GS39minsmaru:204": "striyā ūruyugaṃ dhṛtvā karābhyāṃ pīḍayet punaḥ /",
  "GS39minsmaru:205": "kuryāc ca nirbhayāṃ kāmī bandhaḥ syād ūrupīḍanaḥ // MinSd_105 //",
  "GS39minsmaru:206": "dhṛtvā vāmakareṇoruṃ pādaṃ cāpi śiraḥsthitam /",
  "GS39minsmaru:207": "ramate sudṛḍhaḥ kāmī smaracakraṃ prakīrtitam // MinSd_106 //",
  "GS39minsmaru:208": "svajānudvayamadhyābhyāṃ hastābhyāṃ dhārayet striyam /",
  "GS39minsmaru:209": "ramen niḥśaṅkitaḥ kāmī bandhaḥ syān nāgapāśakaḥ // MinSd_107 //",
  "GS39minsmaru:210": "samāśliṣya yadā kāntaḥ kāminyā jaghanadvayam /",
  "GS39minsmaru:211": "ūrdhvagaṃ ramate dorbhyāṃ bandho gaganakaḥ smṛtaḥ // MinSd_108 //",
  "GS39minsmaru:212": "nārīpādadvayaṃ caiva skandhe yaḥ parivartanam /",
  "GS39minsmaru:213": "kṛtvā kānto ramed āśu bandho 'yaṃ vaṃśadārakaḥ // MinSd_109 //",
  "GS39minsmaru:214": "mukhaṃ mukhe yadā bāhyaṃ bāhye jaṅghe 'pi jaṅghayoḥ /",
  "GS39minsmaru:215": "vakṣo vakṣaḥsthale dattvā bhavet sa kanakakṣayaḥ // MinSd_110 //",
  "GS39minsmaru:216": "sundarīṃ ca ramet kāntaḥ kaṭyāsaktabhujadvayām /",
  "GS39minsmaru:217": "hṛdi tatkāntahastāṃ ca bandho 'yaṃ nāgaro mataḥ // MinSd_111 //",
  "GS39minsmaru:218": "strīpādadvayam āliṅgya vimukhākṣiptaliṅgakaḥ /",
  "GS39minsmaru:219": "yonim āpīḍayet kāmī bandhaḥ kuliśanāmakaḥ // MinSd_112 //",
  "GS39minsmaru:220": "svajaṅghādvayabāhyena dhārayet kucamaṇḍalam /",
  "GS39minsmaru:221": "dhṛtvā kaṇṭhaṃ ramet kāmī bandhaḥ syāt kāmasundaraḥ // MinSd_113 //",
  "GS39minsmaru:222": "ityādikaṇṭhavinyāsād gāḍhaṃ sampādayet sukham /",
  "GS39minsmaru:223": "tasmād vidagdhasaṃghātaiḥ kāryā bandhāḥ prayatnataḥ // MinSd_114 //",
  "GS39minsmaru:224": "striyam ānatapūrvāṅgīṃ pādāhitakaradvayām /",
  "GS39minsmaru:225": "dhṛtodaro ramet kāmī bandho 'yaṃ paśunāmakaḥ // MinSd_115 //",
  "GS39minsmaru:226": "pādālīḍhastanīṃ nārīm utkṣiptajaghanāṃ yadi /",
  "GS39minsmaru:227": "kāntaḥ kāmayate paścāt kathitas tv ekabandhakaḥ // MinSd_116 //",
  "GS39minsmaru:228": "uddhṛtya pādam ekaṃ tu bhuvi saṃsthāpya cāparam /",
  "GS39minsmaru:229": "kuḍyāśritāṃ ramet kāntāṃ bandhas traivikramo mataḥ // MinSd_117 //",
  "GS39minsmaru:230": "hṛdi saṃsthāpya pādaikaṃ bāhubhyāṃ veṣṭayed yadi /",
  "GS39minsmaru:231": "kāntaḥ kuḍyāśritāṃ nārīṃ bandho veṣṭanako mataḥ // MinSd_118 //",
  "GS39minsmaru:232": "nārījānudvayaṃ dhṛtvā ātmajānudvayopari /",
  "GS39minsmaru:233": "kuḍyāśritāṃ ramet kāntāṃ bandho dolādināmakaḥ // MinSd_119 //",
  "GS39minsmaru:234": "nārībāhudvayaṃ nyasya svīyabāhudvaye tathā /",
  "GS39minsmaru:235": "grīvāṃ dhṛtvā ramet kāmī bandho dolāyitaḥ smṛtaḥ // MinSd_120 //",
  "GS39minsmaru:236": "kuḍyāśritāṃ ramet kāntāṃ kaṇṭhāsaktakaradvayām /",
  "GS39minsmaru:237": "pādābhyāṃ madhyam āveṣṭya bandhaḥ prālambako mataḥ // MinSd_121 //",
  "GS39minsmaru:238": "striyāḥ pādadvayaṃ kāntaḥ kāntasyorudvayopari /",
  "GS39minsmaru:239": "kaṭim ālolayed āśu bandho 'yaṃ haṃsalīlakaḥ // MinSd_122 //",
  "GS39minsmaru:240": "liṅgoparisthitā nārī bhūmau dattvā karadvayam /",
  "GS39minsmaru:241": "hṛdaye dattahastā ca bandho līlāsano mataḥ // MinSd_123 //",
  "GS39minsmaru:242": "viparītarate nārīm ṛtusnātāṃ na gurviṇīm /",
  "GS39minsmaru:243": "yojayet kāmaśāstrajñaḥ sadyo bhuktavatīṃ tathā // MinSd_124 //",
  "GS39minsmaru:244": "bhage niḥkṣiptajihvāgro vilolaṃ cumbati priyaḥ /",
  "GS39minsmaru:245": "tathaiva ramaṇasyāpi nārī liṅgaṃ prakarṣati // MinSd_125 //",
  "GS39minsmaru:246": "madhyadeśabhavā nāryo nakhadantapade ratāḥ /",
  "GS39minsmaru:247": "cumbāghātaratā nāryas tathā madhyamadeśajāḥ // MinSd_126 //",
  "GS39minsmaru:248": "adhomukharatāś caiva keśagrāheṣu sindhujāḥ /",
  "GS39minsmaru:249": "nānārataratā nāryas tathā siṃhaladeśajāḥ // MinSd_127 //",
  "GS39minsmaru:250": "cumbanāliṅgane raktās tathā kṛtrimaliṅgakaiḥ /",
  "GS39minsmaru:251": "mahārāṣṭre ratā rāmāḥ strīrājye kośaleṣu ca // MinSd_128 //",
  "GS39minsmaru:252": "kṣatāghātāṃśukākṣepais tathā kṛtrimaliṅgakaiḥ /",
  "GS39minsmaru:253": "dhvajavṛṣaṇalubdhāś ca rāmāḥ kārṇāṭadeśajāḥ // MinSd_129 //",
  "GS39minsmaru:254": "cumbakeśagrahaiś caiva jihvāvakṣojamardanaiḥ /",
  "GS39minsmaru:255": "vṛṣaṇais tāḍanenāṅge ratā drāviḍadeśajāḥ // MinSd_130 //",
  "GS39minsmaru:256": "nitāntarasikā bandhe cumbanāliṅganādiṣu /",
  "GS39minsmaru:257": "lubdhāś cādharapāneṣu na tu lāvaṇyavigrahāḥ // MinSd_131 //",
  "GS39minsmaru:258": "tīrthayātrābhilubdhāś ca gauḍavaṅgāṅganāḥ kila /",
  "GS39minsmaru:259": "niḥsahā mardanāghāte nepālāḥ kāmarūpajāḥ // MinSd_132 //",
  "GS39minsmaru:260": "strīṇāṃ viṣayasātmyaṃ ca jñātvā maithunam ācaret /",
  "GS39minsmaru:261": "samāne sukhasampattir anyathā vai dviṣanti tāḥ // MinSd_133 //",
  "GS39minsmaru:262": "mṛduhrasvadhvajo yatra priyo 'śakto drutacyutiḥ /",
  "GS39minsmaru:263": "yatra strīṇāṃ ca kāṭhinyaṃ tatra nīcarato bhavet // MinSd_134 //",
  "GS39minsmaru:264": "nāryo nīcaratodvignā dviṣanti puruṣaṃ kṣaṇāt /",
  "GS39minsmaru:265": "śrūyate caiva karṇāṭe kāntayā nihataḥ patiḥ // MinSd_135 //",
  "GS39minsmaru:266": "aṅgulīnāṃ praveśais tu tathā kṛtrimaliṅgakaiḥ /",
  "GS39minsmaru:267": "mṛduhrasvadhvajaiḥ kāmī ramet strītoṣahetave // MinSd_136 //",
  "GS39minsmaru:268": "atha prāsaṅgikaṃ kanyāparīkṣaṇaprakaraṇam /",
  "GS39minsmaru:269": "idānīṃ yad ahaṃ vakṣye kanyāyāḥ lakṣaṇaṃ tataḥ /",
  "GS39minsmaru:270": "nirūpya lakṣaṇādīṃs tāṃ paritaḥ svīyasampadam // MinSd_138 //",
  "GS39minsmaru:271": "na kṛṣṇā nātigaurāṅgī tanvī mṛduvacās tathā /",
  "GS39minsmaru:272": "na kharvā nātidīrghā ca suvaktrā cārulocanā // MinSd_139 //",
  "GS39minsmaru:273": "kambugrīvā ca mṛdvaṅgī śyāmarukthodarī tu yā /",
  "GS39minsmaru:274": "alpanidrālpabhoktrī ca samāṅgī nimnanāsikā // MinSd_140 //",
  "GS39minsmaru:275": "āraktā sutarāṃ netre nakhe dantacchade 'pi ca /",
  "GS39minsmaru:276": "padmaraktādicihnaṃ ca pāṇau pāde viśeṣataḥ // MinSd_141 //",
  "GS39minsmaru:277": "samadantā guruśroṇī bimbauṣṭhī ca sugāyanī /",
  "GS39minsmaru:278": "bhavet kanyā praśaṃsyā sā dharmakāmārthasiddhaye // MinSd_142 //",
  "GS39minsmaru:279": "bhūmau pādakaniṣṭhā vānāmikā vārpayed yugam /",
  "GS39minsmaru:280": "kanyā sā varjanīyā ca saivopapatikā matā // MinSd_143 //",
  "GS39minsmaru:281": "kanyā sā puṃścalī kharvā yā syāc chabalamadhyamā /",
  "GS39minsmaru:282": "pīvarā karkaśāṅgī ca piṅganetrā kace jaṭā // MinSd_144 //",
  "GS39minsmaru:283": "dīrghanetrā dīrghavaktrā kharvā paruṣavādinī /",
  "GS39minsmaru:284": "jaṅghāyām uttaroṣṭhe ca bibhratī lomasaṃcayam // MinSd_145 //",
  "GS39minsmaru:285": "karoti yadi vā nityaṃ bhojanaṃ vipulaṃ bahu /",
  "GS39minsmaru:286": "nimnagrīvā nimnakaṇṭhā bahukeśī sulocanā // MinSd_146 //",
  "GS39minsmaru:287": "gaṇḍakūpe hasantī ca dantapaṅktyā tu danturā /",
  "GS39minsmaru:288": "sā vijñair varjanīyā ca sukhaiśvaryasamīhayā // MinSd_147 //",
  "GS39minsmaru:289": "tad yathā kuladvayaṃ cāpi vininditā strī yaśovibhūtiṃ ca tiraskaroti /",
  "GS39minsmaru:290": "nimagnacandreva niśāsamānā prayāti naivādaratāṃ pṛthivyām // MinSd_148 //",
  "GS39minsmaru:291": "sevanaṃ yoṣitāṃ kuryān matvā doṣabalābalam /",
  "GS39minsmaru:292": "bālāyogyātirūḍhānām ṛtuyogavibhāgataḥ // MinSd_149 //",
  "GS39minsmaru:293": "bālā ca taruṇī prauḍhā vṛddhā bhavati nāyikā /",
  "GS39minsmaru:294": "ebhiḥ prakārair vikhyātā yuvatī nāgarī sadā // MinSd_150 //",
  "GS39minsmaru:295": "bāleti gīyate nārī yāvat ṣoḍaśavatsaram /",
  "GS39minsmaru:296": "tasmāt paraṃ ca yogyā sā yāvad viṃśativatsaram // MinSd_151 //",
  "GS39minsmaru:297": "vidvadbhiḥ sarvajagati taruṇīty abhidhīyate /",
  "GS39minsmaru:298": "tadūrdhvam atirūḍhā syād yāvat pañcāśataṃ punaḥ // MinSd_152 //",
  "GS39minsmaru:299": "vṛddhā tataḥ paraṃ jñeyā suratotsavavarjitā /",
  "GS39minsmaru:300": "prīṇāti bālā mālādyais taruṇī vastradānataḥ // MinSd_153 //",
  "GS39minsmaru:301": "premavākyādibhiḥ prauḍhā vṛddhā ca dṛḍhatāḍanāt /",
  "GS39minsmaru:302": "phalatāmbūlavāsobhir bālā vaśyā bhaven nṛṇām // MinSd_154 //",
  "GS39minsmaru:303": "vividhābharaṇaiḥ snehais taruṇī vaśavartinī /",
  "GS39minsmaru:304": "gāḍhāliṅganacumbanaiś ca atirūḍhās tu yoṣitaḥ // MinSd_155 //",
  "GS39minsmaru:305": "gauravair madhurālāpair bhaved vṛddhā priyaṃvadā /",
  "GS39minsmaru:306": "tathā kusumadharmiṇyaḥ striyo vṛddhaparigrahāḥ // MinSd_156 //",
  "GS39minsmaru:307": "upakrāmanti viśvāsād dviṣanti puruṣaṃ kṣaṇāt /",
  "GS39minsmaru:308": "nidāghaśarador bālā sevyā viṣayiṇāṃ bhavet // MinSd_157 //",
  "GS39minsmaru:309": "hemante śiśire yogyā prauḍhā varṣāvasantayoḥ /",
  "GS39minsmaru:310": "satataṃ sevyamānāpi bālā vardhayate balam // MinSd_158 //",
  "GS39minsmaru:311": "kṣemaṃ nayati yogyā strī vṛddhā prakurute jarām /",
  "GS39minsmaru:312": "utsāhahāniṃ vṛddhā strī diśed rogakṣayādikam // MinSd_159 //",
  "GS39minsmaru:313": "bālā ca prāṇadā proktā taruṇī prāṇahāriṇī /",
  "GS39minsmaru:314": "prauḍhā karoti vṛddhatvaṃ vṛddhā maraṇam ādiśet // MinSd_160 //",
  "GS39minsmaru:315": "āsīne lālayed bālāṃ taruṇīṃ śayane tathā /",
  "GS39minsmaru:316": "utthāne tv atirūḍhāṃ ca lālanaṃ trividhaṃ matam // MinSd_161 //",
  "GS39minsmaru:317": "adhvaklāntā ṛtusnātā prathamajvaritā tathā /",
  "GS39minsmaru:318": "madhupānaprasannā ca nartitā virahī tathā // MinSd_162 //",
  "GS39minsmaru:319": "ṣaṇmāsagarbhiṇī māsaprasūtā navaraṅgiṇī /",
  "GS39minsmaru:320": "etā vahanti sutarāṃ striyo na suratotsavam // MinSd_163 //",
  "GS39minsmaru:321": "āliṅganavihīnaṃ tu yo vetti suratotsavam /",
  "GS39minsmaru:322": "paśor iva bhavet tasya siddhiḥ svārthaikasiddhaye // MinSd_164 //",
  "GS39minsmaru:323": "āliṅgacumbane daṃśo bhagastanavimardanam /",
  "GS39minsmaru:324": "nakhadānaṃ ca ghātaś ca grahaṇaṃ kucakeśayoḥ // MinSd_165 //",
  "GS39minsmaru:325": "karoti cinmayaṃ hāsyaṃ jihvākaṇṭhādharagrahaḥ /",
  "GS39minsmaru:326": "etad daśaprabhedaṃ hi kṣaraṇasya prakīrtitam // MinSd_166 //",
  "GS39minsmaru:327": "nārīṇāṃ mohanaṃ tāvad yāvan notkaṇṭhitā priyā /",
  "GS39minsmaru:328": "anyathā tatsukhocchitir aśītārkakarād iva // MinSd_167 //",
  "GS39minsmaru:329": "śītkāraṃ cātha huṃkāraṃ hasitaṃ ca trapākṣayaḥ /",
  "GS39minsmaru:330": "prasvinnavadanaṃ caiva vikāro 'tha bhagasya ca // MinSd_168 //",
  "GS39minsmaru:331": "buddhvā caitāni liṅgāni yoṣitāṃ surate budhaḥ /",
  "GS39minsmaru:332": "tayā tulyasukhaṃ vāñchann anurāgaṃ samācaret // MinSd_169 //",
  "GS39minsmaru:333": "puṣpaṃ mālyaṃ suvarṇaṃ ca rājataṃ taruṇīsukham /",
  "GS39minsmaru:334": "taruṇīrahite kānte vyarthaṃ deśaviceṣṭitam // MinSd_170 //",
  "GS39minsmaru:335": "daivād yadi kadācid dhi vicchedaḥ kramaśas tadā /",
  "GS39minsmaru:336": "daśamīṃ manmathāvasthāṃ prāpnoty eva na saṃśayaḥ // MinSd_171 //",
  "GS39minsmaru:337": "abhilāṣaś cintanaṃ cānusmṛtir guṇakīrtanam /",
  "GS39minsmaru:338": "unmādo vipralāpaś ca udvego vyādhir aṣṭamaḥ // MinSd_172 //",
  "GS39minsmaru:339": "jaratā maraṇaṃ ceti daśāvasthā manobhuvaḥ /",
  "GS39minsmaru:340": "pramadānāṃ narāṇāṃ ca smaronmathitacetasām // MinSd_173 //",
  "GS39minsmaru:341": "lakṣayitveṅgitaṃ strīṇāṃ hṛdi vijñaḥ pravartate /",
  "GS39minsmaru:342": "satyaṃ vallabhatāṃ yāti sumadhyānāṃ ca yoṣitām // MinSd_174 //",
  "GS39minsmaru:343": "vijñaḥ sādhyāṃ yatnasādhyāṃ vacasā caiva sādhayet /",
  "GS39minsmaru:344": "sādhanaṃ kaṭhinaṃ strīṇāṃ durnirūpyā bhavanti tāḥ // MinSd_175 //",
  "GS39minsmaru:345": "prākāśīṃ bāhumūlasya kakṣodarakucasya ca /",
  "GS39minsmaru:346": "bālāliṅganamokṣaṃ ca kavarīmocanaṃ tathā // MinSd_176 //",
  "GS39minsmaru:347": "svīyāṅgāvayavasyaiva nirantaravilokanam /",
  "GS39minsmaru:348": "aśrupāto 'ṅgulīmardaśleṣmotsargaṃ muhurmuhuḥ // MinSd_177 //",
  "GS39minsmaru:349": "kāntasya rūpasaubhāgyasaṃkrīḍāguṇasampadām /",
  "GS39minsmaru:350": "saṃkīrtanaṃ mahollāsaḥ svāṅgabhadrāvamardanam // MinSd_178 //",
  "GS39minsmaru:351": "śrutivartmāṅgulikṣepaḥ sasmite vadanekṣaṇe /",
  "GS39minsmaru:352": "etāny aphalasādhyāni liṅgāni ca samunnayet // MinSd_179 //",
  "GS39minsmaru:353": "vrīḍayālaṃkṛtā kāntā ūṣmārtā lobhavarjitā /",
  "GS39minsmaru:354": "sādhyā liṅgarthavīryas tā asādhyā sā prakīrtitā // MinSd_180 //",
  "GS39minsmaru:355": "yatnasādhyā sādhuvaktrī dhanahīnā pravāsinī /",
  "GS39minsmaru:356": "sādhyeṅgitaviparyastā yatnasādhyā kuṭumbinī // MinSd_181 //",
  "GS39minsmaru:357": "udyānotsavatīrtheṣu adhvavāṭīvaneṣu ca /",
  "GS39minsmaru:358": "aniṣṭayuvatīsaṅge kṣetre pitṛgṛhe tathā // MinSd_182 //",
  "GS39minsmaru:359": "devāgāre kuṭau caiva tathā vāpyādisevane /",
  "GS39minsmaru:360": "naṭane gogṛhe caiva tathā bandhugṛhotsave /",
  "GS39minsmaru:361": "rakṣitavyā sadā nāryaḥ sadbhir ātmaprayatnataḥ // MinSd_183 //",
  "GS39minsmaru:362": "satyapradānair madhurair vacobhiḥ saṃrakṣitavyā taruṇī sadaiva /",
  "GS39minsmaru:363": "arakṣitā cāpi kulasya nāśaṃ kuryāddhi vai bāhyajanānurāgāt // MinSd_184 //",
  "GS39minsmaru:364": "agrāmyamaṇḍanaḥ prājñaḥ śuciḥ śrīmāṃś ca gāyanaḥ /",
  "GS39minsmaru:365": "narmagoṣṭhīpraviṣṭaś ca ṣaḍguṇo nāgaro mataḥ // MinSd_185 //",
  "GS39minsmaru:366": "tyāgī vivekī kuśalaḥ kulīnaḥ kalābhivijñaḥ sumatir dhanāḍhyaḥ /",
  "GS39minsmaru:367": "bhavakṣamaḥ sarvasahaḥ sukhī ca śrīmān suśīlaḥ sa hi nāyakaḥ syāt // MinSd_186 //",
  "GS39minsmaru:368": "rajakī mālinī dhātrī yoginī prativeśinī /",
  "GS39minsmaru:369": "sakhī gopālikā ceṭī nāpitā vidhavā naṭī // MinSd_187 //",
  "GS39minsmaru:370": "sairandhrī kanyakā caiva daivajñā dūtikā matā /",
  "GS39minsmaru:371": "vicitrābharaṇā dakṣā parijñātapareṅgitā // MinSd_188 //",
  "GS39minsmaru:372": "pravīṇā sthirabhāvā ca pragalbhā dūtikā matā /",
  "GS39minsmaru:373": "dūtī niyujyate kārye bahubhāṣāvibhūṣitā // MinSd_189 //",
  "GS39minsmaru:374": "roṣānurūpakopā yā anunītā ca tuṣyati /",
  "GS39minsmaru:375": "lakṣyate sā bhṛśaṃ nāthaguṇahāryamanojñayā // MinSd_190 //",
  "GS39minsmaru:376": "aharahar anurāgā dūtikāṃ preṣya pūrvaṃ sarabhasam upayāti kvāpi saṃketadeśe /",
  "GS39minsmaru:377": "na mīlati khalu yasyā vallabho daivayogān nigadati bharatas tāṃ nāyikāṃ vipralabdhām // MinSd_191 //",
  "GS39minsmaru:378": "yasyā ratiguṇākṛṣṭaḥ patiḥ pārśve na muñcati /",
  "GS39minsmaru:379": "vicitravibhramāsaktā sā syāt svādhīnabhartṛkā // MinSd_192 //",
  "GS39minsmaru:380": "yā nityaṃ priyavicchede kāntasaundaryaceṣṭite /",
  "GS39minsmaru:381": "dhyāyed ekamanā bhūtvā syāt sā virahiṇī matā // MinSd_193 //",
  "GS39minsmaru:382": "uddāmamanmathaśarajvaravepamānā romāñcakarṇakusumaṃ kuśalaṃ vahantī /",
  "GS39minsmaru:383": "niḥśaṅkinī vrajati yā priyasaṃgamāya sā nāyikā khalu bhaved abhisāriketi // MinSd_194 //",
  "GS39minsmaru:384": "yā nirlajjā kṛtā gāḍhaṃ madena madanena ca /",
  "GS39minsmaru:385": "abhiyāti priyaṃ sābhisārikā kathitā budhaiḥ // MinSd_195 //",
  "GS39minsmaru:386": "ajñānān na gato yasyāḥ saṃketam ucitapriyaḥ /",
  "GS39minsmaru:387": "tadanāgamasaṃtaptā khaṇḍitā sā prakīrtitā // MinSd_196 //",
  "GS39minsmaru:388": "nirasto manyunā kāntaḥ samartho hi yayā punaḥ /",
  "GS39minsmaru:389": "avasthitā vinā tena kupitā kathitā budhaiḥ // MinSd_197 //",
  "GS39minsmaru:390": "bhaved vāsakasajjā sā dūtīdvāreṇa nirjane /",
  "GS39minsmaru:391": "niścityāgamanaṃ bhartur dvārekṣaṇaparāyaṇā // MinSd_198 //",
  "GS39minsmaru:392": "durvāradāruṇamanobhavayogam āpya paryākulākalitamānasamudvahantīm /",
  "GS39minsmaru:393": "durvāramanmathaśarajvaravepamānām utkaṇṭhitāṃ vadati tāṃ bharataḥ kavīndraḥ // MinSd_199 //",
  "GS39minsmaru:394": "priyaikavartinī coṣṇā dhāvatyunmādinī tathā /",
  "GS39minsmaru:395": "tatraivāvasthite kānte virahotkaṇṭhitā matā // MinSd_200 //",
  "GS39minsmaru:396": "asādhyāyāḥ sukhaṃ siddhiḥ sādhyāyāś cānurañjanam /",
  "GS39minsmaru:397": "svecchayā vardhate samyakkāmaśāstraprayojanam // MinSd_201 //",
  "GS39minsmaru:398": "atha śuddhaṃ tathāśuddhaṃ samāsāditatatkriyaḥ /",
  "GS39minsmaru:399": "mantro gurumukhāl labdhaḥ sidhyaty atra na saṃśayaḥ // MinSd_202 //",
  "GS39minsmaru:400": "tricāmuṇḍe iti padaṃ tataḥ kvanu kvanu smṛtam /",
  "GS39minsmaru:401": "tataḥ padaṃ chanu chanu svakīyaṃ vaśam ānayet // MinSd_203 //",
  "GS39minsmaru:402": "sādhyānāma dvitīyāntaṃ dattvā svāheti yojayet /",
  "GS39minsmaru:403": "sāmānyenāmukīnāmajapaṃ kṛtvā vaśaṃ nayet // MinSd_204 //",
  "GS39minsmaru:404": "hrīṃ svāheti mantreṇa sādhyānāmānvitena ca /",
  "GS39minsmaru:405": "saptābhimantritaṃ puṣpaṃ yaiva gṛhṇāti sā vaśā // MinSd_205 //",
  "GS39minsmaru:406": "kākajihvālipakṣau ca suvarṇamalam aśru ca /",
  "GS39minsmaru:407": "raktaṃ rateś ca lepena vaśīkuryur manīṣiṇaḥ // MinSd_206 //",
  "GS39minsmaru:408": "sambhogajaṃ vacābījaṃ jihvā cārkadalaṃ sitam /",
  "GS39minsmaru:409": "saṃcūrṇyāñjitanetrāṇāṃ bhāryāpi vaśatāṃ nayet // MinSd_207 //",
  "GS39minsmaru:410": "haritālaṃ manaḥśilā raktacandanam etat sarvaṃ cūrṇīkṛtya /",
  "GS39minsmaru:411": "puṣpeṇa saha yasyāḥ śirasi dīyate sā paśuvad vaśyā bhavati /",
  "GS39minsmaru:412": "pecakasya hṛdayaṃ kuṅkumena saha sampiṣya tilakaṃ kuryāt tena loko vaśyo bhavati // MinSd_208 //",
  "GS39minsmaru:413": "aśvagandhā vacā kuṣṭhaṃ balā nāgabalā tathā /",
  "GS39minsmaru:414": "māhiṣaṃ navanītaṃ ca gajapippalīsaṃyutam // MinSd_209 //",
  "GS39minsmaru:415": "piṣṭvā teṣāṃ vilepena gāḍhīkaraṇam uttamam /",
  "GS39minsmaru:416": "sampiṣṭaṃ chāgamūtreṇa śūkaśimbīsamudbhavam // MinSd_210 //",
  "GS39minsmaru:417": "nūnaṃ tasya pralepena liṅgaṃ lauhopamaṃ bhavet /",
  "GS39minsmaru:418": "nīlotpalasitāmbhojakesaraṃ madhu śarkarā // MinSd_211 //",
  "GS39minsmaru:419": "amīṣāṃ nābhilepena ramate kāmukaś ciram /",
  "GS39minsmaru:420": "kṣīreṇa kamalaṃ piṣṭvā salilaṃ guṭikākṛtam // MinSd_212 //",
  "GS39minsmaru:421": "upasthe nihitaṃ kuryāt prakīrṇam api ca kvacit /",
  "GS39minsmaru:422": "asthi kṛṣṇabiḍālasya dakṣiṇapārśvasambhavam // MinSd_213 //",
  "GS39minsmaru:423": "baddhaṃ kaṭitaṭe bījaṃ vibandhaṃ kurute dhruvam /",
  "GS39minsmaru:424": "saptaparṇasya bījaṃ hi stambhayec chukram ātmagam // MinSd_214 //",
  "GS39minsmaru:425": "sitaśarapuṃṣāmūlaṃ pāradasahitaṃ kare dhṛtvā /",
  "GS39minsmaru:426": "karañjabījaṃ madhyasthaṃ samūlaṃ bandhayed bījam // MinSd_215 //",
  "GS39minsmaru:427": "ketakībhūmilatāsanamūlībandhavipakvaṃ kusumbhatailam /",
  "GS39minsmaru:428": "pādatale lepenāvaśyaṃ bījastambhaṃ nayati puṃsām // MinSd_216 //",
  "GS39minsmaru:429": "māhiṣadadhisahadevītilamadhusitapadmakesaraṃ militam /",
  "GS39minsmaru:430": "cūrṇaṃ nābhivilepād vīryastambhaṃ karoty avaśyam // MinSd_217 //",
  "GS39minsmaru:431": "bṛhatkarañjabījasthaṃ pāradaṃ padmaveṣṭitam /",
  "GS39minsmaru:432": "mukhe kṣiptam idaṃ bījaṃ stambhayaty eva niścitam // MinSd_218 //",
  "GS39minsmaru:433": "kuryād ādau paricchedaṃ mardanaṃ ca viśeṣataḥ /",
  "GS39minsmaru:434": "saptāhaṃ bhāvayen māṣaṃ nistuṣaṃ vidalaṃ tataḥ // MinSd_219 //",
  "GS39minsmaru:435": "nālikerodakenātha punas teṣāṃ ca bhāvanā /",
  "GS39minsmaru:436": "tatpaścād ghanabhraṣṭaṃ ca bhakṣayet kṣīrasādhitam // MinSd_220 //",
  "GS39minsmaru:437": "vadhūśatasahasrāṇi kāmī kāmayate tataḥ // MinSd_221 //",
  "GS39minsmaru:438": "yas tūpānaham ākuñcya samānena niyojayet /",
  "GS39minsmaru:439": "pādāṅguṣṭhena bhūmau tāṃ pīḍayet tu samāhitaḥ // MinSd_222 //",
  "GS39minsmaru:440": "bhakṣayed athavā dagdhaiś campakīkadalīyutam /",
  "GS39minsmaru:441": "atyagrabhāgasaṃyuktaḥ punā ṛddhiṃ prayacchati // MinSd_223 //",
  "GS39minsmaru:442": "kallolinīkānanakandarādau duḥkhāśraye cārpitacittavṛttiḥ /",
  "GS39minsmaru:443": "samṛddham ābaddham abhinnadhairyaḥ ślatho 'pi dīrghaṃ ramate rate // MinSd_224 //",
  "GS39minsmaru:444": "pāradaṃ ṭaṅkanaṃ vyoṣā kākamācī tathā madhu /",
  "GS39minsmaru:445": "kṣiptaliṅgaś ciraṃ nārīṃ drāvayed ramaṇaḥ sadā // MinSd_225 //",
  "GS39minsmaru:446": "tumbīpatraṃ ca lodhraṃ ca samabhāgena lepayet /",
  "GS39minsmaru:447": "bhagalepapradatte 'smin prasūtāpy akṣatā bhavet // MinSd_226 //",
  "GS39minsmaru:448": "palāśodumbaraṃ cāpi tailaṃ kusumasambhavam /",
  "GS39minsmaru:449": "madhunā yonisaṃlepād gāḍhīkaraṇam uttamam // MinSd_227 //",
  "GS39minsmaru:450": "svīyeṣṭadevatāmantro japtaḥ svārtham ahiṃsakaḥ /",
  "GS39minsmaru:451": "yathāvibhūtidānaṃ hi brahmacarye ca tiṣṭhati // MinSd_228 //",
  "GS39minsmaru:452": "kṛtvādau tatra śuddhiṃ tu punaḥ kṣetre śubhekṣaṇe /",
  "GS39minsmaru:453": "sūryodayapradoṣābhyāṃ viśeṣāc ca svayaṃ balī // MinSd_229 //",
  "GS39minsmaru:454": "kṛtvā caikamanā vijño yadi bījaṃ vimuñcati /",
  "GS39minsmaru:455": "sūte māsodaye nūnaṃ guṇavantaṃ yaśasvinam // MinSd_230 //"
}