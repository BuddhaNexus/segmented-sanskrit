{
  "GK16dkavy3_u:0": "avyapetavyapetātmā vyāvṛttir varṇasaṃhateḥ /",
  "GK16dkavy3_u:1": "yamakaṃ tac ca pādānām ādimadhyāntagocaram // KDd_3.1 //",
  "GK16dkavy3_u:2": "ekadvitricatuṣpādayamakānāṃ vikalpanāḥ /",
  "GK16dkavy3_u:3": "ādimadhyāntamadhyāntamadhyādyādyantasarvataḥ // KDd_3.2 //",
  "GK16dkavy3_u:4": "atyantabahavas teṣāṃ bhedāḥ saṃbhedayonayaḥ /",
  "GK16dkavy3_u:5": "sukarā duṣkarāś caiva darśyante tatra ke cana // KDd_3.3 //",
  "GK16dkavy3_u:6": "mānena mānena sakhi praṇayo bhūt priye jane /",
  "GK16dkavy3_u:7": "khaṇḍitā kaṇṭham āśliṣya tam eva kuru satrapam // KDd_3.4 //",
  "GK16dkavy3_u:8": "meghanādena haṃsānāṃ madano madanodinā /",
  "GK16dkavy3_u:9": "nunnamānaṃ manaḥ strīṇāṃ saha ratyā vigāhate // KDd_3.5 //",
  "GK16dkavy3_u:10": "rājanvatyaḥ prajā jātā bhavantaṃ prāpya sāṃpratam /",
  "GK16dkavy3_u:11": "caturaṃ caturambhodhiraśanorvīkaragrahe // KDd_3.6 //",
  "GK16dkavy3_u:12": "araṇyaṃ kaiś cid ākrāntam anyaiḥ sadma divaukasām /",
  "GK16dkavy3_u:13": "padātirathanāgāśvarahitair ahitais tava // KDd_3.7 //",
  "GK16dkavy3_u:14": "madhuraṃ madhur ambhojavadane vada netrayoḥ /",
  "GK16dkavy3_u:15": "vibhramaṃ bhramarabhrāntyā viḍambayati kiṃ nv idam // KDd_3.8 //",
  "GK16dkavy3_u:16": "vāraṇo vā raṇoddāmo hayo vā smara durdharaḥ /",
  "GK16dkavy3_u:17": "na yato nayato 'ntaṃ nas tad aho vikramas tava // KDd_3.9 //",
  "GK16dkavy3_u:18": "rājitair ājitaikṣṇyena jīyate tvādṛśair nṛpaiḥ /",
  "GK16dkavy3_u:19": "nīyate ca punas tṛptiṃ vasudhā vasudhārayā // KDd_3.10 //",
  "GK16dkavy3_u:20": "karoti sahakārasya kalikotkalikottaram /",
  "GK16dkavy3_u:21": "manmano manmano 'py eṣa mattakokilanisvanaḥ // KDd_3.11 //",
  "GK16dkavy3_u:22": "kathaṃ tvadupalambhāśāvihatāv iha tādṛśī /",
  "GK16dkavy3_u:23": "avasthā nālam āroḍhum aṅganām aṅganāśinī // KDd_3.12 //",
  "GK16dkavy3_u:24": "nigṛhya netre karṣanti bālapallavaśobhinā /",
  "GK16dkavy3_u:25": "taruṇā taruṇān kliṣṭān alino nalinonmukhāḥ // KDd_3.13 //",
  "GK16dkavy3_u:26": "viśadā viśadāmattasārase sārase jale /",
  "GK16dkavy3_u:27": "kurute kuruteneyaṃ haṃsī mām antakāmiṣam // KDd_3.14 //",
  "GK16dkavy3_u:28": "viṣamaṃ viṣam anveti madanaṃ madanandanaḥ /",
  "GK16dkavy3_u:29": "sahendukalayāpoḍhamalayā malayānilaḥ // KDd_3.15 //",
  "GK16dkavy3_u:30": "māninī mā ninīṣus te niṣaṅgatvam anaṅga me /",
  "GK16dkavy3_u:31": "hāriṇī hāriṇī śarma tanutāṃ tanutāṃ yataḥ // KDd_3.16 //",
  "GK16dkavy3_u:32": "jayatā tvanmukhenāsmān akathaṃ na kathaṃ jitam /",
  "GK16dkavy3_u:33": "kamalaṃ kam alaṃkurvad alimad dali matpriye // KDd_3.17 //",
  "GK16dkavy3_u:34": "ramaṇī ramaṇīyā me pāṭalāpāṭalāṃśukā /",
  "GK16dkavy3_u:35": "vāruṇīvāruṇībhūtasaurabhā saurabhāspadam // KDd_3.18 //",
  "GK16dkavy3_u:36": "iti pādādiyamakam avyapetaṃ vikalpitam /",
  "GK16dkavy3_u:37": "vyapetasyāpi varṇyante vikalpās tasya ke cana // KDd_3.19 //",
  "GK16dkavy3_u:38": "madhur eṇadṛśāṃ mānaṃ madhureṇa sugandhinā /",
  "GK16dkavy3_u:39": "sahakārodgamenaiva śabdaśeṣaṃ kariṣyati // KDd_3.20 //",
  "GK16dkavy3_u:40": "karo 'titāmro rāmāṇāṃ tantrītāḍanavibhramam /",
  "GK16dkavy3_u:41": "karoti serṣyaṃ kānte vā śravaṇotpalatāḍanam // KDd_3.21 //",
  "GK16dkavy3_u:42": "sakalāpollasanayā kalāpinyānu nṛtyate /",
  "GK16dkavy3_u:43": "meghālī nartitā vātaiḥ sakalāpo vimuñcati // KDd_3.22 //",
  "GK16dkavy3_u:44": "svayam eva galanmānakali kāmini te manaḥ /",
  "GK16dkavy3_u:45": "kalikām atha nīpasya dṛṣṭvā kāṃ nu spṛśed daśām // KDd_3.23 //",
  "GK16dkavy3_u:46": "āruhyākrīḍaśailasya candrakāntasthalīm imām /",
  "GK16dkavy3_u:47": "nṛtyaty eṣa lasaccārucandrakāntaḥ śikhāvalaḥ // KDd_3.24 //",
  "GK16dkavy3_u:48": "uddhṛtā rājakād urvī dhriyate 'dya bhujena te /",
  "GK16dkavy3_u:49": "varāheṇoddhṛtā yāsau varāher uparisthitā // KDd_3.25 //",
  "GK16dkavy3_u:50": "kareṇa te raṇeṣv antakareṇa dviṣatāṃ hatāḥ /",
  "GK16dkavy3_u:51": "kareṇavaḥ kṣaradraktā bhānti saṃdhyāghanā iva // KDd_3.26 //",
  "GK16dkavy3_u:52": "parāgatarurājīva vātair dhvastā bhaṭaiś camūḥ /",
  "GK16dkavy3_u:53": "parāgatam iva kvāpi parāgatatam ambaram // KDd_3.27 //",
  "GK16dkavy3_u:54": "pātu vo bhagavān viṣṇuḥ sadā navaghanadyutiḥ /",
  "GK16dkavy3_u:55": "sa dānavakuladhvaṃsī sadānavaradantihā // KDd_3.28 //",
  "GK16dkavy3_u:56": "kam aleḥ samakeśaṃ te kamalerṣyākaraṃ mukham /",
  "GK16dkavy3_u:57": "kam alekhyaṃ karoṣi tvaṃ kamalevonmadiṣṇuṣu // KDd_3.29 //",
  "GK16dkavy3_u:58": "mudā ramaṇam anvītam udāramaṇibhūṣaṇāḥ /",
  "GK16dkavy3_u:59": "madabhramaddṛśaḥ kartum adabhrajaghanāḥ kṣamāḥ // KDd_3.30 //",
  "GK16dkavy3_u:60": "uditair anyapuṣṭānām ārutair me hṛtaṃ manaḥ /",
  "GK16dkavy3_u:61": "uditair api te dūti mārutair api dakṣiṇaiḥ // KDd_3.31 //",
  "GK16dkavy3_u:62": "surājitahriyo yūnāṃ tanum adhyāsate striyaḥ /",
  "GK16dkavy3_u:63": "tanumadhyāḥ kṣaratsvedasurājitamukhendavaḥ // KDd_3.32 //",
  "GK16dkavy3_u:64": "iti vyapetayamakaprabhedo 'py eṣa darśitaḥ /",
  "GK16dkavy3_u:65": "avyapetavyapetātmā vikalpo 'py asti tadyathā // KDd_3.33 //",
  "GK16dkavy3_u:66": "sālaṃ sālambakalikāsālaṃ sālaṃ na vīkṣitum /",
  "GK16dkavy3_u:67": "nālīn ālīnabakulān ālī nālīkinīr api // KDd_3.34 //",
  "GK16dkavy3_u:68": "kālaṃ kālam anālakṣyatāratārakam īkṣitum /",
  "GK16dkavy3_u:69": "tāratāramyarasitaṃ kālaṃ kālamahāghanam // KDd_3.35 //",
  "GK16dkavy3_u:70": "yāma yāmatrayādhīnāyāmayā maraṇaṃ niśā /",
  "GK16dkavy3_u:71": "yām ayām adhiyāsvārtyā yā mayā mathitaiva sā // KDd_3.36 //",
  "GK16dkavy3_u:72": "ity ādipādayamakavikalpasyedṛśī gatiḥ /",
  "GK16dkavy3_u:73": "evam eva vikalpyāni yamakānītarāṇy api // KDd_3.37 //",
  "GK16dkavy3_u:74": "na prapañcabhayād bhedāḥ kārtsnyenākhyātum īpsitāḥ /",
  "GK16dkavy3_u:75": "duṣkarābhimatā eva darśyante tatra ke cana // KDd_3.38 //",
  "GK16dkavy3_u:76": "sthirāyate yatendriyo na hīyate yater bhavān /",
  "GK16dkavy3_u:77": "amāyateyate 'py abhūt sukhāya te 'yate kṣayam // KDd_3.39 //",
  "GK16dkavy3_u:78": "sabhāsu rājann asurāhatair mukhair mahīsurāṇāṃ vasurājitaiḥ stutāḥ /",
  "GK16dkavy3_u:79": "na bhāsurā yānti surān na te guṇāḥ prajāsu rāgātmasu rāśitāṃ gatāḥ // KDd_3.40 //",
  "GK16dkavy3_u:80": "tava priyā saccaritāpramatta yā vibhūṣaṇaṃ dhāryam ihāṃśumat tayā /",
  "GK16dkavy3_u:81": "ratotsavāmodaviśeṣamattayā na me phalaṃ kiṃ cana kāntimattayā // KDd_3.41 //",
  "GK16dkavy3_u:82": "bhavādṛśā nātha na jānate nate rasaṃ viruddhe khalu sannatenate /",
  "GK16dkavy3_u:83": "ya eva dīnāḥ śirasā natena te caranty alaṃ dainyarasena tena te // KDd_3.42 //",
  "GK16dkavy3_u:84": "līlāsmitena śucinā mṛdunoditena vyālokitena laghunā guruṇā gatena /",
  "GK16dkavy3_u:85": "vyājṛmbhitena jaghanena ca darśitena sā hanti tena galitaṃ mama jīvitena // KDd_3.43 //",
  "GK16dkavy3_u:86": "śrīmān amān amaravartmasamānamānam ātmānam ānatajagatprathamānamānam /",
  "GK16dkavy3_u:87": "bhūmānam ānayata yaḥ sthitimān amāna nāmānam ānama tam apratimānamānam // KDd_3.44 //",
  "GK16dkavy3_u:88": "sārayantam urasā ramayantī sārabhūtamurusāradharā tam /",
  "GK16dkavy3_u:89": "sārasānukṛtasārasakāñciḥ sā rasāyanam asāram avaiti // KDd_3.45 //",
  "GK16dkavy3_u:90": "nayānayālocanayānayānayān ayānayāndhān vinayānayāyate /",
  "GK16dkavy3_u:91": "na yān ayāsīr jinayānayā nayān ayānayās tāñ janayānayāśritān // KDd_3.46 //",
  "GK16dkavy3_u:92": "raveṇa bhaumo dhvajavartivīraver aveji saṃyaty atulāstragaurave /",
  "GK16dkavy3_u:93": "raver ivograsya puro harer aver aveta tulyaṃ ripum asya bhairave // KDd_3.47 //",
  "GK16dkavy3_u:94": "mayāmayālambyakalāmayāmayām ayām ayātavyavirāmayāmayā /",
  "GK16dkavy3_u:95": "mayāmayārtiṃ niśayāmayāmayā mayāmayāmūṃ karuṇāmayāmayā // KDd_3.48 //",
  "GK16dkavy3_u:96": "matāṃ dhunānāramatām akāmatām atāpalabdhāgrimatānulomatā /",
  "GK16dkavy3_u:97": "matāv ayaty uttamatāvilomatām atāmyatas te samatā na vāmatā // KDd_3.49 //",
  "GK16dkavy3_u:98": "kālakālagalakālakālamukhakālakāla kālakālapanakālakālaghanakāla kāla /",
  "GK16dkavy3_u:99": "kālakālasi takā lakā lalanikālakālakālakālagatu kālakālakalikālakāla // KDd_3.50 //",
  "GK16dkavy3_u:100": "saṃdaṣṭayamakasthānam antādī pādayor dvayoḥ /",
  "GK16dkavy3_u:101": "uktāntargatam apy etat svātantryeṇādya kīrtyate // KDd_3.51 //",
  "GK16dkavy3_u:102": "upoḍharāgāpy abalā madena sā madenasā manyurasena yojitā /",
  "GK16dkavy3_u:103": "na yojitātmānam anaṅgatāpitāṃ gatāpi tāpāya mamāsa neyate // KDd_3.52 //",
  "GK16dkavy3_u:104": "ardhābhyāsaḥ samudgaḥ syāt tasya bhedās trayo matāḥ /",
  "GK16dkavy3_u:105": "pādābhyāso 'py anekātmā vyajyate sa nidarśanaiḥ // KDd_3.53 //",
  "GK16dkavy3_u:106": "nāsthe yaḥ sa tvayā varjyaḥ paramāyatamānayā /",
  "GK16dkavy3_u:107": "nā stheyaḥsattvayāvarjyaḥ param āyatamānayā // KDd_3.54 //",
  "GK16dkavy3_u:108": "narā jitā mānanayāsam etya na rājitā mānanayā sametya /",
  "GK16dkavy3_u:109": "vināśitā vaibhavatāpanena vināśitā vai bhavatāpanena // KDd_3.55 //",
  "GK16dkavy3_u:110": "kalāpināṃ cārutayopayanti vṛndāni lāpoḍhaghanāgamānām /",
  "GK16dkavy3_u:111": "vṛndānilāpoḍhaghanāgamānāṃ kalāpināṃ cārutayo 'payanti // KDd_3.56 //",
  "GK16dkavy3_u:112": "naman dayāvarjitamānasātmayā na mandayāvarjitamānasātmayā /",
  "GK16dkavy3_u:113": "urasy upāstīrṇapayodharadvayaṃ mayā samāliṅgyata jīviteśvaraḥ // KDd_3.57 //",
  "GK16dkavy3_u:114": "sabhā surāṇām abalā vibhūṣitā guṇais tavārohi mṛṇālanirmalaiḥ /",
  "GK16dkavy3_u:115": "sa bhāsurāṇām abalā vibhūṣitā vihārayan nirviśa saṃpadaḥ purām // KDd_3.58 //",
  "GK16dkavy3_u:116": "kalaṃ kam uktaṃ tanumaddhyanāmikā stanadvayī ca tvadṛte na hanty ataḥ /",
  "GK16dkavy3_u:117": "na yāti bhūtaṃ gaṇane bhavanmukhe kalaṅkamuktaṃ tanumad dhy anāmikā // KDd_3.59 //",
  "GK16dkavy3_u:118": "yaśaś ca te dikṣu rajaś ca sainikā vitanvate 'jopama daṃśitā yudhā /",
  "GK16dkavy3_u:119": "vitanv atejo 'pamadaṃ śitāyudhā dviṣāṃ ca kurvanti kulaṃ tarasvinaḥ // KDd_3.60 //",
  "GK16dkavy3_u:120": "bibharti bhūmer valayaṃ bhujena te bhujaṅgamo 'mā smarato mad añcitam /",
  "GK16dkavy3_u:121": "śṛṇūktam ekaṃ svam avetya bhūdharaṃ bhujaṃ gamo mā sma rato madaṃ citam // KDd_3.61 //",
  "GK16dkavy3_u:122": "smarānalo mānavivardhito yaḥ sa nirvṛtiṃ te kim apākaroti /",
  "GK16dkavy3_u:123": "samantatas tāmarasekṣaṇe na samaṃ tatas tām arase kṣaṇena // KDd_3.62 //",
  "GK16dkavy3_u:124": "prabhāvato nāmana vāsavasya prabhāvato 'nāma navāsavasya /",
  "GK16dkavy3_u:125": "prabhāv ato nāma na vā savasya vicchittir āsīt tvayi piṣṭapasya // KDd_3.63 //",
  "GK16dkavy3_u:126": "paraṃ parāyā balavā raṇānāṃ dhūlīsthalīr vyoma vidhāya rundhan /",
  "GK16dkavy3_u:127": "paraṃ parāyā balavāraṇānāṃ paramparāyā balavāraṇānām // KDd_3.64 //",
  "GK16dkavy3_u:128": "na śraddadhe vācam alajja mithyā bhavadvidhānām asamāhitānām /",
  "GK16dkavy3_u:129": "bhavadvidhānām asamāhitānāṃ bhavadvidhānām asamāhitānām // KDd_3.65 //",
  "GK16dkavy3_u:130": "sannāhitomānamarājasena sannā hitomānamarājasena /",
  "GK16dkavy3_u:131": "sann āhito mānam arājasena saṃnāhito mānama rājase na // KDd_3.66 //",
  "GK16dkavy3_u:132": "sakṛd dvis triś ca yo 'bhyāsaḥ pādasyaivaṃ pradarśitaḥ /",
  "GK16dkavy3_u:133": "ślokadvayaṃ tu yuktārthaṃ ślokābhyāsaḥ smṛto yathā // KDd_3.67 //",
  "GK16dkavy3_u:134": "vināyakena bhavatā vṛttopacitabāhunā /",
  "GK16dkavy3_u:135": "svamitroddhāriṇābhītā pṛthvīyam atulāśritā // KDd_3.68 //",
  "GK16dkavy3_u:136": "vināyakena bhavatā vṛttopacitabāhunā /",
  "GK16dkavy3_u:137": "svamitroddhāriṇābhītā pṛthvī yamatulāśritā // KDd_3.69 //",
  "GK16dkavy3_u:138": "ekākāracatuṣpādaṃ tan mahāyamakāhvayam /",
  "GK16dkavy3_u:139": "tasyāpi dṛśyate 'bhyāsaḥ sā parā yamakakriyā // KDd_3.70 //",
  "GK16dkavy3_u:140": "samānayāsamānayā samānayā sa mānayā /",
  "GK16dkavy3_u:141": "samānayāsamāna yā samānayāsamānayā // KDd_3.71 //",
  "GK16dkavy3_u:142": "dharādharākāradharā dharābhujāṃ bhujā mahīṃ pātum ahīnavikramāḥ /",
  "GK16dkavy3_u:143": "kramāt sahante sahasā hatārayo rayoddhurā mānadhurāvalambinaḥ // KDd_3.72 //",
  "GK16dkavy3_u:144": "āvṛttiḥ prātilomyena pādārdhaślokagocarā /",
  "GK16dkavy3_u:145": "yamakaṃ pratilomatvāt pratilomam iti smṛtam // KDd_3.73 //",
  "GK16dkavy3_u:146": "yāmatāśa kṛtāyāsā sā yātā kṛśatā mayā /",
  "GK16dkavy3_u:147": "ramaṇārakatā te 'stu stutetākaraṇāmara // KDd_3.74 //",
  "GK16dkavy3_u:148": "nādino 'madanā dhīḥ svā na me kā cana kāmitā /",
  "GK16dkavy3_u:149": "tāmikā na ca kāmena svādhīnā damanodinā // KDd_3.75 //",
  "GK16dkavy3_u:150": "yā na mānayamārāvikaśonānajanāsanā /",
  "GK16dkavy3_u:151": "yām udāraśatādhīnām āyām āyam anādi sā // KDd_3.76 //",
  "GK16dkavy3_u:152": "sā dināmayam āyāmā nādhītā śaradāmuyā /",
  "GK16dkavy3_u:153": "nāsanājananā śokavirāmāya na mānayā // KDd_3.77 //",
  "GK16dkavy3_u:154": "varṇānām ekarūpatvaṃ yady ekāntaram ardhayoḥ /",
  "GK16dkavy3_u:155": "gomūtriketi tat prāhur duṣkaraṃ tadvido yathā // KDd_3.78 //",
  "GK16dkavy3_u:156": "madano madirākṣīṇām apāṅgāstro jayed ayam /",
  "GK16dkavy3_u:157": "madeno yadi tat kṣīṇam anaṅgāyāñjaliṃ dadhe // KDd_3.79 //",
  "GK16dkavy3_u:158": "āhur ardhabhramaṃ nāma ślokārdhabhramaṇaṃ yadi /",
  "GK16dkavy3_u:159": "tad iṣṭaṃ sarvatobhadraṃ bhramaṇaṃ yadi sarvataḥ // KDd_3.80 //",
  "GK16dkavy3_u:160": "manobhava tavānīkaṃ nodayāya na māninī /",
  "GK16dkavy3_u:161": "bhayād ameyāmā mā vā vayam enomayā nata // KDd_3.81 //",
  "GK16dkavy3_u:162": "sāmāyāmā mā yā māsā mārānāyāyānā rāmā /",
  "GK16dkavy3_u:163": "yānāvārārāvānāyā māyārāmā mārāyāmā // KDd_3.82 //",
  "GK16dkavy3_u:164": "yaḥ svarasthānavarṇānāṃ niyamo duṣkareṣv asau /",
  "GK16dkavy3_u:165": "iṣṭaś catuḥprabhṛty eṣa darśyate sukaraḥ paraḥ // KDd_3.83 //",
  "GK16dkavy3_u:166": "āmnāyānām āhāntyā vāg ītīr gītīr bhītīḥ prītīḥ /",
  "GK16dkavy3_u:167": "bhogo rogo modo moho dheye dhecche deśe kṣeme // KDd_3.84 //",
  "GK16dkavy3_u:168": "kṣitivijitisthitivihitivrataratayaḥ paragatayaḥ /",
  "GK16dkavy3_u:169": "uru rurudhur guru dudhuvur yudhi kuravaḥ svam arikulam // KDd_3.85 //",
  "GK16dkavy3_u:170": "śrīdīptī hrīkīrtī dhīnītī gīḥprītī /",
  "GK16dkavy3_u:171": "edhete dve dve te ye neme deveśe // KDd_3.86 //",
  "GK16dkavy3_u:172": "sāmāyāmā mā yā māsā mārānāyāyānā rāmā /",
  "GK16dkavy3_u:173": "yānāvārārāvānāyā māyārāmā mārāyāmā // KDd_3.87 //",
  "GK16dkavy3_u:174": "nayanānandajanane nakṣatragaṇaśālini /",
  "GK16dkavy3_u:175": "aghane gagane dṛṣṭir aṅgane dīyatāṃ sakṛt // KDd_3.88 //",
  "GK16dkavy3_u:176": "alinīlālakalataṃ kaṃ na hanti ghanastani /",
  "GK16dkavy3_u:177": "ānanaṃ nalinacchāyanayanaṃ śaśikānti te // KDd_3.89 //",
  "GK16dkavy3_u:178": "anaṅgalaṅghanālagnanānātaṅkā sadaṅganā /",
  "GK16dkavy3_u:179": "sadānagha sadānanda natāṅgāsaṅgasaṃgata // KDd_3.90 //",
  "GK16dkavy3_u:180": "agā gāṃ gāṅgakākākagāhakāghakakākahā /",
  "GK16dkavy3_u:181": "ahāhāṅga khagāṅkāgakaṅkāgakhagakākaka // KDd_3.91 //",
  "GK16dkavy3_u:182": "re re rorūrurūrorugāgogo 'gāṅgago 'gaguḥ /",
  "GK16dkavy3_u:183": "kiṃ kekākākukaḥ kāko mā mā mām āma māmama // KDd_3.92 //",
  "GK16dkavy3_u:184": "devānāṃ nandano devo nodano vedanindinaḥ /",
  "GK16dkavy3_u:185": "divaṃ dudāva nādena dāne dānavanandinaḥ // KDd_3.93 //",
  "GK16dkavy3_u:186": "sūriḥ surāsurāsārisāraḥ sārāsisārasāḥ /",
  "GK16dkavy3_u:187": "sasāra sarasīḥ sīrī sasūruḥ sa surārasī // KDd_3.94 //",
  "GK16dkavy3_u:188": "nūnaṃ nunnāni nānena nānanenānanāni naḥ /",
  "GK16dkavy3_u:189": "nānenā nanu nānūnenainenānān ino ninīḥ // KDd_3.95 //",
  "GK16dkavy3_u:190": "iti duṣkaramārgo 'pi kiṃcidādarśitakramaḥ /",
  "GK16dkavy3_u:191": "prahelikāprakārāṇāṃ punar uddiśyate gatiḥ // KDd_3.96 //",
  "GK16dkavy3_u:192": "krīḍāgoṣṭhīvinodeṣu tajjñair ākīrṇamantraṇe /",
  "GK16dkavy3_u:193": "paravyāmohane cāpi sopayogāḥ prahelikāḥ // KDd_3.97 //",
  "GK16dkavy3_u:194": "āhuḥ samāgatāṃ nāma gūḍhārthāṃ padasaṃdhinā /",
  "GK16dkavy3_u:195": "vañcitānyatra rūḍhena yatra śabdena vañcanā // KDd_3.98 //",
  "GK16dkavy3_u:196": "vyutkrāntātivyavahitaprayogān mohakāriṇī /",
  "GK16dkavy3_u:197": "sā syāt pramuṣitā yasyā durbodhārthā padāvalī // KDd_3.99 //",
  "GK16dkavy3_u:198": "samānarūpā gauṇārthāropitair grathitā padaiḥ /",
  "GK16dkavy3_u:199": "paruṣā lakṣaṇāstitvamātravyutpāditaśrutiḥ // KDd_3.100 //",
  "GK16dkavy3_u:200": "saṃkhyātā nāma saṃkhyānaṃ yatra vyāmohakāraṇam /",
  "GK16dkavy3_u:201": "anyathā bhāsate yatra vākyārthaḥ sā prakalpitā // KDd_3.101 //",
  "GK16dkavy3_u:202": "sā nāmāntaritā yasyā nāmni nānārthakalpanā /",
  "GK16dkavy3_u:203": "nibhṛtā nibhṛtānyārthā tulyadharmaspṛśā girā // KDd_3.102 //",
  "GK16dkavy3_u:204": "samānaśabdopanyastaśabdaparyāyasādhitā /",
  "GK16dkavy3_u:205": "saṃmūḍhā nāma yā sākṣān nirdiṣṭārthāpi mūḍhaye // KDd_3.103 //",
  "GK16dkavy3_u:206": "yogamālātmakaṃ nāma yasyāḥ sā pārihārikī /",
  "GK16dkavy3_u:207": "ekacchannāśritaṃ vyajya yasyām āśrayagopanam // KDd_3.104 //",
  "GK16dkavy3_u:208": "sā bhaved ubhayacchannā yasyām ubhayagopanam /",
  "GK16dkavy3_u:209": "saṃkīrṇā nāma sā yasyā nānālakṣaṇasaṃkaraḥ // KDd_3.105 //",
  "GK16dkavy3_u:210": "etāḥ ṣoḍaśa nirdiṣṭāḥ pūrvācāryaiḥ prahelikāḥ /",
  "GK16dkavy3_u:211": "duṣṭaprahelikāś cānyās tair adhītāś caturdaśa // KDd_3.106 //",
  "GK16dkavy3_u:212": "doṣān aparisaṃkhyeyān manyamānā vayaṃ punaḥ /",
  "GK16dkavy3_u:213": "sādhvīr evābhidhāsyāmas tā duṣṭā yās tv alakṣaṇāḥ // KDd_3.107 //",
  "GK16dkavy3_u:214": "na may āgorasābhijñaṃ cetaḥ kasmāt prakupyasi /",
  "GK16dkavy3_u:215": "asthānaruditair ebhir alam ālohitekṣaṇe // KDd_3.108 //",
  "GK16dkavy3_u:216": "kubjām āsevamānasya yathā te vardhate ratiḥ /",
  "GK16dkavy3_u:217": "naivaṃ nirviśato nārīr amarastrīviḍambinīḥ // KDd_3.109 //",
  "GK16dkavy3_u:218": "daṇḍe cumbati padminyā haṃsaḥ karkaśakaṇṭake /",
  "GK16dkavy3_u:219": "mukhaṃ valgu ravaṃ kurvaṃs tuṇḍenāṅgāni ghaṭayan // KDd_3.110 //",
  "GK16dkavy3_u:220": "khātayaḥ kani kāle te sphātayaḥ sphītavalgavaḥ /",
  "GK16dkavy3_u:221": "candre sākṣādbhavanty atra tāyavo mama dhāriṇaḥ // KDd_3.111 //",
  "GK16dkavy3_u:222": "atrodyāne mayā dṛṣṭā vallarī pañcapallavā /",
  "GK16dkavy3_u:223": "pallave pallave cārdrā yasyāḥ kusumamañjarī // KDd_3.112 //",
  "GK16dkavy3_u:224": "surāḥ surālaye svairaṃ bhramanti daśanārciṣā /",
  "GK16dkavy3_u:225": "majjanta iva mattās te saure sarasi saṃprati // KDd_3.113 //",
  "GK16dkavy3_u:226": "nāsikyamadhyā paritaś caturvarṇavibhūṣitā /",
  "GK16dkavy3_u:227": "asti kā cit purī yasyām aṣṭavarṇāhvayā nṛpāḥ // KDd_3.114 //",
  "GK16dkavy3_u:228": "girā skhalantyā namreṇa śirasā dīnayā dṛśā /",
  "GK16dkavy3_u:229": "tiṣṭhantam api sotkampaṃ vṛddhe māṃ nānukampase // KDd_3.115 //",
  "GK16dkavy3_u:230": "ādau rājety adhīrākṣi pārthivaḥ ko 'pi gīyate /",
  "GK16dkavy3_u:231": "sa nātanaś ca naivāsau rājā nāpi sanātanaḥ // KDd_3.116 //",
  "GK16dkavy3_u:232": "hṛtadravyaṃ naraṃ tyaktvā dhanavantaṃ vrajanti kāḥ /",
  "GK16dkavy3_u:233": "nānābhaṅgiśatākṛṣṭalokā veśyā na durdharāḥ // KDd_3.117 //",
  "GK16dkavy3_u:234": "jitaprakṛṣṭakeśākhyo yas tavābhūmisāhvayaḥ /",
  "GK16dkavy3_u:235": "sa mām adya prabhūtotkaṃ karoti kalabhāṣiṇi // KDd_3.118 //",
  "GK16dkavy3_u:236": "śayanīye parāvṛtya śayitau kāminau ruṣā /",
  "GK16dkavy3_u:237": "tathaiva śayitau rāgāt svairaṃ mukham acumbatām // KDd_3.119 //",
  "GK16dkavy3_u:238": "vijitānnabhavadveṣigurupādahato janaḥ /",
  "GK16dkavy3_u:239": "himāpahāmitradharair vyāptaṃ vyomābhinandati // KDd_3.120 //",
  "GK16dkavy3_u:240": "na spṛśaty āyudhaṃ jātu na strīṇāṃ stanamaṇḍalam /",
  "GK16dkavy3_u:241": "amanuṣyasya kasyāpi hasto 'yaṃ na kilāphalaḥ // KDd_3.121 //",
  "GK16dkavy3_u:242": "kena kaḥ saha saṃbhūya sarvakāryeṣu saṃnidhim /",
  "GK16dkavy3_u:243": "labdhvā bhojanakāle tu yadi dṛṣṭo nirasyate // KDd_3.122 //",
  "GK16dkavy3_u:244": "sahayā sagajā senā sabhaṭeyaṃ na cej jitā /",
  "GK16dkavy3_u:245": "amātṛko 'yaṃ mūḍhaḥ syād akṣarajñas tu naḥ sutaḥ // KDd_3.123 //",
  "GK16dkavy3_u:246": "sā nāmāntaritāmiśravañcitārūpayoginī /",
  "GK16dkavy3_u:247": "evam evetarāsām apy unneyaḥ saṃkarakramaḥ // KDd_3.124 //",
  "GK16dkavy3_u:248": "iti prahelikāmārgo duṣkarātmāpi darśitaḥ /",
  "GK16dkavy3_u:249": "vidvatprayogato jñeyā mārgāḥ praśnottarādayaḥ // KDd_3.124*1 //",
  "GK16dkavy3_u:250": "viśadabuddhir anena suvartmanā sukaraduṣkaramārgam evaiti hi /",
  "GK16dkavy3_u:251": "na hi tadanyanaye 'pi kṛtaśramaḥ prabhur imaṃ nayam etum idaṃ vinā // KDd_3.124*2 //",
  "GK16dkavy3_u:252": "kāvye doṣā guṇāś caiva vijñātavyā vicakṣaṇaiḥ /",
  "GK16dkavy3_u:253": "doṣā vipattaye tatra guṇāḥ sampattaye yathā // KDd_3.124*3 //",
  "GK16dkavy3_u:254": "apārthaṃ vyartham ekārthaṃ sasaṃśayam apakramam /",
  "GK16dkavy3_u:255": "śabdahīnaṃ yatibhraṣṭaṃ bhinnavṛttaṃ visaṃdhikam // KDd_3.125 //",
  "GK16dkavy3_u:256": "deśakālakalālokanyāyāgamavirodhi ca /",
  "GK16dkavy3_u:257": "iti doṣā daśaivaite varjyāḥ kāvyeṣu sūribhiḥ // KDd_3.126 //",
  "GK16dkavy3_u:258": "pratijñāhetudṛṣṭāntahānir doṣo na vety asau /",
  "GK16dkavy3_u:259": "vicāraḥ karkaśaprāyas tenālīḍhena kiṃ phalam // KDd_3.127 //",
  "GK16dkavy3_u:260": "samudāyārthaśūnyaṃ yat tad apārtham iheṣyate /",
  "GK16dkavy3_u:261": "tan mattonmattabālānām ukter anyatra duṣyati // KDd_3.128 //",
  "GK16dkavy3_u:262": "samudraḥ pīyate so 'yam aham adya jarāturaḥ /",
  "GK16dkavy3_u:263": "amī garjanti jīmūtā harer airāvataḥ priyaḥ // KDd_3.129 //",
  "GK16dkavy3_u:264": "idam asvasthacittānām abhidhānam aninditam /",
  "GK16dkavy3_u:265": "itaratra kaviḥ ko vā prayuñjītaivamādikam // KDd_3.130 //",
  "GK16dkavy3_u:266": "ekavākye prabandhe vā pūrvāparaparāhatam /",
  "GK16dkavy3_u:267": "viruddhārthatayā vyartham iti doṣeṣu paṭhyate // KDd_3.131 //",
  "GK16dkavy3_u:268": "jahi śatrukulaṃ kṛtsnaṃ jaya viśvaṃbharām imām /",
  "GK16dkavy3_u:269": "na ca te ko 'pi vidveṣṭā sarvabhūtānukampinaḥ // KDd_3.132 //",
  "GK16dkavy3_u:270": "asti kā cid avasthā sā sābhiṣaṅgasya cetasaḥ /",
  "GK16dkavy3_u:271": "yasyāṃ bhaved abhimatā viruddhārthāpi bhāratī // KDd_3.133 //",
  "GK16dkavy3_u:272": "paradārābhilāṣo me katham āryasya yujyate /",
  "GK16dkavy3_u:273": "pibāmi taralaṃ tasyāḥ kadā nu daśanacchadam // KDd_3.134 //",
  "GK16dkavy3_u:274": "aviśeṣeṇa pūrvoktaṃ yadi bhūyo 'pi kīrtyate /",
  "GK16dkavy3_u:275": "arthataḥ śabdato vāpi tad ekārthaṃ mataṃ yathā // KDd_3.135 //",
  "GK16dkavy3_u:276": "utkām unmanayanty ete bālāṃ tadalakatviṣaḥ /",
  "GK16dkavy3_u:277": "ambhodharās taḍitvanto gambhīrāḥ stanayitnavaḥ // KDd_3.136 //",
  "GK16dkavy3_u:278": "anukampādyatiśayo yadi kaś cid vivakṣyate /",
  "GK16dkavy3_u:279": "na doṣaḥ punarukte 'pi pratyuteyam alaṃkṛtiḥ // KDd_3.137 //",
  "GK16dkavy3_u:280": "hanyate sā varārohā smareṇākāṇḍavairiṇā /",
  "GK16dkavy3_u:281": "hanyate cārusarvāṅgī hanyate mañjubhāṣiṇī // KDd_3.138 //",
  "GK16dkavy3_u:282": "nirṇayārthaṃ prayuktāni saṃśayaṃ janayanti cet /",
  "GK16dkavy3_u:283": "vacāṃsi doṣa evāsau sasaṃśaya iti smṛtaḥ // KDd_3.139 //",
  "GK16dkavy3_u:284": "manorathapriyālokarasalolekṣaṇe sakhi /",
  "GK16dkavy3_u:285": "ārādvṛttir asau mātā na kṣamā draṣṭum īdṛśam // KDd_3.140 //",
  "GK16dkavy3_u:286": "īdṛśaṃ saṃśayāyaiva yadi jātu prayujyate /",
  "GK16dkavy3_u:287": "syād alaṃkāra evāsau na doṣas tatra tadyathā // KDd_3.141 //",
  "GK16dkavy3_u:288": "paśyāmy anaṅgajātaṅkalaṅghitāṃ tām aninditām /",
  "GK16dkavy3_u:289": "kālenaiva kaṭhoreṇa grastāṃ kiṃ nas tvadāśayā // KDd_3.142 //",
  "GK16dkavy3_u:290": "kāmārtā gharmataptā vety aniścayakaraṃ vacaḥ /",
  "GK16dkavy3_u:291": "yuvānam ākulīkartum iti dūty āha narmaṇā // KDd_3.143 //",
  "GK16dkavy3_u:292": "uddeśānuguṇo 'rthānām anudeśo na cet kṛtaḥ /",
  "GK16dkavy3_u:293": "apakramābhidhānaṃ taṃ doṣam ācakṣate yathā // KDd_3.144 //",
  "GK16dkavy3_u:294": "sthitinirmāṇasaṃhārahetavo jagatām ajāḥ /",
  "GK16dkavy3_u:295": "śaṃbhunārāyaṇāmbhojayonayaḥ pālayantu vaḥ // KDd_3.145 //",
  "GK16dkavy3_u:296": "yatnasaṃbandhanirjñānahetuḥ ko 'pi kṛto yadi /",
  "GK16dkavy3_u:297": "kramalaṅghanam apy āhur na doṣaṃ sūrayo yathā // KDd_3.146 //",
  "GK16dkavy3_u:298": "bandhutyāgas tanutyāgo deśatyāga iti triṣu /",
  "GK16dkavy3_u:299": "ādyantāv āyatakleśau madhyamaḥ kṣaṇikajvaraḥ // KDd_3.147 //",
  "GK16dkavy3_u:300": "śabdahīnam anālakṣyalakṣyalakṣaṇapaddhatiḥ /",
  "GK16dkavy3_u:301": "padaprayogo 'śiṣṭeṣṭo na śiṣṭeṣṭo hi duṣyati // KDd_3.148 //",
  "GK16dkavy3_u:302": "avate bhavate bāhur mahīm arṇavaśakvarīm /",
  "GK16dkavy3_u:303": "mahārājann ajijñāsau nāstīty āsāṃ girāṃ rasaḥ // KDd_3.149 //",
  "GK16dkavy3_u:304": "dakṣiṇādrer upasaran mārutaś cūtapādapān /",
  "GK16dkavy3_u:305": "kurute lalitādhūtapravālāṅkuraśobhinaḥ // KDd_3.150 //",
  "GK16dkavy3_u:306": "ityādi śāstramāhātmyadarśanālasacetasām /",
  "GK16dkavy3_u:307": "apabhāṣaṇavad bhāti na ca saubhāgyam ujjhati // KDd_3.151 //",
  "GK16dkavy3_u:308": "ślokeṣu niyatasthānaṃ padacchedaṃ yatiṃ viduḥ /",
  "GK16dkavy3_u:309": "tadapetaṃ yatibhraṣṭaṃ śravaṇodvejanaṃ yathā // KDd_3.152 //",
  "GK16dkavy3_u:310": "strīṇāṃ saṃgītividhim ayam ādityavaṃśyo narendraḥ paśyaty akliṣṭarasam iha śiṣṭair ametyādi duṣṭam /",
  "GK16dkavy3_u:311": "kāryākāryāṇy ayam avikalāny āgamenaiva paśyan vaśyām urvīṃ vahati nṛpa ity asti caivaṃ prayogaḥ // KDd_3.153 //",
  "GK16dkavy3_u:312": "lupte padānte śiṣṭasya padatvaṃ niścitaṃ yathā /",
  "GK16dkavy3_u:313": "tathā saṃdhivikārāntaṃ padam eveti varṇyate // KDd_3.154 //",
  "GK16dkavy3_u:314": "tathāpi kaṭu karṇānāṃ kavayo na prayuñjate /",
  "GK16dkavy3_u:315": "dhvajinī tasya rājñaḥ ketūdastajaladety adaḥ // KDd_3.155 //",
  "GK16dkavy3_u:316": "varṇānāṃ nyūnatādhikye gurulaghvayathāsthitiḥ /",
  "GK16dkavy3_u:317": "yatra tad bhinnavṛttaṃ syād eṣa doṣaḥ suninditaḥ // KDd_3.156 //",
  "GK16dkavy3_u:318": "indupādāḥ śiśirāḥ spṛśantīty ūnavarṇatā /",
  "GK16dkavy3_u:319": "sahakārasya kisalayāny ārdrāṇīty adhikākṣaram // KDd_3.157 //",
  "GK16dkavy3_u:320": "kāmena bāṇā niśitā vimuktā mṛgekṣaṇāsv ity ayathāgurutvam /",
  "GK16dkavy3_u:321": "madanabāṇā niśitāḥ patanti mṛgekṣaṇāsv ity ayathālaghutvam // KDd_3.158 //",
  "GK16dkavy3_u:322": "na saṃhitāṃ vivakṣāmīty asaṃdhānaṃ padeṣu yat /",
  "GK16dkavy3_u:323": "tad visaṃdhīti nirdiṣṭaṃ na pragṛhyādihetukam // KDd_3.159 //",
  "GK16dkavy3_u:324": "mandānilena caratā aṅganāgaṇḍamaṇḍale /",
  "GK16dkavy3_u:325": "luptam udbhedi gharmāmbho nabhasy asmanmanasy api // KDd_3.160 //",
  "GK16dkavy3_u:326": "ādhivyādhiparītāya adya śvo vā vināśine /",
  "GK16dkavy3_u:327": "ko hi nāma śarīrāya dharmāpetaṃ samācaret // DKd_3.160* //",
  "GK16dkavy3_u:328": "luptam udbhedi gharmāmbho nabhasy asmanmanasy api /",
  "GK16dkavy3_u:329": "āsu rātriṣv iti prājñair ajñātaṃ nyaṅgam īdṛśam // KDd_3.161 //",
  "GK16dkavy3_u:330": "[For the repetition of 160cd in 161ab, most editions read:",
  "GK16dkavy3_u:331": "mānerṣye iha śīryete strīṇāṃ himaṛtau priye]",
  "GK16dkavy3_u:332": "deśo 'drivanarāṣṭrādiḥ kālo rātriṃdivartavaḥ /",
  "GK16dkavy3_u:333": "nṛttagītaprabhṛtayaḥ kalāḥ kāmārthasaṃśrayāḥ // KDd_3.162 //",
  "GK16dkavy3_u:334": "carācarāṇāṃ bhūtānāṃ pravṛttir lokasaṃjñitā /",
  "GK16dkavy3_u:335": "hetuvidyātmako nyāyaḥ sasmṛtiḥ śrutir āgamaḥ // KDd_3.163 //",
  "GK16dkavy3_u:336": "teṣu teṣv ayathārūḍhaṃ yadi kiṃ cit pravartate /",
  "GK16dkavy3_u:337": "kaveḥ pramādād deśādivirodhīty etad ucyate // KDd_3.164 //",
  "GK16dkavy3_u:338": "karpūrapādapāmarśasurabhir malayānilaḥ /",
  "GK16dkavy3_u:339": "kaliṅgavanasaṃbhūtā mṛgaprāyā mataṅgajāḥ // KDd_3.165 //",
  "GK16dkavy3_u:340": "colāḥ kālāgaruśyāmāḥ kāverītīrabhūmayaḥ /",
  "GK16dkavy3_u:341": "iti deśavirodhinyā vācaḥ prasthānam īdṛśam // KDd_3.166 //",
  "GK16dkavy3_u:342": "padminī naktam unnidrā sphuṭaty ahni kumudvatī /",
  "GK16dkavy3_u:343": "madhur utphullaniculo nidāgho meghadurdinaḥ // KDd_3.167 //",
  "GK16dkavy3_u:344": "śravyahaṃsagiro varṣāḥ śarad āmattabarhiṇī /",
  "GK16dkavy3_u:345": "hemanto nirmalādityaḥ śiśiraḥ ślāghyacandanaḥ // KDd_3.168 //",
  "GK16dkavy3_u:346": "iti kālavirodhasya darśitā gatir īdṛśī /",
  "GK16dkavy3_u:347": "mārgaḥ kalāvirodhasya manāg uddiśyate yathā // KDd_3.169 //",
  "GK16dkavy3_u:348": "vīraśṛṅgārayor bhāvau sthāyinau krodhavismayau /",
  "GK16dkavy3_u:349": "pūrṇasaptasvaraḥ so 'yaṃ bhinnamārgaḥ pravartate // KDd_3.170 //",
  "GK16dkavy3_u:350": "itthaṃ kalācatuḥṣaṣṭau virodhaḥ sādhu nīyatām /",
  "GK16dkavy3_u:351": "tasyāḥ kalāparicchede rūpam āvirbhaviṣyati // KDd_3.171 //",
  "GK16dkavy3_u:352": "ādhūtakesaro hastī tīkṣṇaśṛṅgas turaṅgamaḥ /",
  "GK16dkavy3_u:353": "gurusāro 'yam eraṇḍo niḥsāraḥ khadiradrumaḥ // KDd_3.172 //",
  "GK16dkavy3_u:354": "iti laukika evāyaṃ virodhaḥ sarvagarhitaḥ /",
  "GK16dkavy3_u:355": "virodho hetuvidyāsu nyāyākhyāsu nidarśyate // KDd_3.173 //",
  "GK16dkavy3_u:356": "satyam evāha sugataḥ saṃskārān avinaśvarān /",
  "GK16dkavy3_u:357": "tathā hi sā cakorākṣī sthitaivādyāpi me hṛdi // KDd_3.174 //",
  "GK16dkavy3_u:358": "kāpilair asadudbhūtiḥ sthāna evopavarṇyate /",
  "GK16dkavy3_u:359": "asatām eva dṛśyante yasmād asmābhir udbhavāḥ // KDd_3.175 //",
  "GK16dkavy3_u:360": "nītir nyāyavirodhasya saiṣā sarvatra dṛśyatām /",
  "GK16dkavy3_u:361": "athāgamavirodhasya prasthānaṃ darśayiṣyate // KDd_3.176 //",
  "GK16dkavy3_u:362": "anāhitāgnayo 'py ete jātaputrā vitanvate /",
  "GK16dkavy3_u:363": "viprā vaiśvānarīm iṣṭim akliṣṭācārabhūṣaṇāḥ // KDd_3.177 //",
  "GK16dkavy3_u:364": "asāv anupanīto 'pi vedān adhijage guroḥ /",
  "GK16dkavy3_u:365": "svabhāvaśuddhaḥ sphaṭiko na saṃskāram apekṣate // KDd_3.178 //",
  "GK16dkavy3_u:366": "virodhaḥ sakalo 'py eṣa kadā cit kavikauśalāt /",
  "GK16dkavy3_u:367": "utkramya doṣagaṇanāṃ guṇavīthīṃ vigāhate // KDd_3.179 //",
  "GK16dkavy3_u:368": "tasya rājñaḥ prabhāveṇa tadudyānāni jajñire /",
  "GK16dkavy3_u:369": "ārdrāṃśukapravālānām āspadaṃ suraśākhinām // KDd_3.180 //",
  "GK16dkavy3_u:370": "rājñāṃ vināśapiśunaś cacāra kharamārutaḥ /",
  "GK16dkavy3_u:371": "dhunvan kadambarajasā saha saptacchadodgamān // KDd_3.181 //",
  "GK16dkavy3_u:372": "dolātipreraṇātrastavadhūjanamukhodgatam /",
  "GK16dkavy3_u:373": "kāmināṃ layavaiṣamyād geyaṃ rāgam avardhayat // KDd_3.182 //",
  "GK16dkavy3_u:374": "aindavād arciṣaḥ kāmī śiśiraṃ havyavāhanam /",
  "GK16dkavy3_u:375": "abalāvirahakleśavihvalo gaṇayaty ayam // KDd_3.183 //",
  "GK16dkavy3_u:376": "prameyo 'py aprameyo 'si sakalo 'py asi niṣkalaḥ /",
  "GK16dkavy3_u:377": "ekas tvam apy aneko 'si namas te viśvamūrtaye // KDd_3.184 //",
  "GK16dkavy3_u:378": "pañcānāṃ pāṇḍuputrāṇāṃ patnī pañcālakanyakā /",
  "GK16dkavy3_u:379": "satīnām agraṇīś cāsīd daivo hi vidhir īdṛśaḥ // KDd_3.185 //",
  "GK16dkavy3_u:380": "śabdārthālaṃkriyāś citrā mārgāḥ sukaraduṣkarāḥ /",
  "GK16dkavy3_u:381": "guṇā doṣāś ca kāvyānām iti saṃkṣipya darśitāḥ // KDd_3.186 //",
  "GK16dkavy3_u:382": "vyutpannabuddhir amunā vidhidarśitena mārgeṇa doṣaguṇayor vaśavartinībhiḥ /",
  "GK16dkavy3_u:383": "vāgbhiḥ kṛtābhisaraṇo madirekṣaṇābhir dhanyo yuveva ramate labhate ca kīrtim // KDd_3.187 //",
  "GK16dkavy3_u:384": "|| ity ācāryaśrīdaṇḍinaḥ kṛtau kāvyādarśe duṣkaranāmā tṛtīyaḥ paricchedaḥ samāptaḥ ||"
}