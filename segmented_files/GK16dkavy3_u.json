{
    "GK16dkavy3_u:kdd_3.1ab": "avyapetavyapetātmā vyāvṛttir varṇasaṃhateḥ /",
    "GK16dkavy3_u:kdd_3.1cd": "yamakaṃ tac ca pādānām ādimadhyāntagocaram // //",
    "GK16dkavy3_u:kdd_3.2ab": "ekadvitricatuṣpādayamakānāṃ vikalpanāḥ /",
    "GK16dkavy3_u:kdd_3.2cd": "ādimadhyāntamadhyāntamadhyādyādyantasarvataḥ // //",
    "GK16dkavy3_u:kdd_3.3ab": "atyantabahavas teṣāṃ bhedāḥ saṃbhedayonayaḥ /",
    "GK16dkavy3_u:kdd_3.3cd": "sukarā duṣkarāś caiva darśyante tatra ke cana // //",
    "GK16dkavy3_u:kdd_3.4ab": "mānena mānena sakhi praṇayo bhūt priye jane /",
    "GK16dkavy3_u:kdd_3.4cd": "khaṇḍitā kaṇṭham āśliṣya tam eva kuru satrapam // //",
    "GK16dkavy3_u:kdd_3.5ab": "meghanādena haṃsānāṃ madano madanodinā /",
    "GK16dkavy3_u:kdd_3.5cd": "nunnamānaṃ manaḥ strīṇāṃ saha ratyā vigāhate // //",
    "GK16dkavy3_u:kdd_3.6ab": "rājanvatyaḥ prajā jātā bhavantaṃ prāpya sāṃpratam /",
    "GK16dkavy3_u:kdd_3.6cd": "caturaṃ caturambhodhiraśanorvīkaragrahe // //",
    "GK16dkavy3_u:kdd_3.7ab": "araṇyaṃ kaiś cid ākrāntam anyaiḥ sadma divaukasām /",
    "GK16dkavy3_u:kdd_3.7cd": "padātirathanāgāśvarahitair ahitais tava // //",
    "GK16dkavy3_u:kdd_3.8ab": "madhuraṃ madhur ambhojavadane vada netrayoḥ /",
    "GK16dkavy3_u:kdd_3.8cd": "vibhramaṃ bhramarabhrāntyā viḍambayati kiṃ nv idam // //",
    "GK16dkavy3_u:kdd_3.9ab": "vāraṇo vā raṇoddāmo hayo vā smara durdharaḥ /",
    "GK16dkavy3_u:kdd_3.9cd": "na yato nayato 'ntaṃ nas tad aho vikramas tava // //",
    "GK16dkavy3_u:kdd_3.10ab": "rājitair ājitaikṣṇyena jīyate tvādṛśair nṛpaiḥ /",
    "GK16dkavy3_u:kdd_3.10cd": "nīyate ca punas tṛptiṃ vasudhā vasudhārayā // //",
    "GK16dkavy3_u:kdd_3.11ab": "karoti sahakārasya kalikotkalikottaram /",
    "GK16dkavy3_u:kdd_3.11cd": "manmano manmano 'py eṣa mattakokilanisvanaḥ // //",
    "GK16dkavy3_u:kdd_3.12ab": "kathaṃ tvadupalambhāśāvihatāv iha tādṛśī /",
    "GK16dkavy3_u:kdd_3.12cd": "avasthā nālam āroḍhum aṅganām aṅganāśinī // //",
    "GK16dkavy3_u:kdd_3.13ab": "nigṛhya netre karṣanti bālapallavaśobhinā /",
    "GK16dkavy3_u:kdd_3.13cd": "taruṇā taruṇān kliṣṭān alino nalinonmukhāḥ // //",
    "GK16dkavy3_u:kdd_3.14ab": "viśadā viśadāmattasārase sārase jale /",
    "GK16dkavy3_u:kdd_3.14cd": "kurute kuruteneyaṃ haṃsī mām antakāmiṣam // //",
    "GK16dkavy3_u:kdd_3.15ab": "viṣamaṃ viṣam anveti madanaṃ madanandanaḥ /",
    "GK16dkavy3_u:kdd_3.15cd": "sahendukalayāpoḍhamalayā malayānilaḥ // //",
    "GK16dkavy3_u:kdd_3.16ab": "māninī mā ninīṣus te niṣaṅgatvam anaṅga me /",
    "GK16dkavy3_u:kdd_3.16cd": "hāriṇī hāriṇī śarma tanutāṃ tanutāṃ yataḥ // //",
    "GK16dkavy3_u:kdd_3.17ab": "jayatā tvanmukhenāsmān akathaṃ na kathaṃ jitam /",
    "GK16dkavy3_u:kdd_3.17cd": "kamalaṃ kam alaṃkurvad alimad dali matpriye // //",
    "GK16dkavy3_u:kdd_3.18ab": "ramaṇī ramaṇīyā me pāṭalāpāṭalāṃśukā /",
    "GK16dkavy3_u:kdd_3.18cd": "vāruṇīvāruṇībhūtasaurabhā saurabhāspadam // //",
    "GK16dkavy3_u:kdd_3.19ab": "iti pādādiyamakam avyapetaṃ vikalpitam /",
    "GK16dkavy3_u:kdd_3.19cd": "vyapetasyāpi varṇyante vikalpās tasya ke cana // //",
    "GK16dkavy3_u:kdd_3.20ab": "madhur eṇadṛśāṃ mānaṃ madhureṇa sugandhinā /",
    "GK16dkavy3_u:kdd_3.20cd": "sahakārodgamenaiva śabdaśeṣaṃ kariṣyati // //",
    "GK16dkavy3_u:kdd_3.21ab": "karo 'titāmro rāmāṇāṃ tantrītāḍanavibhramam /",
    "GK16dkavy3_u:kdd_3.21cd": "karoti serṣyaṃ kānte vā śravaṇotpalatāḍanam // //",
    "GK16dkavy3_u:kdd_3.22ab": "sakalāpollasanayā kalāpinyānu nṛtyate /",
    "GK16dkavy3_u:kdd_3.22cd": "meghālī nartitā vātaiḥ sakalāpo vimuñcati // //",
    "GK16dkavy3_u:kdd_3.23ab": "svayam eva galanmānakali kāmini te manaḥ /",
    "GK16dkavy3_u:kdd_3.23cd": "kalikām atha nīpasya dṛṣṭvā kāṃ nu spṛśed daśām // //",
    "GK16dkavy3_u:kdd_3.24ab": "āruhyākrīḍaśailasya candrakāntasthalīm imām /",
    "GK16dkavy3_u:kdd_3.24cd": "nṛtyaty eṣa lasaccārucandrakāntaḥ śikhāvalaḥ // //",
    "GK16dkavy3_u:kdd_3.25ab": "uddhṛtā rājakād urvī dhriyate 'dya bhujena te /",
    "GK16dkavy3_u:kdd_3.25cd": "varāheṇoddhṛtā yāsau varāher uparisthitā // //",
    "GK16dkavy3_u:kdd_3.26ab": "kareṇa te raṇeṣv antakareṇa dviṣatāṃ hatāḥ /",
    "GK16dkavy3_u:kdd_3.26cd": "kareṇavaḥ kṣaradraktā bhānti saṃdhyāghanā iva // //",
    "GK16dkavy3_u:kdd_3.27ab": "parāgatarurājīva vātair dhvastā bhaṭaiś camūḥ /",
    "GK16dkavy3_u:kdd_3.27cd": "parāgatam iva kvāpi parāgatatam ambaram // //",
    "GK16dkavy3_u:kdd_3.28ab": "pātu vo bhagavān viṣṇuḥ sadā navaghanadyutiḥ /",
    "GK16dkavy3_u:kdd_3.28cd": "sa dānavakuladhvaṃsī sadānavaradantihā // //",
    "GK16dkavy3_u:kdd_3.29ab": "kam aleḥ samakeśaṃ te kamalerṣyākaraṃ mukham /",
    "GK16dkavy3_u:kdd_3.29cd": "kam alekhyaṃ karoṣi tvaṃ kamalevonmadiṣṇuṣu // //",
    "GK16dkavy3_u:kdd_3.30ab": "mudā ramaṇam anvītam udāramaṇibhūṣaṇāḥ /",
    "GK16dkavy3_u:kdd_3.30cd": "madabhramaddṛśaḥ kartum adabhrajaghanāḥ kṣamāḥ // //",
    "GK16dkavy3_u:kdd_3.31ab": "uditair anyapuṣṭānām ārutair me hṛtaṃ manaḥ /",
    "GK16dkavy3_u:kdd_3.31cd": "uditair api te dūti mārutair api dakṣiṇaiḥ // //",
    "GK16dkavy3_u:kdd_3.32ab": "surājitahriyo yūnāṃ tanum adhyāsate striyaḥ /",
    "GK16dkavy3_u:kdd_3.32cd": "tanumadhyāḥ kṣaratsvedasurājitamukhendavaḥ // //",
    "GK16dkavy3_u:kdd_3.33ab": "iti vyapetayamakaprabhedo 'py eṣa darśitaḥ /",
    "GK16dkavy3_u:kdd_3.33cd": "avyapetavyapetātmā vikalpo 'py asti tadyathā // //",
    "GK16dkavy3_u:kdd_3.34ab": "sālaṃ sālambakalikāsālaṃ sālaṃ na vīkṣitum /",
    "GK16dkavy3_u:kdd_3.34cd": "nālīn ālīnabakulān ālī nālīkinīr api // //",
    "GK16dkavy3_u:kdd_3.35ab": "kālaṃ kālam anālakṣyatāratārakam īkṣitum /",
    "GK16dkavy3_u:kdd_3.35cd": "tāratāramyarasitaṃ kālaṃ kālamahāghanam // //",
    "GK16dkavy3_u:kdd_3.36ab": "yāma yāmatrayādhīnāyāmayā maraṇaṃ niśā /",
    "GK16dkavy3_u:kdd_3.36cd": "yām ayām adhiyāsvārtyā yā mayā mathitaiva sā // //",
    "GK16dkavy3_u:kdd_3.37ab": "ity ādipādayamakavikalpasyedṛśī gatiḥ /",
    "GK16dkavy3_u:kdd_3.37cd": "evam eva vikalpyāni yamakānītarāṇy api // //",
    "GK16dkavy3_u:kdd_3.38ab": "na prapañcabhayād bhedāḥ kārtsnyenākhyātum īpsitāḥ /",
    "GK16dkavy3_u:kdd_3.38cd": "duṣkarābhimatā eva darśyante tatra ke cana // //",
    "GK16dkavy3_u:kdd_3.39ab": "sthirāyate yatendriyo na hīyate yater bhavān /",
    "GK16dkavy3_u:kdd_3.39cd": "amāyateyate 'py abhūt sukhāya te 'yate kṣayam // //",
    "GK16dkavy3_u:kdd_3.40ab": "sabhāsu rājann asurāhatair mukhair mahīsurāṇāṃ vasurājitaiḥ stutāḥ /",
    "GK16dkavy3_u:kdd_3.40cd": "na bhāsurā yānti surān na te guṇāḥ prajāsu rāgātmasu rāśitāṃ gatāḥ //",
    "GK16dkavy3_u:kdd_3.41ab": "tava priyā saccaritāpramatta yā vibhūṣaṇaṃ dhāryam ihāṃśumat tayā /",
    "GK16dkavy3_u:kdd_3.41cd": "ratotsavāmodaviśeṣamattayā na me phalaṃ kiṃ cana kāntimattayā // //",
    "GK16dkavy3_u:kdd_3.42ab": "bhavādṛśā nātha na jānate nate rasaṃ viruddhe khalu sannatenate /",
    "GK16dkavy3_u:kdd_3.42cd": "ya eva dīnāḥ śirasā natena te caranty alaṃ dainyarasena tena te //",
    "GK16dkavy3_u:kdd_3.43ab": "līlāsmitena śucinā mṛdunoditena vyālokitena laghunā guruṇā gatena /",
    "GK16dkavy3_u:kdd_3.43cd": "vyājṛmbhitena jaghanena ca darśitena sā hanti tena galitaṃ mama jīvitena",
    "GK16dkavy3_u:kdd_3.44ab": "śrīmān amān amaravartmasamānamānam ātmānam ānatajagatprathamānamānam /",
    "GK16dkavy3_u:kdd_3.44cd": "bhūmānam ānayata yaḥ sthitimān amāna nāmānam ānama tam apratimānamānam //",
    "GK16dkavy3_u:kdd_3.45ab": "sārayantam urasā ramayantī sārabhūtamurusāradharā tam /",
    "GK16dkavy3_u:kdd_3.45cd": "sārasānukṛtasārasakāñciḥ sā rasāyanam asāram avaiti // //",
    "GK16dkavy3_u:kdd_3.46ab": "nayānayālocanayānayānayān ayānayāndhān vinayānayāyate /",
    "GK16dkavy3_u:kdd_3.46cd": "na yān ayāsīr jinayānayā nayān ayānayās tāñ janayānayāśritān // //",
    "GK16dkavy3_u:kdd_3.47ab": "raveṇa bhaumo dhvajavartivīraver aveji saṃyaty atulāstragaurave /",
    "GK16dkavy3_u:kdd_3.47cd": "raver ivograsya puro harer aver aveta tulyaṃ ripum asya bhairave //",
    "GK16dkavy3_u:kdd_3.48ab": "mayāmayālambyakalāmayāmayām ayām ayātavyavirāmayāmayā /",
    "GK16dkavy3_u:kdd_3.48cd": "mayāmayārtiṃ niśayāmayāmayā mayāmayāmūṃ karuṇāmayāmayā // //",
    "GK16dkavy3_u:kdd_3.49ab": "matāṃ dhunānāramatām akāmatām atāpalabdhāgrimatānulomatā /",
    "GK16dkavy3_u:kdd_3.49cd": "matāv ayaty uttamatāvilomatām atāmyatas te samatā na vāmatā // //",
    "GK16dkavy3_u:kdd_3.50ab": "kālakālagalakālakālamukhakālakāla kālakālapanakālakālaghanakāla kāla /",
    "GK16dkavy3_u:kdd_3.50cd": "kālakālasi takā lakā lalanikālakālakālakālagatu kālakālakalikālakāla //",
    "GK16dkavy3_u:kdd_3.51ab": "saṃdaṣṭayamakasthānam antādī pādayor dvayoḥ /",
    "GK16dkavy3_u:kdd_3.51cd": "uktāntargatam apy etat svātantryeṇādya kīrtyate // //",
    "GK16dkavy3_u:kdd_3.52ab": "upoḍharāgāpy abalā madena sā madenasā manyurasena yojitā /",
    "GK16dkavy3_u:kdd_3.52cd": "na yojitātmānam anaṅgatāpitāṃ gatāpi tāpāya mamāsa neyate // //",
    "GK16dkavy3_u:kdd_3.53ab": "ardhābhyāsaḥ samudgaḥ syāt tasya bhedās trayo matāḥ /",
    "GK16dkavy3_u:kdd_3.53cd": "pādābhyāso 'py anekātmā vyajyate sa nidarśanaiḥ // //",
    "GK16dkavy3_u:kdd_3.54ab": "nāsthe yaḥ sa tvayā varjyaḥ paramāyatamānayā /",
    "GK16dkavy3_u:kdd_3.54cd": "nā stheyaḥsattvayāvarjyaḥ param āyatamānayā // //",
    "GK16dkavy3_u:kdd_3.55ab": "narā jitā mānanayāsam etya na rājitā mānanayā sametya /",
    "GK16dkavy3_u:kdd_3.55cd": "vināśitā vaibhavatāpanena vināśitā vai bhavatāpanena // //",
    "GK16dkavy3_u:kdd_3.56ab": "kalāpināṃ cārutayopayanti vṛndāni lāpoḍhaghanāgamānām /",
    "GK16dkavy3_u:kdd_3.56cd": "vṛndānilāpoḍhaghanāgamānāṃ kalāpināṃ cārutayo 'payanti // //",
    "GK16dkavy3_u:kdd_3.57ab": "naman dayāvarjitamānasātmayā na mandayāvarjitamānasātmayā /",
    "GK16dkavy3_u:kdd_3.57cd": "urasy upāstīrṇapayodharadvayaṃ mayā samāliṅgyata jīviteśvaraḥ // //",
    "GK16dkavy3_u:kdd_3.58ab": "sabhā surāṇām abalā vibhūṣitā guṇais tavārohi mṛṇālanirmalaiḥ /",
    "GK16dkavy3_u:kdd_3.58cd": "sa bhāsurāṇām abalā vibhūṣitā vihārayan nirviśa saṃpadaḥ purām // //",
    "GK16dkavy3_u:kdd_3.59ab": "kalaṃ kam uktaṃ tanumaddhyanāmikā stanadvayī ca tvadṛte na hanty ataḥ /",
    "GK16dkavy3_u:kdd_3.59cd": "na yāti bhūtaṃ gaṇane bhavanmukhe kalaṅkamuktaṃ tanumad dhy anāmikā //",
    "GK16dkavy3_u:kdd_3.60ab": "yaśaś ca te dikṣu rajaś ca sainikā vitanvate 'jopama daṃśitā yudhā /",
    "GK16dkavy3_u:kdd_3.60cd": "vitanv atejo 'pamadaṃ śitāyudhā dviṣāṃ ca kurvanti kulaṃ tarasvinaḥ //",
    "GK16dkavy3_u:kdd_3.61ab": "bibharti bhūmer valayaṃ bhujena te bhujaṅgamo 'mā smarato mad añcitam /",
    "GK16dkavy3_u:kdd_3.61cd": "śṛṇūktam ekaṃ svam avetya bhūdharaṃ bhujaṃ gamo mā sma rato madaṃ citam //",
    "GK16dkavy3_u:kdd_3.62ab": "smarānalo mānavivardhito yaḥ sa nirvṛtiṃ te kim apākaroti /",
    "GK16dkavy3_u:kdd_3.62cd": "samantatas tāmarasekṣaṇe na samaṃ tatas tām arase kṣaṇena // //",
    "GK16dkavy3_u:kdd_3.63ab": "prabhāvato nāmana vāsavasya prabhāvato 'nāma navāsavasya /",
    "GK16dkavy3_u:kdd_3.63cd": "prabhāv ato nāma na vā savasya vicchittir āsīt tvayi piṣṭapasya //",
    "GK16dkavy3_u:kdd_3.64ab": "paraṃ parāyā balavā raṇānāṃ dhūlīsthalīr vyoma vidhāya rundhan /",
    "GK16dkavy3_u:kdd_3.64cd": "paraṃ parāyā balavāraṇānāṃ paramparāyā balavāraṇānām // //",
    "GK16dkavy3_u:kdd_3.65ab": "na śraddadhe vācam alajja mithyā bhavadvidhānām asamāhitānām /",
    "GK16dkavy3_u:kdd_3.65cd": "bhavadvidhānām asamāhitānāṃ bhavadvidhānām asamāhitānām // //",
    "GK16dkavy3_u:kdd_3.66ab": "sannāhitomānamarājasena sannā hitomānamarājasena /",
    "GK16dkavy3_u:kdd_3.66cd": "sann āhito mānam arājasena saṃnāhito mānama rājase na // //",
    "GK16dkavy3_u:kdd_3.67ab": "sakṛd dvis triś ca yo 'bhyāsaḥ pādasyaivaṃ pradarśitaḥ /",
    "GK16dkavy3_u:kdd_3.67cd": "ślokadvayaṃ tu yuktārthaṃ ślokābhyāsaḥ smṛto yathā // //",
    "GK16dkavy3_u:kdd_3.68ab": "vināyakena bhavatā vṛttopacitabāhunā /",
    "GK16dkavy3_u:kdd_3.68cd": "svamitroddhāriṇābhītā pṛthvīyam atulāśritā // //",
    "GK16dkavy3_u:kdd_3.69ab": "vināyakena bhavatā vṛttopacitabāhunā /",
    "GK16dkavy3_u:kdd_3.69cd": "svamitroddhāriṇābhītā pṛthvī yamatulāśritā // //",
    "GK16dkavy3_u:kdd_3.70ab": "ekākāracatuṣpādaṃ tan mahāyamakāhvayam /",
    "GK16dkavy3_u:kdd_3.70cd": "tasyāpi dṛśyate 'bhyāsaḥ sā parā yamakakriyā // //",
    "GK16dkavy3_u:kdd_3.71ab": "samānayāsamānayā samānayā sa mānayā /",
    "GK16dkavy3_u:kdd_3.71cd": "samānayāsamāna yā samānayāsamānayā // //",
    "GK16dkavy3_u:kdd_3.72ab": "dharādharākāradharā dharābhujāṃ bhujā mahīṃ pātum ahīnavikramāḥ /",
    "GK16dkavy3_u:kdd_3.72cd": "kramāt sahante sahasā hatārayo rayoddhurā mānadhurāvalambinaḥ // //",
    "GK16dkavy3_u:kdd_3.73ab": "āvṛttiḥ prātilomyena pādārdhaślokagocarā /",
    "GK16dkavy3_u:kdd_3.73cd": "yamakaṃ pratilomatvāt pratilomam iti smṛtam // //",
    "GK16dkavy3_u:kdd_3.74ab": "yāmatāśa kṛtāyāsā sā yātā kṛśatā mayā /",
    "GK16dkavy3_u:kdd_3.74cd": "ramaṇārakatā te 'stu stutetākaraṇāmara // //",
    "GK16dkavy3_u:kdd_3.75ab": "nādino 'madanā dhīḥ svā na me kā cana kāmitā /",
    "GK16dkavy3_u:kdd_3.75cd": "tāmikā na ca kāmena svādhīnā damanodinā // //",
    "GK16dkavy3_u:kdd_3.76ab": "yā na mānayamārāvikaśonānajanāsanā /",
    "GK16dkavy3_u:kdd_3.76cd": "yām udāraśatādhīnām āyām āyam anādi sā // //",
    "GK16dkavy3_u:kdd_3.77ab": "sā dināmayam āyāmā nādhītā śaradāmuyā /",
    "GK16dkavy3_u:kdd_3.77cd": "nāsanājananā śokavirāmāya na mānayā // //",
    "GK16dkavy3_u:kdd_3.78ab": "varṇānām ekarūpatvaṃ yady ekāntaram ardhayoḥ /",
    "GK16dkavy3_u:kdd_3.78cd": "gomūtriketi tat prāhur duṣkaraṃ tadvido yathā // //",
    "GK16dkavy3_u:kdd_3.79ab": "madano madirākṣīṇām apāṅgāstro jayed ayam /",
    "GK16dkavy3_u:kdd_3.79cd": "madeno yadi tat kṣīṇam anaṅgāyāñjaliṃ dadhe // //",
    "GK16dkavy3_u:kdd_3.80ab": "āhur ardhabhramaṃ nāma ślokārdhabhramaṇaṃ yadi /",
    "GK16dkavy3_u:kdd_3.80cd": "tad iṣṭaṃ sarvatobhadraṃ bhramaṇaṃ yadi sarvataḥ // //",
    "GK16dkavy3_u:kdd_3.81ab": "manobhava tavānīkaṃ nodayāya na māninī /",
    "GK16dkavy3_u:kdd_3.81cd": "bhayād ameyāmā mā vā vayam enomayā nata // //",
    "GK16dkavy3_u:kdd_3.82ab": "sāmāyāmā mā yā māsā mārānāyāyānā rāmā /",
    "GK16dkavy3_u:kdd_3.82cd": "yānāvārārāvānāyā māyārāmā mārāyāmā // //",
    "GK16dkavy3_u:kdd_3.83ab": "yaḥ svarasthānavarṇānāṃ niyamo duṣkareṣv asau /",
    "GK16dkavy3_u:kdd_3.83cd": "iṣṭaś catuḥprabhṛty eṣa darśyate sukaraḥ paraḥ // //",
    "GK16dkavy3_u:kdd_3.84ab": "āmnāyānām āhāntyā vāg ītīr gītīr bhītīḥ prītīḥ /",
    "GK16dkavy3_u:kdd_3.84cd": "bhogo rogo modo moho dheye dhecche deśe kṣeme // //",
    "GK16dkavy3_u:kdd_3.85ab": "kṣitivijitisthitivihitivrataratayaḥ paragatayaḥ /",
    "GK16dkavy3_u:kdd_3.85cd": "uru rurudhur guru dudhuvur yudhi kuravaḥ svam arikulam // //",
    "GK16dkavy3_u:kdd_3.86ab": "śrīdīptī hrīkīrtī dhīnītī gīḥprītī /",
    "GK16dkavy3_u:kdd_3.86cd": "edhete dve dve te ye neme deveśe // //",
    "GK16dkavy3_u:kdd_3.87ab": "sāmāyāmā mā yā māsā mārānāyāyānā rāmā /",
    "GK16dkavy3_u:kdd_3.87cd": "yānāvārārāvānāyā māyārāmā mārāyāmā // //",
    "GK16dkavy3_u:kdd_3.88ab": "nayanānandajanane nakṣatragaṇaśālini /",
    "GK16dkavy3_u:kdd_3.88cd": "aghane gagane dṛṣṭir aṅgane dīyatāṃ sakṛt // //",
    "GK16dkavy3_u:kdd_3.89ab": "alinīlālakalataṃ kaṃ na hanti ghanastani /",
    "GK16dkavy3_u:kdd_3.89cd": "ānanaṃ nalinacchāyanayanaṃ śaśikānti te // //",
    "GK16dkavy3_u:kdd_3.90ab": "anaṅgalaṅghanālagnanānātaṅkā sadaṅganā /",
    "GK16dkavy3_u:kdd_3.90cd": "sadānagha sadānanda natāṅgāsaṅgasaṃgata // //",
    "GK16dkavy3_u:kdd_3.91ab": "agā gāṃ gāṅgakākākagāhakāghakakākahā /",
    "GK16dkavy3_u:kdd_3.91cd": "ahāhāṅga khagāṅkāgakaṅkāgakhagakākaka // //",
    "GK16dkavy3_u:kdd_3.92ab": "re re rorūrurūrorugāgogo 'gāṅgago 'gaguḥ /",
    "GK16dkavy3_u:kdd_3.92cd": "kiṃ kekākākukaḥ kāko mā mā mām āma māmama // //",
    "GK16dkavy3_u:kdd_3.93ab": "devānāṃ nandano devo nodano vedanindinaḥ /",
    "GK16dkavy3_u:kdd_3.93cd": "divaṃ dudāva nādena dāne dānavanandinaḥ // //",
    "GK16dkavy3_u:kdd_3.94ab": "sūriḥ surāsurāsārisāraḥ sārāsisārasāḥ /",
    "GK16dkavy3_u:kdd_3.94cd": "sasāra sarasīḥ sīrī sasūruḥ sa surārasī // //",
    "GK16dkavy3_u:kdd_3.95ab": "nūnaṃ nunnāni nānena nānanenānanāni naḥ /",
    "GK16dkavy3_u:kdd_3.95cd": "nānenā nanu nānūnenainenānān ino ninīḥ // //",
    "GK16dkavy3_u:kdd_3.96ab": "iti duṣkaramārgo 'pi kiṃcidādarśitakramaḥ /",
    "GK16dkavy3_u:kdd_3.96cd": "prahelikāprakārāṇāṃ punar uddiśyate gatiḥ // //",
    "GK16dkavy3_u:kdd_3.97ab": "krīḍāgoṣṭhīvinodeṣu tajjñair ākīrṇamantraṇe /",
    "GK16dkavy3_u:kdd_3.97cd": "paravyāmohane cāpi sopayogāḥ prahelikāḥ // //",
    "GK16dkavy3_u:kdd_3.98ab": "āhuḥ samāgatāṃ nāma gūḍhārthāṃ padasaṃdhinā /",
    "GK16dkavy3_u:kdd_3.98cd": "vañcitānyatra rūḍhena yatra śabdena vañcanā // //",
    "GK16dkavy3_u:kdd_3.99ab": "vyutkrāntātivyavahitaprayogān mohakāriṇī /",
    "GK16dkavy3_u:kdd_3.99cd": "sā syāt pramuṣitā yasyā durbodhārthā padāvalī // //",
    "GK16dkavy3_u:kdd_3.100ab": "samānarūpā gauṇārthāropitair grathitā padaiḥ /",
    "GK16dkavy3_u:kdd_3.100cd": "paruṣā lakṣaṇāstitvamātravyutpāditaśrutiḥ // //",
    "GK16dkavy3_u:kdd_3.101ab": "saṃkhyātā nāma saṃkhyānaṃ yatra vyāmohakāraṇam /",
    "GK16dkavy3_u:kdd_3.101cd": "anyathā bhāsate yatra vākyārthaḥ sā prakalpitā // //",
    "GK16dkavy3_u:kdd_3.102ab": "sā nāmāntaritā yasyā nāmni nānārthakalpanā /",
    "GK16dkavy3_u:kdd_3.102cd": "nibhṛtā nibhṛtānyārthā tulyadharmaspṛśā girā // //",
    "GK16dkavy3_u:kdd_3.103ab": "samānaśabdopanyastaśabdaparyāyasādhitā /",
    "GK16dkavy3_u:kdd_3.103cd": "saṃmūḍhā nāma yā sākṣān nirdiṣṭārthāpi mūḍhaye // //",
    "GK16dkavy3_u:kdd_3.104ab": "yogamālātmakaṃ nāma yasyāḥ sā pārihārikī /",
    "GK16dkavy3_u:kdd_3.104cd": "ekacchannāśritaṃ vyajya yasyām āśrayagopanam // //",
    "GK16dkavy3_u:kdd_3.105ab": "sā bhaved ubhayacchannā yasyām ubhayagopanam /",
    "GK16dkavy3_u:kdd_3.105cd": "saṃkīrṇā nāma sā yasyā nānālakṣaṇasaṃkaraḥ // //",
    "GK16dkavy3_u:kdd_3.106ab": "etāḥ ṣoḍaśa nirdiṣṭāḥ pūrvācāryaiḥ prahelikāḥ /",
    "GK16dkavy3_u:kdd_3.106cd": "duṣṭaprahelikāś cānyās tair adhītāś caturdaśa // //",
    "GK16dkavy3_u:kdd_3.107ab": "doṣān aparisaṃkhyeyān manyamānā vayaṃ punaḥ /",
    "GK16dkavy3_u:kdd_3.107cd": "sādhvīr evābhidhāsyāmas tā duṣṭā yās tv alakṣaṇāḥ // //",
    "GK16dkavy3_u:kdd_3.108ab": "na may āgorasābhijñaṃ cetaḥ kasmāt prakupyasi /",
    "GK16dkavy3_u:kdd_3.108cd": "asthānaruditair ebhir alam ālohitekṣaṇe // //",
    "GK16dkavy3_u:kdd_3.109ab": "kubjām āsevamānasya yathā te vardhate ratiḥ /",
    "GK16dkavy3_u:kdd_3.109cd": "naivaṃ nirviśato nārīr amarastrīviḍambinīḥ // //",
    "GK16dkavy3_u:kdd_3.110ab": "daṇḍe cumbati padminyā haṃsaḥ karkaśakaṇṭake /",
    "GK16dkavy3_u:kdd_3.110cd": "mukhaṃ valgu ravaṃ kurvaṃs tuṇḍenāṅgāni ghaṭayan // //",
    "GK16dkavy3_u:kdd_3.111ab": "khātayaḥ kani kāle te sphātayaḥ sphītavalgavaḥ /",
    "GK16dkavy3_u:kdd_3.111cd": "candre sākṣādbhavanty atra tāyavo mama dhāriṇaḥ // //",
    "GK16dkavy3_u:kdd_3.112ab": "atrodyāne mayā dṛṣṭā vallarī pañcapallavā /",
    "GK16dkavy3_u:kdd_3.112cd": "pallave pallave cārdrā yasyāḥ kusumamañjarī // //",
    "GK16dkavy3_u:kdd_3.113ab": "surāḥ surālaye svairaṃ bhramanti daśanārciṣā /",
    "GK16dkavy3_u:kdd_3.113cd": "majjanta iva mattās te saure sarasi saṃprati // //",
    "GK16dkavy3_u:kdd_3.114ab": "nāsikyamadhyā paritaś caturvarṇavibhūṣitā /",
    "GK16dkavy3_u:kdd_3.114cd": "asti kā cit purī yasyām aṣṭavarṇāhvayā nṛpāḥ // //",
    "GK16dkavy3_u:kdd_3.115ab": "girā skhalantyā namreṇa śirasā dīnayā dṛśā /",
    "GK16dkavy3_u:kdd_3.115cd": "tiṣṭhantam api sotkampaṃ vṛddhe māṃ nānukampase // //",
    "GK16dkavy3_u:kdd_3.116ab": "ādau rājety adhīrākṣi pārthivaḥ ko 'pi gīyate /",
    "GK16dkavy3_u:kdd_3.116cd": "sa nātanaś ca naivāsau rājā nāpi sanātanaḥ // //",
    "GK16dkavy3_u:kdd_3.117ab": "hṛtadravyaṃ naraṃ tyaktvā dhanavantaṃ vrajanti kāḥ /",
    "GK16dkavy3_u:kdd_3.117cd": "nānābhaṅgiśatākṛṣṭalokā veśyā na durdharāḥ // //",
    "GK16dkavy3_u:kdd_3.118ab": "jitaprakṛṣṭakeśākhyo yas tavābhūmisāhvayaḥ /",
    "GK16dkavy3_u:kdd_3.118cd": "sa mām adya prabhūtotkaṃ karoti kalabhāṣiṇi // //",
    "GK16dkavy3_u:kdd_3.119ab": "śayanīye parāvṛtya śayitau kāminau ruṣā /",
    "GK16dkavy3_u:kdd_3.119cd": "tathaiva śayitau rāgāt svairaṃ mukham acumbatām // //",
    "GK16dkavy3_u:kdd_3.120ab": "vijitānnabhavadveṣigurupādahato janaḥ /",
    "GK16dkavy3_u:kdd_3.120cd": "himāpahāmitradharair vyāptaṃ vyomābhinandati // //",
    "GK16dkavy3_u:kdd_3.121ab": "na spṛśaty āyudhaṃ jātu na strīṇāṃ stanamaṇḍalam /",
    "GK16dkavy3_u:kdd_3.121cd": "amanuṣyasya kasyāpi hasto 'yaṃ na kilāphalaḥ // //",
    "GK16dkavy3_u:kdd_3.122ab": "kena kaḥ saha saṃbhūya sarvakāryeṣu saṃnidhim /",
    "GK16dkavy3_u:kdd_3.122cd": "labdhvā bhojanakāle tu yadi dṛṣṭo nirasyate // //",
    "GK16dkavy3_u:kdd_3.123ab": "sahayā sagajā senā sabhaṭeyaṃ na cej jitā /",
    "GK16dkavy3_u:kdd_3.123cd": "amātṛko 'yaṃ mūḍhaḥ syād akṣarajñas tu naḥ sutaḥ // //",
    "GK16dkavy3_u:kdd_3.124ab": "sā nāmāntaritāmiśravañcitārūpayoginī /",
    "GK16dkavy3_u:kdd_3.124cd": "evam evetarāsām apy unneyaḥ saṃkarakramaḥ // //",
    "GK16dkavy3_u:kdd_3.124_1ab": "iti prahelikāmārgo duṣkarātmāpi darśitaḥ /",
    "GK16dkavy3_u:kdd_3.124_1cd": "vidvatprayogato jñeyā mārgāḥ praśnottarādayaḥ // //",
    "GK16dkavy3_u:kdd_3.124_2ab": "viśadabuddhir anena suvartmanā sukaraduṣkaramārgam evaiti hi /",
    "GK16dkavy3_u:kdd_3.124_2cd": "na hi tadanyanaye 'pi kṛtaśramaḥ prabhur imaṃ nayam etum idaṃ vinā //",
    "GK16dkavy3_u:kdd_3.124_3ab": "kāvye doṣā guṇāś caiva vijñātavyā vicakṣaṇaiḥ /",
    "GK16dkavy3_u:kdd_3.124_3cd": "doṣā vipattaye tatra guṇāḥ sampattaye yathā // //",
    "GK16dkavy3_u:kdd_3.125ab": "apārthaṃ vyartham ekārthaṃ sasaṃśayam apakramam /",
    "GK16dkavy3_u:kdd_3.125cd": "śabdahīnaṃ yatibhraṣṭaṃ bhinnavṛttaṃ visaṃdhikam // //",
    "GK16dkavy3_u:kdd_3.126ab": "deśakālakalālokanyāyāgamavirodhi ca /",
    "GK16dkavy3_u:kdd_3.126cd": "iti doṣā daśaivaite varjyāḥ kāvyeṣu sūribhiḥ // //",
    "GK16dkavy3_u:kdd_3.127ab": "pratijñāhetudṛṣṭāntahānir doṣo na vety asau /",
    "GK16dkavy3_u:kdd_3.127cd": "vicāraḥ karkaśaprāyas tenālīḍhena kiṃ phalam // //",
    "GK16dkavy3_u:kdd_3.128ab": "samudāyārthaśūnyaṃ yat tad apārtham iheṣyate /",
    "GK16dkavy3_u:kdd_3.128cd": "tan mattonmattabālānām ukter anyatra duṣyati // //",
    "GK16dkavy3_u:kdd_3.129ab": "samudraḥ pīyate so 'yam aham adya jarāturaḥ /",
    "GK16dkavy3_u:kdd_3.129cd": "amī garjanti jīmūtā harer airāvataḥ priyaḥ // //",
    "GK16dkavy3_u:kdd_3.130ab": "idam asvasthacittānām abhidhānam aninditam /",
    "GK16dkavy3_u:kdd_3.130cd": "itaratra kaviḥ ko vā prayuñjītaivamādikam // //",
    "GK16dkavy3_u:kdd_3.131ab": "ekavākye prabandhe vā pūrvāparaparāhatam /",
    "GK16dkavy3_u:kdd_3.131cd": "viruddhārthatayā vyartham iti doṣeṣu paṭhyate // //",
    "GK16dkavy3_u:kdd_3.132ab": "jahi śatrukulaṃ kṛtsnaṃ jaya viśvaṃbharām imām /",
    "GK16dkavy3_u:kdd_3.132cd": "na ca te ko 'pi vidveṣṭā sarvabhūtānukampinaḥ // //",
    "GK16dkavy3_u:kdd_3.133ab": "asti kā cid avasthā sā sābhiṣaṅgasya cetasaḥ /",
    "GK16dkavy3_u:kdd_3.133cd": "yasyāṃ bhaved abhimatā viruddhārthāpi bhāratī // //",
    "GK16dkavy3_u:kdd_3.134ab": "paradārābhilāṣo me katham āryasya yujyate /",
    "GK16dkavy3_u:kdd_3.134cd": "pibāmi taralaṃ tasyāḥ kadā nu daśanacchadam // //",
    "GK16dkavy3_u:kdd_3.135ab": "aviśeṣeṇa pūrvoktaṃ yadi bhūyo 'pi kīrtyate /",
    "GK16dkavy3_u:kdd_3.135cd": "arthataḥ śabdato vāpi tad ekārthaṃ mataṃ yathā // //",
    "GK16dkavy3_u:kdd_3.136ab": "utkām unmanayanty ete bālāṃ tadalakatviṣaḥ /",
    "GK16dkavy3_u:kdd_3.136cd": "ambhodharās taḍitvanto gambhīrāḥ stanayitnavaḥ // //",
    "GK16dkavy3_u:kdd_3.137ab": "anukampādyatiśayo yadi kaś cid vivakṣyate /",
    "GK16dkavy3_u:kdd_3.137cd": "na doṣaḥ punarukte 'pi pratyuteyam alaṃkṛtiḥ // //",
    "GK16dkavy3_u:kdd_3.138ab": "hanyate sā varārohā smareṇākāṇḍavairiṇā /",
    "GK16dkavy3_u:kdd_3.138cd": "hanyate cārusarvāṅgī hanyate mañjubhāṣiṇī // //",
    "GK16dkavy3_u:kdd_3.139ab": "nirṇayārthaṃ prayuktāni saṃśayaṃ janayanti cet /",
    "GK16dkavy3_u:kdd_3.139cd": "vacāṃsi doṣa evāsau sasaṃśaya iti smṛtaḥ // //",
    "GK16dkavy3_u:kdd_3.140ab": "manorathapriyālokarasalolekṣaṇe sakhi /",
    "GK16dkavy3_u:kdd_3.140cd": "ārādvṛttir asau mātā na kṣamā draṣṭum īdṛśam // //",
    "GK16dkavy3_u:kdd_3.141ab": "īdṛśaṃ saṃśayāyaiva yadi jātu prayujyate /",
    "GK16dkavy3_u:kdd_3.141cd": "syād alaṃkāra evāsau na doṣas tatra tadyathā // //",
    "GK16dkavy3_u:kdd_3.142ab": "paśyāmy anaṅgajātaṅkalaṅghitāṃ tām aninditām /",
    "GK16dkavy3_u:kdd_3.142cd": "kālenaiva kaṭhoreṇa grastāṃ kiṃ nas tvadāśayā // //",
    "GK16dkavy3_u:kdd_3.143ab": "kāmārtā gharmataptā vety aniścayakaraṃ vacaḥ /",
    "GK16dkavy3_u:kdd_3.143cd": "yuvānam ākulīkartum iti dūty āha narmaṇā // //",
    "GK16dkavy3_u:kdd_3.144ab": "uddeśānuguṇo 'rthānām anudeśo na cet kṛtaḥ /",
    "GK16dkavy3_u:kdd_3.144cd": "apakramābhidhānaṃ taṃ doṣam ācakṣate yathā // //",
    "GK16dkavy3_u:kdd_3.145ab": "sthitinirmāṇasaṃhārahetavo jagatām ajāḥ /",
    "GK16dkavy3_u:kdd_3.145cd": "śaṃbhunārāyaṇāmbhojayonayaḥ pālayantu vaḥ // //",
    "GK16dkavy3_u:kdd_3.146ab": "yatnasaṃbandhanirjñānahetuḥ ko 'pi kṛto yadi /",
    "GK16dkavy3_u:kdd_3.146cd": "kramalaṅghanam apy āhur na doṣaṃ sūrayo yathā // //",
    "GK16dkavy3_u:kdd_3.147ab": "bandhutyāgas tanutyāgo deśatyāga iti triṣu /",
    "GK16dkavy3_u:kdd_3.147cd": "ādyantāv āyatakleśau madhyamaḥ kṣaṇikajvaraḥ // //",
    "GK16dkavy3_u:kdd_3.148ab": "śabdahīnam anālakṣyalakṣyalakṣaṇapaddhatiḥ /",
    "GK16dkavy3_u:kdd_3.148cd": "padaprayogo 'śiṣṭeṣṭo na śiṣṭeṣṭo hi duṣyati // //",
    "GK16dkavy3_u:kdd_3.149ab": "avate bhavate bāhur mahīm arṇavaśakvarīm /",
    "GK16dkavy3_u:kdd_3.149cd": "mahārājann ajijñāsau nāstīty āsāṃ girāṃ rasaḥ // //",
    "GK16dkavy3_u:kdd_3.150ab": "dakṣiṇādrer upasaran mārutaś cūtapādapān /",
    "GK16dkavy3_u:kdd_3.150cd": "kurute lalitādhūtapravālāṅkuraśobhinaḥ // //",
    "GK16dkavy3_u:kdd_3.151ab": "ityādi śāstramāhātmyadarśanālasacetasām /",
    "GK16dkavy3_u:kdd_3.151cd": "apabhāṣaṇavad bhāti na ca saubhāgyam ujjhati // //",
    "GK16dkavy3_u:kdd_3.152ab": "ślokeṣu niyatasthānaṃ padacchedaṃ yatiṃ viduḥ /",
    "GK16dkavy3_u:kdd_3.152cd": "tadapetaṃ yatibhraṣṭaṃ śravaṇodvejanaṃ yathā // //",
    "GK16dkavy3_u:kdd_3.153ab": "strīṇāṃ saṃgītividhim ayam ādityavaṃśyo narendraḥ paśyaty akliṣṭarasam iha śiṣṭair ametyādi duṣṭam /",
    "GK16dkavy3_u:kdd_3.153cd": "kāryākāryāṇy ayam avikalāny āgamenaiva paśyan vaśyām urvīṃ vahati nṛpa ity asti caivaṃ prayogaḥ //",
    "GK16dkavy3_u:kdd_3.154ab": "lupte padānte śiṣṭasya padatvaṃ niścitaṃ yathā /",
    "GK16dkavy3_u:kdd_3.154cd": "tathā saṃdhivikārāntaṃ padam eveti varṇyate // //",
    "GK16dkavy3_u:kdd_3.155ab": "tathāpi kaṭu karṇānāṃ kavayo na prayuñjate /",
    "GK16dkavy3_u:kdd_3.155cd": "dhvajinī tasya rājñaḥ ketūdastajaladety adaḥ // //",
    "GK16dkavy3_u:kdd_3.156ab": "varṇānāṃ nyūnatādhikye gurulaghvayathāsthitiḥ /",
    "GK16dkavy3_u:kdd_3.156cd": "yatra tad bhinnavṛttaṃ syād eṣa doṣaḥ suninditaḥ // //",
    "GK16dkavy3_u:kdd_3.157ab": "indupādāḥ śiśirāḥ spṛśantīty ūnavarṇatā /",
    "GK16dkavy3_u:kdd_3.157cd": "sahakārasya kisalayāny ārdrāṇīty adhikākṣaram // //",
    "GK16dkavy3_u:kdd_3.158ab": "kāmena bāṇā niśitā vimuktā mṛgekṣaṇāsv ity ayathāgurutvam /",
    "GK16dkavy3_u:kdd_3.158cd": "madanabāṇā niśitāḥ patanti mṛgekṣaṇāsv ity ayathālaghutvam // //",
    "GK16dkavy3_u:kdd_3.159ab": "na saṃhitāṃ vivakṣāmīty asaṃdhānaṃ padeṣu yat /",
    "GK16dkavy3_u:kdd_3.159cd": "tad visaṃdhīti nirdiṣṭaṃ na pragṛhyādihetukam // //",
    "GK16dkavy3_u:kdd_3.160ab": "mandānilena caratā aṅganāgaṇḍamaṇḍale /",
    "GK16dkavy3_u:kdd_3.160cd": "luptam udbhedi gharmāmbho nabhasy asmanmanasy api // //",
    "GK16dkavy3_u:kdd_3.160_1ab": "ādhivyādhiparītāya adya śvo vā vināśine /",
    "GK16dkavy3_u:kdd_3.160_1cd": "ko hi nāma śarīrāya dharmāpetaṃ samācaret // //",
    "GK16dkavy3_u:kdd_3.161ab": "luptam udbhedi gharmāmbho nabhasy asmanmanasy api /",
    "GK16dkavy3_u:kdd_3.161cd": "āsu rātriṣv iti prājñair ajñātaṃ nyaṅgam īdṛśam // //",
    "GK16dkavy3_u:kdd_3.161e": "[For the repetition of 160cd in 161ab, most editions read:",
    "GK16dkavy3_u:kdd_3.161f": "mānerṣye iha śīryete strīṇāṃ himaṛtau priye]",
    "GK16dkavy3_u:kdd_3.162ab": "deśo 'drivanarāṣṭrādiḥ kālo rātriṃdivartavaḥ /",
    "GK16dkavy3_u:kdd_3.162cd": "nṛttagītaprabhṛtayaḥ kalāḥ kāmārthasaṃśrayāḥ // //",
    "GK16dkavy3_u:kdd_3.163ab": "carācarāṇāṃ bhūtānāṃ pravṛttir lokasaṃjñitā /",
    "GK16dkavy3_u:kdd_3.163cd": "hetuvidyātmako nyāyaḥ sasmṛtiḥ śrutir āgamaḥ // //",
    "GK16dkavy3_u:kdd_3.164ab": "teṣu teṣv ayathārūḍhaṃ yadi kiṃ cit pravartate /",
    "GK16dkavy3_u:kdd_3.164cd": "kaveḥ pramādād deśādivirodhīty etad ucyate // //",
    "GK16dkavy3_u:kdd_3.165ab": "karpūrapādapāmarśasurabhir malayānilaḥ /",
    "GK16dkavy3_u:kdd_3.165cd": "kaliṅgavanasaṃbhūtā mṛgaprāyā mataṅgajāḥ // //",
    "GK16dkavy3_u:kdd_3.166ab": "colāḥ kālāgaruśyāmāḥ kāverītīrabhūmayaḥ /",
    "GK16dkavy3_u:kdd_3.166cd": "iti deśavirodhinyā vācaḥ prasthānam īdṛśam // //",
    "GK16dkavy3_u:kdd_3.167ab": "padminī naktam unnidrā sphuṭaty ahni kumudvatī /",
    "GK16dkavy3_u:kdd_3.167cd": "madhur utphullaniculo nidāgho meghadurdinaḥ // //",
    "GK16dkavy3_u:kdd_3.168ab": "śravyahaṃsagiro varṣāḥ śarad āmattabarhiṇī /",
    "GK16dkavy3_u:kdd_3.168cd": "hemanto nirmalādityaḥ śiśiraḥ ślāghyacandanaḥ // //",
    "GK16dkavy3_u:kdd_3.169ab": "iti kālavirodhasya darśitā gatir īdṛśī /",
    "GK16dkavy3_u:kdd_3.169cd": "mārgaḥ kalāvirodhasya manāg uddiśyate yathā // //",
    "GK16dkavy3_u:kdd_3.170ab": "vīraśṛṅgārayor bhāvau sthāyinau krodhavismayau /",
    "GK16dkavy3_u:kdd_3.170cd": "pūrṇasaptasvaraḥ so 'yaṃ bhinnamārgaḥ pravartate // //",
    "GK16dkavy3_u:kdd_3.171ab": "itthaṃ kalācatuḥṣaṣṭau virodhaḥ sādhu nīyatām /",
    "GK16dkavy3_u:kdd_3.171cd": "tasyāḥ kalāparicchede rūpam āvirbhaviṣyati // //",
    "GK16dkavy3_u:kdd_3.172ab": "ādhūtakesaro hastī tīkṣṇaśṛṅgas turaṅgamaḥ /",
    "GK16dkavy3_u:kdd_3.172cd": "gurusāro 'yam eraṇḍo niḥsāraḥ khadiradrumaḥ // //",
    "GK16dkavy3_u:kdd_3.173ab": "iti laukika evāyaṃ virodhaḥ sarvagarhitaḥ /",
    "GK16dkavy3_u:kdd_3.173cd": "virodho hetuvidyāsu nyāyākhyāsu nidarśyate // //",
    "GK16dkavy3_u:kdd_3.174ab": "satyam evāha sugataḥ saṃskārān avinaśvarān /",
    "GK16dkavy3_u:kdd_3.174cd": "tathā hi sā cakorākṣī sthitaivādyāpi me hṛdi // //",
    "GK16dkavy3_u:kdd_3.175ab": "kāpilair asadudbhūtiḥ sthāna evopavarṇyate /",
    "GK16dkavy3_u:kdd_3.175cd": "asatām eva dṛśyante yasmād asmābhir udbhavāḥ // //",
    "GK16dkavy3_u:kdd_3.176ab": "nītir nyāyavirodhasya saiṣā sarvatra dṛśyatām /",
    "GK16dkavy3_u:kdd_3.176cd": "athāgamavirodhasya prasthānaṃ darśayiṣyate // //",
    "GK16dkavy3_u:kdd_3.177ab": "anāhitāgnayo 'py ete jātaputrā vitanvate /",
    "GK16dkavy3_u:kdd_3.177cd": "viprā vaiśvānarīm iṣṭim akliṣṭācārabhūṣaṇāḥ // //",
    "GK16dkavy3_u:kdd_3.178ab": "asāv anupanīto 'pi vedān adhijage guroḥ /",
    "GK16dkavy3_u:kdd_3.178cd": "svabhāvaśuddhaḥ sphaṭiko na saṃskāram apekṣate // //",
    "GK16dkavy3_u:kdd_3.179ab": "virodhaḥ sakalo 'py eṣa kadā cit kavikauśalāt /",
    "GK16dkavy3_u:kdd_3.179cd": "utkramya doṣagaṇanāṃ guṇavīthīṃ vigāhate // //",
    "GK16dkavy3_u:kdd_3.180ab": "tasya rājñaḥ prabhāveṇa tadudyānāni jajñire /",
    "GK16dkavy3_u:kdd_3.180cd": "ārdrāṃśukapravālānām āspadaṃ suraśākhinām // //",
    "GK16dkavy3_u:kdd_3.181ab": "rājñāṃ vināśapiśunaś cacāra kharamārutaḥ /",
    "GK16dkavy3_u:kdd_3.181cd": "dhunvan kadambarajasā saha saptacchadodgamān // //",
    "GK16dkavy3_u:kdd_3.182ab": "dolātipreraṇātrastavadhūjanamukhodgatam /",
    "GK16dkavy3_u:kdd_3.182cd": "kāmināṃ layavaiṣamyād geyaṃ rāgam avardhayat // //",
    "GK16dkavy3_u:kdd_3.183ab": "aindavād arciṣaḥ kāmī śiśiraṃ havyavāhanam /",
    "GK16dkavy3_u:kdd_3.183cd": "abalāvirahakleśavihvalo gaṇayaty ayam // //",
    "GK16dkavy3_u:kdd_3.184ab": "prameyo 'py aprameyo 'si sakalo 'py asi niṣkalaḥ /",
    "GK16dkavy3_u:kdd_3.184cd": "ekas tvam apy aneko 'si namas te viśvamūrtaye // //",
    "GK16dkavy3_u:kdd_3.185ab": "pañcānāṃ pāṇḍuputrāṇāṃ patnī pañcālakanyakā /",
    "GK16dkavy3_u:kdd_3.185cd": "satīnām agraṇīś cāsīd daivo hi vidhir īdṛśaḥ // //",
    "GK16dkavy3_u:kdd_3.186ab": "śabdārthālaṃkriyāś citrā mārgāḥ sukaraduṣkarāḥ /",
    "GK16dkavy3_u:kdd_3.186cd": "guṇā doṣāś ca kāvyānām iti saṃkṣipya darśitāḥ // //",
    "GK16dkavy3_u:kdd_3.187ab": "vyutpannabuddhir amunā vidhidarśitena mārgeṇa doṣaguṇayor vaśavartinībhiḥ",
    "GK16dkavy3_u:kdd_3.187cd": "vāgbhiḥ kṛtābhisaraṇo madirekṣaṇābhir dhanyo yuveva ramate labhate ca kīrtim // //",
    "GK16dkavy3_u:kdd_3.188": "// ity ācāryaśrīdaṇḍinaḥ kṛtau kāvyādarśe duṣkaranāmā tṛtīyaḥ paricchedaḥ samāptaḥ //"
}