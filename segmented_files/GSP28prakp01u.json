{
    "GSP28prakp01u:0": " ________________________________________ oṃ",
    "GSP28prakp01u:1": " śrīmatprabhākaragurutantradhurandhareṇa",
    "GSP28prakp01u:2": " mahāmahopādhyāya-śālikanāthamiśreṇa praṇītā prakaraṇapañcikā",
    "GSP28prakp01u:3": " nyāyasiddhyākhyayā vyākhyayā viṣamasthalaṭipparāyā",
    "GSP28prakp01u:4": " ca samalaṅkṛtā",
    "GSP28prakp01u:5": " śāstramukhaṃ nāma",
    "GSP28prakp01u:6": " prathamaṃ prakaraṇam",
    "GSP28prakp01u:7": " prakaraṇārthapratijñā",
    "GSP28prakp01u:8": " svādhyāyavidhivākyārthavicāre prayatāmahe /",
    "GSP28prakp01u:9": " prabhākaragurordṛṣṭyā mīmāṃsārambhasiddhaye // 1 //",
    "GSP28prakp01u:10": " bhāṭṭamatena mīmāṃsāśāstrānārambhapūrvapakṣaḥ atra kecidācakṣate---",
    "GSP28prakp01u:11": " na mīmāṃsāśāstramārambhaṇīyamiti /",
    "GSP28prakp01u:12": " taddhi vedavākyārthavicāropāyabhūtanyāyanibandhanam /",
    "GSP28prakp01u:13": " na ca vedavākyārtho vicāryo 'sti,",
    "GSP28prakp01u:14": " yo vicārasya viṣayabhūtaḥ /",
    "GSP28prakp01u:15": " nāpyasau vicārya nirṇītaḥ prayojanamavakalpate,",
    "GSP28prakp01u:16": " apuruṣārthatvāt /",
    "GSP28prakp01u:17": " puruṣārthatve hi tasya codanaiva pramāṇaṃ syāt /",
    "GSP28prakp01u:18": " na cāvivakṣitārthā sā pramāṇaṃ bhavitumarhati /",
    "GSP28prakp01u:19": " nanu śabdānāmautpattikatvādarthaparatvasya nāvivakṣitārthatā yuktā /",
    "GSP28prakp01u:20": " satyamevam /",
    "GSP28prakp01u:21": " vedenaiva tvanyaparatāmavagamayatāvivakṣitārthatā'padyamānā na śakyā vārayitum /",
    "GSP28prakp01u:22": " tathāhi---",
    "GSP28prakp01u:23": " svādhyāyo 'dhyetavya ityatra parapreraṇātmakavidhyavaruddhābhāvanā tavyapratyayavācyā pratīyate /",
    "GSP28prakp01u:24": " sā ca svabhāvato bhāvyaṃ karaṇamitikartavyatāñcāpekṣate /",
    "GSP28prakp01u:25": " tatra1 na tāvadadhyayanameva samānapadopāttaṃ bhāvyatayā sambandhamarhati,",
    "GSP28prakp01u:26": " apuruṣārthatvāt /",
    "GSP28prakp01u:27": " tasmin hi bhāvyatayā svīkriyamāṇe puruṣapravṛttyanupapatteḥ parapreraṇātmakavidhivyāpārabhaṅgaprasaṅgāt /",
    "GSP28prakp01u:28": " nāpyekavākyatayā samabhivyāhviyamāṇasya svādhyāyasya bhāvyatayā sambandho 'vakalpate,",
    "GSP28prakp01u:29": " vidhyānarthakyaprasaṅgāt /",
    "GSP28prakp01u:30": " antareṇāpi hi vidhiṃ pratīyata evādhyayanena svādhyāyo 'vāpyata iti /",
    "GSP28prakp01u:31": " na ca vrīhīnavahantītivanniyamārtho vidhiriti śakyate vaktum,",
    "GSP28prakp01u:32": " akratvarthatvādadhyayanasya /",
    "GSP28prakp01u:33": " na khalvadhyayanasya hi kratāveva niyamyante,",
    "GSP28prakp01u:34": " na taṇḍulādisvarūpe /",
    "GSP28prakp01u:35": " avadhātenaiva sampāditaistaṇḍulaiḥ kratuphalasiddhiriti pramāṇāntarasyāviṣayatvāttenaiva siddhiriti na kiñcidviruddham /",
    "GSP28prakp01u:36": " svādhyāyasvarūpagrahaṇaṃ tvadhyayanenaiva sidhyatīti niyamyamānaṃ mānāntaraviruddham,",
    "GSP28prakp01u:37": " svayamanadhīyānasyāpi parapuruṣādhīyamānasvādhyāyagrahaṇadarśanāt /",
    "GSP28prakp01u:38": " na cādhyayanasvīkṛtenaiva svādhyāyena kratuphalabhāvanāsiddhiriti akratvarthatayā kratusaṃsparśābhāvena niyamānupapatteriti /",
    "GSP28prakp01u:39": " etenaivārthāvabodhasyāpi bhāvyatayā sambandho nirasto veditavyaḥ /",
    "GSP28prakp01u:40": " tathā hi---",
    "GSP28prakp01u:41": " yadyapyadhītātsvādhyāyātphalavatkarmāvabodho dṛśyata iti tasyaiva bhāvyatāvasīyate,",
    "GSP28prakp01u:42": " tathāpi vināpi vidhinānvayavyatirekābhyāmadhyayanasyārthāvabodhasādhanatvāvamādvidhiranarthaka eva /",
    "GSP28prakp01u:43": " na cādhyayanenaivārthāvabodho bhāvayitavya iti niyamavidherarthavattā,",
    "GSP28prakp01u:44": " prakārāntareṇāpi tatsaṃbhavānniyamānupapatteḥ /",
    "GSP28prakp01u:45": " na cādhyayanenaivārthamavabudhyānutiṣṭhatāṃ kratuphalabhāvanāsiddhiriti niyamaḥ saṃbhavati,",
    "GSP28prakp01u:46": " akratvarthatvādadhyayanasya /",
    "GSP28prakp01u:47": " 2tasmādviśvajinnyāyena svarge eva bhāvyatayā kalpayitavye prāpte phalamātreyo3 nirddeśādityarthavādikamadhughṛtakulyāditṛptapitrādiprasādalabhyasavrakāmaphapalāvāptireva",
    "GSP28prakp01u:48": " bhāvyatayāvasīyate /",
    "GSP28prakp01u:49": " nanvādyādhyayane na kiñcidārthavādikaṃ phalaṃ śrūyate,",
    "GSP28prakp01u:50": " tatraiṣāmarthavādānāmaśravaṇāt /",
    "GSP28prakp01u:51": " dhāraṇajapayajñavidhyarthavādā hyete /",
    "GSP28prakp01u:52": " tadāhurvārtikakāramiśrāḥ---",
    "GSP28prakp01u:53": " “4ādye tvadhyayane naiva kācidasti phalaśrutiḥ /",
    "GSP28prakp01u:54": " dhāraṇe japayajñe ca yā sāpyevaṃ nivāritā” //",
    "GSP28prakp01u:55": " iti //",
    "GSP28prakp01u:56": " satyamevam,",
    "GSP28prakp01u:57": " tathāpi teṣāmatideśato 'pi labdheryuktaiva tadīyaphalasya bhāvyatā /",
    "GSP28prakp01u:58": " tathā hi5 ---",
    "GSP28prakp01u:59": " 6liṅādiyukteṣu vākyeṣu dve bhāvane 'vagamyete,",
    "GSP28prakp01u:60": " śabdabhāvanārthabhāvanā ceti /",
    "GSP28prakp01u:61": " tatra śabdabhāvanā parapreraṇātmikā /",
    "GSP28prakp01u:62": " tasyāḥ puruṣapravṛttirbhāvyam7 /",
    "GSP28prakp01u:63": " tayā ca preraṇayā saha yo liṅādīnāṃ vācyavācakabhāvaḥ sambandhaḥ,",
    "GSP28prakp01u:64": " sa tatra yogyatayā karaṇam /",
    "GSP28prakp01u:65": " tadāhurvārtikakāramiśrāḥ---",
    "GSP28prakp01u:66": " “liṅādayo hi preraṇāṃ kurvantyabhidadhati ceti” tantravā- 1. 2. 1.ṭa /",
    "GSP28prakp01u:67": " pravartyarucyutpādanayogyatayā cārthavādikī stutiritikartavyatā /",
    "GSP28prakp01u:68": " tadevamadhyayanavidhau sākṣādaśrutārthavādake śabdabhāvanāyāmitikartavyatābhūtārthavādākāṅkṣiṇyāṃ japayajñādhyayanādatideśenārthavādāḥ svīkriyante",
    "GSP28prakp01u:69": " tadāhurvārtikakāramiśrāḥ---",
    "GSP28prakp01u:70": " “anuṣaṅgānumānādyairlabhyante 'nye 'tideśataḥ” iti /",
    "GSP28prakp01u:71": " te cātidiṣṭā arthavādā arthabhāvanāyāṃ phalaṃ samarpayanti rātrisatravat /",
    "GSP28prakp01u:72": " evamārthavādike phale bhāvyatayāvasite 'dhyayanaṃ samānapadopāttaṃ karaṇākāṅkṣāparipūrakatvena saṃbadhyate /",
    "GSP28prakp01u:73": " evañca 8yadaikasmādapūrvaṃ tadetarattadarthamiti nyāyena svādhyāyaśabdavācyo 'kṣararāśirapyadhyayananirvṛttyartha evāvasīyate /",
    "GSP28prakp01u:74": " evañcānyaparatvādakṣarāṇāṃ tebhyo 'rthapratipattirevānupapannā,",
    "GSP28prakp01u:75": " vyutpattivirahāt /",
    "GSP28prakp01u:76": " vṛddhavyavahāre hyananyaparāṇyevākṣarāṇyarthāvabodhakatayā vyutpannāni /",
    "GSP28prakp01u:77": " vyutpattyapekṣaśca śabdo 'rthāvabodhakaḥ /",
    "GSP28prakp01u:78": " yaḥ punaranyaparebhyo 'pyakṣarebhyo 'rthāvagamaḥ,",
    "GSP28prakp01u:79": " sa sāmānyatodṛṣṭanibandhanānanyaparatvabhrāntyā bhrāntireveti mantavyam /",
    "GSP28prakp01u:80": " apratīyamānaścārtho na vicārasya viṣayaḥ,",
    "GSP28prakp01u:81": " nāpi prayojanamiti vicārastāvannārabdhavyaḥ,",
    "GSP28prakp01u:82": " tadanārambhe ca tadapāyabhūtanyāyaparijñānamapyanupayogi /",
    "GSP28prakp01u:83": " tadanupayoge ca tannibandhanaṃ mīmāṃsāśātramanārambhaṇīyamiti pūrvaḥ pakṣaḥ //",
    "GSP28prakp01u:84": " bhāṭṭamatena mīmāṃsārambhasamarthanam---",
    "GSP28prakp01u:85": " rāddhāntastu svādhyāyo 'dhyetavya iti svādhyāyasya 9karmatvāvagamātsa eva bhāvyatayāvasīyate /",
    "GSP28prakp01u:86": " yadyapi nityatvānnirvarttyakarmatā nāsti svādhyāyasya,",
    "GSP28prakp01u:87": " vikāryakarmatā vā,",
    "GSP28prakp01u:88": " adhyayanena tasya vikārānupapatteḥ,",
    "GSP28prakp01u:89": " tathāpi prāpyatayā tasya karmatā nānupapannā /",
    "GSP28prakp01u:90": " ata eva prāpyakarmodāharaṇaṃ vṛttikārasya vedādhyayanam /",
    "GSP28prakp01u:91": " yacca karma,",
    "GSP28prakp01u:92": " tadarthaiva kriyā yuktā /",
    "GSP28prakp01u:93": " so 'yaṃ śrauto vinayogaḥ /",
    "GSP28prakp01u:94": " na ca svādhyāyasya saktuvaccheṣitvamanupapannam,",
    "GSP28prakp01u:95": " phalavadarthāvabodhopayogitvāt /",
    "GSP28prakp01u:96": " yadyapi cārthāvabodhopayogitvamadhyayanātprāṅnāvagamyate,",
    "GSP28prakp01u:97": " tathāpi paścādbhāvyapi bhavatyeva prayojanam /",
    "GSP28prakp01u:98": " bhāvināpi copayogena śeṣitvaṃ nānupapannam, agnivat /",
    "GSP28prakp01u:99": " utpannānāṃ hyagnīnāṃ viniyogāvagamaḥ,",
    "GSP28prakp01u:100": " nāvagataviniyogānāmutpattiḥ /",
    "GSP28prakp01u:101": " āhavanīyādiśabdānāmalaukikārthatayā prāgvyutpattyavagamādarthānavagateḥ homādiṣu viniyogāsaṃbhavāt /",
    "GSP28prakp01u:102": " tathā coktam---",
    "GSP28prakp01u:103": " “bhūtabhāvyupayogaṃ hi dravyaṃ saṃskāramarhati /",
    "GSP28prakp01u:104": " ” [tantrāvā- 2. 1. 4.] nanu cārthāvabodhopayogitayā saṃskāravidhiranarthaka evetyuktam iti /",
    "GSP28prakp01u:105": " nānarthakaḥ,",
    "GSP28prakp01u:106": " niyamārthatayārthavattvāt /",
    "GSP28prakp01u:107": " nanu ca niyamo na sambhavati,",
    "GSP28prakp01u:108": " apratusaṃsparśitvāditktam /",
    "GSP28prakp01u:109": " tanna sambhavati svābhāvikārthaparatvānusāreṇa kratvanupraveśe kratusaṃsparśitāyā evocitatvāt /",
    "GSP28prakp01u:110": " yadi khalvadhyayanavidheḥ kratvanupraveśitā nāśrīyate,",
    "GSP28prakp01u:111": " tadā śabdānāṃ vṛddhavyavahāravyutpannānāṃ svābhāvikārthaparatā hīyeta /",
    "GSP28prakp01u:112": " jahatsvārthatvaṃ ca na nyāyyamiti kratuphalabhāvanānupraveśyevādhyayanasaṃskāro yuktaḥ /",
    "GSP28prakp01u:113": " tatra karmavidhiṣvevaṃ niyamavarṇanā adhyayanāvirbhāvitaireva karmavidhibhirarthamavabudhyānutiṣṭhatāṃ kratuphalabhāvanāsiddhiriti /",
    "GSP28prakp01u:114": " arthavādeṣu tvadhyayanāvirbhāvitārthavādaprarocitāḥ kriyamāṇāḥ kratavaḥ phalabhāvanāya alamiti /",
    "GSP28prakp01u:115": " mantreṣu punaradhyayanaparigṛhītaireva mantraiḥ kratuṣu padārthasmaraṇaṃ phalabhāvanāṅgamiti /",
    "GSP28prakp01u:116": " adhyayananiyamāśritaśca kālaniyamo vratādiniyamaśca /",
    "GSP28prakp01u:117": " “śrāvaṇyāṃ prauṣṭhapadyāṃ vā upākṛtya yathāvidhi /",
    "GSP28prakp01u:118": " yuktaśchandāṃsyadhīyīta māsānvipro 'rdhapañcamān //",
    "GSP28prakp01u:119": " [manu. a. 2, ślo. 2,49,11]",
    "GSP28prakp01u:120": " “bhavatpūrva caredbhaikṣamupanīto dvijottamaḥ /",
    "GSP28prakp01u:121": " bhavanmadhyaṃ tu rājanyo vaiśyastu bhavaduttaram” //",
    "GSP28prakp01u:122": " [manu. a. 2, ślo. 2,49,11] iti /",
    "GSP28prakp01u:123": " evañcānanyaparatvādakṣarāṇāṃ phalavatkarmāvabodhotpattervicārasya viṣayaprayojanalābhācchāstrasyārambhaṇīyatvam,",
    "GSP28prakp01u:124": " viṣayaprayojanalābhe ca vicārasyādhyayanānantaramupanipatitatvād gurukulasthiterarthavattvāttannivṛttimadhyayanānantaraprāptāṃ",
    "GSP28prakp01u:125": " smarad 'vedamadhītya snāyād'iti smṛtivacanamapanyāyamūlaṃ darśayannarthāvabodhaparatayā",
    "GSP28prakp01u:126": " svādhyāyasya vivakṣitārthatāṃ manyamānaḥ sūtrakāro vicārasya viṣayaṃ prayojanaṃ cāha“athāto",
    "GSP28prakp01u:127": " dharmajijñāsā” pū-mī- 1.1.1 iti /",
    "GSP28prakp01u:128": " etacca vyākhyātam---",
    "GSP28prakp01u:129": " “athāto dharmajijñāsāsūtramādyamidaṃ kṛtam /",
    "GSP28prakp01u:130": " dharmākhyaṃ viṣayaṃ vaktuṃ mīmāṃsāyāḥ prayojanam” //",
    "GSP28prakp01u:131": " mīmāṃsāślokavārtikam 1. 1. 11. iti bahuropi 10tadayuktam /",
    "GSP28prakp01u:132": " na hi liṅādiyuktavākyeṣu bhāvanā bhāvyāntaramapekṣate,",
    "GSP28prakp01u:133": " apūrvasya bhāvyasya svaśabdenābhihitatvāt /",
    "GSP28prakp01u:134": " liṅādayo hi bhāvyakoṭiniviṣṭapradhānabhūtāpūrvopasarjanatāpannāmeva bhāvanāmabhidadhatīti 11viṣayakaraṇīye nipuṇataramupapāditam /",
    "GSP28prakp01u:135": " ato na pūrvapakṣe bhāvyākāṅkṣāyāmārthavādikaphalasambandhaḥ /",
    "GSP28prakp01u:136": " nāpi siddhānte svādhyāyasya sādhyatayānvayaḥ /",
    "GSP28prakp01u:137": " kathaṃ tarhi viśvajidādiṣu svargādiphalakalpanam?",
    "GSP28prakp01u:138": " yathā tattathā niśamyatām---",
    "GSP28prakp01u:139": " yadapūrva kāryabhūtaṃ pratīyate tad viṣayatvena sambaddhakaraṇībhūtayāgādyanuṣṭhānādhīnātmalābham /",
    "GSP28prakp01u:140": " 12na ca vinā kartrā tadanuṣṭhānopapattiḥ /",
    "GSP28prakp01u:141": " nacādhikāraṃ vinā kartṛtvalābhaḥ /",
    "GSP28prakp01u:142": " naca niyojyamantareṇādhikārasiddhiḥ /",
    "GSP28prakp01u:143": " na vāviśiṣṭo niyojyo 'vakalpata iti viśeṣaṇabhāvena svargakāmanā parikalpyate /",
    "GSP28prakp01u:144": " svargakāmanā cenniyojyaviśeṣaṇaṃ tato 'gnihotrādivat svargasyāpi niyogataḥ siddhiriti /",
    "GSP28prakp01u:145": " bhavatvevam,",
    "GSP28prakp01u:146": " atrāpi tarhi niyojyaviśeṣaṇatayaivārthavādikaṃ phalaṃ rātrisatravatsambadhyatām / na /",
    "GSP28prakp01u:147": " anyato 'nuṣṭhānasiddheḥ /",
    "GSP28prakp01u:148": " kuto 'nyataḥ?",
    "GSP28prakp01u:149": " ācāryakaraṇavidhiprayukteḥ /",
    "GSP28prakp01u:150": " kaḥ punarācāryakaraṇavidhiḥ?",
    "GSP28prakp01u:151": " “upanīya tu yaḥ śiṣyaṃ vedamadhyāpayet dvijaḥ /",
    "GSP28prakp01u:152": " sakalpaṃ sarahasya ca tamācāryaṃ pracakṣate” //",
    "GSP28prakp01u:153": " [manuḥ 2. 140] iti smaraṇānumitaḥ śiṣyamupanīya vedādhyāpanenācāryakaṃ bhāveyadityevaṃrūpaḥ alaukikañcāhavanīyādivadācāryakamiti tanniṣpattyupāyavidhānaṃ yuktameva /",
    "GSP28prakp01u:154": " tatrārthādācāryībubhūṣata evādhikāro dhanārjananiyamavat /",
    "GSP28prakp01u:155": " tatra śiṣyaṃ prati vihitataddhitācaraṇadakṣiṇādānadarśanāttallipsorevācāryabhavanecchā /",
    "GSP28prakp01u:156": " yathā dīkṣaṇīyayā dīkṣitatvasiddhiḥ,",
    "GSP28prakp01u:157": " tathā vedādhyāpanenācāryatvasiddhiḥ /",
    "GSP28prakp01u:158": " upanayanaṃ ca ktvāpratyayenādhyāpanasamānakartṛkamavagamyamānamekaprayogatayā vinā",
    "GSP28prakp01u:159": " samānakartṛkatvāsambhavādaṅgāṅgibhāvena ca vinā ekaprayogatvānupapatterācāryakabhāvanākaraṇībhūtamadhyāpanaṃ",
    "GSP28prakp01u:160": " pratyaṅgatvenāvatiṣṭhate /",
    "GSP28prakp01u:161": " tadāśrita 'ścāṣṭavarṣabrāhmaṇamupanayīte'tyādiniyamaḥ /",
    "GSP28prakp01u:162": " upanayanaṃ na svabhāvata upaneyāsattiprayojanakamiti taddvāreṇaiva tasyāṅgam /",
    "GSP28prakp01u:163": " na cādhyāpanaṃ pratyanupayogina upaneyasyāsattiradhyāpanopayoginītyupaneyasya karmāpekṣāyāmupanayanaṃ",
    "GSP28prakp01u:164": " prakramya 'svādhyāyo 'dhyetavya' ityadhyayanaṃ vidhīyamānamupaneyasya karmetyavagamyate /",
    "GSP28prakp01u:165": " adhyayanaṃ cādhyāpanopayogīti /",
    "GSP28prakp01u:166": " saddhimetat /",
    "GSP28prakp01u:167": " 13tena svādhyāyamadhyeṣyamāṇasya māṇavakasyopanayanama 14dhyāpanāṅgamityadhyāpanavidhiḥ svāṅgabhūtamupanayanaṃ prayuñjānastasyānyatrānupapattyādhyayanamapi prayuṅkte /",
    "GSP28prakp01u:168": " tatprayuktādhyayananiṣpattyā ca labdhasiddhissvādhyāyādhyayananiyogo nādhikārāntaramapekṣate /",
    "GSP28prakp01u:169": " ato nāyaṃ viśvajinnyāyasya viṣayaḥ,",
    "GSP28prakp01u:170": " nāpi rātrisatranyāyasya,",
    "GSP28prakp01u:171": " ananyaprayuktaviṣayaniyogagocaratvāttayoḥ /",
    "GSP28prakp01u:172": " ata eva prayājādiniyogeṣu tayoranavatāraḥ /",
    "GSP28prakp01u:173": " anyathā siddhāntepi kāmaśrutiprayuktamadhyayanamiti vidyāsādhyeṣvapi karmasu śūdrādīnāmadhikāraḥ syāt /",
    "GSP28prakp01u:174": " ato 'dhyāpanavidhiprayuktatvādadhyayanasya yeṣāmevopanayanaṃ teṣāmeva tatprayuktamantralābhācchūdrādīnāmanadhikāraḥ /",
    "GSP28prakp01u:175": " evañca vidhyantaraprayukte 'dhyayane na rātrisatranyāyena pūrvapakṣāśaṅkocitā /",
    "GSP28prakp01u:176": " na cātatprayuktyā pūrvaḥ pakṣaḥ,",
    "GSP28prakp01u:177": " tatprayuktyā ca rāddhānta iti yuktam /",
    "GSP28prakp01u:178": " atatprayuktatve kāraṇābhāvāt /",
    "GSP28prakp01u:179": " yaccoktaṃ niyamārtho vidhiriti /",
    "GSP28prakp01u:180": " tadayuktam /",
    "GSP28prakp01u:181": " svādhyāyādhyayanasya niyoganiṣpattyarthatayā vidhānena vacanasyārthavattvāt /",
    "GSP28prakp01u:182": " svādhyāyo 'dhyetavya iti tavyapratyayena vidhirabhidhīyate /",
    "GSP28prakp01u:183": " na cāvahantyādiṣviva kratuviṣayaniyogānuvādo 'yamavakalpate,",
    "GSP28prakp01u:184": " asaṃnidhānāt kratuniyogānām /",
    "GSP28prakp01u:185": " sannidhānavaśenaiva hi kratuniyogapratyabhijñānāttatra kratuniyogānuvādopagamaḥ /",
    "GSP28prakp01u:186": " na ceha sannidhānamasti /",
    "GSP28prakp01u:187": " nāpi 'parṇamayī jujūrbhavatīti'vat padārthasambandhamukhena kratuniyogapratyabhijñānam,",
    "GSP28prakp01u:188": " svādhyāyasya vyabhicaritakratusambandhatvāt,",
    "GSP28prakp01u:189": " humityevamādīnāmanarthakānāṃ svādhyāyāntargatidarśanāt /",
    "GSP28prakp01u:190": " yata evātra niyogaḥ sādhyatayāvagamyate,",
    "GSP28prakp01u:191": " ata eva svādhyāyasya nepsitakarmatayā sambandho 'vakalpate,",
    "GSP28prakp01u:192": " ekasmin vākye sādhyadvayavirodhāt /",
    "GSP28prakp01u:193": " na ca svargādivat svādhyāyasya niyojyaviśeṣaṇatayānvayādavirodhaḥ,",
    "GSP28prakp01u:194": " aniyogaphalatvātsvādhyāyagrahaṇasya /",
    "GSP28prakp01u:195": " yadeva hi naiyogikaṃ phalam,",
    "GSP28prakp01u:196": " tadeva sādhyatayā niyojyaviśeṣaṇaṃ nānyaditi tṛtīye darśitam---",
    "GSP28prakp01u:197": " 15“anamijño bhavānviṣayaniyojyānām” ityatra /",
    "GSP28prakp01u:198": " ato 'dhyayanaviṣayaniyogapratipādanenaiva tasyārthavattvānna kratupraveśakalpanayā niyamārthatā vidheḥ /",
    "GSP28prakp01u:199": " jaratprabhākaramataṃ tatkhaṇḍanaṃ ca /",
    "GSP28prakp01u:200": " anye punarevaṃ pūrvapakṣayanti---",
    "GSP28prakp01u:201": " adhyāpanavidhiprayuktamadhyayanamadhyāpanāṅbhūtam tanniṣpattyarthatayā ca svādhyāyasyānyaparatvādavivakṣitārthatā--iti /",
    "GSP28prakp01u:202": " tadayuktam /",
    "GSP28prakp01u:203": " prayuktimātreṇa tādarthyānupapatteḥ /",
    "GSP28prakp01u:204": " syānmatam--yathā 16prajāpativrateṣu svatantrakartravagamāttaddhetubhūtādhikārasiddhyarthaṃ niyojyaparikalpanaṃ,",
    "GSP28prakp01u:205": " tathā prayuktidarśanāttādarthyam--iti /",
    "GSP28prakp01u:206": " tanna /",
    "GSP28prakp01u:207": " prayuktestādarthyavyabhicārāt /",
    "GSP28prakp01u:208": " asatyapi tādarthye kevalopakārakatāmātreṇādhyayanasya kratuvidhibhiḥ prayujyamānatvāt /",
    "GSP28prakp01u:209": " kathaṃ tarhi 17paśvekatvāderaṅgatvam /",
    "GSP28prakp01u:210": " na tāvadvibhaktireva kratusambandhitayaikatvādikamabhidhatte yenāruṇyādivadvākyena viniyogaḥ syāt /",
    "GSP28prakp01u:211": " vibhaktayo hi prātipadikārthagatameva svārtha śrutyābhidadhati /",
    "GSP28prakp01u:212": " nāpi karaṇabhūtasyaikatvamucyate,",
    "GSP28prakp01u:213": " saṃkhyānvitasya vā karaṇatvam,",
    "GSP28prakp01u:214": " karaṇatvaikatvayoryugapadabhidhānāt /",
    "GSP28prakp01u:215": " ato na vainiyogikaṃ śeṣatvaṃ vibhaktyabhihitāyāḥ saṃkhyāyāḥ /",
    "GSP28prakp01u:216": " iṣyate ca śeṣatvam,",
    "GSP28prakp01u:217": " tacca prayuktikṛtameva /",
    "GSP28prakp01u:218": " maivam /",
    "GSP28prakp01u:219": " na tatrāpi śeṣatvamaupādānikaṃ kintu laiṅgikameva /",
    "GSP28prakp01u:220": " vastusāmarthyameva liṅgamucyate /",
    "GSP28prakp01u:221": " saṃkhyā ca svabhāvata eva saṃkhyeyāvacchediketi saṃkhyeyārthaiva,",
    "GSP28prakp01u:222": " kintu saṃkhyeyabhūtaprātipadikārthamātrasambandhe grāhakānvayavyāghātāpattergrāhakīyabhūtapaśvādisambandha aupādānikaḥ /",
    "GSP28prakp01u:223": " sannidhisamāmnānamātreṇa hi vibhaktyarthasyāpi grāhakaṃ pratyaidamarthyenānvitasyaivābhidhānam,",
    "GSP28prakp01u:224": " tadanyathānupapattyā ca kevalābhidhānanibandhanaṃ svarūpasambandhamatilaṅghya sādhanībhūtasaṃkhyeyasambandhādhyavasānamiti naupādānikaṃ tatrāpi śeṣatvam /",
    "GSP28prakp01u:225": " bhavatu tarhi liṅgādevādhyayanasyāpi adhyāpane viniyogaḥ /",
    "GSP28prakp01u:226": " naivaṃ bhavitumarhati,",
    "GSP28prakp01u:227": " sāmānyasambandhabodhakapramāṇasāpekṣatvālliṅgaviniyogasya /",
    "GSP28prakp01u:228": " na cāsya sāmānyasambandhabodhakaṃ kiñcidasti pramāṇam /",
    "GSP28prakp01u:229": " nanu ca ṇicchrutiḥ prakṛtyarthabhūtasyādhyayanasya śeṣatāmāpādayatīti /",
    "GSP28prakp01u:230": " tanna /",
    "GSP28prakp01u:231": " prayojakavyāpārasya prayojyavyāpārotpattihetutvādviparītaśeṣatvāpatteḥ /",
    "GSP28prakp01u:232": " vākyaprakaraṇasthānasamākhyānāni tvadhyayanasyādhyāpanaṃ prati viniyojakatayā nāśaṅkanīyānyeva /",
    "GSP28prakp01u:233": " 18kiñca ṭīkāgranthavirodhaścāṅgatvavādinām /",
    "GSP28prakp01u:234": " yata evamāha bhagavān19 ---",
    "GSP28prakp01u:235": " “prayojyatvādanaṅgatvācca20 bhavati saṃśayaḥ” iti //",
    "GSP28prakp01u:236": " tasmādanaṅgatayaiva pūrvapakṣaṇīyam /",
    "GSP28prakp01u:237": " kathaṃ punaranaṅgatayā pūrvapakṣayituṃ śakyate /",
    "GSP28prakp01u:238": " ucyate /",
    "GSP28prakp01u:239": " sarvo hi vidhiradhikāraparyavasāyī /",
    "GSP28prakp01u:240": " nacādhyayanavidhau kasyacidadhikāro 'stītyuktameva sākṣādaśravaṇāt,",
    "GSP28prakp01u:241": " adhyāpanavidhiprayojyatayā kalpanānupapatteḥ /",
    "GSP28prakp01u:242": " tatra ya evāsau prayojakavidhāvadhikāraḥ sa eva prayojanamiti yuktam,",
    "GSP28prakp01u:243": " prathamopanipātitvāt /",
    "GSP28prakp01u:244": " yadapi ca yasyānaṅgaṃ tadapi tasya prayojanaṃ bhavatyeva ādhānasyeva homādaya iti /",
    "GSP28prakp01u:245": " nanu cānantarabhāvikarmāvabodhaphalakatayā adhyayanasyādhyeturevādhikāro 'dhyayane pratīyate iti tatprayojanataiva svādhyāyavidheryuktā antaraṅgatvāt / na /",
    "GSP28prakp01u:246": " tasyottarakālabhāvitvāt /",
    "GSP28prakp01u:247": " tulyāyāṃ hi prāptāvantaraṅgatā balīyasī /",
    "GSP28prakp01u:248": " na cānayoradhikārayostulyā prāptiḥ /",
    "GSP28prakp01u:249": " prathamopanipātitvātprayokavidhyādhikārasya uttarakālabhāvitvāccārthāvabodhanibandhanasyādhikārasya /",
    "GSP28prakp01u:250": " yadā cādhyāpanavidhyadhikārasiddhiradhyayanasya prayojanamityadhyayanavidhinā bodhitaṃ tadādhyayananiṣpattyarthatvātsvādhyāyasyānyaparatvādavivakṣitārthatvam",
    "GSP28prakp01u:251": " avivakṣitaścārtho na vicāraṇīya iti vedādhyayanamātreṇaiva gurukulasthiteḥ kṛtārthatvādadhyayanottarakālaṃ gurukulanivṛttireva yukteti matvā smṛtaṃ “vedamadhītya snāyād” /",
    "GSP28prakp01u:252": " [bau. gṛ. sū. 6. 1] iti atra ca na snānamadṛṣṭārthaṃ vidhīyate,",
    "GSP28prakp01u:253": " kintu yo“brahmacārī na snāyāt” bau. gṛ. sū. iti asnānaniyamastasya paryavasānametadadhyayanāṅgatayā niyamānāṃ tannivṛttau prāptamucyate /",
    "GSP28prakp01u:254": " asnānaniyamatulyatayā ca gurukulavāsādīnāmapi nivṛttiḥ prāptaiveti sakalabrahmacāridharmanivṛttirevādhyayanānantaramucyate /",
    "GSP28prakp01u:255": " evaṃ cādhyayanavidhinā vicārasyānākṣiptatvāttudupāyabhūtanyāyanibandhanaṃ mīmāṃsāśāstraṃ nārambhaṇīyamiti pūrvaḥ pakṣaḥ /",
    "GSP28prakp01u:256": " svamatena siddhāntaḥ /",
    "GSP28prakp01u:257": " rāddhāntastu--yadyapi prayojakavidhyadhikāraḥ prathamabhāvī,",
    "GSP28prakp01u:258": " tathāpi tanniṣpattiḥ prayojanamiti na yuktam /",
    "GSP28prakp01u:259": " kintu dṛṣṭārthāvabodhaphalakatayādhyayanottarakālabhāvyapyadhyeturevādhikāraḥ prayojanatayā yukta āśrayitum,",
    "GSP28prakp01u:260": " kartṛsamavāyitvāt /",
    "GSP28prakp01u:261": " yatkartṛkaṃ hi yatkarma tasyaiva tatraiśvaryamiti yuktam,",
    "GSP28prakp01u:262": " antaraṅgatvāt /",
    "GSP28prakp01u:263": " na ca sahasaiva vidhidarśanādatrādhikāraparyavasānakalpanākāraṇamasti,",
    "GSP28prakp01u:264": " paraprayuktyaivānuṣṭhānasya siddhatvāt /",
    "GSP28prakp01u:265": " yatra khalvadhikāraparyavasānakalpanāmantareṇa prāganuṣṭhānaṃ na labhyate,",
    "GSP28prakp01u:266": " tatrānuṣṭhānātprāganavagato 'dhikāraḥ tadanupraveśātsādhyaḥ /",
    "GSP28prakp01u:267": " iha tvadhyāpanavidhiprayuktyaivādhikāraparyavasānakalpanāmantareṇānuṣṭhānaṃ labdhamiti prāthamyamakiñcitkaram /",
    "GSP28prakp01u:268": " antaraṅgatvādadhyeturevādhikāro yukta iti /",
    "GSP28prakp01u:269": " tadevamadhyayanavidheranyaprayuktyaivānuṣṭhānasiddherniyojyo nāsti /",
    "GSP28prakp01u:270": " adhikārī tu vidyata eva /",
    "GSP28prakp01u:271": " yadatha hi yatkarma sa tatrādhikārī /",
    "GSP28prakp01u:272": " arthāvabodhopayogena cādhyetrarthatādhyayanasyeti sa tatrādhikārī /",
    "GSP28prakp01u:273": " sa cāyamadhikāraḥ prāgadhyayanānnāvagamyate,",
    "GSP28prakp01u:274": " adhyayanottarakāle cāvagamyate /",
    "GSP28prakp01u:275": " svādhyāyādhyayanaṃ tvevamabhinirvartyate--“śrāvaṇyāṃ prauṣṭhapadyā vāpyupākṛtya yathāvidhi /",
    "GSP28prakp01u:276": " yuktaśchandāṃsyadhīyīta māsānvipro 'rdhapañcamān //",
    "GSP28prakp01u:277": " ” ma. 4 a.95 tataḥ21 paraṃ tu chandāsi śukleṣu niyataḥ paṭhet /",
    "GSP28prakp01u:278": " vedāṅgāni rahasyaṃ ca kṛṣṇapakṣeṣu sampaṭhet //",
    "GSP28prakp01u:279": " ” ma. 4. a. ślo. 98 iti /",
    "GSP28prakp01u:280": " itthaṃ cādhyayane kriyamāṇe 'ṅgādhyayanasaṃskṛtasya vedavākyādarthāvagamo jāyate /",
    "GSP28prakp01u:281": " sa cāyamadhyetā manyate madupayogikarmāvabodhakatayā madarthamadhyayanamiti /",
    "GSP28prakp01u:282": " 22yo 'yaṃ vedādhyayanasīmāṃsāśravaṇayormadhye 'dhikāraḥ,",
    "GSP28prakp01u:283": " so 'yaṃ 23tānmaulikaḥ śāstrārthaḥ /",
    "GSP28prakp01u:284": " imameva tāvadadhikāramālocya pitrādayo 'rthadānādinā kāṃścidānamayya putrādīnupanāyayanti /",
    "GSP28prakp01u:285": " prabuddhāśca kecana svayamevātmānam /",
    "GSP28prakp01u:286": " anyathādhyayanāsaṃbhavāt /",
    "GSP28prakp01u:287": " anupanītasyādhyayananiṣedhāt /",
    "GSP28prakp01u:288": " “nābhivyāhārayed brahma svadhāninayanādṛte /",
    "GSP28prakp01u:289": " 24sa śūdreṇa samastāvadyāvadvedānna jāyate //",
    "GSP28prakp01u:290": " ” ma. a. 2. ślo. 172 iti /",
    "GSP28prakp01u:291": " evaṃ tāvadadhyāpanavidhiṃ smṛtyanumitamāśritya rāddhāntavarṇanā kṛtā /",
    "GSP28prakp01u:292": " vivaraṇasiddhāntaḥ /",
    "GSP28prakp01u:293": " 25anye tu sākṣācchrutādhyāpanavidhyanusāreṇaivamāhuḥ /",
    "GSP28prakp01u:294": " yadyadhyāpanavidhyadhikāraprayojanatā svādhyāyādhyayanavidheḥ syāt,",
    "GSP28prakp01u:295": " tadādhyāpanavidherapisvādhyāyāntargatatvādavivakṣitārthatvena tatprayuktatāpi na sambhavati /",
    "GSP28prakp01u:296": " 26svaśākhā hi svādhyāyaśabdenocyate /",
    "GSP28prakp01u:297": " sākṣādadhītaścādhyāpanavidhirnūnaṃ keṣāñcicchākhināṃ svaśākhāntargato bhavediti svādhyāyasyāvivakṣitārthatvena",
    "GSP28prakp01u:298": " tasyāpyavivakṣitārthatvānna prayojakatvamavakalpate iti paścādbhāvyarthāvabodhopayogitayādhyeturevādhikāro",
    "GSP28prakp01u:299": " 'dhyayanavidheḥ prayojanamiti /",
    "GSP28prakp01u:300": " nanu svādhyāyo 'dhyetavya iti niyogasiddheravagamāttanniṣpattyarthatvādadhyayanasyānyaparatvādarthavivakṣā durbhaṇaiva /",
    "GSP28prakp01u:301": " maivam /",
    "GSP28prakp01u:302": " yadi kevalaṃ niyoganiṣpattyarthataivādhyayanasya syātsyādetadevam /",
    "GSP28prakp01u:303": " yadā tvarthāvabodho 'pi prayojanatayā svīkriyate,",
    "GSP28prakp01u:304": " tadārtha'paratāpyastīti nāvivakṣitārthatā /",
    "GSP28prakp01u:305": " kathaṃ punarekasminvākye prayojanadvayam /",
    "GSP28prakp01u:306": " ucyate /",
    "GSP28prakp01u:307": " niyoganiṣpattireva śābdaṃ prayojanam,",
    "GSP28prakp01u:308": " ārthaṃ tvarthāvabodhanamiti na virodhaḥ /",
    "GSP28prakp01u:309": " yacca tadarthāvabodhākhyaṃ prayojanaṃ tanna kevalādhyayanasādhyamiti adhyayanavidhireva svaprayojanasiddhaye vicāramākṣipati /",
    "GSP28prakp01u:310": " vicārasya ca 27nyāyanibandhanatvānnyāyānāṃ mīmāṃsājñānagamyatvānmīmāṃsājñānasya gurvāyattatvānna",
    "GSP28prakp01u:311": " vedādhyayanānantaraṃ gurukulānnivartitavyamiti manyamāno bhagavānsūtrakāraḥ pūrvapakṣanayamūlatāṃ",
    "GSP28prakp01u:312": " smṛterdarśayituṃ dharmajijñāsopadeśamukhenādhyayanānantarabhāvinīṃ gurukulanivṛttiṃ",
    "GSP28prakp01u:313": " pratiṣedhannidamāha---",
    "GSP28prakp01u:314": " “athāto dharmajijñāsā” 28iti /",
    "GSP28prakp01u:315": " vedavākyārthavicāravirodhinī ca gurukulanivṛttireva kevalā nivāryate,",
    "GSP28prakp01u:316": " na sakaletarabhikṣācaraṇabrahmacaryādidharmanivṛttiḥ /",
    "GSP28prakp01u:317": " asamāptasakalabrahmacāriniyamaśca na snātaka iti na dārādhigamena'dhikriyate snātakasya dārādhigamasmaraṇāt,",
    "GSP28prakp01u:318": " “snātakaḥ29 sadṛśīṃ bhāryāṃ vinded” gau. dha. sū. a. 4-1 iti /",
    "GSP28prakp01u:319": " tasmād gurukule sthitvā sakaletarabrahmacāridharmānparityajya vedārtho vicārayitavyaḥ,",
    "GSP28prakp01u:320": " avicāritasyānirṇīyamānatvāt /",
    "GSP28prakp01u:321": " anirṇītavedārthaśced gurukulānnivarteta,",
    "GSP28prakp01u:322": " tataḥ kṛtadārasaṃgrahaḥ śrautāgnihotrādinityanaimittikadharmādhikārāpātāttadanuṣṭhānaṃ kartumasamarthaḥ pratyaveyāt /",
    "GSP28prakp01u:323": " tasmādadhyayanasyānantarameva vedārtho vicārayitavya iti vicāropāyabhūtanyāyanibandhanaṃ mīmāṃsāśāstramārabdhavyamiti siddham /",
    "GSP28prakp01u:324": " śāstramukhaṃ nāma gurorāviṣkartuṃ gabhīramapi bhāvam /",
    "GSP28prakp01u:325": " śālikanāthena kṛtaṃ prakaraṇametatprasannataram // 2 //",
    "GSP28prakp01u:326": " iti mahāmahopādhyāya śrīśālikanāthamiśrapraṇītāyāṃ",
    "GSP28prakp01u:327": " prakaraṇapañcikāyāṃ śāstramukhaṃ nāma prathamaṃ",
    "GSP28prakp01u:328": " prakaraṇaṃ samāptam //"
}