{
    "T04bsa015_u:0": " ācāryanāgārjunaviracitaḥ",
    "T04bsa015_u:1": " Suhṛllekhaḥ (Sl)",
    "T04bsa015_u:2": " prakṛtisukṛtārhaguṇāḍhya sugatavacobhyaḥ samudānītāśca mayā /",
    "T04bsa015_u:3": " śubhamālakṣya kṛtā vai kāścidāryāgītayastvayā ca śravyāḥ // Sl_1 //",
    "T04bsa015_u:4": " dārumayī hyapi pratimā sampūjyate kāpi sugatasya vidvadbhiḥ /",
    "T04bsa015_u:5": " tathāmanojñaṃ kāvyaṃ saddharmāśrayācca mamedaṃ na nindyam // Sl_2 //",
    "T04bsa015_u:6": " mahāmuneratimadhuraṃ manye vacanaṃ bhavatāvagatameva syāt /",
    "T04bsa015_u:7": " ākalpitaṃ tu sudhayā nanvatidhavalaṃ na dṛśyate candrikayā? // Sl_3 //",
    "T04bsa015_u:8": " jinairbuddhadharmasaṃghaśīlatyāgadevādiṣaḍanusmṛtayaḥ /",
    "T04bsa015_u:9": " pradarśitāstāstu tadguṇasambhāraiḥ pṛthaganusmaraṇīyāśca // Sl_4 //",
    "T04bsa015_u:10": " daśakuśalāḥ karmapathāḥ kāyavākcittaiḥ sarvadābhyasanīyāḥ /",
    "T04bsa015_u:11": " madyādibhirnivṛte puṇyamayaiścājīvaiḥ suprasannaḥ syāḥ // Sl_5 //",
    "T04bsa015_u:12": " jñātvā calāmasārāṃ sampattiṃ dvijabhikṣudīnamitrebhyaḥ /",
    "T04bsa015_u:13": " dānaṃ deyaṃ vidhinā janmāntareṣu na dānāt paraṃ mitram // Sl_6 //",
    "T04bsa015_u:14": " śīlaṃ sevyamamiśraṃ tvayānupahatālaṃghitānupaliptaṃ ca /",
    "T04bsa015_u:15": " carācarapratiṣṭhaṃ tu guṇāśrayaṃ bhūvacca rājate śīlam // Sl_7 //",
    "T04bsa015_u:16": " ṣaḍimā dānaṃ śīlaṃ kṣāntivīryadhyānaprajñāḥ pāramitāḥ /",
    "T04bsa015_u:17": " aprameyāḥ saṃvardhya bhavecca bhavasāgarapārago jinendraḥ // Sl_8 //",
    "T04bsa015_u:18": " yatra pūjā pitṝṇāṃ kulaṃ tadācāryabrahmabhiḥ samṛddham /",
    "T04bsa015_u:19": " tatpūjayā ca kīrtistadanantaraṃ cādhigamyate 'bhyudayo 'pi // Sl_9 //",
    "T04bsa015_u:20": " hiṃsācaurye madirā kāmāticāramṛṣoktinṛtyagītāni /",
    "T04bsa015_u:21": " tyājyānyakālabhaktaṃ mālāgandhādiviśeṣoccaśayanāni // Sl_10 //",
    "T04bsa015_u:22": " anukṛtyārhacchīlaṃ kuryādupoṣadhamaṣṭābhiraṅgaiścet /",
    "T04bsa015_u:23": " labhate hi pumān strī vā suramyakāmāvacarādidevakāyam // Sl_11 //",
    "T04bsa015_u:24": " mātsaryaśāṭhyamāyābhimānāsaktikausīdyarāgadveṣān /",
    "T04bsa015_u:25": " kularūpayauvanaśrutabalādijaṃ madaṃ ripumiva paripaśyecca // Sl_12 //",
    "T04bsa015_u:26": " apramādo 'mṛtapadaṃ pramādo mṛtyupadamiti muninādiṣṭam /",
    "T04bsa015_u:27": " kuśaladharmasya vṛddhaye sadāpramādo 'bhyasanīyastvayā caiva // Sl_13 //",
    "T04bsa015_u:28": " pūrvapramattaḥ ko 'pi meghānnirgatenduriva tato 'pramādī /",
    "T04bsa015_u:29": " sa hi nandāṅgulimālodayanājātaśatrusadṛśaḥ suśobheta // Sl_14 //",
    "T04bsa015_u:30": " kṣāntisamaṃ naiva tapastatastvayā na krodhāvasaro deyaḥ /",
    "T04bsa015_u:31": " buddhenānumataṃ vai padamavaivartikaṃ krodhaprahāṇena // Sl_15 //",
    "T04bsa015_u:32": " akrośīdavadhīnmāmajaiṣīnmāmahārṣīd vai vittaṃ me /",
    "T04bsa015_u:33": " vairairebhiḥ kalahastyajati ya etad vairaṃ sa sukhaṃ śete // Sl_16 //",
    "T04bsa015_u:34": " jale 'vanau pāṣāṇe citramiva cittaṃ tridhā khalu sattvānām /",
    "T04bsa015_u:35": " kleśavatāṃ hi prathamo dharmābhilāṣiṇāmantimo jyāyān // Sl_17 //",
    "T04bsa015_u:36": " vācastridhā janebhyaḥ proktā jinena madhurasatyamithyākhyā /",
    "T04bsa015_u:37": " kramaśo madhuḥ puṣpāśucitulyāścaramā ca pariharttavyaitāsu // Sl_18 //",
    "T04bsa015_u:38": " caturvidhā vai puruṣāḥ prakāśātprakāśe tamasastamasi punaḥ /",
    "T04bsa015_u:39": " tamaḥ prakāśād gacchati tamasastejasi pudgalo varaḥ prathamaḥ // Sl_19 //",
    "T04bsa015_u:40": " janānāṃ tvāmraphalamiva pakvamapakve pakve 'pakvatulyaṃ ca /",
    "T04bsa015_u:41": " apakve 'pakvaṃ tathā pakve pakvamiva bhāti cāturvidhyam // Sl_20 //",
    "T04bsa015_u:42": " paradārānna tu paśyed dṛṣṭe ca jñeyā avasthānurūpyeṇa /",
    "T04bsa015_u:43": " kanyāmbābhaginīvad āsaktāvapyaśucimeva cintayecca // Sl_21 //",
    "T04bsa015_u:44": " rakṣeccañcalacittaṃ śrutiputranidhiprāṇasadṛśaṃ ca nitarām /",
    "T04bsa015_u:45": " cittaṃ pariharttavyaṃ śatrusarpaviṣāyudhāgnisamāt kāmāt // Sl_22 //",
    "T04bsa015_u:46": " kāmastvanarthajanakaḥ proktaḥ kimpākaphalasamo jinendreṇa /",
    "T04bsa015_u:47": " pāśaistasya hi baddho bhavacārake lokaḥ sa prahātavyaḥ // Sl_23 //",
    "T04bsa015_u:48": " calādhruvāṇi ṣaḍakṣāṇi jayanti samare vā śatrūnapi caike /",
    "T04bsa015_u:49": " tayośca sudhiyaḥ prathamaṃ varamindriyavijetāraṃ ca manyante // Sl_24 //",
    "T04bsa015_u:50": " yuvatiśarīraṃ hi pūti yannavāśucidvāramaśucibhāṇḍasamam /",
    "T04bsa015_u:51": " carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam // Sl_25 //",
    "T04bsa015_u:52": " kṛmipīḍito hi kuṣṭhī sukhalipsayā ca yathā vahnimāśrayate /",
    "T04bsa015_u:53": " pīḍā na yāti śāntiṃ tathaiva hi kāmāsaktirapi boddhavyā // Sl_26 //",
    "T04bsa015_u:54": " paramārthaṃ prativettuṃ sarvabhāveṣu savidhi manasi nidhāyaiva /",
    "T04bsa015_u:55": " sa ca khalu bhāvayitavyo na hi tattulyo 'paro guṇayuto dharmaḥ // Sl_27 //",
    "T04bsa015_u:56": " sukulīno 'pi na pūjyo jñānaśīlavimukho śrutirūpavān pumān /",
    "T04bsa015_u:57": " guṇadvayaitadyuktaḥ pūjyate so 'nyaguṇairhīno 'pi satatam // Sl_28 //",
    "T04bsa015_u:58": " aṣṭasu lokadharmeṣu lokavit samatayā pravartayeccittam /",
    "T04bsa015_u:59": " hānilābhayaśo 'yaśo 'nuśaṃsānindāsukhaduḥkheṣvaśocyeṣu // Sl_29 //",
    "T04bsa015_u:60": " bhavadbhirbrāhmaṇabhikṣudevātithimātāpitṛkulamahiṣībhyaḥ /",
    "T04bsa015_u:61": " pāpaṃ nācaraṇiyaṃ yataḥ katamo 'pi na narakaphalasya bhāgī // Sl_30 //",
    "T04bsa015_u:62": " na ca kṛntati pāpakarma tatkṣaṇamastrapātavat kamapi pāpinam /",
    "T04bsa015_u:63": " mṛtyorhi samaye kintu tatkarmaṇaḥ phalamabhimukhībhavatyeva // Sl_31 //",
    "T04bsa015_u:64": " saptadhanānyuktāni śraddhāśīlatyāgāmalaśrutadhiyaḥ /",
    "T04bsa015_u:65": " apatrapā hrī muninā mudhaivāparadhanāni hi sādhāraṇāni // Sl_32 //",
    "T04bsa015_u:66": " dyūtakrīḍā kautukadarśanālasyakumitrasaṅgamadirāśca /",
    "T04bsa015_u:67": " niśāviharaṇaṃ ṣaḍime tyājyā durgatidā yaśovināśakāśca // Sl_33 //",
    "T04bsa015_u:68": " sanarāmaraśāsakena santoṣaḥ sarvadhanapradhānamuktam /",
    "T04bsa015_u:69": " santoṣo 'nuṣṭheyaḥ dhanaṃ vinaiva sa dhanikaḥ sati santoṣe // Sl_34 //",
    "T04bsa015_u:70": " yathā samṛddhāḥ puruṣā duḥkhino bhavanti naiva tathālpecchukāḥ /",
    "T04bsa015_u:71": " yāvatyaḥ santi phaṇā ārya,",
    "T04bsa015_u:72": " duḥkhakarāḥ,",
    "T04bsa015_u:73": " nāgasya tāvatyaḥ // Sl_35 //",
    "T04bsa015_u:74": " patnī tyājyā trividhā prakṛtyā ripusambaddhā svaghātikeva /",
    "T04bsa015_u:75": " patyurapamānakartrī svairā laghuvastucauryaratā steyīva // Sl_36 //",
    "T04bsa015_u:76": " bhaginīsamānukūlā mitravad hṛdayaṅgamā ca sevanīyā /",
    "T04bsa015_u:77": " mātevopakāriṇī pūjyā sevikevājñākṛd devīva // Sl_37 //",
    "T04bsa015_u:78": " vihāya rāgadveṣau bhojanamauṣadhivadavagatya seveta /",
    "T04bsa015_u:79": " kāyasthityai nitarāṃ na ca saundaryagarvamānārthaṃ sevyam // Sl_38 //",
    "T04bsa015_u:80": " dinamakhilaṃ śubhakārye yāpayed rātrerādyantau yāmau ca /",
    "T04bsa015_u:81": " dhīman, madhye yāme śayīta yato hi na bhaved viphalā nidrā // Sl_39 //",
    "T04bsa015_u:82": " maitrīkaruṇopekṣāmuditāśca sadā samyag bhāvayitavyāḥ /",
    "T04bsa015_u:83": " alabdhe 'nuttarapade dhruvameva brahmaloke sukhāvāptiḥ // Sl_40 //",
    "T04bsa015_u:84": " kāmān prītivicārau sukhañca duḥkhañca vihāya caturbhireva /",
    "T04bsa015_u:85": " dhyānairbrahmābhāsvaraśubhakṛtsnabṛhatphalabhāginaśca bhavanti // Sl_41 //",
    "T04bsa015_u:86": " kuśalākuśalaṃ ca karma sadābhiniveśāpratipakṣavastuguṇaiḥ /",
    "T04bsa015_u:87": " pañcabhiścotpadyate tasmād yatanīyaṃ kuśalacaryāyām // Sl_42 //",
    "T04bsa015_u:88": " yathālpakṣāranīraṃ parivartayatyalpajalarasaṃ na gāṅgam /",
    "T04bsa015_u:89": " pāpaṃ tathaiva cālpaṃ nāśayatyalpakuśalaṃ na pūrṇakuśalam // Sl_43 //",
    "T04bsa015_u:90": " auddhatyaṃ kaukṛtyaṃ vyāpādaḥ styānamiddhe ca kāmecchā /",
    "T04bsa015_u:91": " vicikitseti pañcaiva kuśaladhanahārakāṇīmāni jñeyāni // Sl_44 //",
    "T04bsa015_u:92": " uttamāḥ pañcadharmāḥ śraddhāvīrye smṛtisamādhiprajñāśca /",
    "T04bsa015_u:93": " balendriyāṇi cāgryāṇi kathyante yatanīyameteṣu tasmād // Sl_45 //",
    "T04bsa015_u:94": " vyādhijarāmaraṇapriyaviyogavacca karmaparāyaṇāḥ sarve /",
    "T04bsa015_u:95": " punaḥ punastu cintayā pratipakṣeṇaivaṃ prahīyate mānaḥ // Sl_46 //",
    "T04bsa015_u:96": " svargaṃ mokṣaṃ cecchet samyagdṛṣṭistāvad bhāvanīyaiva /",
    "T04bsa015_u:97": " kṛtāni mithyādṛṣṭyā puruṣaiḥ sucaritānyapi viṣamavipākāni // Sl_47 //",
    "T04bsa015_u:98": " anātmāśucirduḥkhī pudgalo 'nityaśca samyagvijñeyaḥ /",
    "T04bsa015_u:99": " smṛtyupasthānarahitā vinaśyante ca viparyāsaiścaturbhiḥ // Sl_48 //",
    "T04bsa015_u:100": " uktaṃ rūpaṃ nātmā rūpavāṃśca nātmā rūpe naivātmā /",
    "T04bsa015_u:101": " na cātmanyasti rūpaṃ śūnyamevaṃ skandhacatuṣkamapi jñeyam // Sl_49 //",
    "T04bsa015_u:102": " skandhā na hi jāyante yadṛcchayā na prakṛtīśvarakālebhyaḥ /",
    "T04bsa015_u:103": " nāhetoḥ svabhāvato jñeyā ajñānena tṛṣṇayā jātāḥ // Sl_50 //",
    "T04bsa015_u:104": " kālaḥ pacati bhūtāni kālaḥ saṃharate prajāḥ /",
    "T04bsa015_u:105": " kālaḥ supteṣu jāgarti kālo hi duratikramaḥ //",
    "T04bsa015_u:106": " ātmani mithyādṛṣṭiḥ śīlavrataparāmarśo vicikitsā ca /",
    "T04bsa015_u:107": " muktipuradvārāṇāṃ bādhakaṃ saṃyojanatrayamavagacchet // Sl_51 //",
    "T04bsa015_u:108": " ātmāpekṣo mokṣaḥ parasmānna labhyate kimapi sāhāyyam /",
    "T04bsa015_u:109": " catvāryāryasatyāni vṛttasthaḥ śrutacintābhirabhyasyecca // Sl_52 //",
    "T04bsa015_u:110": " adhiśīlacittaprajñāstistro 'pi śikṣāḥ sadaiva śikṣaṇīyāḥ /",
    "T04bsa015_u:111": " etāsvantarbhūtāni śatamekapañcāśacca śikṣāpadāni // Sl_53 //",
    "T04bsa015_u:112": " rājan, buddhenoktaḥ kāyagatā smṛtiścaikāyano mārgaḥ /",
    "T04bsa015_u:113": " rakṣedimaṃ sayatnaṃ smṛtināśācca sarvadharmapradhvaṃsaḥ // Sl_54 //",
    "T04bsa015_u:114": " bahubādhaṃ tu jīvanaṃ vāyūdbhūtajalabudbudavadanityaṃ ca /",
    "T04bsa015_u:115": " āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ // Sl_55 //",
    "T04bsa015_u:116": " viśaraṇagalanaḥ pūtiḥ śoṣāsāraśucisvabhāvaḥ kāyaḥ /",
    "T04bsa015_u:117": " rajaḥsadharmī cānte sadā viyogaśīlo naśvaro jñeyaḥ // Sl_56 //",
    "T04bsa015_u:118": " pṛthvīmerusamudrāḥ saptārkajvālairnāvaśiṣyante /",
    "T04bsa015_u:119": " dhūlimātraṃ hi mūrtāḥ kā kathā durbalavapuṣāṃ mānavānām // Sl_57 //",
    "T04bsa015_u:120": " itthaṃ sarvamanityaṃ hyanātmakamaśaraṇamanāthamaniketam /",
    "T04bsa015_u:121": " kadalītaruriva rājan cittamapasārayāsārasaṃsārāt // Sl_58 //",
    "T04bsa015_u:122": " mahārṇavayugacchidre hi kūrmagrīvārpaṇācca mānuṣaṃ janma /",
    "T04bsa015_u:123": " tiryagādisudurlabhaṃ saphalīkuru saddharmābhyāsānnarendra // Sl_59 //",
    "T04bsa015_u:124": " kecid ratnālaṅkṛtakanakapātraṃ ca pūrayanti purīṣeṇa /",
    "T04bsa015_u:125": " tato 'pyasāvatimūḍho yaśca nṛjanma labdhvāpi pāpamācarati // Sl_60 //",
    "T04bsa015_u:126": " pratirūpadeśavāsaḥ satpuruṣasamāśrayaḥ śubhapraṇidhānaṃ ca /",
    "T04bsa015_u:127": " svakīyapūrvakuśalaṃ hyetaccakracatuṣkaṃ hi vidyate tvayi // Sl_61 //",
    "T04bsa015_u:128": " kalyāṇamitrasevā brahmacaryapūrtaye deśitā muninā /",
    "T04bsa015_u:129": " sevyaḥ sadā supuruṣaḥ śamaḥ prāpto yato jinamapekṣya bahubhiḥ // Sl_62 //",
    "T04bsa015_u:130": " mithyādṛk pratyante narakapretatiryakṣūtpadyamānaḥ /",
    "T04bsa015_u:131": " mleccho jaḍaśca sattvo yo hyutpanno buddhavirahite // Sl_63 //",
    "T04bsa015_u:132": " dīrghāyuṣi devakule janilabdhaścāṣṭākṣaṇā ime doṣāḥ /",
    "T04bsa015_u:133": " ebhī rahito bhūtvā kṣaṇaṃ labdhvā janmanivṛttau prayateta // Sl_64 //",
    "T04bsa015_u:134": " iṣṭavighātavyādhimṛtyujarādiduḥkhāvahaḥ saṃsāraḥ /",
    "T04bsa015_u:135": " virajya tataḥ śṛṇu tāvad doṣānetasyāvagacchan naradeva // Sl_65 //",
    "T04bsa015_u:136": " mitratvena ca śatruḥ putratvena pitāmbā ca bhāryātvena /",
    "T04bsa015_u:137": " parivartyotpadyante tasmānna niyataṃ kimapīha saṃsāre // Sl_66 //",
    "T04bsa015_u:138": " catuḥsamudrajalādapi janairadhikaṃ jananyāḥ stanyaṃ pītam /",
    "T04bsa015_u:139": " pṛthagjanānanusṛtya hi punastato 'pyadhikañca pāsyanti lokāḥ // Sl_67 //",
    "T04bsa015_u:140": " ātmanaścāsthipuñjaṃ merusamaṃ tato 'dhikamuccairjāyeta /",
    "T04bsa015_u:141": " bhūmimṛdā badarāṇāṃ gulikābhirna gaṇanā sambhavāmbānām // Sl_68 //",
    "T04bsa015_u:142": " lokapūjyo 'pi śakraḥ patati ca punaḥ karmavaśāddhi saṃsāre /",
    "T04bsa015_u:143": " tadvacca cakravartī rājāpi punarbhavati hi dāso loke // Sl_69 //",
    "T04bsa015_u:144": " svarge 'psarasāṃ saukhyaṃ kucataṭisparśajaṃ caiva ciramanubhūya /",
    "T04bsa015_u:145": " narake duḥsahaduḥkhaṃ peṣaṇachedanabhedanayantrairbhuṅkte // Sl_70 //",
    "T04bsa015_u:146": " sukhade sumeruśikhare ciramanubhavaṃścaraṃścaraṇasparśasukham /",
    "T04bsa015_u:147": " cañcalakukkulakuṇapairgāḍhaṃ duḥkhaṃ cintayet sadā manasā // Sl_71 //",
    "T04bsa015_u:148": " devāṅganāsevite nandane ramye copavane ca vihṛtya /",
    "T04bsa015_u:149": " asipatravane teṣāṃ hastapādakarṇanāsāśca chidyante // Sl_72 //",
    "T04bsa015_u:150": " suvadanadevasutābhiḥ svarṇotpalairyutāyāṃ mandākinyām /",
    "T04bsa015_u:151": " snātvā punaśca narake kṣāroṣṇodakavaitaraṇyāṃ hi patanti // Sl_73 //",
    "T04bsa015_u:152": " deveṣu kāmasukhaṃ ca kāmavītarāgasukhaṃ brahmalokeṣu /",
    "T04bsa015_u:153": " prāpyāvīcau satataṃ labhyate 'gnerindhanībhūya ca duḥkham // Sl_74 //",
    "T04bsa015_u:154": " padamavāpya suryendvoḥ svakāyaprabhayā pradīpya hi saṃsāram /",
    "T04bsa015_u:155": " tamasi ca ghane praviṣṭaḥ prasāritamapi ca svīyakaraṃ na paśyati // Sl_75 //",
    "T04bsa015_u:156": " evaṃ mṛtyuṃ jñātvā grāhyastrividhapuṇyamayadīpālokaḥ /",
    "T04bsa015_u:157": " anyathā ravīndubhyāmamardanīye 'ndhatamasi praveṣṭavyam // Sl_76 //",
    "T04bsa015_u:158": " duṣṭācaraṇe lagnāḥ sattvāḥ saṃjīvakālasūtratapaneṣu /",
    "T04bsa015_u:159": " rauravāvīcyādau hi saṃghāte cāpi narake sadā duḥkham // Sl_77 //",
    "T04bsa015_u:160": " niṣpīḍyante tilavat kecanānye cūrṇavat peṣyante ca /",
    "T04bsa015_u:161": " chidyante śāṇenānye dīryante tathā tīkṣṇaparaśunāpi // Sl_78 //",
    "T04bsa015_u:162": " āsye 'nyeṣāṃ tadvat pātyate jvalitaṃ tāvallauhadravam /",
    "T04bsa015_u:163": " āropyante kecana sakaṇṭake taptāyase sadā śūle // Sl_79 //",
    "T04bsa015_u:164": " śvabhiḥ kecana krūrairlauhadantairvidīryante garjadbhiḥ /",
    "T04bsa015_u:165": " utthāya karau vivaśā luñcyante tīkṣṇanakhatuṇḍaiśca kākaiḥ // Sl_80 //",
    "T04bsa015_u:166": " kecit kṛmisaṃsparśād māṃsādakṛṣṇamakṣikāyutapātācca /",
    "T04bsa015_u:167": " vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām // Sl_81 //",
    "T04bsa015_u:168": " dahyante 'gnikuṇḍeṣu tena tadānanāni ca bhavanti vivṛtāni /",
    "T04bsa015_u:169": " pacyante ca kaṭāhe taṇḍulavallauhamaye 'dhaḥśirasaste // Sl_82 //",
    "T04bsa015_u:170": " śvāsāvarodhasamaye pāpaḥ kālaṃkṛte ca narakaṃ prayāti /",
    "T04bsa015_u:171": " śrutvāpi narakaduḥkhaṃ sahasraśo vajrasvabhāvātra bibheti // Sl_83 //",
    "T04bsa015_u:172": " śrutvā dṛṣṭvā smṛtvā paṭhitvā cāpi citrāṅkanaṃ narakasya /",
    "T04bsa015_u:173": " ākṛtirapi bhayajanikā kā kathā tadasahyavipākānubhavasya // Sl_84 //",
    "T04bsa015_u:174": " yathā samastasukhānāṃ tṛṣṇākṣaya eva sarvottamaṃ sukhamiti /",
    "T04bsa015_u:175": " tadvat sarvaduḥkheṣvavīcinarakaduḥkhamatyasahanīyaṃ tat // Sl_85 //",
    "T04bsa015_u:176": " ihaikasmiṃśca divase,",
    "T04bsa015_u:177": " triśataśūlaghātād bhavati ca yad duḥkham /",
    "T04bsa015_u:178": " nārakīyaduḥkhasya hi tatrāpnoti samatāṃ na laghukalāṃ cāpi // Sl_86 //",
    "T04bsa015_u:179": " koṭivarṣaparyantaṃ dāruṇātiduḥkheṣvanubhavatsu satsvapi /",
    "T04bsa015_u:180": " yāvattānyakuśalāni na kṣīṇāni tāvatra jīvanānmuktiḥ // Sl_87 //",
    "T04bsa015_u:181": " aniṣṭaphalabījāni tu kāyavākcittānāṃ hi durācaraṇāni /",
    "T04bsa015_u:182": " bhavataivaṃ yatanīyaṃ śaktyā yena tadaṇumātraṃ na śiṣyeta // Sl_88 //",
    "T04bsa015_u:183": " tiryagyoniṣu nānā duḥkhāni bhavanti ca badhabandhanādīni /",
    "T04bsa015_u:184": " parasparaṃ bhakṣayanti śamamūlaśubhakarmaparihartāraste // Sl_89 //",
    "T04bsa015_u:185": " kecid vai hanyante muktorṇāsthimāṃsacarmārthaṃ jīvāḥ /",
    "T04bsa015_u:186": " yojyante khalu vivaśā anye padamuṣṭikaśāṅkuśaiḥ paśavaśca // Sl_90 //",
    "T04bsa015_u:187": " pretayonau na kṣayaṃ yātīṣṭālābhajanitā duḥkhadhārā ca /",
    "T04bsa015_u:188": " duḥkhamasahyaṃ labhate śītoṣṇakṣuttṛṣāśramabhayajanitaṃ hi // Sl_91 //",
    "T04bsa015_u:189": " sūcīchidravadāsyaṃ keṣāñcidudaramativiśālaṃ nagavacca /",
    "T04bsa015_u:190": " tacca pīḍitaṃ kṣudhayā kṣiptamaśuci vastu na pratikārakṣamam // Sl_92 //",
    "T04bsa015_u:191": " kecit pretā nagnāḥ śuṣkatālaśikharavadasthicarmāṇaḥ /",
    "T04bsa015_u:192": " naktamagnimudgiratāṃ mukhe patattaptasikatāśanaṃ teṣām // Sl_93 //",
    "T04bsa015_u:193": " nimnakoṭikaiḥ kaiścit pūyaraktādyaśucīni na ca labhyante /",
    "T04bsa015_u:194": " ākramyānyamukhopari galanirgatalasikādīni ca khādyante // Sl_94 //",
    "T04bsa015_u:195": " candro grīṣme taptaḥ śaitye śīto bhānuśca hyetebhyaḥ /",
    "T04bsa015_u:196": " teṣāṃ dṛṣṭi pātācca niṣphalāstaravo nadyaśca śuṣyante // Sl_95 //",
    "T04bsa015_u:197": " satataṃ duḥkhabhājaste duścaritakarmapāśasudṛḍhabaddhā vai /",
    "T04bsa015_u:198": " na ca mriyante kecit pañca vā daśa sahasravarṣāṇi sattvāḥ // Sl_96 //",
    "T04bsa015_u:199": " yacca labhante pretā nānāduḥkhāsvādamekavidhamittham /",
    "T04bsa015_u:200": " prītiratra kārpaṇye mātsaryamanāryamuktamato buddhena // Sl_97 //",
    "T04bsa015_u:201": " svarge cātisukhaṃ yat tato 'pyadhikaduḥkhaṃ tataścyuternūnam /",
    "T04bsa015_u:202": " evaṃ vicintya tajjñaiḥ kṣaratsukhāya na tṛṣṇā kāryā svarge // Sl_98 //",
    "T04bsa015_u:203": " vaivarṇyaṃ dehasya svāsane na ratirmlāyate 'pi mālā ca /",
    "T04bsa015_u:204": " vasaneṣvapi daurgandhyaṃ svedaścāpūrvo niryāti dehāttu // Sl_99 //",
    "T04bsa015_u:205": " lakṣaṇāni hi pañcaiva mṛtyorbhavanti svargasthadeveṣu /",
    "T04bsa015_u:206": " bhūlokīyanarāṇāṃ sadṛśānyapi tāni mṛtyulakṣaṇaiśca // Sl_100 //",
    "T04bsa015_u:207": " devebhyaścyutasya yadi nāvaśiṣyet kuśalamaṇumātramapi /",
    "T04bsa015_u:208": " vivaśatayoṣitavyaṃ hi tatastiryakpretanarakeṣvekasmin // Sl_101 //",
    "T04bsa015_u:209": " duḥkhaṃ syānmānasikaṃ devaiśvaryaṃ pratīrṣyayāsūreṣvapi /",
    "T04bsa015_u:210": " na kurvanti dhīmanto janmāvaraṇācca te satyadarśanāni // Sl_102 //",
    "T04bsa015_u:211": " saṃsāre 'sminnevaṃ devanarakapretatiryagyoniṣu /",
    "T04bsa015_u:212": " janmagrahaṇamayuktaṃ bahubādhaṃ janma tatreti vijñeyam // Sl_103 //",
    "T04bsa015_u:213": " jvalite śirasi ca vasane tannivṛttyupāyamupekṣya tvaritameva /",
    "T04bsa015_u:214": " apunarbhavāya yateta yatastasmānmahatprayojanaṃ nānyat // Sl_104 //",
    "T04bsa015_u:215": " śīlasamādhijñānairbhūjalatejovāyuravividhurahitaṃ ca /",
    "T04bsa015_u:216": " ajarāmaraṇamakṣayaṃ prāpyaṃ śāntadāntavimalaṃ nirvāṇam // Sl_105 //",
    "T04bsa015_u:217": " prasrabdhivīryaprītidharmavicayasmṛtisamādhyupekṣāḥ sapta /",
    "T04bsa015_u:218": " bodhyaṅgānīmāni prāptyai nirvāṇasya kuśalasambhāraḥ // Sl_106 //",
    "T04bsa015_u:219": " prajñābhāve dhyānaṃ dhyānābhāve 'pi na jāyate sā prajñā /",
    "T04bsa015_u:220": " yatrobhe vidyete jñeyastasya bhavasāgaro goṣpadavat // Sl_107 //",
    "T04bsa015_u:221": " ye 'vyākṛtadharmāścādityabandhunā caturdaśopadiṣṭāśca /",
    "T04bsa015_u:222": " loke na cintanīyā yato tairnāpnoti cittameva śāntim // Sl_108 //",
    "T04bsa015_u:223": " evaṃ proktaṃ munināvidyayā karma karmaṇā ca vijñānam /",
    "T04bsa015_u:224": " tasmācca nāmarūpaṃ tataḥ ṣaḍāyatanāni tataḥ sparśā vai // Sl_109 //",
    "T04bsa015_u:225": " tata utpannā vittirvedanāśrayeṇa jāyate khalu tṛṣṇā /",
    "T04bsa015_u:226": " tasyāścopādānaṃ tato bhavo 'pi bhavācca jāyate jātiḥ // Sl_110 //",
    "T04bsa015_u:227": " satyāṃ jātau duḥkhavyādhijareṣṭa vastvalābhabhayamaraṇāni /",
    "T04bsa015_u:228": " duḥkhaskandho vipulaḥ sati jātiniṣedhe niṣiddhānīmāni // Sl_111 //",
    "T04bsa015_u:229": " gambhīro 'narghakośaḥ priyaḥ pratītyotpādo jinavacanānām /",
    "T04bsa015_u:230": " samyagimaṃ yaḥ paśyati sa ca paśyati tattvadarśinaṃ buddhameva // Sl_112 //",
    "T04bsa015_u:231": " śamāya bhāvyāḥ samyagdṛṣṭisaṃkalpavākkarmājīvasmṛti /",
    "T04bsa015_u:232": " samādhivyāyāmetyāryāṣṭāṅgikamārgāścaite cārutayā // Sl_113 //",
    "T04bsa015_u:233": " jātiriyaṃ duḥkhameva tṛṣṇā ca tasya samudayo mahān jñeyaḥ /",
    "T04bsa015_u:234": " nirvṛtistannirodhastadadhigamāya cāṣṭāṅgiko 'yaṃ mārgaḥ // Sl_114 //",
    "T04bsa015_u:235": " yatnaḥ sadā vidheyaścaturāryasatyaprativedhāyaivam /",
    "T04bsa015_u:236": " kroḍe śriyaśca yeṣāṃ gṛhasthāstaranti kleśanadīṃ jñānāt // Sl_115 //",
    "T04bsa015_u:237": " ye dṛṣṭāryasatyāśca nāvirbhavanti te 'ṅkuravat pṛthivītaḥ /",
    "T04bsa015_u:238": " nāvataranti ca gaganāt te 'pi pṛthagjanāḥ kleśavaśā hi pūrvam // Sl_116 //",
    "T04bsa015_u:239": " cittaṃ hi dharmamūlaṃ bhagavatoktamatastadapi sādhu damayecca /",
    "T04bsa015_u:240": " bho nirbhaya,",
    "T04bsa015_u:241": " kiṃ bahunā kathanena yato 'yameva hitopadeśaḥ // Sl_117 //",
    "T04bsa015_u:242": " yanmayopadiṣṭaṃ tatsaprayāsairapi bhikṣubhirduḥsādhyam /",
    "T04bsa015_u:243": " caryāguṇān sevasva śikṣāmācara jīvanaṃ ca kuru sārtham // Sl_118 //",
    "T04bsa015_u:244": " sarveṣāṃ kuśalāni tu sarvārthamanumodya svacaryātrayīṃ ca /",
    "T04bsa015_u:245": " buddhatvāya pariṇāmya tatastadanena puṇyarāśinā bhavatā // Sl_119 //",
    "T04bsa015_u:246": " janmasvaprameyeṣu devanaralokayoginaśca vaśīkṛtya /",
    "T04bsa015_u:247": " duḥkhino 'nugrāhyāstvasahāyā avalokiteśvaracaryābhiḥ // Sl_120 //",
    "T04bsa015_u:248": " caramaṃ bhavaṃ gṛhītvā vyādhijarārāgadveṣāṃśca prahāya /",
    "T04bsa015_u:249": " buddhakṣetre bhagavānamitābha iva lokeśo 'mitāyurbhava // Sl_121 //",
    "T04bsa015_u:250": " prajñāśīlatyāgodbhūtavimalakhyātiṃ bhuvi khe svarge ca /",
    "T04bsa015_u:251": " loke prasārya śamayan narān yuvatisukharatadevāṃśca bhūmau // Sl_122 //",
    "T04bsa015_u:252": " kleśopahatasattvasya jātibhayamaraṇanāśakaṃ jinendrākhyam /",
    "T04bsa015_u:253": " lokottaramakliṣṭaṃ śāntābhayākṣayanāmaiva padamāpnuhi // Sl_123 //",
    "T04bsa015_u:254": " iti suhṛllekha samāptā //"
}